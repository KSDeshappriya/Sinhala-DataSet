සීහනාද වර්ගය
චුළසීහනාද සූත්‍ර වර්ණනාව
**එවම්මෙ සුතං **යනු චූලසීහනාද සූත්‍රයයි. යම් හෙයකින් මෙම සුත්‍ර ධර්මය දේශනා කිරීමට හේතුකාරකයක් වී ද? එම හේතුකාරකය දක්වමින්ම සූත්‍රයාගේ පෙර විස්තර නොකළ අපුර්ව පදයන්ගේ අර්ථ වර්ණනාව කරන්නෙමු. කවර හෙයකින් මෙම සූත්‍රය වදාරන ලද්දේද යත්? ලාභ සත්කාර ප්‍රත්‍යයෙන් තීර්ථකයන්ගේ විලාප කීම හේතුවෙන් වදාරන ලදී. භාග්‍යවතුන් වහන්සේට වනාහී ‘ධම්ම දායාද’ සූත්‍රයේ කී පරිද්දෙන් මහත් වූ ලාභසත්කාර උපන. මේ ලෝක සත්ත්ව තෙම සතරාකාර (සතර ප්‍රමාණික) වේ. රූප ප්‍රමාණ වූවෝ රූපයෙහි ප්‍රසන්නය හ. ඝෝෂ ප්‍රමාණ වූවෝ ඝෝෂයෙහි (ශබ්දයෙහි) ප්‍රසන්නය හ. ධර්ම ප්‍රමාණ වූවෝ ධර්මයෙහි ප්‍රසන්නයහ. රළු බවෙහි රූක්‍ෂ ප්‍රමාණ වූවෝ රළු බවෙහි (රූක්ෂ ප්‍රතිපදාවෙහි) ප්‍රසන්නයහ.
පුද්ගලයන් වශයෙන් මොවුහු සතර පරිද්දෙකින් සිටීම ඔවුන්ගේ නානත්වයයි. රූපප්‍රමාණ වූ රූපයෙහි පහදිනෝ නම් කවරහුද? මේ ලෝකයෙහි ඇතැම් පුද්ගලයෙක් ආරෝහ පරිණාහ තත්ත්වය (රූ සපුව) දැක පහදින්නෝය. මේ පුද්ගල තෙම රූප ප්‍රමාණ වූ රූප ප්‍රසන්න පුද්ගලයා යයි කියනු ලැබේ.
ඝෝෂ ප්‍රමාණ වූ සෝෂ ප්‍රසන්න පුද්ගලතෙම කවරේද? මේ ලෝකයෙහි ඇතැම් පුද්ගලයෙක් අන් අයගේ වර්ණනාවෙන්, අන් අයගේ ස්තුතියෙන්, අන් අයගේ ප්‍රශංසාවෙන්, අන් අයගේ වර්ණහාරිත්වයෙන්, එහි ප්‍රමාණය ගෙන ප්‍රසාදය උපදවති. මෙතෙම සෝෂ ප්‍රමාණ වූ ඝෝෂ ප්‍රසන්න පුද්ගලයා යයි කියනු ලැබේ.
රූක්‍ෂප්‍රමාණ වූ රූක්‍ෂ ප්‍රසන්න පුද්ගලයා කවරේද? මේ ලෝකයෙහි ඇතැම් පුද්ගලයෙක් සිවුරෙහි රළු බව දැක හෝ පාත්‍රයෙහි ගොරහැඩි බව දැක හෝ, සෙනසුන්වල කටුක බව දැක හෝ විවිධ වූ දුෂ්කර ක්‍රියාවන් දැක හෝ, ප්‍රසාදය උපදවති. මේතෙමේ රූක්‍ෂ ප්‍රමාණ වූ රූක්‍ෂ ප්‍රසන්න පුද්ගලයා යයි කියනු ලැබේ.
මේ ලෝකයෙහි ඇතැම් පුද්ගලයෙක්, ධර්මප්‍රමාණ වූ ධර්මප්‍රසන්න පුද්ගල තෙම කවරේද? මේ ලෝකයෙහි ඇතැම් පුද්ගලයෙක් සීලය හෝ දැක, සමාධිය හෝ දැක, ප්‍රඥාව හෝ දැක එහි ප්‍රමාණය ගෙන ප්‍රසාදය උපදවති. මේ තෙමේ ධර්මප්‍රමාණ වූ ධර්මප‍්‍රසන්න පුද්ගලයා යයි කියනු ලැබේ.
මේ පුද්ගලයන් සතරදෙනා අතුරෙන් රූපප්‍රමාණ පුද්ගලයා වනාහි භාග්‍යවතුන් වහන්සේගේ ආරෝහ පරිණාහ යුක්ත වූ, පරිපූර්ණ වූ වර්ණ සෞන්දර්යය ඇති, අසූ අනු ව්‍යඤ්ජනයන්ගෙන් පිරිපුන් බැවින්, විවිධ වර්ණයන්ගෙන් විසිතුරු වූ, රන්පටක් වැනි දෙතිස්මහා පුරුෂ ලක්ෂණයන්ගෙන් ගැවසීගත් බැවින්, තාරකා සමූහයෙන් බබළන අහස්තලය වැනි, සියළුතැන්හි හාත්පස හටගත් මල් ඇති, සියක්යොදුන් පරසතු රුක් වැනි වූ, අටළොස් රියන් උස් වූ, ශරීරය වටා වූ ව්‍යාමප්‍රභා මාලාවෙන් අලංකාර වූ අනූපම වූ ශරීරය දැක සම්‍යක් සම්බුද්ධයන් වහන්සේ කෙරෙහිම ප්‍රසන්න වෙයි. පහදියි.
ඝෝෂය පමණ කොටගෙන ප්‍රසන්න වන්නා ද ‘භාග්‍යවතුන් වහන්සේ විසින් සාරාසංඛ්‍ය කල්ප ලක්‍ෂයකට අධික කාලයක් දශ පාරමීහූ, දශ උපපාරමීහූ, දශ පරමත්‍ථ පාරමීහූ පුරන ලද්දාහු ය. අඟ පසඟ පරිත්‍යාගය. අඹුදරු පරිත්‍යාගය, රාජ්‍ය පරිත්‍යාගය, ආත්ම පරිත්‍යාගය, දෑස් පරිත්‍යාගය ද කරන ලද්දේය.’ යනාදී වශයෙන් පවත්නා වූ ගුණසෝෂය (ගුණරාවය) අසා සම්‍යක් සම්බුද්ධයන් වහන්සේ කෙරෙහි ම පහදියි.
රූක්‍ෂ ප්‍රතිපත්ති පමණ කොටගෙන ප්‍රසන්න වන්නා ද භාග්‍යවතුන් වහන්සේ ගේ චීවරයෙහි රළු බව දැක, ඉදින් භාග්‍යවතුන් වහන්සේ ගිහිගෙයි වාසය කළේ නම් කසීසළු ම දරන්නාහු ය. එතකුදු වුවත් පැවිදි වී ඝණ පාංශුකූල සිවුරෙන් ම සතුටු වන්නා වූ ඒ භාග්‍යවතුන් වහන්සේ දුෂ්කර වූවක්ම කරන ලදැයි සම්‍යක් සම්බුද්ධයන් වහන්සේ කෙරෙහිම පහදියි. පාත්‍රයෙහි ගොරහැඩි බව දැක මුන්වහන්සේ ගිහිගෙයි වාසය කළේ නම් උතුම් වූ රත්රන් බඳුන්හි සක්විති රජෙකුගේ භෝජනයට සුදුසු වූ සුවඳහැල් සහලේ භෝජනයම වළඳන ලද. එතකුදු වුවත් පැවිදිව සෙල්මුවා පාත්‍රයක් ගෙන උසස් පහත් කුලදොර සපදානයෙන් පිඬු පිණිස හැසිර ලත් පිණ්ඩපාත ආහාරයෙන් ම සතුටුවෙමින් දුෂ්කර වූවක්ම කෙරෙති’යි සම්‍යක් සම්බුද්ධයන් කෙරෙහි ම පහදියි. සෙනස්නෙහි රූක්‍ෂ බව දැක මෙ තෙමේ ගිහිගෙයි වසත් නම් තුන් සෘතූන්ට සුදුසු වූ තුන් පහයෙක්හි ත්‍රිවිධ නළුනිළියන් පිරිවරකොට ඇතිව දිවසැපක් මෙන් රජසැප විඳියි. දැන් පැවිදි වූවාහු රුක්මුල් සෙනසුන් ආදියෙහි දැවපුවරු, ගල්තල, විදල් මැසි ආදියෙහි සැතපෙමින් දුෂ්කර වූවක්ම කරතියි සම්‍යක් සම්බුද්ධයන් කෙරෙහිම පහදියි. උන්වහන්සේගේ දුෂ්කර ක්‍රියා දැක ද සාවුරුද්දක් මං යුස, කොල්ලු යුස, කලත් යුස ආදීන්ගේ අඩපතක් අඩපතක් පමණකින් යැපුනේය. අප්‍රාණික ධ්‍යානයෙන් ධ්‍යාන කළේය. පුදුමයෙකි. ආශ්චර්යය. භාග්‍යවතුන් වහන්සේ දුෂ්කර ක්‍රියා ඇතිසේකැයි සම්‍යක් සම්බුද්ධයන් කෙරෙහිම පහදියි.
ධර්මය ප්‍රමාණකොට ඇත්තේ ද භාග්‍යවතුන් වහන්සේ ගේ ශීල ගුණය සමාධි ගුණය ද ප්‍රඥා ගුණය ද ධ්‍යාන විමෝක්‍ෂ සමාපත්ති සම්පත්තිය ද, අභිඥාවන්ගේ පාරිපූරිත්වය ද යමක මහා ප්‍රාතිහාර්යය ද, දේවාවරෝහණය ද, පාටියපුත්‍ර දමනාදිය ද, යන නොයෙක් ආශ්චර්යයන් දැක සම්‍යක් සම්බුද්ධයන් කෙරෙහි ම පහදියි. ඔව්හු මෙසේ ප්‍රසන්න වූවාහු භාග්‍යවතුන් වහන්සේට මහත් වූ සත්කාර එලවති. තීර්ථකයන්ට වනාහි බාවෙරු ජාතකයෙහි කවුඩාට මෙන් ලාභ සත්කාරයෙහි පිරිහුනේ යි. වදාළේ මය -
ශිඛායෙන් යුක්ත වූ මියුරු හඬ ඇති මොනරාගේ නොදැක්මෙන් බාවේරු රට ජනයෝ එහි විසූ කපුටෙකුට මාංසයෙන් ද නන්වැදෑරුම් ඵලයෙන් ද පිදූහ.
නැවත යම් කලෙක මිහිරි හඬින් යුක්ත වූ මොනර තෙමේ බාවේරු රටට ආයේද? එකල්හි කවුඩාගේ ලාභය ද සත්කාරය ද පිරිහුනේය.
ධර්මරාජන් වූ පභංකර වූ බුදුන්වහන්සේ යම්තාක් පහළ නොවන සේක් ද ඒ තාක් අන්‍ය වූ බොහෝ මහණ බමුණන් පිදූහ.
නැවත යම් කලෙක බ්‍රහ්මස්වරයෙන් යුත් බුදුන් වහන්සේ සිව්සස් දහම් වදාළ සේක් ද? එකල්හී තීර්ථකයන්ගේ ලාභය ද සත්කාරය ද පිරිහුණේ ය.
මෙසේ ලාභ සත්කාරයෙන් පිරිහුණු ඔවුහු, රාත්‍රියෙහි අඟලක් දෙකක් පමණ ආලෝක කොට ද හිරු නැගෙනකල්හි කලාමැදිරියන් මෙන් නටුවා වූ ප්‍රභා ඇත්තාහු වූහ.
යම් සේ කලාමැදිරියෝ කරුවල දවස්හි රාත්‍රියෙහි ආලෝකය දක්වත් ද? ඒ කරුවල කාලය කලාමැදිරියන්ට සුදුසු කාලය වන හෙයිනි.
යළිදු යම් කලෙක දහසක් රැස් ඇති සූර්යයා උදාවේද එකල්හි කදෝපැනියන්ගේ ආලෝකය දිලිසීම අතුරුදහන් වේ.
එපරිද්දෙන් මේ ලෝකයෙහි කදෝපැනියන් සමාන වූ බොහෝ තීර්ථකයෝ ද කරුවල කාලය හා සමාන වූ ලෝකයෙහි ස්වකීය ගුණය ප්‍රකාශ කරත්.
නැවත යම්කලෙක්හි අප්‍රමාණ වූ ප්‍රභා ඇති බුදුන්වහන්සේ ලෝකයෙහි පහළ වේද? තීර්ථකයෝ හිරු උදා වූ කල්හි කදෝපැනියන් මෙන් නිෂ්ප්‍රභා වේ.
ඔවුහු මෙසේ නිෂ්ප්‍රභා වී සිරුරු කැසීම නිසා ඇති වූ බිබිළි ආදියෙන් ගැවසුණු සිරුරු ඇත්තාහූ අතිශයින් පිරිහීමට පැමිණියාහු බුදුහු යම් තැනක ද, ධර්මය යම් තැනක ද, සංඝයා යම් තැනක ද මහජන රැස්වීම් යම් තැනක ද ඒ ඒ තැන්වලට ගොස් අතුරු වීථිවල ද, දෙමංසන්ධිවල ද, සතරමංසන්ධිවල ද, සභායෙහි ද සිට විලාප කියති.
කිම පින්වත්නි! ශ්‍රමණ භවත් ගෞතමයෝම ශ්‍රමණ වෙත් ද? අපි ශ්‍රමණයෝ නොවමුද? කිම ශ්‍රමණ භවත් ගෞතමයන්ගේ ශ්‍රාවකයෝ ම ශ්‍රමණයෝ වෙත් ද? අපගේ ශ්‍රාවකයෝ අශ්‍රමණ වෙත් ද? ශ්‍රමණ භවත් ගෞතමයන්ට සහ ඔහුගේ ශ්‍රාවකයන්ට දෙන ලද්දම මහත්ඵල ද? අපට දෙන ලද මහත්ඵල නොවේ ද? ශ්‍රමණ භවත් ගෞතමයෝ ශ්‍රමණ වූයේ නම් අපිත් ශ්‍රමණයෝ නොවමෝද? ශ්‍රමණ භවත් ගෞතමයන්ගේ ශ්‍රාවකයෝ ශ්‍රමණයෝ ය. ශ්‍රමණ භවත් ගෞතමයන්ටත් ඔහුගේ ශ්‍රාවකයන්ටත් දෙන ලද්ද මහත්ඵලය. අපටත් අපගේ ශ්‍රාවකයන්ටත් දෙන ලද්ද ද මහත්ඵලමය. ශ්‍රමණ භවත් ගෞතමයන්ට ද, ඔහුගේ ශ්‍රාවකයන්ට ද (දන්) දෙව්! (පූජා) කරව්. අපට ද අපගේ ශ්‍රාවකයන්ට ද (දන්) දෙව්! (පූජා) කරව්. ශ්‍රමණ ගෞතම තෙමේ පළමු දිනයන්හි උපන්නෝ නොවේ ද? අපි වූ කලී ලොව උපදනා කලම උපන්නමෝ වෙමු යයි
මෙසේ නන් අයුරින් කෑ ගසත්. එකල්හි භික්‍ෂු භික්‍ෂුණී උපාසක උපාසිකා යන සිව් පිරිස ඔවුන්ගේ ශබ්දය අසා භාග්‍යවතුන් වහන්සේට දැන්වූහ. ‘ස්වාමීනි, තීර්ථකයෝ මේ මේවා කියති’. ඒ අසා භාග්‍යවතුන් වහන්සේ ‘මහණෙනි, තෙපි තීර්ථකයන්ගේ වචනයෙන් (ශාසනයෙන්) බැහැර අන්තැනෙක මහණෙක් ඇතැයි නො සිතවු. පිළිගැනීම් ඇත්තෝ නොවව්’යයි වදාරා අන්‍ය තීර්ථකයන් කෙරෙහි ශ්‍රමණ භාවය (මහණකම) ප්‍රතික්‍ෂේප කරන සේක් යළි මේ සසුන්හිම (මහණකම) අනුදන්නා සේක්, මෙම අදාළ **ඉධෙව භික්ඛවෙ සමණො** යනාදී මෙම සූත්‍රය වදාළ සේක.
එහි ඉධෙව යනු මේ ශාසනයෙහි ම (යන අර්ථයි) මෙම නියමය සෙසු පදයන්හි ද දතයුතුය. දෙවැනි ශ්‍රමණාදීහු ද මේ ශාසනයෙහි ම වෙති. අන් තැනෙක නැත. **සමණො** - සෝවාන් පුද්ගලයා. එහෙයින් ම වදාළහ. **කතමොච භිකඛවෙ! සමණො? ඉධ භික්ඛවෙ භික්ඛු තිණ්ණං සංයොජනානං පරික්ඛයා සොතාපන්නො හොති අවිනිපාත ධම්මො නියතො සම්බොධිපරායණො අයං භික්ඛවෙ සමණෙ** ‘මහණෙනි, ශ්‍රමණ තෙම කවරෙක් ද? මහණෙනි! මේ ශාසනයෙහි භික්‍ෂුව ත්‍රිවිධ සංයෝජනයන් දුරු කිරීමෙන් සෝවාන් බවට පැමිණියේ ද? ධර්ම නියාමයෙන් නියත වූයේ මතු තුන්මග පිහිටකොට ඇත්තේ ද? මහණෙනි, මේ ශ්‍රමණයා වේ.
**දුතියො** සකෘදාගාමී පුද්ගලයා යි. එහෙයින් වදාළහ. **කතමොච භිකඛවෙ දුතියො සමණො ඉධ භිකඛවෙ භිකඛු තිණ්ණං සංයෝජනානං පරික්ඛයා රාග දොස මොහානං තනුත්තා සකදාගාමී හොති. සකිදෙව ඉමං ලොකං ආගන්ත්‍වා දුක්ඛස්සන්තං කරොති. අයං භික්ඛවෙ දුතියො සමණො** ‘මහණෙනි, දෙවැනි ශ්‍රමණයා කවරෙක් ද? මේ ශාසනයෙහි භික්‍ෂුව තුන් සංයෝජනයන් දුරු කිරීමෙන් රාග ද්වේෂ මෝහයන් තුනී කිරීමෙන් සකෘදාගාමී බවට පැමිණියේ ද? එක්වරක් පමණක් මෙලොවට අවුත් සසර දුක් කෙළවර කරයි ද? මොහු දෙවැනි ශ්‍රමණයා වේ.
**තතියො** අනාගාමී පුද්ගලයා ය. **කතමො ච භික්ඛවෙ තතියො සමණෙ? ඉධ භිකඛවෙ භික්ඛූ පඤ්චන්නාං ඔරම්භාගියානං සංයොජනානං පරික්ඛයා ඔපපාතිකො හොති. තත්‍ථ පරිනිබ්බායි අනාවත්ති ධම්මො තස්මා ලොකා, අයං භික්ඛවෙ තතියො සමණො** තුන්වැනි. ශ්‍රමණයා කවරෙක් ද? මහණෙනි, මේ ශාසනයෙහි භික්‍ෂුව ඕරම්භාගිය සංයෝජනයන් පස දුරු කිරීමෙන් ඕපපාතික වේද? ඒ භවයෙහිම පිරිනිවෙනසුලු වූයේ ඒ බඹලොවින් නැවත පිළිසිඳ නොගන්නා ස්වභාව ඇත්තේ වේද, මොහු තුන්වැනි ශ්‍රමණයා වේ.
**චතුත්‍ථො** රහතන් වහන්සේ ය. එහෙයින් වදාළහ. **කතමො ච භික්ඛවෙ චතුත්‍ථො සමණො - ඉධ භික්ඛවෙ භික්ඛූ ආසවානං ඛයා අනාසවං චේතො විමුත්තිං පඤ්ඤා විමුත්තිං දිට්ඨෙව ධම්මෙ සයං අභිඤ්ඤා සච්ජිකත්‍වා උපසම්පජජ විහරති. අයං භික්ඛවෙ චතුත්‍ථො සමණො** මහණෙනි, සතරවැනි ශ්‍රමණයා කවරෙක්ද? මේ ශාසනයෙහි මහණතෙම ආශ්‍රවයන් ක්‍ෂය කිරීමෙන් රහත්ඵල සිත ද රහත්ඵල ප්‍රඥාව ද මේ ආත්මයෙහිම තෙමේම මනාකොට අවබෝධ කරගෙන ඊට පැමිණ වාසය කරයි ද මේ සතරවැනි ශ්‍රමණයා වේ. මෙතැන්හී සතර ඵලයෙහි පිහිටි ශ්‍රමණයෝ ම අදහස් කර ඇත.
**සුඤ්ඤා **යනු හිස් වූවාහුය. **පරප්පවාදා** යනු සතර ශාස්වත වාදයෝය. සතර ඒකත්‍ය ශාස්වතයෝය. සතර අන්තානන්තිකයෝය. සතර අමරා වික්ඛෙපවාදීහුය. අධිත්‍ය සමුත්පන්නයෝ දෙදෙනය. සොළොස් ආකාර සංඥීවාදයෝය. අටවැදෑරුම් අසංඥීවාදයෝය. අටවැදෑරුම් නේවසඤ්ඤීනාසඤ්ඤී වාදයෝය. සත්වැදෑරුම් උච්ඡේදවාදයෝය. පස්වැදෑරුම් දිට්ඨධර්ම නිර්වාණ වාදයෝය. මේ සියළු දේ බ්‍රහ්මජාල සූත්‍රයෙහි ආවා වූ දෙසැට දෘෂ්ටීහු මේ සසුනෙන් බැහැර වූ අනුන්ගේ වාදයෝ ‘පරප්පවාදා නම් වේ. ඒ සියල්ල (කලින් දැක් වූ) සතරවිධ ඵලස්ථයන්ගෙන් ශූන්‍යය. ඒ දෘෂ්ටි මේ ශාසනයෙහි නැත්මය. හුදෙක් මේ ඵලස්ථයන්ගෙන් (පමණක්) ශුන්‍ය වූයේ නොවේ. සතර මාර්ගස්ථ ශ්‍රමණයන්ගෙන් ද සතර මාර්ග සඳහා ආරම්භ කළ විදර්ශනා ඇත්තවුන්ගෙන් ද දොළොස් ආකාර ශ්‍රමණයන් කෙරෙන් ද ශුන්‍ය වූවෝම වෙති. මේ කාරණය භාග්‍යවතුන් වහන්සේ පරිනිර්වාණ සූත්‍රයේ දී වදාරන ලදී.
එම්බා සුභද්‍රය, වයසින් එකුන්තිස් අවුරුද්දේ කුසලය කුසලය කවරේදැයි සොයමින් පැවිදි වූයෙමි. යම්තැනක පටන් මා පැවිදි වූයෙම් ද, වසක් අධික කොට පනස් වසක් වේ. මේ ශාසනයෙන් බැහැර ආර්ය ධර්මයාගේ ප්‍රදේශ සංඛ්‍යාත විදර්ශනා මාර්ගයෙහි පිහිටියෙක් ද සෝවාන් මාර්ගයට පැමිණියෙක් ද නැත්තේය.
[missing trans]
සෝවාන් මගට පිළිපන් විදර්ශනා ඇත්තාහුය. මාර්ගස්ථයාය. ඵලස්ථයාය. යන තිදෙනම ගෙන ‘සමණොපි’ ‘නත්‍ථි’ යනු වදාළහ. සකදාගාමී මගට පිළිපන් විදර්ශනා ඇත්තහුය. මාර්ගස්ථය ඵලස්ථය යන තිදෙනම ගෙන, ‘දුතියොපි සමණෙ නත්‍ථි’ යනු වදාළහ. අනෙක් දෙතැන්හි ද මේ නියම මයි.
කුමක් හෙයින් අන්‍ය තීර්ථකයන් අතර ශ්‍රමණයෙක් නැතැයි කියන ලද ද? සුදුසු බිමක් නො වන හෙයිනි. යම් සේ හිඳිකටු මූණ අග අබඇටයක් නොරැඳේ ද? දිය පිට ගිනි නො දැල්වේද? පිටිගලෙක බීජ නො වැඩේද? එසේම බාහිර තීර්ථායතනයන්හී මේ ශ්‍රමණයෝ නොඋපදිත්. මේ සසුන් බිමේ ම උපදිත්. කවර හෙයින් ද? ක්‍ෂේත්‍රය වන බැවිනි. මේ ඵල රහිත භූමිය හා ඵල සහිත භූමිය ආර්ය මාර්ග නොහට ගැනීමෙන් හා හටගැනීමෙන් දතයුත්තාහ. භාග්‍යවතුන් වහන්සේ එහෙයින් වදාළ සේක.
යම් ශාසනයෙක ආර්ය අෂ්ටාංගික මාර්ගය නො ලැබේ ද සෝවාන් මහණ ද එහි නො ලැබෙයි. දෙවැනි මහණ ද එහි නො ලැබෙයි. තුන්වැනි මහණ ද එහි නො ලැබෙයි. සිව්වෙනි මහණ ද එහි නො ලැබේ. තව ද සුභද්‍රය, යම්කිසි ශාසනයෙක්හි ආර්ය අෂ්ඨාංගික මාර්ගය ලැබේද, සෝවාන් මහණ ද, දෙවෙනි මහණ ද, තුන්වෙනි මහණ ද සිව්වෙනි මහණ ද එහි ලැබේ. සුභද්‍රය, මේ මාගේ ශාසනයෙහි ආර්ය අෂ්ඨාංගික මාර්ගය ලැබෙයි. එහෙයින් පළමුවැනි මහණ ද දෙවෙනි මහණ ද තෙවෙනි මහණ ද සිව්වෙනි මහණ ද මේ ශාසනයෙහිම ය. අනෙක් පරවාදයෝ මේ සතර ශ්‍රමණයන් කෙරෙන් සිස් වූහ.
මෙසේ යම් හෙයකින් තීර්ථායතනය සරුකෙත නොවූයේ ද, ශාසනය සරු කෙත වූයේ ද, එහෙයින් සුරත් අත්පා ඇති බාසුරු කෙසරු සළා ඇති මිගරාජන් වූ සිංහයෙක් සොහොනෙහි කසළ ගොඩෙහි හෝ නොවෙසෙත්ද, තුන්දහසක් යොදුන් විතරැති හිමවතට පිවිස මැණික් ගුහාවක වෙසෙත් ද, යම් සේ සද්දන්ත ඇති රජෙක් ගෝචරිය ඇත්කුලය ආදී නවකුලයන්හි නූපදිත් ද, සද්දන්ත කුලයෙහිම උපදිත්ද, යම්සේ වලාහක අශ්ව රාජයෙක් කොටළු කුලයෙහි හෝ අස්කුඩ කුලයෙහි නූපදිත්ද, සින්ධු නදීතෙර සෛන්‍ධව කුලයෙහි ම උපදිත්ද, යම් සේ කැමති කැමති සියළු සම්පත් දෙන මනහර මිණිරුවන කසළ ගොඩෙක්හි හෝ පස්කඳුවල හෝ නූපදිත්ද, වෙඵුල්ල කඳුවැටිය තුළ ම උපදිත් ද, යම්සේ තිමිර පිංගල මත්ස්‍ය රාජයෝ කුඩා පොකුණුවල නූපදිත් ද, අසූහාර දහසක් යොදුන් ගැඹුරු වූ මහ මුහුදෙහිම උපදිත්ද, දෙඅඩ සියයක් යොදුන් ගුරුළු රජෙක් ගම්දොර එරඬු වනයක නො වෙසේද මහ සමුදුරට පිවිස හිඹුල් වනයේ ම වෙසේද, යම් සේ ධ්‍රතරාෂ්ට නම් ස්වර්ණ හංසයා ගම්දොර කුඩා වළෙක නො වෙසේද, යම් සේ දිවයින් සතරකට අධිපති වූ සක්විති රජ පහත් කුලයෙක නූපදින්නේ ද, අසම්භින්න වූ ක්‍ෂත්‍රිය කුලයෙහි ම උපදින්නේ ද, එසේම සතර ශ්‍රමණයන් අතුරෙන් එක් ශ්‍රමණයෙකු හෝ අන්‍ය තීර්ථායතනයක නො උපදී. එහෙයින් වදාළහ. **ඉධෙව භික්ඛවෙ සමණො -පෙ- සුඤ්ඤා පරප්පවාදා සමණෙහි අඤ්ඤෙ ති’**
**සම්මා සීහනාදං නදථ** යනු මෙහි සම්මා හේතුවෙන්, නයෙන්, කාරණායෙන්, **සීහනාදං** ශ්‍රේෂ්ඨ නාදය, බිය නැති නාදය, අනිකෙකුට අසමාන වූ නාදය, මේ සතරවැදෑරුම් ශ්‍රමණයන් මේ ශාසනයේ ම ඇති බැවින් මෙම ශ්‍රේෂ්ඨ නාදය, උත්තම නාදය නම් වෙයි. මේ ශ්‍රමණයෝ මෙහිම ඇත්තාහු යයි කියන්නහුට අනුන් කෙරෙන් භයක් හෝ සැකයක් හෝ නැතැයි අභීත නම් වේ. මේ සතර වැදෑරුම් ශ්‍රමණයන් මෙහිම ඇති බැවින් මේ නාදය ශ්‍රේෂ්ඨ නාදය උත්තම නාදය නම් වෙයි. මේ ශ්‍රමණයෝ මෙහි ම ඇත්තේ යයි කියන්නකුට අනිකෙකු කෙරෙන් භයක් හෝ සැකයක් නැතැයි ‘අභීතනාද’ නම් වේ. අපගේ ශාසනයෙහි මේ ශ්‍රමණයෝ ඇත්තාහුයි පූරණාදීන් අතුරෙහි කෙනෙකුවත් නැගිට කියන්නට අසමත් හෙයින් මේ නාදය ‘අප්පටිනාද’ නම් වේ. සීහනාද, ශ්‍රේෂ්ඨ නාද, අභීතනාද, අප්පටිවාද යනු එහෙයින් කියන ලදී.
**ඨානං ඛො පනෙතං විජ්ජති** යනු මේ කාරණය වනාහි විද්‍යමාන වේ. මෙහිදු තීර්ථය දතයුතුයි. **යං අඤ්ඤතිත්‍ථියාති.** යම් කරුණකින් අන්‍ය තීර්ථකයෝ මෙහි ද තිර්ථයන් වශයෙන් දතයුතු ය. තීර්ථකයෝ දතයුත්තාහ. තීර්ථ ශ්‍රාවකයෝ දතයුත්තාහ. තීර්ථ නමි. දෙසැට මිසදිටු ය. යම්හෙයකින් මේ දෙසැට දෘෂ්ටියෙහි සත්ත්වයෝ තරණය කෙරෙත්ද, ඉල්පෙත් ද, ගිලීම නැගීම කෙරෙත් ද, එහෙයින් තීර්ථ යයි කියනු ලැබේ. ඒ දෘෂ්ටීන් උපදවන්නෝ ‘තීර්ථකර’ නම් වේ. ඔවුන්ගේ ලබ්ධිය ගෙන පැවිදි වූවාහු ‘තීර්ථකයෝ’ නම් වෙති. ඔවුන්ගේ ප්‍රත්‍යදායකයෝ තීර්ථක ශ්‍රාවකයෝ යයි දතයුතුය. **පබ්බාජක** යනු ගිහි ඇඳුම් හැර පැවිදි වූවාහුය. **අස්සාසො** අස්වැසීම, පිහිටීම, උපකාර වීම, **මලං** යනු ශක්තියයි. **යෙන තුම්හෙ** යම්කිසි විධියකින් තෙපි අස්වැසීමකින් හෝ බලයකින් මෙසේ කියමුද?
**අත්‍ථි ඛො නො ආවුසො තෙන භගවතා ජානතා පක්‍ෂතා අරහතා සම්මා සමබුද්ධෙ න** යන මෙහි කෙටි අදහස (කියනු ලැබේ) යම් ඒ භාග්‍යවතුන් වහන්සේ කෙනෙක් සමතිස් පෙරුම් පුරා සියළු කෙළෙසුන් බිඳ අර්හත් වූ සම්මා සම්බෝධිය අවබෝධ කළ සේක් ද, **තෙන භගවතා** ඒ භාග්‍යවතුන් වහන්සේ විසින් ඒ ඒ සත්ත්වයන් ගේ සිත්වල පවත්නා තත්ත්වයන් **ජානතා** දන්නහු විසින්, අත්තලෙහි තැබූ නෙල්ලි ගෙඩියක් මෙන් සියළු දතයුතු ධර්මයන් **පස්සතා** දක්නහු විසින් පූර්වේනිවාසාදියෙන් දන්නහු විසින් දිවැසින් දක්නහු විසින්, ත්‍රිවිද්‍යාවන්ගෙන් හා ෂඩ් අභිඥාවන්ගෙන් දන්නහු විසින් **ජානතා** සියළු තැන්හී අප්‍රතිහත වූ සමතැසින්, **පස්සතා** - සියළු ධර්මයන් දැනීමෙහි ප්‍රඥාවෙන්, **ජානතා** සියළු සත්ත්වයන්ගේ ඇස් විෂය ඉක්මවන තිරොකුඩ්ඩාදියට පැමිණියා වූ හෝ රූපයන් පවා ඉතා නිර්මල වූ පියවි මසැසින් දක්නා වූ, අක්වැඩ සිදුකරන සමාධියට පදස්ථාන වූ පටිවේධ ප්‍රඥාවෙන් **ජානතා** දන්නා වූ අනුන්ගේ යහපත සඳහා සිදුකරන සමාධියට පදස්ථාන වූ පටිවේධ ප්‍රඥාවෙන් **ජානතා** දන්නා වූ අනුන්ගේ යහපත සඳහා සිදුකරන (පරවැඩ) කරුණාවට පදට්ඨාන වූ, දේශනා ප්‍රඥාවෙන් **පස්සතා** දක්නා වූ, කෙලෙස් සතුරන් නැසූ හෙයින්, ප්‍රත්‍යාදියට සුදුසු වූ හෙයින් අර්හත් වූ, **අරහතා** - මනාකොට තෙමේම අවබෝධ කළ හෙයින් සම්‍යක් සම්බුද්ධ වූවහු විසිනැයි **සම්මා සම්බුද්ධෙන**, අන්තරායික ධර්මයන් හෝ, නෛර්යානික ධර්මයන්, **පස්සතා** දක්නා වූ, **සියළු** කෙලෙස් දුරුකළ බැවින් **අරහතා**, සියළු ධර්මයන් අවබෝධ කරගැනීම නිසා **සම්මා සම්බුද්ධෙන** මෙසේ චතු වෛශාරද්‍ය වශයෙන් සතර ආකාරයෙන් ස්තුති කරන ලද (බුදුන් වහන්සේ විසින්) සතර ධර්ම කෙනෙක් ප්‍රකාශ කරන ලද්දාහුය. **චත්තාරො ධම්මා අක්ඛාතා යෙ මයං අත්තනි සම්පස්සමානා එවං වදෙම** යම් සතර ධර්ම කෙනෙක් අපි මනාකොට දකින්නමෝ මෙසේ කියමු. රජ රජමහඇමති ආදීන්ගේ මැදිහත්වීම දක්නමෝ නො කියමුද, කාය බලය දක්නමෝ නො කියමුද?
**සත්‍ථරි පසාදො** ‘ඉතිපි සො භගවා’ යනාදී වශයෙන් බුදුගුණ සිහිකරන්නවුන්ට උපන් පැහැදීම වේ. **ධම්මපසාදො** යනු ‘සවාක්ඛාතො භගවතා ධම්මො’ යනාදී වශයෙන් දහම් ගුණ සිහිකරනවුන්ට උපන් පැහැදීම වේ. සීලෙසු පරිපූරකාරිතා යනු ආර්යකාන්ත සීලයන් සම්පූර්ණ කරන බවය. ආර්යයන්ට රුචි වූ ශීලය නම් පන්සිල්ය. අන්‍ය භවයකට ගියා වූ ද ආර්ය ශ්‍රාවක තෙම තමන්ගේ ආර්ය ශ්‍රාවක භාවය නො දන්නේ නමුදු ඒ ශීලය නො ඉක්මවයි. යම්කිසිවෙක් මේ සියළු සක්විති රජය පිළිගෙන කුඩා මැස්සකු මරන්නයැයි ඔහුට කියන්නේ නම්, එහෙත් ඔහු එය නො කරන්නේ ය. මෙසේ ආර්යයන්ට ශීලය කාන්තයහ. ප්‍රියයහ. මනාපයහ. **සීලෙසු පරිපූරිකාරිතානි** යනු ඒ ශීලයන් සඳහා කියන ලදී.
**සහ ධම්මිකා ඛොපන** යනු භික්‍ෂු, භික්‍ෂුණී, ශික්‍ෂමාන සාමණේර, සාමණේරී, උපාසක, උපාසිකා යන සත්දෙන වේ. මොව්හූ සමාන ධර්මයෙහි හැසිරෙන්නාහු වෙති. භික්‍ෂුව භික්‍ෂූන් සමග සමාන ධර්මයෙහි හැසිරෙයි. සමාන ශික්‍ෂා ඇති බැවිනි. භික්‍ෂුණිය භික්‍ෂුණීන් සමග -පෙ- උපාසිකාවන් සමග සමාන ධර්මයෙහි හැසිරේ. සෝවාන් පුද්ගලයා සෝවාන් පුද්ගලයන් සමග ද, සකෘදාගාමී පුද්ගලයා සකෘදාගාමී පුද්ගලයන් සමග ද, අනාගාමී පුද්ගලයා අනාගාමීන් සමග ද, සමාන ධර්මයෙහි හැසිරෙති. එහෙයින් මේ සියල්ලෝ ම සහධාර්මිකයෝ නම් වෙති. තව ද මෙහි ආර්ය ශ්‍රාවකයෝ ම අදහස් කරන ලදහ. යම්හෙයකින් භවාන්තරයෙහි පවා ඔවුන්ගේ මාර්ග දර්ශනයෙහි විවාදයක් නැත. එහෙයින් ඔව්හු ඒකාන්තයෙන් සමාන ධර්මයෙහි හැසිරෙන බැවිනි. සහධාර්මිකයෝමය. මෙයින් ‘සුපරිපන්නො භගවතො සාවකසංඝො’ යනාදී ක්‍රමයෙන් සංඝයා සිහිකරන්නවුනට උපන් පැහැදිම කිවයුතුය. මෙතෙකින් සෝවාන් වූවහුගේ සතර අංගයෝ (කියන ලද්දේ වේ.) පවසන ලද්දාහු වෙති.
**ඉමෙ ඛො නො ආවුසො** යනු ඇවැත්නි, අපි යම් ධර්ම කෙනෙක් තමන් කෙරෙහි දක්නමෝ මෙසේ කියමු. භාග්‍යවතුන් වහන්සේ විසින් මේ සතර ධර්මයෝ අපගේ අස්වැසීම ද බලය ද වෙතියි වදාරන ලදී.
**යො අම්හාකං සත්‍ථා** යන මෙයින් පූර්ණ කාශ්‍යප ආදී ශාස්තෲවරුන් සදෙන දක්වත්. යම් සේ වනාහි මෙම සසුන්හි ආචාර්ය උපාධ්‍යායයන් කෙරෙහි අපගේ ආචාර්යය අපගේ උපාධ්‍යාය යන ගේහ නිශ්‍රිත ප්‍රේමයක් වේද? මෙබඳු වූ ප්‍රේමය සඳහා ‘සත්‍ථරි පසාදො’ යයි කියත්. ස්ථවිරයෝ මෙසේ කීහ. යම්සේ ශාස්තෲවරු වනාහි එකෙකුට හෝ දෙදෙනෙකුට නොවේද, දෙවියන් සහිත වූ ලෝවැස්සන් සඳහා එකම ශාස්තෲහු වේද, එහෙයින් තීර්ථකයෝ ‘අම්හාකං සත්‍ථා’ යන එකම පදයකින් ශාස්තෲහු වෙන්කොට මේ පදයෙන්ම වදාරන ලද්දාහු, පරදවන ලද්දාහුය.
**ධම්මෙ පසාදො** යනු මේ වනාහි දැනට අපගේ ශාසනයෙහි අපගේ දීඝනිකාය ය, අපගේ මජ්ඣිම නිකාය ය, යනුවෙන් මමත්වයක් කෙරේ ද, එපරිද්දෙන් තම තමන්ගේ පර්යාප්ති ධර්මය පිළිබඳව ගෘහාශ්‍රිත ප්‍රේමය සඳහා කියත්. **සීලෙසු** අජ සීල, ගෝ සීල, බැටළු සීල, සුනඛ සීල ආදියෙහි, **ඉධ නො ආවුසො** යන මෙහි ‘ඉධ’ යනු ප්‍රසාදය සඳහා කියත්. **කො අධිප්පායො** අධික ප්‍රයෝගය කවරේද? **යදිදං **තොපගේ හා අපගේ විවිධ කාරණා කියන්නෙහි ද? ඒ කිනම්ද? තොපගේ සතර තැනෙක්හි ප්‍රසාදය වෙයි. අපගේ ද සතර තැනෙක්හි ප්‍රසාදය වෙයි. මේ ප්‍රසාදයෙහි තෙපි ද අපි ද දෙකට බෙදුනු ස්වර්ණයක් සෙයින් එක සමාන වූවාහු නොවමෝද? වචනයෙන් සමධුරව සිටියාහුද,
එබැවින් ඒ සමධුර බව (මිහිරි) බිඳින්නා වූ භාග්‍යවතුන් වහන්සේ **එවං වාදිනො** මෙසේ වදාළ සේක. එහි **එකා නිට්ඨා** ඒ ප්‍රසාදයාගේ කෙළවර වූ යම් අවසානයක් වේද කිම ඒ නිෂ්ඨාව එකක්ද? නොහොත් වෙන්වූවක්දැයි මෙසේ විචාරවු කියයි. යම් හෙයකින් ඒ ඒ ලබ්ධියෙහි නිෂ්ඨාවක් නො පනවන්නෙක් නැත් ද බ්‍රාහ්මණයන්ගේ විශ්වාසයෙහි බඹලොව නිෂ්ඨාවය. තවුසන්ගේ ආභරස්සරය ය. පරිබ්‍රාජකයන්ගේ සුභකිණ්හකය ය. ආජීවකයන්ගේ අනන්තමානස යයි. මෙසේ සලකන ලද අසංඥී භවයයි. මේ ශාසනයේ අර්හත්වය නිෂ්ඨාවයි. මොහු සියල්ලෝම රහත්බව නිෂ්ඨාවයයි කියත් ද, දෘෂ්ටි වශයෙන් බඹලොවම පනවත්ද, එහෙයින් තම තමන්ගේ ලබ්ධි වශයෙන් එකම නිෂ්ඨාවක් පනවත්. එය දක්වන්නට බුදුහු **සම්මා ව්‍යාකරමානො** යනාදිය වදාළහ.
දැන් භික්‍ෂූන්ගේ එක නිෂ්ඨාවකි. තීර්ථකයන්ගේ එක නිෂ්ඨාවකි. එක නිෂ්ඨාවයයි යුක්ති ප්‍රකාශ කරන්නවුන් දෙදෙනෙකු සිටි කල්හි භාග්‍යවතුන් වහන්සේ කරුණු දැක්වීම් වත දක්වන සේක් **සා පනාවුසො නිට්ඨා සරාගස්ස උදාහු වීතරාගස්ස** ආදිය වදාළහ. එහි යම්හෙයකින් රාග රක්තාදීන්ට නිෂ්ඨාවක් නම් නැත්ද? එසේ නැත්නම් බලු සිවල් ආදීන්ට ද එසේම වන්නී යයි මේ දෝෂය දක්වා වූ තීර්ථයන්ගේ ‘වීතරාගස්ස ආවුසො නිටඨ’ යනාදී නිෂ්ඨාව විසඳීම දක්වන ලදී.
එහි **විදස්සුනො** පණ්ඩිතයාගේ, **අනුරුද්ධ පටිවිරුද්ධස්ස** රාගයෙන් අනුරුද්ධ වූවහුගේ ක්‍රෝධයෙන් ප්‍රතිවිරුද්ධ වූවහුගේ, **පපඤ්චරාමස්ස පපඤ්ච රතිනො** යන මෙහි සිත්අලවා වෙසෙත්නුයි ආරාම නම් වෙයි. ප්‍රපඤ්චය ආරාම වූයේ මොහුට නුයි **පපඤ්චාරාම** නම් වේ. ප්‍රපඤ්චයෙහි රතිය මොහුට නුයි **පපඤ්චරති** නම් වේ. පපඤ්ච යනු ද මත්ත ප්‍රමත්තාකාරයෙන් පවතින්නා වූ කෘෂ්ණා මාන දෘෂ්ටීන්ට ම නමකි. මෙහි වනාහි තෘෂ්ණා දෘෂ්ටිහුම අදහස් කර ඇත.
**සරාගස්ස **යනාදී ස්ථාන පසෙහි දී එකම ක්ලේශයක් ආයේය. ඔහුගේ ආකාර වශයෙන් නානත්වය දතයුතුයි. **සරාගස්ස** යයි කියන තන්හි පංචකාමගුණික රාග වශයෙන් ගන්නා ලදී. **ස තණ්හස්සා **භවතණ්හා වශයෙන් ද, **සඋපාදානස්ස **යී ග්‍රහණ වශයෙන් ද **අනුරුද්ධ පටිවිරුද්ධස්ස** ය යුගල වශයෙන් ද **පපඤ්චරාමස්ස** ප්‍රපඤ්චයා ගේ උත්පත්තිය දැක්වීම් වශයෙන් ද **සරාගස්ස** යන මෙහි අකුසල මූල වශයෙන් ද ගන්නා ලදී. **සතණ්හස්ස **යන මෙහි තණ්හා ප්‍රත්‍යයෙන් දැඩිව අල්ලා ගැනීම දැක්වීම් වශයෙන් ද (ගන්නා ලදී) සෙස්ස පෙර කියන ලද පරිදිම ය. ස්ථවිරයන් වහන්සේ කීහු. කුමක් හෙයින් මෙසේ විශේෂයෙන් කීයේද? මේ එකම ලෝභය රැඳීම් වශයෙන් ‘රාග’ යයි කියන ලදී. ආශා කිරීම් වශයෙන් ‘තණහා’ යයි ද, ගැණීම් අර්ථයෙන් උපාදාන යයි ද, උභය වශයෙන් ‘අනුලෝම පටිවිරෝධ’ යයි ද, ප්‍රපඤ්චයන්ගේ ඉපදීම් අර්ථයෙන් ‘පපඤ්ච’ යයි ද වදාරන ලදී.
දැන් මෙම ක්ලේශයන්ට මුල් වූ දෘෂ්ටි වාදය දක්වන්නේ, **ද්වෙමා භික්ඛවෙ දිටඨියො** යනාදිය කීහ.
එහි **භවදිට්ඨි** යනු ශාස්වත දෘෂ්ටියයි. **විභව දිට්ඨි** යනු උච්ඡේද දෘෂ්ටියයි. **භවදිට්ඨි අල්ලීනා** තෘෂ්ණා දෘෂ්ටි වශයෙන් ශාස්වත දෘෂ්ටිය වැළඳ ගත්තාහු, **උපගතා** තෘෂ්ණා දෘෂ්ටි වශයෙන් ම පැමිණියාහු. **අජ්ඣොසිනා** තෘෂ්ණා දෘෂ්ටි වශයෙන් ම ඇතුළත් වූවාහු **විභව දිට්ඨියා තෙ පටිවිශුද්ධා** ඔවුහු සියල්ලෝ ම උච්ඡේද වාදීන් සමග තෙපි අඳ බාලයෝ ය. නො දන්නහුය. මේ ලොව ශාස්වතය. මේ ලොව නො නැසෙන්නේ ය, යයි ප්‍රතිවිරුද්ධ වූවාහු නිතර රණ්ඩු දබර විවාදයෙහි ඇලුනාහුව වසත්. දෙවන වාරයේ ද මේ න්‍යාය මයි.
**සමුදයඤ්ච** යනාදියෙහි දෘෂ්ටීන්ගේ ඉපදීම් හටගැනීම් දෙකකි. ක්‍ෂණික සමුදය, පච්චය සමුදය ද (කියායි) ක්‍ෂණික සමුදය නම් දෘෂ්ටීන්ගේ ඉපදීමයි. පච්චය සමුදය නම් අටදෙනෙක් වෙති. ඒ කවරහු ද? ස්කන්ධයෝ ද දෘෂ්ටි ස්ථානයකි. අවිද්‍යාව ද, ස්පර්ශය ද, සංඥාව ද, විතර්කය ද අයෝනිසෝ මනසිකාරය ද, පාප මිත්‍රයා ද, පරතෝඝෝසය ද දෘෂ්ටි ස්ථානයකි. දෘෂ්ටීන්ගේ ඉපදීමට සමුත්‍ථානාර්ථයෙන් ස්කන්ධයෝ හේතුවෙයි. ස්කන්ධයෝ ප්‍රත්‍ය වේ. මෙසේ ස්කන්ධයෝ ද දෘෂ්ටි ස්ථානයක් වේ. අවිද්‍යාව, ස්පර්ශය, සංඥාව, විතර්කය, අයෝනිසෝ මනසිකාරය, පාපමිත්‍රය, පරතොඝෝෂය සමුත්‍ථානාර්ථයෙන් දෘෂ්ටීන්ගේ ඉපදීමට හේතු වේ. පරතෝඝෝෂය ප්‍රත්‍යය වේ. දෘෂ්ටීන්ගේ අත්‍ථංගමය ද දෙපරිදිය. ක්‍ෂණික අස්තංගමය, ප්‍රත්‍ය අස්තංගමය යනුවෙනි. ක්‍ෂණික අස්තංගමය නම් (ක්ෂණයෙහි) ක්ෂය වීමය. නැසීමය, බිඳීමය, හාත්පසින් බිදීමය, අනිත්‍ය බවය, අතුරුදහන් වීමය. ප්‍රත්‍ය අස්තංගමය නම්, සෝවාන් මාර්ගය ය. සෝවාන් මාර්ගය දෘෂ්ටීන්ගේ සහමුලින් නැසීම යයි කියන ලදී.
**අස්සාදං** - දෘෂ්ටි මූලික ආනිසංසය යමක් සඳහා කියන ලද ද? ශාස්තෲ තෙමේ යම් දෘෂ්ටියක් ඇත්තේ වේද ශ්‍රාවකයෝ ඒ දෘෂ්ටියම ඇත්තාහු වෙති. ශ්‍රාවකයෝ යම් දෘෂ්ටියක් ඇති ශාස්තෲවරයෙක් සත්කාර කෙරෙත් ද, ගරු කෙරෙත් ද, බුහුමන් කෙරෙත් ද, පූජා කෙරෙත් ද, ඒ හේතුවෙන් සිවුරු, පිණ්ඩපාත, සෙනසුන්, ගිලන්පස, බෙහෙත් පිරිකර ලබන්නේ ය. මේ වූ කලී දෘෂ්ටිය පිළිබඳ ආනිසංස යි. **ආදීනවං** - දෘෂ්ටි ග්‍රහණය මුල්කොට ඇති උපද්‍රවය, වග්ගුලි වෘතය. උක්කුටික වීර්යය, කණ්ටකධාරයෙහි හිඳීම ආදියයි. පංචතාපයෙන් තැවීම ගල්හතට පැමිණීම, කෙස් රවුල් ඉදිරීම, අප්‍රාණික ධ්‍යානය යනාදී වශයෙන් දතයුතුයි. **නිස්සරණං** දෘෂ්ටීන්ගේ නිස්සරණය නම් නිවනයි. **යථාභූතං නප්පජානං** යමෙක් මේ සියල්ල යථා ස්වරූපයෙන් නො දනිත්ද? **න පරිමුච්චන්ති දුක්ඛසමා** සියළු වෘත්ත දුක්ඛයෙන් නො මිදෙත්. මෙයින් මොවුන්ගේ නිෂ්ඨාවක් නම් නැත. **පරිමුච්චන්ති දුක්ඛසමා** සියළු සසර දුකින් මිදෙත්. මෙයින් ඔවුන්ගේ නිෂ්ඨාව ඇතැයි යුක්ති කියන්නවුන් දෙදෙනාගේ යුක්තිය සිඳිමින් මෙන් ශාසනයෙහිම නිෂ්ඨාව ඇතැයි පිහිටුවයි.
ඉදින් දෘෂ්ටීන්ගේ බැඳීම දක්වන්නේ **චත්තාරිමානි භික්ඛවෙ උපාදානානි** ආදිය කීහ. ඔවුන්ගේ විස්තර කථාව විශුද්ධි මාර්ගයේ කියන ලදී.
**සංඛුපාදාන පරිඤ්ඤාවාදා පටිජාමානාති.** අපි සියළු උපාදානයන්ගේ ප්‍රහාණය ඉක්මවීම කියමුයි මෙසේ ප්‍රතිඥා කරන්නෝ, **න සම්මා සබ්බුපාදාන පරිඤ්ඤන්ති** සියළු උපාදානයන්ගේ ඉක්මවීම නො පනවත්. කිසිවෙක් කාම උපාදානයාගේ (ප්‍රහාණය) පනවති. කිසිවෙක් දෘෂ්ටි උපාදානයාගේ ද කිසිවෙක් ශීල ව්‍රත උපාදානයාගේ ද, (ප්‍රහාණය පනවත්) අත්තවාද උපාදානයාගේ ප්‍රහාණය පනවන්නෙක් නැත. එම භේදය දක්වන්නේ **කාමුපාදානස්ස පරිඤ්ඤං පඤ්ඤපෙන්ති** ආදිය කීහ. එහි සියල්ලෝම කාම උපාදානයන්ගේ ප්‍රහාණය පනවති. සයානූවක් පාෂාණ්ඩයෝ ද කාමයෝ වනාහි පැවිද්දන් විසින් සේවනය නොකළ යුතුයයි පනවති. වස්තු ප්‍රතිසේවන කාමය කැපයයි නො පනවති. අකැප වූවක්ම කොට පනවති. යමෙක් වනාහි සේවනය කෙරෙත් ද ඔවුහු හොර රහසින් ම සේවනය කරති. එහෙයින් කියන ලදී. **කාමූපාදානස්ස පරිඤ්ඤං පඤ්ඤාපෙන්ති** යනු
දෙන කෙනෙක් නැත යනාදිය ගෙන හැසිරෙත් ද සීලයෙන් පිරිසිදු බව, ව්‍රතයෙන් පිරිසිදු බව, භාවනාවෙන් පිරිසිදු බව වේයයි ගනිත්ද, ආත්මයයි දැඩිකොට ගැනීම නොහරිත්ද? එහෙයින් **න දිට්ඨූපදානස්ස න සීලබ්බතු පාදානස්ස, න අත්තවාදූපාදානස්ස පරිඤ්ඤං පඤ්ඤාපෙන්ති** දෘෂ්ටි උපාදානයාගේත්, සීල ව්‍රත උපාදානයාගේත්, ආත්මවාද උපාදානයාගේත් ඉක්මවීම නො පනවත්. **තං කිස්ස හෙතු** එයට හේතු කවරේද? එසේ නොපැනවීම කවර හේතුවකින් කවර කාරණයකින් ද? **ඉමානි භි තෙ භොන්තො** යනු මේ කරුණු තුන පිළිබඳව නිසි පැහැදිලි කිරීමක් ඔවුන් නො දක්නා බැවිනි යන අර්ථයයි. මෙහි යමෙක් වනාහි ප්‍රහාණයන් දෙදෙනා ගේ පැනවීමට කරුණු වූ දෘෂ්ටිය ද සීල ව්‍රතය ද, ප්‍රහාණය කළ යුතු යයි යථා ස්වභාව වශයෙන් දනිත් ද, ඔවුන් සඳහා මත්තෙහි දෙවාරය කියන ලදී. එහි යමෙක් දුන් දෙයෙහි විපාක ඇත ආදිය ගනිත්. **තෙ දිට්ඨූපාදානස්ස පරිඤ්ඤං පඤ්ඤාපෙන්ති** දිට්ඨි උපාදානයාගේ පැනවීම පනවති. යමෙක් සීලයෙන් පිරිසිදු වීමක් නැත. ව්‍රතයෙන් පිරිසිදු වීමක් නැත. භාවනාවෙන් පිරිසිදු වීමක් නැතැයි ගනීද? ඔවුහු සීලවුත උපාදානයාගේ ඉක්මවීම පනවති. එසේ වුවද අත්තවාද උපාදානයාගේ ඉක්මවීම පනවන්නට එක් අයෙකුද නොහැකි වෙයි. (යම් හෙයකින්) අෂ්ට සමාපත්ති ලාභී වූයේ ද සඳ හිරු දෙදෙන අතින් පිරිමැද හැසිරෙන්නාහු වුවද තීර්ථකයෝ ප්‍රහාණයන් තිදෙනෙක් පනවත් ද, අත්තවාද උපාදානය මුදාහරින්නට නොහැකි වෙත් ද, එහෙයින් නැවත නැවත සංසාර වෘත්තයෙහි ම වැටෙත්. මොව්හු පොළවට පිළිකුල් කරන සාවෙකු මෙනි.
එය වූ කලී අර්ථය ප්‍රකාශ කරන උපමාවෙකි. පෘථිවිය සාවෙකුට මෙසේ කීවේල, එම්බා සාවානෙනි, සාවා කීය. මේ කවරෙක් ද, මගේම මතුපිට සියළු ඉරියව් කරන්නේ මළ මූත්‍ර දමන්නේ කුමක් හෙයින් මා නොහඳුනන්නෙහි ද? තී විසින් මම මනාකොට දක්නා ලදුයෙමි. මා විසින් හැසුරුණු තැන ඇඟිලි අගින් ස්පර්ශ කළ තැනක් මෙන් වෙයි. මුදාහළ මූත්‍ර ප්‍රමාණය අල්මාත්‍රය. මලය ඉඟිනි ඇටයක් පමණ ය. ඇත් අස් ආදීන් විසින් හැසිරුණු තැන අති විශාලය. ඔවුන්ගේ මුත්‍ර ද කළයක් පමණය. වසුරු ද කූඩයක් පමණ වේ. තීගෙන් මට කමක් වැඩක් නැතැයි උඩ පැන වෙනත් තැනක වැටුණෝය. එවිට පෘථිවිය ඔහුට මෙසේ කීය. අපොයි දුර ගිය තරම. මගේ මතුපිටම වැටුනේ නොවේද? හෙතෙම නැවත එසේ පරිභාස කරන්නේ උඩ පැන වෙනත් තැනක වැටුනේය. මෙසේ අවුරුදු දාහක් උඩපැන යළි බිමට වැටෙන්නේ පොළවෙන් මිදෙන්නට නො හැකි වන්නේය. මෙසේ ම තීර්ථකයෝ ද සියළු උපාදානයන්ගේ ඉක්මවීම පනවන්නාහුද කාම උපාදාන ආදී වූ උපාදාන තුනම ඉක්මවීම පනවති. එසේ වුවත් අත්තවාද උපාදානය අත්හරින්නට නොහැකිව නැවත නැවත සංසාර වෘත්තයෙහිම වැටෙති. මෙසේ තීර්ථකයෝ යම් ආත්මවාද උපාදානයක් ඉක්මවන්නට නො හැකි වෙත් ද, නැවත නැවත සංසාර වෘත්තයේම වැටෙත්.
මෙසේ තීර්ථකයෝ යම් ආත්මවාද උපාදානයක් ඉක්මවන්නට නො හැකිවේද, ඔවුනගේ වශයෙන් දෘෂ්ටි බිඳීමේ වාරය කියා, දැන් ප්‍රසාදච්ඡෙදවාරය දක්වන්නේ **එවරූපෙ ඛො ධම්මවිනයෙ** ආදිය කීහ. එහි **ධම්ම විනයෙ** ධර්මයෙහි හා විනයෙහි ද දෙපදයෙන් ම අනෛර්යාණික ශාසනය දක්වයි. **යො සත්‍ථරි පසාදො සො න සමග්ගතො **අනෛර්යාණික ශාසනයෙහි ශාස්තෲවරයා කළුරියකොට සිංහයෙක් හෝ ව්‍යාඝ්‍රයෙක් හෝ දිවියෙක් හෝ වලසෙක් හෝ තිරළුවෙක් හෝ වෙයි. ශ්‍රාවකයෝ වනාහි මෘගයෙක් හෝ ඌරෙක් හෝ වෙත්. හෙතෙම මොවුහු පෙර මාගේ උපස්ථායකයෝ ය. ප්‍රත්‍ය දායකයෝ යයි ශාන්තියක් හෝ මෛත්‍රියක් හෝ දයාවක් හෝ නොකොට ඔවුන් මතුයෙහි පැන ලේ ද බොති. ඝන වූ මස් කයි. (නැවත) ශාස්තෲවරයා බළලෙක් වෙයි. ශ්‍රාවකයෝ කුකුළෝ හෝ මීයෝ වෙති. එකල්හි පළමු කී පරිද්දෙන් ම අනුකම්පාවක් නොකොට මස් කයි. ශාස්තෲවරයා නිරය පාලකයෙක් වෙයි. ශ්‍රාවකයෝ නිරිසත්තු වෙති. හෙතෙම මොවුන් පෙර මගේ ප්‍රත්‍යදායකයෝ යයි අනුකම්පාවක් නොකොට විවිධ දුක් හිරිහැර පමුණුවයි. ගිනි ඇවිලගත් රථයේ යොදයි. අඟුරු කන්දටත් නංවයි. ලොහො කුඹුයෙහිත් දමයි. නොයෙක් දුක් කරදරයන්හි යොදවයි. යළි ශ්‍රාවකයෝ කළුරියකොට සිංහාදීහු වෙති. ශාස්තෲවරයා මෘගාදීන් අතුරෙන් එකෙක් වෙයි. ඔව්හු අපි මොහු පෙර සිව්පසයෙන් උපස්ථාන කළෙමු. මොහු අපගේ ශාස්තෲ යයි ඔහු කෙරෙහි ඉවසීමක්, මෛත්‍රියක්, කරුණාවක් නොකොට පළමු කී ආකාරයෙන්ම විවිධ ව්‍යසනයන්ට පමුණුවත්. මෙසේ අනෛර්යාණික සාසනයෙහි යම් ශාස්තෲවරයෙක් කෙරෙහි පැහැදීමක් වේද, ඒ ප්‍රසාදය යහපතක් සඳහාම නො වන්නේය. යම්කිසි කාලයක් ඉකුත්වැ හෝ පසුව නැසෙන්නේමය.
යො ධම්මෙ පසාදො අනෛර්යාණික ශාසනයෙහි ධර්මයෙහි ප්‍රසාදය නම්, ඉගෙන ගත්, පුහුණු කළ, කියන ලද, දරණ ලද ද ධර්මයෙහි ප්‍රසාදය වේ. එසේ වුවද මෙහි සසරින් මිදීමක් නැත. එහෙයින් මෙහි යම් පැහැදීමක් ඇද්ද එය නැවත නැවත සසරම ගැඹුරු කෙරේනුයි මනාකොට නො පැමිණියේ අස්වාභාවික බවටම පැමිණියේ යයි කියයි.
**යා සීලෙසු පරිපූරිකාරිතා** අනෛර්යාණික ශාසනයෙහි අජ (එළු) සීලාදී වශයෙන් පිළිවෙත් පුරණ බවක් වේද, ඒ පිළිවෙත් සසරින් මිදීමට භවයෙන් නික්ම යාමට පිටිවහලක් උපකාරයක් නොවේද, තිරිසන් යෝනියට පමුණුවාද? නිරයට පමුණුවාද? එහෙයින් **න සමග්ගා අක්ඛායති** නිසි ලෙස නොපැමිණියේ යයි කියයි.
[**යා සහධම්මිකෙසු** යම් අනෛර්යාණික ශාසනයෙහි සහදැමියෝ වෙත් ද? ඔවුන් අතරින් යම්කිසිවෙක් කළුරියකොට සිංහාදීහු වූවහු මේ අපගේ සහධර්මිකයෝ වූවාහු යැයි මුව ආදීන් කෙරෙහි අධිවාසනය නොකොට පෙර කී ආකාරයෙන් ම මහත් දුක් උපදවති. එහෙයින් මෙහි සහදැමියන් කෙරෙහි ප්‍රියමනාප බවටද නොපැමිණියාහු යයි කියයි.] **යා සහධම්මිකෙසු** අනෛර්යාණික ශාසනයෙහි යම් සහදැමියෝ වෙත්ද, ඔවුන් අතරින් යම්කෙනෙක් යම් හෙයකින් කළුරියකොට, සිංහාදීහු වෙත්ද, ඇතැම් කෙනෙක් මුව ආදීහු වෙත්ද, එයින් සිංහාදි වූවාහු මොව්හු අපේ සහදැමියෝ වූවාහු යයි මුවාදීන් කෙරෙහි අනුකම්පා නොකොට පළමු කී සෙයින්ම ඔවුන්ට මහත් වූ දුක් උපදවද්ද, එහෙයින් මෙහි සහදැමියන් කෙරෙහි ප්‍රියමනාප බවට නොපැමිණියාහු යයි කියයි.
මේ සියළු කාරණාවන්ගේ භේදය (නොගැලපීම) එක්තැන්කොට දක්වන භාග්‍යවතුන් වහන්සේ **තං කිස්ස හෙතු**? **එවං හෙතං භික්ඛවෙ හොතී **ආදිය වදාළහ. ‘එවං හෙතං භික්ඛවෙ හොති යං මයා වුත්තං යො සත්‍ථරි පසාදො’ මහණෙනි, මා විසින් යමක් කියන ලද ද? මේ කාරණය මෙසේ වෙයි. කවර හෙයින් ද යත්, යම්හෙයකින් ඒ ප්‍රසාදාදීහූ දුරනුබෝධ වූ ධර්ම විනයෙහි වරදවා කියන ලද, සම්බුද්ධ නොවූවකු විසින් අවබෝධ කරන ලද ශාසනයක වීද, එහෙයිනි. මෙහි **යථාතං** යනු හේතුව දැක්වීමේ නිපාතයි. එහි **දුරක්ඛාතො** වරදවා කියන ලද, වරදවා කියන ලද හෙයින්ම දුරවබෝධ වූ ඒ ධර්මය යම් හෙයකින් මාර්ගඵල පිණිස නොපමුණුවාද එහෙයිනි. **අනීය්‍යානිකො** අනෛර්යාණිකය. රාගාදීන්ගේ සංසිඳවීම පිණිස නොපවත්නා හෙයින් **අනුපසම සංවත්තනිකො** සම්මා සම්බුද්ධ වූ සර්වඥ කෙනෙකුන් විසින් අවබෝධ නොකරන ලදනුයි **අසම්මා සම්බුද්ධස්ස වෙදිතො** එහි **අනිය්‍යානිකො, අනුපසම සංවත්තනිකෙ, අසම්මා සම්බුද්ධස්ස වෙදිතෙ** මෙතෙකින් භාග්‍යවතුන් වහන්සේ තීර්ථකයන් කෙරෙහි ප්‍රසාදය මෙන් නිරර්ථකයයි දැක්වූහ.
එක්තරා කණ සිවලෙක් රාත්‍රියෙහි නගරයට පිවිසියේ සුරාමණ්ඩි කා තෝර කැලෑවෙක්හි වැතිරී නිදන්නේ හිරු උදාවන කල්හි පිබිද, මෙසේ සිතී ය. මේ වේලාවේ යාමට නොහැක. අපගේ සතුරෝ බොහෝය. එක් කපටිකමක් කිරීම වටනේ යයි (සිතා) යන්නා වූ එක් බ්‍රාහ්මණයෙක් දැක වංචාවක් කරන්නෙමි යයි ආර්ය බමුණානනි’යි කීහ. කවරෙක් මා කැඳවන්නේ ද බමුණා සිතීය. මමයි සාමිනි! පළමුකොට මෙහි එනු මැනව. කිම පින්වත! මා ගමින් පිටතට ඇරලව. මම නුඹට කහවනු දෙසීයක් දෙමි. හෙතෙම හා ගෙනයන්නෙමියි කකුල්වලින් (එල්ලා) ගත්තේය. කොල! බාල බමුණ, මගේ කහවණු බැහැර (දමා) විසිකොට නැත. කහවණු ඉතා දුර්ලභය. මනාකොට මා ගනුව පින්වත කෙසේ ගනිද? උතුරු සළුපටෙහි ඔතා උරහිසක එල්ලා ගනු මැනව. බමුණා සිවලා කී පරිදි ගෙන දකුණු දොර සමීපයට ගොස් මෙහි තබන්නදැයි විමසීය. මේ කවර නම් තැනක්ද? මේ ප්‍රධාන දොරටුවයි. කොල බාල බමුණ! කිම තොපගේ නෑදෑයෝ ඇතුළු දොරටුවෙහි කහවණු තබත්ද? තව එහාට මා ගෙන යව. ඔහු ද ටික ටික දුර යමින් නැවත නැවත බස්සවමිද බස්සවමිදැයි විචාරා ඒ හිවලා විසින් තර්ජනය කරන ලද්දේ රවටන ලද්දේ බිය රහිත තැනකට ගොස් මෙහි බස්සවයි කියා බස්වා ගත්තේ ය. සළුව ද ගත්තේය.
කණ සිවලා මෙසේ කීය. මම තොපට කහවණු දෙසියයක් දෙන බව කීමි. මා ළඟ කහවණු බොහෝ ඇත. කහවණු දෙසියයක් පමණක්ම නොවේ. මම කහවණු රැගෙන එමි. ඒ තාක් ඔබ හිරුඑළිය බලමින් සිටිනු මැනවැ, කියා ටික දුරක් ගොස් නැවතී නැවත බ්‍රාහ්මණයාට මෙසේ කීය. ආර්ය බ්‍රාහ්මණය, වෙනත් දෙසක් නො බලනු. සූර්යයා දෙසම බලමින් සිටුව, මෙසේ ද කියා වැටකේ වනයකට පිවිස කැමති පරිද්දෙන් ගියේය. බමුණා ද හිරු බලමින් සිටින්නේ ම බමුණාගේ නළලින් ද කිසිලිවලින් ද ඩහදිය වැගුරුණාහ. ඉක්බිති ඔහුට රුක් දෙවියෙක් මෙසේ කීය -
‘බමුණ, සුරාපානය කළ සිවලාගේ වචනය ඇදහූයෙහි, සිප්පි බෙල්ලන් සියයකුදු නැති (සිවලාගෙන්) කහවණු දෙසීයක් කොයින් ලැබේද?
මෙසේ කණ සිවලා කෙරෙහි වූ ප්‍රසාදය යම් සේ නිරර්ථක වීද. එපරිද්දෙන් තීර්ථකයන් කෙරෙහි (පැහැදීමද නිරර්ථකය)
අනෛර්යාණික ශාසනයෙහි පැහැදීම නිරර්ථකභාවය දක්වා, නෛර්යාණික ශාසනයෙහි පැහැදීමේ සාර්ථක බව දැක්වීමට **තථාගතො ච ඛො භිකඛවෙ** ආදිය කීහ. එහි **කාමුපාදානසස පරිඤ්ඤං පඤ්ඤාපෙති** රහත් මගින් කාම උපාදානයාගේ ප්‍රහාණ පරිඥාව ඉක්මවීම පනවයි. ඉතිරි තුන් උපාදානයන්ගේ ප්‍රහාණය සෝවාන් මගින් පණවයි. **එවමෙව ඛො භිකඛවෙ ධම්මවිනයෙ** මහණෙනි, මෙබඳු වූ ධර්මයෙහි ද විනයෙහි ද දෙපදයෙන්ම නෛර්යාණික ශාසනය දක්වයි. **සත්‍ථරි පසාදො** මෙබඳු වූ ශාසනයෙහි ශාස්තෲන් කෙරෙහි යම් ප්‍රසාදයක් වේද, **සො සම්මග්ගතො අක්ඛායති** ඒ ප්‍රසාදය මනාකොට පැමිණියේ යයි කියයි. සසර දුක් නිවාරණය පිණිස පවත්නේයි
මෙහි මේ වස්තු වෙත් - භාග්‍යවතුන් වහන්සේ වේදියක පර්වතයෙහි ඉන්දසාල ගුහාවෙහි වාසය කරන සේක. එකල්හි එක් බකමූණු පක්‍ෂියෙක් භාග්‍යවතුන් වහන්සේ ගමට පිඬු පිණිස වැඩමවන වේලෙහි අඩ මගක් පසුගමන් යයි. (ගමින්) නික්මෙන කල්හි අඩමගක් පෙරගමන් යයි. හෙතෙම එක් දිනක් පර්වතයෙන් බැස සවස් කාලයෙහි භික්‍ෂුසංඝයා පිරිවරාගෙන වැඩසිටින සර්වඥයන් වහන්සේ වැඳ පියාපත් නමා ඇඳිලි ගෙන හිස යටකොට දශබලධාරින් වහන්සේ නමදිමින් සිටියේය. භාග්‍යවතුන් වහන්සේ ඔහු බලා සිනහ පහළ කළේය. ආනන්ද ස්ථවිරයෝ, ස්වාමීනි, සිනහ පහළ කිරීමට හේතුකාරණා කවරේදැයි විචාළහ. ආනන්ද, මේ මහමුහුණු පක්‍ෂියා බලව. මේ තෙමේ මා කෙරෙහි ද භික්‍ෂු සංඝයා කෙරෙහි ද, සිත පහදවා සිය දහසක් කල්පයන්හි දෙව්ලොව ද මිනිස් ලොව ද සැරිසරා සෝමනස්ස නමින් පසේබුදු වන්නේ යයි වදාළ සේක.
මහ මුහුණු සංඛ්‍යාත වූ කවාකාර වූ ඇස් ඇති, ඉතා දිගු කලක සිට වේදිස පර්වතයෙහි වාසය කරන්නා වූ ආර්ය වූ කෝසිය නම් වූ පක්‍ෂිය, සවස් කාලයෙහි දිවා විහරයෙන් නැගී සිටියා වූ, උතුම් සර්වඥයන් දක්නෙහි සුඛිත වූයේ වෙහි.
මා කෙරෙහි ද, අනුත්තර වූ භික්‍ෂු සංඝයා කෙරෙහි ද සිත පැහැදවූ ඔහු කල්ප ලක්‍ෂයක් මුළුල්ලෙහි දුගතියකට නො යන්නේ ය.
දෙව්ලොවින් චුතව, මෙම කුසල මූලයෙන් මෙහෙයන ලදුයේ සෝමනස්ස නමින් අපරිමිත ඤාණ ඇති (පසේ බුදු කෙනෙක්) වන්නේය.
තවද මෙහි රජගහ නුවර සුමන මාලාකාර වස්තුව, මහා භෙරිවාදක වස්තුවය, මෝරජික වස්තුවය, වීණාවාදක වස්තුවය, සංඛ ධමන වස්තුවය, (යන කථාවස්තු) විස්තර කටයුතු ය. මෙසේ නෛර්යාණික ශාසනයෙහි ශාස්තෲන් කෙරෙහි ප්‍රසාදය මනාකොට පැමිණියේ වේ.
**ධම්මෙ පසාදො** නෙරියාණික ශාසනයෙහි ධර්මයෙහි ප්‍රසාදය මනාකොට පැමිණියේ වෙයි. ශබ්ද මාත්‍රයෙහි නිමිත්ත ගෙන අසන්නා වූ තිරිසන් සතුන්ට පවා සම්පත් ලබාදෙන්නේ වේ. මණ්ඩුක දිව්‍ය පුත්‍රයාගේ කථාවස්තුව ආදිය දතයුතුය.
**සීලෙසු පරිපූරිකාරිතා **නෛර්යාණික ශාසනයෙහි මනාකොට සිල් පුරන්නා වූ අයට ද ස්වර්ග මෝක්‍ෂ සම්පත් ලබාදෙයි. ඒ පිළිබඳව ඡත්ත මාණවක වස්තුව, සාමණේර වස්තුව ආදිය දැක්විය යුතුය.
**සහධම්මිකෙසු** නෛර්යාණික ශාසනයෙහි සහදැමියන් කෙරෙහි මනාකොට ප්‍රියමනාප වේද, ඔවුන්ට ද මහත් වූ සම්පත් ලබාදෙයි. මේවායේ විස්තර විමානවත්‍ථු පේතවත්‍ථු ආදියෙහි දැක්වේ. එබැවින් කියන ලදී -
පිඬු පිණිස හැසිරෙන්නා වූ භික්‍ෂුවකට මම කිරිබතක් දුනිමි. උක්සකුරු හෝ පැණි, උක්කඩක් (උක්ගස් කෑල්ලක්) තිඹිරිපලයක්, කැකිරි ගෙඩියක් ද, එළවලු, වැල් ඵලයක්, උගුරැස්ස, ගිනි කබලක්, පලාමිටක්, ළා කොළ මිටක්, හබල පෙත්තක්, අල මුලක්, කොසඹ මිටක්, ඇඹුල් කැඳක්, තෙල් සහිත තල කැරලි, පටියක් (සිවුරු) අංසකඩයක්, උරහිස් පටියක් (උරහිසේ දමන), සිවුරැස් විජිනිපතක්, තල්පතින් කළ කවාකාර විජිනිපතක්, මොනරපිළින් කළ විජිනිපතක්, කුඩයක්, වහන් සඟලක්, අග්ගලා, රසකැවිලි ආදියක්, මම පිඬු පිණිස හැසිරෙන භික්‍ෂුවකට දුනිමි. (ඒ පිණින් පහළ වූ) මාගේ විමානය බලව. මම කැමති විධියේ රූප වර්ණ ඇති දිව්‍ය අප්සරාවක් වෙමි.
**තං කිස්ස හෙතු** පෙර කී ආකාරයෙන්ම යොදා දතයුතුයි.
තීර්ථකයෝ කිසියම් උපාදානයන්ගේ ප්‍රහාණය මනාකොට නො පණවත්ද, තථාගතයෝ පණවත් ද, ඔවුන්ගේ ප්‍රත්‍යය දක්වන්නට **භික්ඛවෙ** ආදිය වදාළහ. එහි **කින්නිදානා** යනාදී තන්හි නිදානාදි වූ සියල්ලම අදාළ කාරණය සඳහා වචනයෝ ය. යම්හෙයකින් කාරණය එය ගනිවු යයි පාවාදෙන කලක් මෙන් ඵලය ගෙන දේද, එහෙයින් නිදාන යයි කියයි. යම්හෙයකින් මම ඵලය එහි උපදී ද, හටගනී ද, උදාවේද, එහෙයින් **සමුදයො ජාති පභවතො** යයි කියයි. මේ වනාහි පදාර්ථයයි. මේ කරුණුවලට කුමක් නිදානය වීදැයි **කින්නිදානා** නමි. කවරක් හේතුව වූයේනුයි **කිං සමුදයා** යනු වේ. කවරෙක් ජාති වූයේදැයි **කිං ජාති** යනු වේ. කුමක් උදා වූයේ දැයි **කිං පභවා** යනු වේ. යම්හෙයකින් ඔවුන්ට තෘෂ්ණාව ඉහත කියන ලද අර්ථයෙන් නිදානය ද සමුදය ද ජාතිද ප්‍රභව වේද එහෙයින් **තණ්හා නිදානා** ආදිය කීහ. මෙසේ සියළු පදයන්හි අර්ථය දතයුතුයි. යම්හෙයකින් භාග්‍යවතුන් වහන්සේ හුදු උපාදානයාගේම ප්‍රත්‍යය දන්නා සේක් නොවෙත්ද, උපාදානයට ප්‍රත්‍ය වූ තෘෂ්ණාවගේ ද, තෘෂ්ණාදීන්ට ප්‍රත්‍ය වූ වේදනාදීන්ගේ ද, ප්‍රත්‍යය දන්නා සේක්මය. එහෙයින් **තණ්හා චායං භික්ඛවෙ** යනාදිය කීහ.
**යතො ච ඛො** යම්කලෙක **අවිජ්ජා පහීනා හොතීති** සසරට මුල් වූ අවිද්‍යාව අනුත්පාද නිරෝධයෙන් ප්‍රහීණ වේද, **විජ්ජා උප්පන්නා** අර්හත් මාර්ගයෙන් විද්‍යාව උපන්නේ ද, **සො අවිජ්ජා විරාගා විජජුපාදා** ඒ භික්‍ෂුව අවිද්‍යාව ප්‍රහීණ කළ බැවින් ද, විද්‍යාව උපන් බැවින් ද, **නෙව කාමූපාදානං උපාදියති** කාම උපාදානය ද සෙසු උපාදානයන් ද හට නොගැනේ. **අනුපාදියං න පරිතස්සති** මෙසේ කිසිදු උපාදානයක් නොගන්නේ තණ්හා පරිතස්සනාවෙන් තැති නොගනී. **අපරිතස්සං** ත්‍රස්ත නොවන්නේ තණ්හාව නූපදවන්නේ **පච්චත්තං යෙව පරිනිබ්බායති** තෙමේම ක්ලේශ පරිනිර්වාණයෙන් පිරිනිවෙයි. මෙසේ ඔහුගේ ආශ්‍රවක්‍ෂය දක්වා ක්‍ෂීණාශ්‍රව භික්‍ෂූන්ගේ ප්‍රත්‍යවේක්ෂා දක්වන්නේ **ඛීණා ජාති** යනාදිය වදාළහ. එහි ඉහතින් කියන ලද අර්ථ ඇත්තේම වේ.
මහාසීහනාද සූත්‍ර වර්ණනාව
**එවම්මෙසුතං** යනු මහා සීහනාද සූත්‍රයයි. එහි **වෙසාලියං** යනු ඒ නම් ඇති නගරයෙහි, ඔබිනොබ විශාල වූ බැවින් වෙසාලී ‘විසාලා’ යයි ප්‍රසිද්ධියට ගියේය. මේ එහි පිළිවෙළ කථාවයි. බරණැස් රජුගේ අග මෙහෙසියගේ කුසෙහි දරු ගැබක් පිහිටියේය. ඕ තොමෝ එය දැන රජුට දැන්වූ (කල්හි ) රජතෙමේ ගැබ් පෙරහර දුන්නේ ය. ඕ තොමෝ මනාකොට ගැබ පරිහරණය කරනු ලබන්නී, ගැබ මේරීමට ගිය කල්හි තිඹිරිගෙට පිවිසියාය. පිනැත්තියන් ගේ ගැබ් බිහිවීම අළුයම් කාලයේම සිදුවේ. ඕතොමෝ පිනැත්තියන් අතුරෙක් එක් තැනැත්තියකි. එහෙයින් අළුයම් කාලයෙහි, ලතුයෙන් ආලේප කළ බඳු වදමලක් මෙන් මස් වැදැල්ලක් වැදුවාය. එය දුටු අගමෙහෙසිය ‘අනෙක් දේවීහූ රන් බිඹු වැනි පුතුන් වදති. අග මෙහෙසිය (වැදූයේ) මස්වදැල්ලකැයි රජු ඉදිරියෙහි මගේ අගුණ පහළ වන්නේ යයි’ සිතා ඒ නුගුණ බියෙන් ඒ මස් වැදැල්ල එක් භාජනයෙක බහා වසා රාජ මුද්‍රායෙන් ලස් තබා ගංගා ජලයෙහි දැම්මවීය. මිනිසුන් විසින් අත්හළ මොහොතේ පටන් දෙවියෝ ආරක්ෂාව සැලසූහ. එම බඳුනෙහි ‘බරණැස් රජුගේ අගමෙහෙසියගේ දරුවෝ’ යයි දෑ හිඟුලෙන් ලියූ රන්පටක් ද බැන්දහ. එතැන් සිට එම බඳුන රළ භයාදියෙන් ආරක්ෂිතව ගංගා ජලයෙහි පාවී ගියේය.
එ සමයෙහි එක්තරා තාපසයෙක් ගොපලු කුලයක් නිසා ගංඉවුරේ වසයි. හෙතෙම උදේම ගඟට බටුයේ එන්නා වූ එම භාජනය දැක පාංශුකූල හැඟීමෙන් ගත්තේ ය. නැවත එහි අකුරුපට ද, රාජ මුද්‍රිකාවද දැක මුදා මස්වැදැල්ල දුටුයේය. එය දුටු තවුසාට මෙසේ සිතිණ. ‘දරු ගැබක් විය හැක. එසේ වුවද දුගඳක් කුණු බවක් නැත’යි අසපුවට ගෙන ගොස් පිරිසිදු තැනෙක තැබුයේය. ඉක්බිති අඩ මසකින් මස්වැදලි දෙකක් වූහ. තාපසයා එය දැක ඉතා මැනවින් තැන්පත් කළේය. නැවත අඩමසක් ගිය තැන්හී එකී එකී පේශියෙහි අත් පා හිස් පිණිස පස පස බැගින් පේශීහු නැගියාහුය. ඉක්බිති ඉන් අඩමසක් ඇවෑමෙන් එක් මස් වැදැල්ලක් ස්වර්ණ බිම්බයක් වැනි දරුවෙක් විය. අනික දැරියක් වූවාය.
ඔවුන් කෙරෙහි තවුසාට පුත්‍ර සෙනෙහස පහළ විය. යළි ඔහුගේ මාපටඇගිල්ලෙන් කිරි උපන. එතැන් පටන් කිරි හා බත් ද ලැබිණ. තාපසයා බත් වළඳා, කිරි දරුවන්ට පොවයි. ඔවුන්ගේ උදරයට යමක් යමක් පිවිසේද ඒ ඒ සියල්ල වීදුරු බඳුන්ගත වූවා සේ පෙනෙයි. මෙසේ නිඡවි වූයේයි. වෙනත් ආචාර්ය කෙනෙක් (මෙසේ) කීහ. වියා තබන ලද්දාක් මෙන් ඔවුන්ගේ එකිනෙක වැළඳගත් සිවිය වූවාය. මෙසේ ඔව්හූ අපගත ඡවි ඇති බැවින් මෙම හෝ වැළඳගත් ඡවි ඇති බැවින් ‘ලිච්ඡවී” යයි ප්‍රසිද්ධ වූහ.
තවුස්තෙම දරුවන් පෝෂණය කරන්නේ හිරු නැගි කල්හි ගමෙහි පිඬු පිණිස හැසිරේ. ඉතා දහවල්ව (ගමින්) නික්මෙයි. ඔහුගේ ඒ හැසිරීම් පිළිවෙළ දත් ගෝපාලකයෝ කීහ. ස්වාමීනි! පැවිද්දන්ට දරුවන් පෝෂණය කිරීම පලිබෝධ සහිතය. දරුවන්. අපට දෙනු මැනවි. අපි පෝෂණය කරන්නෙමු. නුඹවහන්සේ තපස්කම් කළ මැනව. තවුසා මැනවැයි පිළිගත්ය. ගොපල්ලෝ දෙවන දවස් මග සමතලා කොට, මල් විසුරුවා, ධජ පතාක ඔසවා තුර්ය වාදනයෙන් යුක්තව ආශ්‍රමයට ආවාහුය. තවුස් තෙම මොව්හු මහා පින්වත් දරුවෝය. අප්‍රමාදයෙන් වර්ධනය කරවු. හොඳින් වඩා ඔවුනොවුන් ආවාහ කරවු. පස්ගෝරසයෙන් රජු සතුටට පත්කොට සුදුසු බිමක් ගෙන නුවරක් කරවු. එහි කුමාරයා අභිෂේක කරවු යයි (ගොපල්ලන්ට) කියා දරුවන් දුන්නේය. ඔව්හූ මැනවැයි පිළිගෙන දරුවන් ගෙනගොස් පෝෂණය කළහ.
දරුවෝ වැඩීමට පැමිණ ක්‍රීඩා කරන්නාහු, යම් යම් ප්‍රශ්නවල දී අනෙක් ගොපලු දරුවන්ට අතින් ද පයින් ද පහර දෙති. ඔව්හූ හඬති. හඬන්නේ මන්දැයි දෙමාපියන් විචාල කල්හි මේ මව්පියන් නැති තවුසා හැදු වැඩු (ළමයින්) අපට පහර දෙතී යි කියත්. ඉක්බිති ඔවුන්ගේ මව්පියෝ ‘මේ අනුන්ගේ දරුවෝ ය. අපේ දරුවන් පිටස්තර දරුවන්ගෙන් විනාශයට පත්වෙතියි දුවෙති. මොවුන්ට සංග්‍රහ නොකළ යුතුය. මොවුන් වර්ජනය කළ යුතුයයි’ කීවාහුය. එතැන් පටන් යොදුන් සියයක් පමණ වූ ඒ පෙදෙස ‘වජ්ජි’ යයි කියයි.
ඉක්බිති ගොපල්ලෝ ඒ ප්‍රදේශය රජුන් සතුටට පත්කොට ලබාගත්හ. එහි නුවරක් කරවා සොළොස් වයස් වූ කුමරු අභිෂේක කරවා, රජ කළහ. එම වයම්සේ වූ දැරිය සමග විවාහ කොට, ‘බැහැරින් දැරියක් නො කැඳවන ලෙසට ද, මෙයින් දැරියක් කිසිවෙකුට පිටතට නොදෙන ලෙසට ද සම්මත කළහ. ඔවුන්ගේ පළමු සංවාසයෙන් දුවක් ද පුතෙක්දැයි දරුවෝ දෙදෙනෙක් වූහ. මෙසේ සොළොස්වරක් දෙදෙනා බැගින් උපන්නහ. ඉක්බිති අනුක්‍රමයෙන් වැඩෙන්නා වූ, (දරුවන්ට අවශ්‍ය) පිරිවර සම්පතට අවශ්‍ය ආරාම උයන් ගෙවතු නිවාස ආදිය සැපයීමට තුන්වරක් ගව්වෙන් ගව්ව පුළුල් (විශාල) කළාහ. නැවත නැවතත් විශාල වන බැවින් වෙසාලි’ යයි නම් විය. එයින් කියන ලදී. **වෙසාලියං** යනු එනම් නගරයයි.
**බහිනගරෙ** නගරයෙන් පිටත, අම්බපාලි වනය මෙන් ඇතුළු නගරයෙහි නොවේ. මෙය වූ කලී ජීවක අඹ වනය මෙන් නගරයෙන් පිටත වූ වනලැහැබෙකි. එහෙයින් කීහ. **බහිනගරෙකි** පිටත නගරය, **අවරපුරෙ** පුරයේ අවරයෙහි, බටහිර දිසාවෙහි යන අර්ථයි. **වනසණ්ඩෙ** ඒ වනලැහැබ නගරයෙන් බටහිර දිසාවේ ගව්වක් පමණ දුරිනි. එහි මිනිස්සු භාග්‍යවතුන් වහන්සේට ගඳකිළියක් කොට එය පිරිවරා භික්‍ෂූන් සඳහා රාත්‍රිස්ථාන, දිවාස්ථාන, සක්මන්මළු, ලෙන්, කුටි, මණ්ඩප ආදිය ඉදිකළහ. භාග්‍යවතුන් වහන්සේ එහි වාසය කරන සේක. **අවරපුරෙ වනසණ්ඩෙ** යන්න එහෙයින් කියන ලදී.
**සුනක්ඛත්තො** යනු ඔහුගේ නමයි. ලිච්ඡවි රජුගේ පුත්‍ර වූ බැවින් **ලිච්ඡවි පුත්තො යි** කියයි. **අචිරපක්කන්තො** සිවුරු හැර ගිහි බවට පැමිණීමෙන් අලුත නික්ම ගියේ, **පරිසති**, පිරිස් මැද, **උත්තරි මනුස්ස ධම්මා** මෙහි මනුෂ්‍ය ධර්ම නම් දශකුසල කර්මපථයෝය. එය වැලැක්වීමට ප්‍රතික්‍ෂේප කිරීමට නො හැක්කේය. කවර හෙයින් ද? දෝෂාරෝපණ බියෙනි. විසාලා නුවර බොහෝ මිනිස්සු රත්නත්‍රයෙහි පැහැදුනේ බුදුන් කෙරෙහි මමත්වය, සඟුන් කෙරෙහි මමත්වය, ඇත්තාහුය. ඔව්හූ දශකුශල මාත්‍රයකුදු ශ්‍රමණ ගෞතමයන්ට නැතැයි කී කල්හි, ඔබ කොතැන්හිදී භාග්‍යවත්හු සතුන්ගේ දිවි තොරකරනු දුටුවෙහිද? නුදුන් දෙය ගන්නා වූ භාග්‍යවතුන් කොතැනදී දුටුවෙහිද? ආදිය කියා, තමාගේ පමණ නො දන්නෙහි? කිම මට දත් ඇත්තේ යයි කියා ගල්බොරළු කන්නෙහිද? සර්පයකුගේ නගුට කසන්නට වෑයම් කරයිද? කියති. දත්වල මල්දමක් යයි සිතා ක්‍රීඩා කරන්නට කැමැත්තෙහිද? ඔබගේ කටින් දත් හෙලන්නෙමු යයි කියන්නාහුය. දෝෂාරෝපණ භීතියෙන් මෙසේ කියන්නට ඔහුට නොහැකි වෙයි.
එසේ වුවත් එයින් මත්තෙහි (සමථ විදර්ශනා ආදී) විශේෂ අධිගමය වලකන්නේ, **උත්තරි මනුස්ස ධම්ම අලමරියඤාණ දස්සන විසෙසො** යි කීය.
එහි ආර්යයෙකු කරන්නට ප්‍රමාණවත් යයි ‘අලමරිය’ නමි. ආර්ය භාවයට සමර්ථයයි කියන ලද්දේය. ඥාන දර්ශනයම ඥාන දර්ශන වෙයි. අලමරිය වූයේත් ඤාණ දර්ශන වූයේත් එමනුයි **අලමරියඤාණ දස්සන විසෙසො** වෙයි. ඤාණදස්සනං යනු දිවැස ද විදර්ශනාවද, මාර්ගයද, ඵලයද, ප්‍රත්‍යවේක්ෂා ඤාණය ද, සර්වඥතා ඤාණය ද වේ. ‘අප්පමත්තො සමානො ඤාණ දස්සනං ආරාධෙති යන මෙහි දිවැස ම ඤාණදර්ශන නමි. ‘ඤාණදස්සනාය චිත්තං අභිනීහරති අභින්නාමෙති’ යන මෙහි විදර්ශනා ඤාණයයි. ‘අභබ්බා තෙ ඤාණ දස්සනාය අනුත්තරාය සම්බොධාය’ යන තන්හි මාර්ගයයි. ‘අයමඤ්ඤො උත්තරි මනුස්ස ධම්ම අලමරිය ඤාණ දස්සන විසෙසො අධිගතො ඵාසු විහාරො’ යන මෙහි ඵලයයි. ‘ඤාණඤ්ච පන මෙ දස්සනං උදපාදි, අකුප්පා මෙ චෙතො විමුත්ති අයමන්ති මා ජාති නත්‍ථිදානි පුනබ්භවො’ මෙහි ප්‍රත්‍යවේක්ෂා ඤාණයයි. ඤාණඤ්ච පන මෙ දස්සනං උදපාදි. සත්තාහ කාලකතො ආළාරො කාලා මො’ යන මෙහි සර්වඥතා ඥානයයි. මෙහි වූ කලී ලෝකෝත්තර මාර්ගය අදහස් කරන ලදී. හෙතෙම භාග්‍යවතුන් වහන්සේ ඒ මාර්ගය ප්‍රතික්‍ෂේප කිරීම කරයි.
**තත්තපරියාහතනති** යන මෙයින් ආචාර්යවරයා වළක්වයි. ඔහුට මෙබඳු සිතක් වීල. ‘ශ්‍රමණ ගෞතමයන් ගුරුවරුන් වෙත එළඹ මනාකොට උගත් ධර්මාන්තරයක් නැත. තර්කකොට විතර්ක කොට මෙසේ වන්නේය මෙසේ වන්නේ යයි ඒ ඒ තත්ත්වයන් අනුව විතර්කයෙන් ගන්නා ලද්දක් කොට දහම් දෙසයි. **විමංසානුචරිතං** යනු මෙයින් උන්වහන්සේගේ ලෞකික ප්‍රඥාව ප්‍රකට කෙරෙයි. ශ්‍රමණ ගෞතමයෝ ප්‍රඥා ඇත්තෙකි. හෙතෙම ඒ ප්‍රඥා සංඛ්‍යාත වූ ඉන්දියාගේ සිළුමිණ බඳු වූ වීමංසාවම මෙසේ වටනේය මෙසේ වටනේය යි, ඔබමොබ හසුරුවා වීමංසාවෙන් හසුරුවන ලද ධර්මය දේශනා කරයි. **සයංපටිභානං** මෙයින් මේ බුද්ධ ධර්මයන්හි ප්‍රත්‍යක්‍ෂභාවය වළක්වයි. ඔහුට මෙසේ අදහසක් ඇති විය. ශ්‍රමණ ගෞතමයන්ට සියුම් ධර්මාන්තරයක් විදර්ශනා මාර්ගයක් ඵලයක්, ප්‍රත්‍යක්‍ෂ වූවක් නම් නැත. එතකුදු වුවත් මෙතෙම ලද පිරිස් ඇත්තේය. සක්විති රජෙකු මෙන් සිව්වණක් පිරිස පිරිවරා සිටිත්. ඔහුගේ දෙතොළ මනාකොට පහස් ඇත්තේය. දිව මොළොක්ය. හඬ මිහිරිය. වචනය නිවැරදිය. ඔහුට යමක් යමක් වැටහේද? ඒ ඒ කරුණ ගෙන තමන්ට වැටහුණු කථාව කියමින් හේ මහජනයා සතුටු කරයි.
**යස්සච ඛ්වාස්ස අත්‍ථාය ධම්මො දෙසිතො **යම් කරුණක් සඳහා ඔහු විසින් ධර්මය දේශනා කරත්ද? රාගය නැසීම පිණිස අශුභ කර්මස්ථානය ය, ද්වේෂය නැසීම සඳහා මෛත්‍රී භාවනාමය. මෝහය නැසීම සඳහා පංච ධර්මයෝ ය. විතර්කය නැසීම සඳහා ආනාපාන සතියය.
**සො නීය්‍යාති තක්කරස්ස සම්මා දුක්ඛක්ඛයාය** ඒ ධර්මය මනාකොට පිළිපදින්නහු හේතු වශයෙන්, නය වශයෙන් කරුණු වශයෙන් සංසාර දුකින් මිදීමට පැමිණෙයි. ඒ ධර්මය ඒ අර්ථය සිද්ධ කෙරේ යයි දක්වයි.
මෙය වනාහි තමාගේ අදහස් වශයෙන් හෙතෙම නො කියයි. බුදුවරුන්ගේ ධර්මය අනෛර්යාණිකයයි හෙතෙමේ කියන්නේ ද? එසේ වුවත් කියන්ට අසමර්ථ වේද, ඒ කුමක් හෙයින් ද? දෝෂාරෝපණ භීතියෙනි. විසාලා මහනුවර සෝවාන් වූ සකෘදාගාමී වූ අනාගාමි වූ බොහෝ උපාසක උපාසිකාවෝ වෙති. ඔව්හූ මෙසේ කියති. සුනක්ඛත්තය! ඔබ භාග්‍යවතුන් වහන්සේගේ ධර්මය අනෛර්යානික යයි කීයෙහි. ඉදින් මේ ධර්මය අනෛර්යානික වූයේ නම් මේ නගරයේ මෙතෙක් ජනයෝ කෙසේ සෝවාන් වූවාහුද? මෙතෙක් කෙසේ සකෘදාගාමී වූවහුද? මෙතෙක් කෙසේ අනාගාමී වූවහුද? මේ ආදී ක්‍රමයෙන් දෝෂාරෝපණය කරන්නාහු යයි, දෝෂාරෝපණ භීතියෙන් අනෛර්යාණික යයි කියන්නට නොහැකි වන්නේ අර්ජුන විසින් විදින ලද ඊතලයක් සෙයින් ඔහුගේ ධර්මය නොසිස් වූයේ නිවන් පිණිස ජනයා පැමිණෙති. එසේ වුව ද ඔහුගේ අභ්‍යන්තරයෙහි කිසිවක් නැතැයි කියයි.
**අස්සොසි ඛො** විසාලාවෙහි බමුණු කුල සිටු කුල ආදී පිරිස් මැද තැන් තැන්වල මෙසේ කියන්නවුන්ගේ ඒ වචනය ඇසී, එසේ වුවත් නො වැළකීය. කුමක් හෙයින් ද? කරුණාව නිසාය. උන්වහන්සේට මෙසේ සිතිණ. මේ තෙමේ කිපියේ දැවෙන්නා වූ හුණ වනයක් මෙන්, උදුනට ලුණු දැමූ කලක මෙන් ද, ක්‍රෝධයෙන් පිපිරෙයි. මා විසින් වළකන ලද්දේ මා කෙරෙහි ද වෛර බඳින්නේ ය. මෙසේ ඔහුගේ තථාගතයන් කෙරෙහිද, මා කෙරෙහි ද, දෙදෙනා කෙරෙහිම ආඝාතය බඳින අතර එය ඉතා බර වන්නේයයි කරුණාබර බැවින් නො වැළකීය. බුදුවරුන් පිළිබඳව නුගුණ කථා නම් පුන්සඳට බැනීමක් වැනිය. කවරෙක් මොහුගේ කථා අදහයිද? තමාගේ කෙළ සිඳුන කල්හි මුව වියලුනු කල්හි නවත්වනු ඇත. මේ කරුණෙන් ද නොවැළකීය. **පිණ්ඩපාත පටික්කන්තො** පිණ්ඩපාතය සෙවීමෙන් වෙන්වූයේ,
**කොධනො** සැඩ වූයේ, ඵරුෂ වූයේ, **මොඝ පුරිසො** හිස් පුරුෂයා, ඒ එසේ ය යමෙකුට එම ආත්මභාවයෙහිදී ම මාර්ගඵල ලැබීමට හේතු සම්පත් නැත්ද? ඔහු මෝඝ පුරුෂයෙකියි බුදුවරු පවසත්. හේතු සම්පත් ඇතිකල්හිදු එකෙණෙහි මාර්ගයක් හෝ ඵලයක් හෝ නැත්තේ නම් ඔහුට ද ‘හිස් මිනිසා’ යයි කියති. මේ පුද්ගලයාට වනාහි මේ ආත්මයේම මගඵල ලබන්නට හේතුසම්පත් තිබියදීම කවර හෙයකින් මෝසපුරිස යයි කීයේද, **කොධා ච පනස්ස එසා වාචා තාසිතා** ඔහුගේ සිතේ ඇති ක්‍රෝධය නිසාම මේ වචන කියන ලදී.
කවර හෙයකින් මෙතෙම භාග්‍යවතුන් වහන්සේට කිපියේද? මෙතෙම මෙයට කලින් භාග්‍යවතුන් වහන්සේ වෙත එළඹ දිවැස් පිළිබඳ පිළියම් විචාළේය. භාග්‍යවතුන් වහන්සේ ඔහුට වදාළ සේක. හෙතෙම දිවැස් උපදවා දෙව්ලොව නන්දන උයන, චිත්‍රලතා වනය, ඵාරුසක වන, මිශ්‍රක වන ආදියෙහි දිවසැපත් විඳින දෙව් පුතුන් ද දෙව් දූවරුන් ද, දැක මෙවැනි ආත්මභාවයක සිටින මොවුන්ගේ හඬ කොපමණ මිහිරිදැයි සිතන්නේ, ශබ්දය ඇසීම සඳහා දිවකන් ලබාගැනීම සඳහා අවශ්‍ය පිළියම්, දසබලධාරීන් වහන්සේ වෙත පැමිණ විචාළේය. භාග්‍යවතුන් වහන්සේ ඔහුට දිවකන් ලැබීමට හේතුවාසනා නැති බව දැන පිළියම් නො වදාළහ. බුදුවරයෝ යමෙකුට (යමක් සඳහා) හේතුවාසනා නැත්නම් එය නොවදාරති. හෙතෙම භාග්‍යවතුන් වහන්සේ කෙරෙහි ආඝාත බැඳ සිතීය. මම පළමුව ශ්‍රමණ ගෞතමයන්ගෙන් දිවැස් සඳහා පිළියම් විචාළෙමි. හෙතෙම මට එය සමෘද්ධ වේවා හෝ නොවේවා හෝ කීයේය. මම ආත්ම ශක්තියෙන් එය උපදවා, දෙවනුව දිවකන් ලැබීමට පිළියම් විචාළෙමි. එය මට නොකීයේය. ඒකාන්තයෙන් ඔහුට (මෙසේ) සිතිණ. මෙතෙම රජකුලයෙන් පැවිදි විය. මොහු දිවැස් උපදවා, දිවකන් උපදවා, චේතොපරිය ඤාණය උපදවා, ආශ්‍රවයන් ක්‍ෂය කිරීමේ නුවණ උපදවා, මා හා සම සමයෙක් වන්නේ යයි ඊර්ෂ්‍යාවෙන් මසුරුබවින් මට නොකීයේය. හෙතෙම බොහෝ සෙයින් ආඝාත බැඳ කසාවත් හැර, ගිහි බවට පැමිණ ද නිශ්ශබ්දව නොසිටියි. දශබලධාරීන් වහන්සේට හිස් වචනයෙන්, අසත්‍යයෙන් බොරු දෝෂාරෝපණ කෙරෙමින් හැසිරෙයි. **කොධාච පනස්ස එසා වාචා භාසිතාති **ක්‍රෝධය නිසා මේ දෝෂාරෝපණය කරන බව භාග්‍යවතුන් වහන්සේ වදාළ සේක.
**වණ්ණො හෙසො සාරිපුත්තො** ශාරිපුත්‍රය, කල්ප ලක්‍ෂයක් අධික කොට ඇති සිව් අසංඛ්‍යයක් පෙරුම් පුරන්නා වූ තථාගතයන් විසින් ‘මාගේ මේ දේශනා ධර්මය නෛර්යාණික වන්නේ’ මේ සඳහාම උත්සාහ කරන ලද්දේය. එහෙයින් යමෙක් මෙසේ කියන්නේ ද, ඔහු තථාගත ගුණයම කියන්නේය. ශාරිපුත්‍රය, මේ තථාගතයන්ගේ ගුණයමය. අගුණයක් නම් නොවේ යයි දැක්වීය.
**අයම්පි හි නාම සාරිපුත්ත **යනාදිය කුමක් දක්වත්ද? සුනක්ඛත්ත විසින් ප්‍රතික්‍ෂේප කරන ලද උතුරු මිනිස් දම් තමන් වහන්සේ කෙරෙහි ඇති බව දක්වයි. බලන්න ශාරිපුත්‍රය, සුනක්ඛත්ත නම් හිස් මිනිසා තථාගතයන්ට මනුෂ්‍යත්වය ඉක්ම වූ ධර්ම නැතැයි කියයි. එහෙත් මට සර්වඥතා ඥානය ඇත. සෘද්ධිවිධ ඤාණය ඇත. දිව්‍යශ්‍රෝත ධාතු ඤාණය ඇත. චේතෝපරිය ඤාණය ඇත. දශබල ඤාණය ඇත. චතුර් වෛශාරද්‍ය ඤාණය ඇත. අට පිරිස්හි කම්පා නොවන ඤාණය ඇත. සතර උත්පත්තීන් පිළිබඳ පිරිසිඳ දැනීමේ ඤාණය ඇත. පංචගති පිළිබඳ පිරිසිඳ දැනීමේ ඤාණය ඇත. උත්තරී මනුස්ස ධර්ම (මනුෂ්‍යත්වය ඉක්ම වූ) ධර්ම නම් මේවාමයි. මේ උතුරු මිනිස්දම් අතුරෙන් එකක් පිළිබඳව වත් දැනගැනීමේ සමත්කමක් මේ හිස් පුරුෂයාට නැත්තේමය. මේ කාරණය දැක්වීම සඳහා **අයම්හි හි නාම සාරිපුත්තා** යනාදී ක්‍රමයෙන් මේ දේශනාව ආරම්භ කළේය.
එහි ‘අන්‍වෙතීති අන්‍වයො’ දැනගනී. අවබෝධ කෙරේ යන තේරුමයි. ‘ධම්මස්ස අන්‍වයො’ ධර්මය දැනගැනීම ධර්මන්‍වයයි. ඒ සර්වඥතා ඥානය ආදී ධර්මයන් දත් ප්‍රඥාවට නමකි. **ඉතිපිසො භගවා** යනාදියෙන් මෙබඳු වූ සර්වඥතා ඥාන ආදී වූ මනුෂ්‍යත්වය ඉක්මවූ ධර්මයන් (උතුරු මිනිස්දම්) ඇතැයි දැන ගැනීමට ඒ හිස් පුරුෂයාට ධර්මන්‍වයක් ධර්මාවබෝධයක් නැත්තේම යයි දැක්වීය. ඍද්ධිවිධඥාන ආදියෙහි ද මේ ආකාරයෙන් ම දතයුතුයි.
මෙහි කිවයුත්තක් ඇත. චේතෝපරියාය ඤාණයට අනතුරුව ත්‍රිවිද්‍යාවෝ කිවයුතුය. එසේ වුවත් ත්‍රිවිද්‍යාවන් කී කල්හී මත්තෙහි තථාගත බල ඤාණය (දසබල ඤාණය) නො පිරේද, එහෙයින් ඔවුන් නො දක්වා තථාගත බල ඤාණයම උසස්කොට දක්වන සේක්, **දස ඛො පනිමානි සාරිපුත්තානි** ආදිය කීහ. එහි **තථාගත බලානි** අන්‍යයන්ට අසාධාරණ වූ තථාගතයන්ටම සමාන වූ බලයෝ, පෙර බුදුවරුන්ගේ බලයෝ, පින් බලයෙන්ම පැමිණියාහු වෙති යන අර්ථයි.
එහි තථාගතයන්ගේ බලය දෙපරිදි වේ. කාය බලය හා ඤාණ බලය වශයෙනි. ඒ අතුරෙන් කාය බලය ඇත් කුල අනුසාරයෙන් ම ම දතයුතුයි. පැරැන්නන් විසින් මෙසේ කියා ඇත.
මොවුහු දස ඇත් කුලයෝ ය. එහි කාලාවක නම් නිතර පෙනෙන (ප්‍රකෘති) ඇත් කුලයයි. පුරුෂයන් දස දෙනකුගේ ශක්තිය එක් කාලාවක ඇතෙකු ඇත. කාලාවක ඇතුන් දස දෙනෙකුගේ ශක්තිය එක් ගංගෙය්‍ය ඇතෙකුට වේ. ගංගෙය්‍ය ඇතුන් දස දෙනකුගේ ශක්තිය එක් පණ්ඩර ඇතෙකුට වේ. පණ්ඩර ඇතුන් දස දෙනකුගේ ශක්තිය තම්බ හස්තියෙකුට වේ. තම්බ හස්තීන් දසදෙනකුගේ බලය එක් පිංගල හස්තියෙකුට ඇත. පිංගල ඇතුන් දස දෙනකුගේ බලය ගන්‍ධ කුලයේ එක් හස්තියෙකුට ඇත. ගන්‍ධ කුලයේ ඇතුන් දස දෙනෙකුගේ බලය මංගල කුලයේ එක් හස්තියෙකුට ඇත. මංගල කුලයේ ඇතුන් දස දෙනෙකුගේ ශක්තිය හේම කුලයේ එක් ඇතෙකුට තිබේ. හේම කුලයේ ඇතුන් දස දෙනෙකුගේ ශක්තිය උපෝසථ කුලයේ එක් ඇතෙකුට ඇත. උපෝසථ කුලයේ ඇතුන් දස දෙනෙකුගේ ශක්තිය ඡද්දන්ත කුලයේ එක් ඇතෙකුට ඇත. ඡද්දන්ත කුලයේ ඇතුන් දස දෙනෙකුට යම් බලයක් වේ නම් එය එක් තථාගතවරයකුගේ කාය බලයට සමාන වේ. මෙය නාරායන සංඝාත බලය යයි ද කියනු ලැබේ. කාලාවක කුලය ද, ගංගෙය්‍ය කුලය ද, පණ්ඩර කුලය ද තම්බ හා පිංගල කුලය ද, ගන්‍ධ කුලය, මංගල කුලය, හේම කුලය යන මොවුහුද උපෝසථ කුලය හා ඡද්දන්ත කුලය යන මොව්හු දස ඇත්කුලයෝ වෙති. ඒ මේ බලය කෙළ දහසක් ප්‍රකෘති ඇතුන්ගේ ද, දස කෙළ දහසක් මිනිසුන්ගේ ද බලයට සමාන බලයක් වේ. ඒ තථාගත කාය බලයයි.
ඥාන බලය වනාහි පෙළෙහි ආ පරිද්දෙනි. සිව් වැදෑරුම් විශාරද නුවණ, අටපිරිස්හි කම්පා නොවන නුවණ, සිව් යෝනීන් පිළිබඳ පිරිසිඳි නුවණ, පංච ගති පිළිබඳ පිරිසිඳි නුවණ, සංයුත්තයෙහි ආවා වූ තෙ සැත්තෑ නුවණ, සත් සත්තෑ නුවණ සහ අනෙක් දහස් ගණන් ඥානයෝ මේ ඤාණ බලය ම වේ. මෙම ඤාණ අකම්පියාර්ථයෙන් ද, උපස්ථම්භාර්ථයෙන් ද, බලය මැයි කියන ලදී.
**යෙහි බලෙහි සමන්නාගතො** යම් ඥාන බල දසයකින් යුක්ත වූයේ, මැනවින් යුක්ත වුයේ **අසභංඨානං** ශ්‍රේෂ්ඨ ස්ථානය, උත්තම ස්ථානය නොහොත් ආසභයෝ පූර්ව බුදුවරයෝමය. ඔවුන්ගේ ස්ථානය යන අර්ථයි. තව ද ගවයන් සියයකට ජ්‍යෙෂ්ඨ වූයේ, ‘උසභ’ නම් ය. ගවයන් දහසකට ජ්‍යෙෂ්ඨ වූයේ ‘වසභ’ නම් වේ. සියළු ගවයන්ට ශ්‍රේෂ්ඨ වූ, සියළු උවදුරු ඉවසන සුදු වූ ප්‍රසාද උපදවන, සියළු බර උසුලන හෙන හඬකින් වුවද කම්පා නොවන්නේ ‘නිසභ’ නම් වේ. හෙතෙම (නිසභයා) මෙහි උසභ යන්නෙන් අදහස් කරන ලදී. මෙය වනාහි ඔහුට පරියාය වචනයකි. ‘උසභස්ස ඉදං’ උසභයාගේ මෙයනුයි ආසභ නම් වේ. **ඨානං **යනු සතර පයින් පෘථුවිය වෙළා සිටීමය. මේ සිටීම වනාහි ආසභට්ඨානය වැනිනුයි, ආසභ නම් වේ. යම් සේ නිසභ සංඛ්‍යාත උසභ තෙම, වෘෂභ බලයෙන් යුක්ත වූයේ සතර පාදයන්ගෙන් පෘථුවිය පෙළා නිශ්චල භාවයෙන්ම සිටීද, එපරිද්දෙන් තථාගතයන් වහන්සේ ද දශවිධ තථාගත බලයෙන් යුක්ත වූයේ, චතුර් වෛශාරද්‍යය නමැති කකුල් සතරින් අට පිරිස නමැති පෘථුවිය පෙළා දෙවියන් සහිත ලෝකයෙහි, කිසියම් සතුරෙකු විසින් හෝ පසමිතුරෙකු විසින් කම්පා නොවූයේ නොසෙල්වී ස්ථාවරව සිටින සේක. මෙසේ සිටින්නේම ඒ ආසභට්ඨානය ප්‍රතිඥා කෙරෙති. එළඹෙයි. ප්‍රතික්‍ෂේප නො කරයි. තමන්වහන්සේ කෙරෙහි ආරෝපණය කෙරෙත්. එහෙයින් කියන ලදී. **ආසභං ඨානං පටිජානාති**
**පරියාසු** අටපිරිස්හී **සීහනාදං නදති** ශ්‍රේෂ්ඨ නාදය අභීත නාදය නගයි. සිංහනාදය සමාන වූ නාදය නගයි. මේ අර්ථය සීහනාද සූත්‍රයෙන් දැක්විය යුත්තේය. සිංහතෙම (සිවලුන් වැනි ලාමක සතුන්ගේ සහනයෙන් ද (ඇතුන් ආදී සතුන්) විනාශ කිරීමෙන් ද සිංහ වේ. තථාගතයන් වහන්සේ ලෝක ධර්මයන්ගේ ඉවසීමෙන් ද පරප්‍රවාදයන් (විරුද්ධ වාදයන්) නසන හෙයින් ද, ‘සිංහ’ යයි කියනු ලැබේ. මෙසේ කියන ලද සිංහයාගේ නාදය සිංහනාද නම් වේ. එහි යම් සේ සිංහ තෙමේ සිංහ බලයෙන් යුක්ත වූයේ, සියළු තන්හි විශාරද වූයේ, පහ වූ මයිල් කෙලින් වීම් ඇත්තේ, ‘රෝමහර්ෂ’ ඇත්තේ සිංහනාදය නගයි. මෙසේ තථාගත සිංහයාද තථාගත බලයෙන් යුක්ත වූයේ, අටපිරිස්හී විශාරද වූයේ, පහ වූ රෝමහර්ෂ ඇත්තේ, ‘ඉති රූපං’ ආදී ක්‍රමයෙන් නානාවිධ දේශනා විලාස සම්පන්න වූ, සිංහනාදය නගයි. **පරිසාසු සීහනාදං නදති** යනු එහෙයින් කියන ලදී.
**බ්‍රහ්මචක්කං පවත්තෙ තීති,** මෙහි බ්‍රහ්මං යනු ශ්‍රේෂ්ඨය. උත්තමය. විශිෂ්ටය යන අර්ථයි. **චක්ක **ශබ්දය වනාහී, -
සම්පත්තියෙහි ද, ලක්‍ෂණියෙහි ද, රථ අවයවයෙහි ද, ඉරියව්වෙහි ද, දානයෙහි ද, රතන චක්‍ර, ධර්ම චක්‍ර, උර චක්‍ර යනාදී තැන්වල ද චක්‍ර ශබ්දය දක්නට ලැබේ. මෙහි ධර්ම චක්‍රයෙහි දන්නා ලදී. එය ද දෙපරිද්දෙකින් දක්වන්නේ ය.
චත්තාරිමානි භික්ඛවෙ චක්කානි යෙහි සමන්නාගතානං දෙවමනුස්සානං ආදියෙහි සම්පත්තියෙහි දක්නා ලැබේ. පාදතලෙසු චක්කානි ජාතානි මෙහි ලක්‍ෂණයෙහිය. චක්කංව වහතො පදං මෙහි රථංගයෙහිය. චතුචක්කං නවද්වාරං මෙහි ඉරියව්වෙහිය. දද භූඤ්ජ ච මාව පමාදො චක්කං වත්තය සබ්බපාණිනං එහි දීමෙහි ය. දිබ්බං චක්කරතනං පාතුරහොසි - එහි රුවන් සක්හි ය. මයා පවත්තිතං චක්කං යන තන්හි දම්සක් හිය. ඉච්ඡා හතස්ස පොසස්‍ය චක්කං භවති මත්‍ථකෙ මෙහි උර චක්‍රයෙහිය. ඛුර පරියන්තෙන චෙපි චක්කෙන යන මෙහි ප්‍රහරණ චක්‍රයෙහිය. අසනි විය චක්කන්ති මෙහි අසනි (හෙණ) මණ්ඩලයෙහිය. මෙහි වනාහි ධර්ම චක්‍රයෙහිම දන්නා ලදී.
ඒ ධර්ම චක්‍රය දෙපරිදි වෙයි. ප්‍රතිවේධ ඤාණයද, දේශනා ඤාණයද කියායි. එහි තමන්ගේ ආර්යඵලය ප්‍රකට වන්නා වූ ප්‍රඥාවෙන් උපදවන ලද්දේ ප්‍රතිවේධ ඤාණයයි. ශ්‍රාවකයන්ගේ ආර්යඵලය ප්‍රකට කරන්නා වූ කරුණාවෙන් උපදවන ලද්දේ දේශනා ඤාණයයි. එහි ප්‍රතිවේධ ඤාණය උපදිමින් පවතින්නේය. උපන්නේ යයි, දෙආකාර වේ. ඒ ප්‍රතිවේධ ඤාණය අභිනිෂ්ක්‍රමණයෙහි පටන් අරහත් මග තෙක් උපදිමින් පවත්නේයි. ඵලක්‍ෂණයෙහි උපන්නේ නම් වෙයි. තුසිත භවනයෙහි පටන් මහාබෝධි පර්යංකයෙහි රහත් මග තෙක් උපදිමින් පවත්නේ වෙයි. ඵලක්‍ෂණයෙහි උපන්නේ නම් වෙයි. දේශනා ඤාණය ද පැවතෙමින් සිටියේය. පැවැත්තේ යයි දෙපරිදි වෙයි. එය (දේශනා ඤාණය) අඤඤා කොණ්ඩඤ්ඤ ස්ථවිරයන්ගේ සෝවාන් මග තෙක් පැවැත්වෙමින් සිටියේ වෙයි. සෝවාන් පෙලෙහි පැවැත්තේ නම් වේ. ඔවුන් අතුරෙන් ප්‍රතිවේධ ඤාණය ලෝකෝත්තරය. දේශනා ඤාණය ලෞකිකය. මේ නුවණ දෙකම අන්‍යයන් හා අසාධාරණ වූ, බුදුවරයන්ගේම ළෙහි උපන්නා වූ ඖරස ඤාණයක් වේ.
දැන් යම් දසබලයකින් සමන්විත වූ තථාගතයන් වහන්සේ ආසභ ස්ථානය ශ්‍රේෂ්ඨ ස්ථානය ප්‍රතිඥා කරන සේක්ද, ආදියෙහිම **දසඛො පනිමානි සාරිපුත්ත තථාගතස්ස තථාගත බලානි** යන්න බැහැර කළේද, එහි විස්තර දැක්වීමට **කතමානි දස? ඉධ සාරිපුත්ත තථාගතො ඨානඤ්ච ඨානතො** ආදිය කීහ. එහි **ඨානඤ්ච ඨානතො** කාරණය ද කාරණය වශයෙන්, කාරණය වනාහි යම්හෙයකින් එහි ඵලය සිටීද? එය අයත් පැවතුම් ඇති බැවින් උපදින්නේ ද පවතින්නේත් වේද, එහෙයින් ඨාන යයි කියනු ලැබේ. එය භාග්‍යවත්හු, යම් යම් ධර්ම කෙනෙක් යම් යම් ධර්ම කෙනෙකුන්ට ඉපදීම පිණිස හේතු ප්‍රත්‍යය වෙත්ද, ඒ ඒ ස්ථානය, යම් යම් ධර්ම කෙනෙක් යම් යම් ධර්ම කෙනෙකුන්ට ඉපදීම පිණිස හේතු ප්‍රත්‍යය නො වෙත් ද, ඒ ඒ ධර්මය අස්ථානයයි දන්නාහූ, ස්ථානය ස්ථානයයි ද අස්ථානය අස්ථානයයි ද සුදුසු පරිද්දෙන් දැනගනී. අභිධර්මයෙහි වනාහි ‘තත්‍ථ කතමං තථාගතසස ඨානඤ්ච ඨානතො, අට්ඨානතො යථා භූතං ඤාණන්ති’ ආදී වශයෙන් විස්තර කරන ලද්දේමය. **යම්පි **යම් ක්‍ෂණයකින්, **ඉදම්පි සාරිපුත්ත! තථාගතස්ස** යනු මේ ඨානා ඨාන ඤාණය ද තථාගතයන්ගේ තථාගත බලයෙක් නම් වෙයි යන අර්ථයි. මෙසේ සියලු පදයන්හි යෙදීම දතයුතුයි.
**කම්ම සමාදානානං** සමාදන්ව කරන ලද කුශලාකුශල කර්මයන්ගේ නොහොත් කර්මයම කර්ම සමාදානයයි. **ඨානසො හෙතුසො** ප්‍රත්‍ය වශයෙන් හා හේතු වශයෙන් එහි ගති, උපධි, කාල, ප්‍රයෝග විපාකයට ස්ථානයයි. කර්මය හේතුයි. මේ ඥානයාගේ විස්තර කථා ‘අත්‍ථෙකච්චානි පාපකානි කම්ම සමාදානානි ගති සම්පත්ති බාළ්හාන න විපච්චන්ති’ ආදී වශයෙන් අභිධර්මයෙහි විස්තර කර ඇත.
**සබ්බත්‍ථගාමිනී** සියලු ගතිගාමිනී වූ ද, අගතිගාමිනී වූ ද, **පටිපදං** මාර්ගය, **යථාභූතං පජානාති** බොහෝ මිනිසුන් එකම සතෙකු මරණ කල්හි, මොහුගේ චේතනාව නිරයගාමිනී වන්නේය. මොහුගේ (චේතනාව) තිරිසන් යෝනි ගාමිනී වේ යයි මෙම ක්‍රමයෙන් එක් වස්තුවෙක්හි ද කුශලාකුශල චේතනා සංඛ්‍යාත වූ ප්‍රතිපත්තීන්ගේ ස්වභාවය වෙනස් නොවන සේ දැනගනී. මේ ඤාණයාගේ විස්තර කථාව ද ‘තත්‍ථ කතමං තථාගතස්ස සබ්බත්‍ථ ගාමිණී පටිපදං යථාභූතං ඤාණං ඉධ තථාගතො අයං මග්ගො අයං පටිපදා නිරයගාමිනී ති පජානාති’ ආදී වශයෙන් අභිධර්මයෙහි ආයේය.
**අනෙකධාතුං** චක්ඛු ධාතුව ආදී හෝ කාමධාතු ආදී හෝ ධාතූන්ගෙන් බොහෝ ධාතු ඇති, **නානාධාතු** ඒ ධාතූන්ගේ විවිධ ලක්‍ෂණවලින් යුත් විවිධ ආකාරයේ ධාතු ඇති **ලොකං** ස්කන්‍ධායතන ධාතු ලෝකය **යථාභූතං පජානාති** ඒ ඒ ධාතූන්ගේ වෙනස් නොවන ස්වභාවය අවබෝධ කරයි. මේ ඥානයද ‘තත්‍ථ කතමං තථාගතස්ස අනෙක ධාතු නානා ධාතු ලොකං යථාභූතං ඤාණං ඉධ තථාගතො බන්‍ධනා නාත්තං පජානාති’ ආදී වශයෙන් අභිධර්මයෙහි විස්තර කෙරේ.
**නානාධිමුත්තිකන්ති** හීනාධී අධිමුක්තීන් ද, විවිධ ස්වරූප ඇති අධිමුක්තීන් ද (ඉගැන්වීම්) වන ස්වභාව මේ ඤාණයයි. ‘තත්‍ථ කතමං තථාගස්ස සන්තානං නානාධිමුත්ති කථං, යථාභූතං ඤාණං, ඉධ තථාගතො පජානාති, සන්ති සත්තා හීනාධිමුත්තිකා’ ආදී වශයෙන් මෙම ඤාණයද අභිධර්මයෙහි විස්තර වශයෙන් සඳහන් වේ.
**පරසත්තානං** ප්‍රධාන සත්ත්වයන්ගේ, **පරපුග්ගලානං** එයින් අන්‍ය වූ හීන සත්ත්වයන්ගේ, (මේ පද දෙකම එකම අර්ථයයි. ශික්‍ෂණය වූවන්ගේ වශයෙන් දෙපරිදි වේ.) **ඉන්‍ද්‍රිය පරො පරියත්තන්ති** ශ්‍රද්ධාදී ඉන්‍ද්‍රියයන්ගේ පරභාවය ද අපරභාවය ද වෘද්ධිය ද හානිය ද යන අර්ථයි. මෙම ඤාණයාගේ විස්තර කථාව ‘තත්‍ථ කතමං තථාගතස්ස පරසත්තානං පරපුග්ගලානං ඉන්‍ද්‍රිය පරො පරියත්තං යථාභූතං ඤාණං ඉධ තථාගතො සත්තානං ආසයං ජානාති අනුසයං ජානාති’ ආදී වශයෙන් අභිධර්මයෙහි එන්නේය.
**ඣාන විමොක්ඛ සමාධි සමාපත්තීනං** යනු සතර ධ්‍යානයන්ගේ ද, ‘රූපී රූපානිපස්සති’ යනාදී වූ අෂ්ට විමෝක්‍ෂයන්ගේ ද, සවිතක්ක සවිචාරාදී වූ තුන් සමාධීන්ගේ ද, ප්‍රථමධ්‍යාන සමාපත්ති ආදී වූ නව අනුපූර්ව සමාපත්තීන්ගේ ද, **සංකිලෙසං** හානභාගිය ධර්මය. **වොදානං** විශේෂභාගිය ධර්ම, **වුට්ඨානං** වොදානය ද වුට්ඨාන මැයි. ඒ ඒ සමාපත්තීන්ගෙන් නැගී සිටීම ද වුට්ඨානයයි. මෙසේ කියන ලද ප්‍රගුණ ධ්‍යානය ද භවාංගය ද, ඵලසමාපත්තීහු ද. (වුට්ඨාන මැයි) යම් හෙයකින් හෙට්ඨිම හෙට්ඨිම වූ (යට දිසාවට අදින) ප්‍රගුණ ධ්‍යානය මතු මතු ධ්‍යානයන්ට පදස්ථාන වේද, එහෙයින් වොදානය ද වුට්ඨාන යයි කියන ලදී. නැවත සියළු ධ්‍යානයන්ගෙන් නැගී සිටීම භවාංගයෙන් වේද, නිරෝධ සමාපත්තියෙන් නැගී සිටීම ඵල සමවතින් වේද, ඒ සඳහා ඒ ඒ සමාධියෙන් නැගී සිටීම ද වුට්ඨාන යයි කියන ලදී. මේ ඤාණය ද, ‘තත්‍ථ කතමං තථාගතස්ස ඣාන විමොක්ඛ සමාපත්තීනං සංකිලෙසං වොදානං වුට්ඨාන යථාභූතං ඤාණං ඣායති චත්තාරො ඣායී අත්‍ථෙකච්චො ඣායී, සමාපත්තිං යෙව සමානං විපත්තී ති පච්චෙති’ ආදී ක්‍රමයෙන් අභිධර්මයෙහි විස්තර කරන ලදී. සියළු ඤාණයන්ගේ විස්තර කථා පිළිබඳ විනිශ්චය සම්මෝහ විනෝදනී විභංගට්ඨ කථාවෙහි කියන ලද්දේය. පූර්වේ නිවාසානුස්සති, දිබ්බචක්ඛු ඤාණයන් පිළිබඳ විශුද්ධි මාර්ගයෙහි විස්තර කරන ලදී. ආශ්‍රව ක්‍ෂය කථාව භයභෙරව සූත්‍ර අටුවාවේ විස්තර කර ඇත.
**ඉමානි ඛො සාරිපුත්ත** යනු යම් පූර්වයෙහි. **දස ඛො පනිමානි සාරිපුත්ත තථාගතස්ස තථාගත බලානි** යි කීයෙම්ද මේ ඒවායැයි **තානිති** නිගමනය කරන සේක.
එහි අනෙක් මතයක් ද වේ - දසබල ඥානය යනුවෙන් වෙනම නුවණක් නැත සර්වඥතාඥානයේම ප්‍රභේදයකි. එය එසේ නොදත යුතුය. කවර හෙයින්ද යත්, දශබල ඥානය අනිකකි. සර්වඥතා ඥානය අනෙකකි. දශබල ඥානය තම තමන්ගේම කෘත්‍යයන් දැනගනී. සර්වඥතාඥානය නම් එයද එයින් අවශේෂ දේද දැනගනී. දශබල ඤාණයන් අතුරෙහි පළමුවැන්න කාරණා කාරණයම දැනගනී. දෙවැන්න කර්මාන්තරය විපාකාන්තරයම දනී තෙවැන්න කර්ම පරිච්ඡේදයම දනී. සිව්වැන්න ධාතූන්ගේ නානත්වකාරණයම දනී. පස්වැන්න සත්ත්වයන්ගේ අධ්‍යාශය අදිමුත්තියම දනී. සයවැන්න ඉන්‍ද්‍රියයන්ගේ තියුණු බව, මෘදු බව දනී. සත්වැන්න ධ්‍යානාදීන් සමගම ඔවුන්ගේ කෙලෙසීම දනී. අටවැන්න පෙර විසූ ස්කන්‍ධ සංයුතියම දනී. නවවැන්න සත්ත්වයන්ගේ චුති ප්‍රතිසන්ධිය දනී. දසවැන්න සත්‍ය පරිච්ඡේදයම දනී.
සර්වඥතාඥානය වනාහි මොවුන් විසින් දතයුත්තද, එයින් මත්තෙහි ද දැනගනී. මේ දශබල ඥානයන්ගේ කෘත්‍ය සියල්ල නො කෙරෙයි. එය ධ්‍යානය වී අර්පනය කරන්නට නොහැකි වෙයි. සෘද්ධිය වී විකුර්වනය කරන්නට නොහැකි වෙයි. මාර්ගය වී කෙලෙස් සංසිඳවන්නට නොහැකි වෙයි.
තවද පරවාදී තෙමේ මෙසේ විමසිය යුතුය - දශබල ඤාණය නම් සවිතර්ක සවිචාරද, අවිචාර විචාර මාත්‍ර ද, අවිතර්ක අවිචාරද? කාමාවචරද, රූපාවචරද, අරූපාවචරද. ලෞකිකද, ලෝකෝත්තරද, කියායි. (හෙතෙම) දන්නේ පිළිවෙළින් ඥානයෝ සවිතර්ක සවිචාරයෝ යයි කියන්නේ ය. එයින් මත්තෙහි යෙදෙන අවිතර්ක අවිචාරයෝ යයි කියන්නේ ය. ආශ්‍රවක්‍ෂය ඥානය සවිතර්ක සවිචාර වන්නේය. අවිතර්ක විචාර මාත්‍ර වන්නේය. අවිතර්ක අවිචාර යයි කියන්නේය. එසේම පිළිවෙළින් සත්දෙනෙක් කාමාවචරයෝය. දෙදෙනෙක් රූපාවචරයෝය. අවසානයෙහි එකෙක් ලෝකෝත්තර යයි කියන්නේය. සර්වඥතාඥානය වනාහී සවිතර්ක සවිචාරමය. ලෞකිකමයයි කියන්නේය.
මෙසේ මෙහි අනුපද වර්ණනාව කොට මෙවිට යම්හෙයකින් තථාගතයන් වහන්සේ පළමුකොට ස්ථානාස්ථාන ඤාණයෙන් ලෞකික සම්‍යග්දෘෂ්ටි ස්ථානය දන්නා හෙයින් ද, නියත මිථ්‍යාදෘෂ්ටියේ අභාවය දක්නා හෙයින් ද, වෛනෙය ජනයාගේ කෙලෙස් දුරු කිරීමේ අධිගමයට හා අනධිගමයට තැන නොතැන වූ ක්ලේශාවරණයාගේ අභාවය දක්නේද, නැවත කර්ම විපාක ඥානයෙන් ඔවුන්ගේ ත්‍රිහේතුක ප්‍රතිසන්ධිය දක්නා හෙයින්, විපාකාවරණයාගේ අභාවය දක්නා සේක් ද, සරවත්‍රගාමිනී ප්‍රතිපදා ඥානයෙන් ආනන්තරිය කර්මයන්ගේ අභාවය දක්නා හෙයින්ද, කර්මාවරණයන්හි අභාවය දන්නේ ද, මෙසේ හෙළිදරව් වූ සත්ත්වයන්ට සුදුසු ධර්මදේශනය පිණිස අනේකධාතු නානාධාතු ඥානයෙන් ධාතූන්ගේ වෙනස්කම් දැකීම නිසා චරිත විශේෂයන් දකින්නේ, නැවත ප්‍රයෝගය නොගෙනම ඔවුන්ගේ අදහස කැමැත්ත පරිදි ධර්ම දේශනය පිණිස, නානාධිමුත්තික ඥානයෙන් අදහස් දකින්නේ, නැවත කෙසේ දක්නා ලද කැමැත්ත ඇත්තවුන්ගේ ශක්තිය නො ඉක්මවා, බලය නො ඉක්මවා, දහම් දෙසනු පිණිස, ඉන්‍ද්‍රිය පරාවර්තා ඥානයෙන් ශ්‍රද්ධාදීන්ගේ තියුණු බව හා මෘදු බව දක්නා හෙයින් ඉන්‍ද්‍රියයන්ගේ වෘද්ධිය හා හානි බව දක්නේද, යළි මෙසේ දැනගන්නා ලද ඉන්‍ද්‍රිය පරාවරත්වය ඇති හික්මිය යුතු ජනයෝ දුරුවෙත් නම් ප්‍රථමධ්‍යාන ආදියෙහි වැඩි කැමැත්තක් දක්වන බැවින් සෘද්ධි විශේෂයෙන් වහා ඔවුන් වෙත පැමිණෙන සේක. පැමිණද පෙර කඳපිළිවෙල දන්නා නුවණින් ඔවුන්ගේ පෙර ජාති භාවනාවද, දිවැස හේතුකොට ගෙන පැමිණිය යුතු, චේතෝ පරියාය ඥානයෙන් එකෙණෙහි පැමිණිය යුතු චිත්ත විශේෂය ද, දක්නේය. ආශ්‍රවක්‍ෂය ඥානයෙන් ආශ්‍රවයන් නැති කිරීමේ ප්‍රතිපදාවෙහි පහ වූ, මුලාව ඇති බැවින් ආශ්‍රවයන් දුරුකිරිම සඳහා ධර්මදේශනා කරන සේක් ද, එහෙයින් මේ පිළිවෙළින් මේ දශබලයෝ කියන ලද්දේ යයි දතයුතු.
**තං වාචං අප්පහාය** යනාදී තන්හී නැවත මෙබඳු වචනයක් නො කියමියි කියන්නේ වචනය දුරු කෙරයි නම් වේ. නැවත මෙබඳු සිතක් නූපදවමියි සිතන්නේ සිත දුරු කරයි නම් වේ. නැවත මෙබඳු දෘෂ්ටියක් නොගන්නෙමියි දුරුකරන්නේ දෘෂ්ටිය බැහැර කරයි නම් වේ. එසේ නොකරන්නේ දුරු නොකරයි. බැහැර නොකරයි. යම්සේ නිරය පාලකයන් විසින් ගෙනවුත් නිරයෙහි තබන ලද්දේ, එපරිද්දෙන් නිරයෙහි තබන ලද්දේම වේයයි දතයුතු.
මෙවිට අර්ථසාධික උපමාවක් දක්වන්නේ **සෙය්‍යථාපි** යනාදිය වදාළහ. එහි සීලසම්පන්නො යනාදී තන්හි ලෞකික ලෝකෝත්තර සීල සමාධි ප්‍රඥා දතයුතුය. ලෝකෝත්තර වශයෙන් විනිවර්තතනය ද කරන්නට වටී. මෙතෙමේ ‘යහපත් වචන, කර්මාන්ත, ආජීවයන්ගෙන් සීල සම්පන්න වෙයි. යහපත් උත්සාහය සිහිය හා සමාධීන්ගෙන් සමාධි සම්පන්න වෙයි. නිවැරදි දෘෂ්ටි හා සංකල්පයන්ගෙන් ප්‍රඥා සම්පන්න වෙයි. මෙසේ සීලාදියෙන් සම්පූර්ණ වූ ඒ මහණ තෙම **දිට්ඨෙව ධම්මෙ** මෙම ආත්ම භාවයෙහිම **අඤ්ඤං ආරාමෙති** රහත්බවට පැමිණෙත්ද, එවං **සම්පතමිදං සාරිපුත්ත වදාමි** මේ කාරණයද මෙබඳුවැයි. මෙසේ මාර්ගයට අනතුරුව නොවරදවාම ඵලය උපදී ද, එපරිද්දෙන් මේ පුද්ගලයාගේ ද චුතියට අනතුරුව නොවරදවාම නිරයෙහි ප්‍රතිසන්ධිය වේයයි දක්වයි. සියළු බුද්ධ වචනයෙහි මෙම උපමාවට වඩා දැඩිතර කොට දැක්වූ උපමාවක් නම් නැත.
**වෙසාරජ්ජානිති** මෙහි නොබුහුටි බවට විරුද්ධ වූයේ වෙසාරජ්ජ නම් වෙයි. සතර තැන්හි ශාරද්‍යයාගේ අභාවය ප්‍රත්‍යවේක්ෂා කරන්නහුට උපන් සොම්නස්මය නුවණට නමකි. **සම්මා සම්බුද්ධස්ස තෙ පටිජාන තො** මම සම්මා සම්බුද්ධයෙමි. සියළු ධර්මයන් මා විසින් අවබෝධ කරගන්නා ලදී. මෙසේ ප්‍රකාශ කරන්නා වූ, ඔබ විසින් **අනභිසම්බුද්ධා** මෙනම් ධර්මයෝ ඔබ විසින් අවබෝධ නොකරන ලද්දේය. **තත්‍ර වත** ඒ අනභි සම්බුද්ධයයි. මෙසේ දක්වන ලද ධර්මයන්හි **සහධම්මෙන** හේතු සහිත වූ කරුණු සහිත වූ වචනයෙන් සුනක්ඛත්තයා මෙන් විප්‍රලාප කියන්නාහු අප්‍රමාණය. **නිමිත්ත මෙතං** යන මෙහි පුද්ගලයා ද ධර්මය ද ‘නිමිත්ත’ අදහස් කරන ලදී. යමෙක් මට විරුද්ධව චෝදනා කරන්නේ ද ඒ පුද්ගලයා නොදකිමි. යම් ධර්මයක් දක්වා මේ ධර්මය ඔබ විසින් අවබෝධ කරගෙන නැතැයි මට ප්‍රතිචෝදනා කරන්නේද ඒ ධර්මයද නොදකිමි යනු මෙහි අර්ථයි. **ඛෙමප්පත්තො** ක්‍ෂේමයට පැමිණියේ සෙසු පද දෙකම මේ පදයේම පරියාය වචනයි.
මේ සියල්ල වෛසාරද්‍ය ඤාණය සඳහාම වදාරණ ලදී. ‘මේ නම් ධර්මය ඔබ විසින් අවබෝධ කරගෙන නැතැයි’ චෝදනා කරන පුද්ගලයෙක් හෝ චෝදනා කාරණයක් හෝ අවබෝධ නො කළ ධර්මයක් හෝ නොදක්නා වූ දසබලයන් වහන්සේට ඒකාන්ත ස්වභාවයෙන්ම බුද්ධ වූයේ ම ‘මම බුද්ධ වෙමි’යි කියමි යි ප්‍රත්‍යවේක්‍ෂා කරන්නහුට බලවත් සොම්නසක් උපදී. ඒ සෝමනස්ස හා යෙදුනා වූ ඥානය වෛශාරද්‍ය නම් වෙයි. ඒ සඳහා ඛෙමප්පත්තො යනාදිය වදාළහ. මෙසේ සියළු තන්හි අර්ථ දතයුතුයි.
**අන්තරායිකා ධම්මා** මෙහි අන්තරාය කෙරෙත්නුයි අන්තරායිකා නම් වේ. ඔවුහු අර්ථ හෙයින් දැන දැන ඉක්මවන ලද සප්ත ආපත්ති ස්කන්‍ධයෝයි. දැන දැන ඉක්මවන ලද යටත් පිරිසෙයින් දුකුළා දුර්භාෂිතයක් වුවද මාර්ග ඵලයන්ට අන්තරාය කරයි. මෙහි වනාහි මෛථුන ධර්මය අදහස් කරන ලදී. මෙවුන්දම් සෙවුනා වූ යම් කෙනෙකුට නිසැකයෙන් ම මාර්ග ඵලයන්ට අන්තරාය කර වේ. **යස්ස ඛො පන තෙ අත්‍ථාය** රාගාදී කෙලෙස් ධර්ම ක්‍ෂය කිරීම් අතුරෙන් යමක් යමක් පිණිස **ධම්මො දෙසිතොති** අශුභ භාවනාදී ධර්මය වදාරන ලද ද **තත්‍ර වතමං** ඒ අනෛර්යානික ධර්මය මට ඉතිරිය කී ආකාරයෙන්ම දතයුතු.
**අථ ඛො ඉමෙ සාරිපුත්ත** මෙය කුමක් සඳහා ආරම්භ කළේද? වෛසාරද්‍ය ඥානයාගේ බලය දැක්වීම පිණිසය. යම් සේ වියත් පිරිසක් මැදට පැමිණි උගතුන්ගේ සිත් ගැනීමෙහි සමත් වූ කථාවෙන් ධර්ම කථිකයාගේ දක්‍ෂතාවය පෙනේද? මෙසේ මෙම අට පිරිස කරා පැමිණ වෛශාරද්‍ය ඥානයාගේ විශාරද බව දැකගන්නට හැකිවේනුයි වෛශාරද්‍ය ඤාණයාගේ බලය දක්වන සේක් අට්ඨ ඛො මො සාරිපුත්තා යනාදිය වදාළහ.
එහි **ඛත්තිය පුරිසා** ක්‍ෂත්‍රියයන් රැස්ව හුන් තැන සෑම තන්හිම මෙම ක්‍රමයමැයි. මාරකායික දෙවියන් රැස්ව හුන් තැන, **මාරපරිසා** යයි දතයුතුය. මාරයන් නොවේ. තව ද මේ සියලු පිරිස්ම උග්‍ර වූ ස්ථානයක් දැක්වීම් වශයෙන් ගන්නා ලදී. මිනිස්සු මෙහි රජතුමා හුන්නේයයි ප්‍රකෘති වචනය පවා කියන්නට නොහැකි වෙයි. දෙකිසිල්ලෙන් දහදිය වැගිරෙත්. මෙසේ ක්‍ෂත්‍රිය පිරිස උගයි. බමුණෝ ත්‍රිවේදයෙහි දක්‍ෂයෝ වෙති. ගෘහපතියෝ විවිධ ව්‍යවහාරයන්හි ද, අක්‍ෂර චින්තාවෙහි ද (දක්‍ෂ) වෙති. ශ්‍රමණයෝ ස්වවාද හා පරවාදයන්හි දක්‍ෂ වෙති. ඔවුන් මැද ධර්මදේශනා කිරීම නම් ඉතා බැරෑරුම්ය. අමනුෂ්‍යයෝ ද බොහෝ වෙති. අමනුෂ්‍යයන් යයි කී ඇසිල්ලෙහිම සියලු සිරුරු කම්පා වෙයි. ඔහුගේ රූපය දැක හෝ ශබ්දය අසා හෝ සත්ත්වයෝ සිහි නැතිවෙත්. මෙසේ අමනුෂ්‍ය පිරිසද බොහෝ විය. ඒ පිරිස මැද ධර්මදේශනය ද ඉතා බැරෑරුම්ය. මෙසේ උග්‍ර වූ ස්ථාන දැක්වීම් වශයෙන් ඒ පිරිස් ගත්තේ යයි දතයුතු.
**අජ්ඣොගාහති** ඇතුළත පිවිසෙයි. **අනෙකසතං ඛත්තිය පරිසං** බිම්බිසාර සමාගම, ඤාති සමාගම, ලිච්ඡවි සමාගම සමාන වූ (සමාගම්) අන් සක්වළද ලැබේ. කිමෙක්ද භාග්‍යවතුන් වහන්සේ අන් සක්වළ වලටත් යන සේක්ද, එසේය යති. කෙබඳුවද, ඔවුහු යම්බඳු වූයේද එබඳුවම යත්. එහෙයින් වදාළහ. මම යම්කිසි සියගණන් ක්‍ෂත්‍රිය පිරිස් කරා එළඹුන බව දනිමි. එහි ඔවුන්ගේ යම්බඳු වර්ණයක් වීද මාගේ ද එබඳු වූ වර්ණයම වෙයි. ඔවුන්ගේ යම්කිසි ස්වරයක් වේද මාගේ ද එබඳුම ස්වරය වෙයි. දැහැමි කථාවෙන් දක්වමි. -පෙ- සතුටු කරවමි. කථා කරන්නා වූ මා (හා) කවරෙක් කථා කෙරේද දෙවියෙක් හෝ මිනිසෙක් හෝ දැයි නො දනිති. යළි දැහැමි කථාවෙන් කරුණු දක්වා -පෙ- සතුටු කරවා අතුරුදහන් වෙමි. අතුරුදහන් වූ ද මා මේ කවරෙක් අතුරුදහන් වූයේද දෙවියෙක් හෝ මිනිසෙක්දැයි නොදනිත්.
ක්‍ෂත්‍රියයෝ වළලු අඟු පළඳනා මල් ගඳ ආදියෙන් සැරසුණාහූ විවිධ වර්ණ වස්ත්‍ර ඇත්තාහු පළන් මිණිකොඬොල් ඇත්තාහූ මුහුළු දරන්නාහු වෙති. කිම භාග්‍යවතුන් වහන්සේ ද එපරිද්දෙන් සැරසෙත්ද? තව ද ඔවුහූ සුදු වූවාහු කළු වූවාහු වගුරුවන් සිවි ඇත්තාහු වෙති. කිම ශාස්තෲන් වහන්සේත් එබඳු වෙත්ද? ශාස්තෲන් වහන්සේ තමන්ගේ පැවිදි වෙසින්ම වඩියි. එසේ වුවත් ඔවුන්ට එබඳුම වැටහෙත්. ගොස් රාජාසනයෙහි හුන්නාහු තමන් දක්වති. ඔවුන්ට අපේ රජ්ජුරුවෝ වෙසෙසින් බබළතියි සිත්වෙයි. ඔව්හූ සිඳුණු ස්වර ඇත්තාහු බැඳුණු ස්වර ඇත්තාහු කාක ස්වර ඇත්තාහු වෙති. තථාගතයෝ බ්‍රහ්ම ස්වරයෙන්ම බණ වදාරති. **තාදිසකො මය්හං ඝරො** මෙය වනාහි භාෂාන්තරය සඳහා කියන ලදී. මිනිස්සු ඒ අසා අද රජතුමා මිහිරි හඬින් කථා කරතියි සිතයි. තව ද භාග්‍යවතුන් වහන්සේ බණ වදාරා ආපසු නික්මගිය කල්හි, යළි ආවා වූ රජු දැක මොහු කවරෙක්දැයි විමති උපදියි.
මෙය කියන ලදී. මේ ස්ථානයෙහි මෙවිටම මගද බසින් සිංහල බසින් මිහිරි හඬින් කථා කරමින් අතුරුදහන් වුයේ කවරෙක්ද? කිම දෙවියෙක් ද, මිනිසෙක්ද? කුමක් පිණිස මෙසේ නොදත්තවුන්ට දහම් දෙසත්ද? වාසනාව පිණිසය. මෙසේ අසන ලද ධර්මය අනාගතයෙහි ප්‍රත්‍යයම වේ යයි අනාගතය සඳහා දේශනා කරන සේක.
**සන්නිසින්න පුබ්බන්ති **එක්ව හුන් පරිදිය. **සල්ලපිත පුබ්බ** ආලාප සල්ලාප කළ පරිදිය. **සාකච්ඡාති** ‘ධර්ම සාකච්ඡා පැමිණෙන ලද විරූය. **අනෙකසතං බ්‍රාහ්මණ පරිසම්පි** යනාදීන්ගේ සෝමදණ්ඩ සමාගම ආදී වශයෙන් ද අන්‍ය චක්‍රාවාට වශයෙන් ද ස්වභාවය දතයුතුය.
**චතස්සො ඛො ඉමෙ සාරිපුත්ත යොනියො** මෙහි යොනි යනු ස්කන්‍ධ කොට්ඨාශයකට ද, කාරණයට ද, ප්‍රසව මාර්ගයට ද නමකි. චතස්සො නාගයොනියො චතස්සො සුපණ්ණ යොනියො ආදී තැන්වල ස්කන්‍ධ කොට්ඨාශයෝම යෝනි නම් වේ. යෝනි හෙසා භූමිජ ඵලස්ස අධිගමාය යන මෙහි කාරණයයි. නවාහං බ්‍රාහ්මණ බ්‍රෑමි යොනිජං මත්ති සම්භවං මෙහි ප්‍රසව මාර්ගය ‘යොනි’ යයි අදහස් කෙරේ. එහි බිජුවටෙහි උපන්නාහු **අණ්ඩජ** නම් වෙති. දළබුවෙහි උපන්නාහු **ජලාබුජ** නම් වෙති. වැදෑමසෙහි උපන්නාහු **සංසෙදජ** නම් වෙති. මේ හැර උපදින්නාහු **ඕපපාතික** නම් වෙති. **අභිනබ්භිජ්ජ ජායන්ති** බිඳ නික්මීම් වශයෙන් උපදිත්. **පූති කුණාපෙවා** යනාදීහු වනාහි අනිෂ්ට වූවාහුම දක්වන ලදී. එතකුදු වුවත් ඉෂ්ට වූ ද ගිතෙල් තලතෙල් - මීපැණි ආදීන්හි සත්ත්වයෝ උපදිත්මැයි.
**දෙවා** යනාදියෙහි චාතුර්මහා රාජිකයෙහි පටන් මත්තෙහි දෙවිවරු ඕපපාතික වෙති. භූමාටු දෙවියෝ වනාහි සිව්යෝනි වෙති. **එකච්චෙව මනුස්සා **මිනිසුන් අතුරෙන් කිසිවෙක්ම ඕපපාතික වෙති. මොව්හු වනාහි බොහෝසෙයින් ජලාබුජයෝමය. කුන්තක පුත්‍ර වූ දෙබෑ තෙරුන් මෙන් අණ්ඩජයෝ ද වෙත්. පියුම්ගැබ උපන් පොක්ඛරසාති බ්‍රාහ්මණ හා පද්මාවතී දේවී ආදීන් මෙන් සංසේදජයෝ ද වෙත්. විනිපාතිකයන් අතුරෙහි නිජ්ඣාම තන්භික ප්‍රේතයෝ නිරිසතුන් මෙන් ඕපපාතිකයෝමයි. සෙස්සෝ සිව්යෝනි ඇත්තාහු ද වෙති. ඔවුන් යම්සේ ද යක්‍ෂයෝ ද සියලු සිවුපාවුන්, පක්‍ෂි ජාති - දීර්ඝ ජාති ආදී වූ සියල්ලෝ සතරයෝනි ඇත්තාහුමය.
**පංච ඛො ඉමා සාරිපුත්තගතියො** යන මෙහි මනාව කළ කර්ම හා නපුරුකොට කළ කර්ම වශයෙන් යා යුතු වන්නේ යයි **ගති** නම් වේ. තවද ගති ගති, පවත්නා ගති, අධ්‍යාශය ගති, විභව ගති, නිෂ්පත්ති ගති යයි ගතිය බහුවිධ වන්නීය. එහි කං ගතිං පෙච්චගච්ඡාමියි ද, යස්ස ගතිං න ජානත්ති දෙවා ගන්‍ධබ්බ මනුස්සා යි ද, මොව්හූ ‘ගති ගති’ නමි. ඉමෙසං ඛො අහං භික්ඛුනං සීලවන්තානං නෙව ජානාමි ගතිං වා ආගතිං වා යන මොව්හූ ‘නිබ්බන්ති ගති’ නමි. එවම්පි ඛො තෙ අහං බ්‍රහ්ම ගතිඤ්ච පජානාමි චුතිඤ්ච පජානාමි යන මොව්හූ **අජ්ඣාසයගති’** නමු. විභවො ගති ධම්මානං නිබ්බානං අරහතො ගති යන මොව්හු ‘විභව ගති’ නමු. දෙව එව ගතියො භවන්ති අනඤ්ඤා යන මොවුහු ‘නිපවත්තිගති’ නමු. ඔවුනතුරෙන් මෙහි ‘ගති ගති’ය අදහස් කරන ලදී.
**නිරයො** යනාදියෙහි ආශාවන් නැති අර්ථයෙන් ද, ආශ්වාද රහිත අර්ථයෙන් ද ‘නිරය” නම් වේ. සරසට ගියේනුයි ‘තිරච්ඡාන’ නම් වේ. ඔවුන්ගේ යෝනිය **තිරච්ඡාන යෝනි** වේ. ප්‍රේතභාවයට පැමිණියවුන්ගේ විෂයනුයි. **පෙත්ති විසය** නම් වේ. මනසින් උත්සන්න බැවින් **මනුස්සා** නම් වේ. පංචකාමයන් නිසා ද තම තමන්ගේ ආනුභාවයෙන් ද ක්‍රීඩා කෙරෙත්නුයි **ද්වෙ** නම් වේ. **නිරයඤ්චාහං සාරිපුත්ත** යනාදියෙහි **නිරයො** යනු අවකාශය සමග ස්කන්‍ධයෝයි. **තිරච්ඡාන යොනිඤ්ච** ආදියෙහි මෙම න්‍යායමැයි. **මග්ගං පටිපදං** යන දෙකින් ම ඒ ඒ ගතිය පිණිස පවත්නා වූ කර්මයම දක්වයි. **යථා පටිපන්නො** යම් මාර්ගයකින් යම් ප්‍රතිපදාවකින් පිළිපන්නේ යයි දෙකම එකක් වශයෙන් ගෙන දක්වයි. **අපායං** යනාදියෙහි වැඩීම් වශයෙන් හෝ සුව විදීම් වශයෙන් අයයෙන් පහවූ බැවින් අපාය නම් වෙයි. දුකට ගතිය පිළිසරණනුයි **දුග්ගති** නමි. දුෂ්කර කාර්යයන් මෙහි විවසව වැටෙත්නුයි **විනිපාත** නමි. **නිබ්බාණඤ්චාහං** යන මෙහි හුදෙක් ගතියම නොවේ. ගති නිස්සරණය (ගතියෙන් වැළකීම) වූ නිවන ද දනිමියි දක්වනු පිණිස වදාළහ. මෙහි **මග්ගො**, **පටිපදා** යන දෙකින්ම ආර්ය මාර්ගයම කියන ලද්දේය.
දැන් කියන ලද ස්ථානයන්හි තමන්ගේ ඤාණය පවත්නා ආකාරය දක්වන්නේ **ඉදානි සාරිපුත්ත** ආදිය කීහ.
එහි **එකන්ත දුක්ඛාති** නිත්‍යයෙන් දුක් වූ නිරන්තරයෙන් දුක් වූ **තිප්පා** බහුල වූ, **කටුකා** රළු වූ **සෙය්‍යථාපි** යනාදිය සමානකම දැක්වීම පිණිස වදාරණ ලදී. එහි **කාසූ** යන්නෙන් වළඳ රැස ද කියනු ලැබේ.
එම්බා රියැදුර, කුමක් හෙයින් වළ සාරයිද? යහළුව, වළෙන් ඔබට කවර ප්‍රයෝජනයක් දැයි අසන මට පිළිතුරු දෙනු මැනවි.
මෙහි කාසු නම් ආවාටයයි වළයි.
**අංගාර කාසුං අපරෙ පුණන්ති, නරා රුදන්තා පරිදඩ්ඪ ගත්තා **
අනෙක් මිනිස්සු හඬන්නාහු හාත්පසින් දැවුණු සිරුරු ඇත්තාහු අඟුරු රැස විසුරුවත්.
එහි ‘කාසු’ නම් රාශියයි. මෙහිද ආවාට ‘වළ’ අදහස් කරනු ලැබේ. එහෙයින් කියන ලදී. **සාධික පොරිසං පුරංගාරානං **යනු අධිකයක් සහිත වූ පුරුෂ ප්‍රමාණය මොහුට ඇත්තේනුයි **සාධික පොරිසං පුරංගාරානං** යනු වේ. අතිරේක වූ පස්රියනක් යනු අර්ථයි. **විච්චිකානං වීතධුමානං** යන මෙය පරිදාහයේ බලවත් බව දැක්වීම පිණිස කියන ලදී. ගිනිසිල හෝ දුම ඇති කල්හි වාතය හටගනී. එහෙයින් පරිදාහය බලවත් නොවේ. **සම්ම පරතො** ග්‍රීෂ්මය අනුව ගියේ **තසිතො** යනු හටගත් තෘෂ්ණා ඇත්තේ, **පිපාසිතො** දිය බොනු කැමැත්තේ, **එකාසනො මග්ගො නාති** එකම මගකින්ම. **පිළිවෙළින් **යා යුතු වූ දෙපැත්තෙන්ම නිරතුරුවම කටු රුක්වලින් ගහණ වූ **පණිධායා** අඟුරුවල ප්‍රාර්ථනාවක් නැත්තේම ය. අඟුරුවළ අරභයා ඉරියව් පිහිටවන ලද බැවින් මෙසේ කියන ලදී.
**එවමෙව ඛො** යන මෙහි මේ සමානකම සැසදීමයි. අඟුරුවළ මෙන් නිරය දතයුතු, අඟුරුවළට යන මග මෙන් නිරයට පැමිණෙන කර්මය ද, මගට බැසගත්තහු මෙන් කර්මයෙන් යුක්ත පුද්ගලයා ද, ඇස් ඇති පුද්ගලයා මෙන් දිවැස් ඇති භාග්‍යවතුන් වහන්සේ ද, යම් සේ ඒ පුද්ගලයා ගමන් ගන්නා දැක මේ පුද්ගලයා මේ මගින් ගොස් අඟුරුවළට වැටෙන්නේ යයි දැනගනී ද, එපරිද්දෙන් භාග්‍යවතුන් වහන්සේ ප්‍රාණඝාතාදීන් අතුරෙන් යම්කිසි කමයක් රැස් කරන්නේ මොහු මෙම කර්මය කොට කොහේ උපදින්නේදැයි ආලෝකය විහිදුවා දිවැසින් බලන්නේ නිරයෙහි උපදින බව දකියි. පංචවිධ බන්‍ධනාදී මහා දුක් විඳින්නාහු දක්නා සේක. තවෙකක් ඇත. ඔහු එහි (මිනිස්ලොව) කර්ම රැස්කරන කාලයෙහි ඔහුගේ වර්ණය අනිකෙක. නිරයෙහි උපන් කාලයෙහි වර්ණය අනිකෙක. එකල්හිත් ඒ සත්ත්ව තෙමේ කර්මයකොට එහි (නිරයෙහි) උපන්නේ යයි බලන්නා වූ භාග්‍යවතුන් වහන්සේ නොයෙක් දහස් ගණන් සත්ත්වයන් මධ්‍යයෙහි සිටියේ නමුත් ‘මේ හෙතෙමේ’ යයි ඒ සත්ත්වයාවම හඳුනාගැනීමට හැකිවෙයි. දිවැස්හුගේ ඵලය නම් එයයි.
දෙවැනි උපමාවෙහි යම්හෙයකින් අඟුරු වළෙහි මෙන් ගූථ කුපයෙහි දැවිල්ලක් නැත්ද එහෙයින් **එකන්ත අදුක්ඛා** යයි නො කියා **දුක්ඛා **යනාදිය කීහ. මෙහි ද පළමු ක්‍රමය මෙන් ම සමානකම සසඳන බව දතයුතුයි. භාග්‍යවතුන් වහන්සේ මේ පුද්ගලයා ද හස්ති යෝනි ආදියෙහි යම්කිසි තැනෙක උපන්නහු වධ බන්‍ධන, ඇදීම ඉදිරියට ඇදීම පසුපසට ඇදීම ආදී වශයෙන් මහත් වූ දුක්විඳින බව දකින්නේම ය.
තුන්වැනි උපමාවෙහි **තනුපත්ත පලායො** යනු වලා පටලයක් මෙන් නොව, තුන් පත්‍ර ඇත්තේ, ඒ ගස විරල වූ, කොළ ඇති බව දැක්වීම සඳහා වදාරන ලදී. **කබරච්ඡායො** විරල වූ සෙවන ඇත්තේ **දුක්ඛ බහුලො** ප්‍රේත විෂයෙහි දුකම බහුල වේද මද වූ සැපයම වින්ද යුතු වේ. මෙය ද පෙර කී ආකාරයෙන්ම සමානකම් සැසඳිය යුතු වේ.
සතරවැනි උපමාවෙහි **බහලපත්ත පලායො** බහුල වූ කොළ ඇත්තේ, කොළවලින් ගැවසීගත්තේ, **සන්‍දච්ඡායො** පහණ සතක් මෙන් ඝණ වූ සෙවන ඇත්තේ **සුබ්බහුලා වෙදනා** මිනිස් ලොව ක්‍ෂත්‍රිය කුල ආදී සැප බහුල වූ වේදනාවේ විඳිය යුත්තාහු වෙති. ඒ සුව වේදනා විඳීමෙන් උන්නා වූ හෝ හොත්තා වූ හෝ (අය) දකින්නෙමියි දක්වයි. මෙහි ද උපමා සංසන්දනය පෙර පරිදිම දතයුතුයි.
පස්වැනි උපමාවෙහි **පාසාදො** දීර්ඝ ප්‍රාසාදයක්, **උල්ලිත්තාවලිත්තං** ඇතුළත හා පිටත හුණු ආලේප කළ, **ඵුස්සිතග්ගලං** මනාකොට වසන ලද දොර ජනෙල් ඇති, **ගොනකත්‍ථතො** අඟල් සතරක් පමණ දික් වූ ලොම් ඇති කොඳු පලසින් අතුරන ලද **පටිකත්‍ථතො** එළුලොම් මුවා සුදු ඇතිරියෙන් අතුරන ලද, **පඨලි කත්‍ථතො** ඝන වූ සුප් ඇති එළුලොම් මුවා සුදු ඇතිරියෙන් අතුරන ලද, **කදලි මිග පවර පච්චත්‍ථරණො** කෙසෙල් මුවසම් මුවා උතුම් පසතුරුණෙන් අතුරන ලද, යන අර්ථයි. ඒ පසතුරුණු සුදු වතක් මතුයෙහි කෙසෙල්මුව සම් අතුරා මසා නිම කෙරෙත්ල. **ස උත්තරච්ඡාදො** උඩුවියන් සහිත වූ මතුයෙහි බඳනා ලද රතු වියන සමග යන අදහසයි. **උභතො ලොහිතකූපධානො **ශීර්ෂෝපධානයද පාදොපධානය ද පර්යංකයෙහි තබන ලද රතු කොට්ට ඇති, මෙහිද උපමා සැසඳීම පළමු පරිද්දෙන් ම බෙදා දතයුතුයි.
දැන් කියනු ලබන්නේ පසුභාගයෙහි අර්ථ යෝජනාවයි. මේ පුරුෂයා ඒ මගින්ම ගොස් පාසාදයට නැගි කුළුගෙට පිවිස පර්යංකයෙන් හිඳින්නේ හෝ නිදන්නේ හෝ දැනගනීද, එසේ මේ අයුරින්ම භාග්‍යවතුන් වහන්සේ දානාදී පුණ්‍යක්‍රියා අතුරෙන් යම්කිසි කුසල කර්මයක් රැස්කරන්නා වූ මේ පුද්ගලයා දැක, මේ තෙමේ මේ කර්මය නිසා දෙව්ලොව උපදින්නේ යයි දැනගනී. යම්සේ ඒ පුරිස තම මෑත භාගයෙහි ඒ ප්‍රාසාදයට නැග කුළුගෙට පිවිස පර්යංකයෙන් හුන්නේ ඒකාන්තයෙන් සැප වූ නිරන්තරයෙන් සැප වූ වේදනාවන් විඳින්නාහු දකී ද? එපරිද්දෙන් භාග්‍යවතුන් වහන්සේ මෑත කාලයෙහි ඒ පුරුෂයා කුශලකර්ම කොට කොහි උපන්නේදැයි ආලෝකය විහිදා දිවැසින් බලන්නේ දෙව්ලොව ඉපිද නන්දන වන ආදියෙහි දිව්‍ය අප්සරා සමුහයන් පිරිවරා දිව සැපත් විඳින අයුරු දක්නා සේක.
ආශ්‍රවක්‍ෂයකර වාරයෙහි දිබ්බෙන චක්ඛුනායි නොකියා **තමෙනං පස්සාමි** කියන ලදී. ඒ කුමක් හෙයින්ද? නියමයක් නැති හෙයිනි. මේ පුද්ගලයා දිවැසින් දකියි. චේතෝපරියාය ඤාණයෙන් ද දැනගනී. සර්වඥතා ඥානයෙන් ද දැනගනිත්. **එකන්ත සුඛා වෙදනා** යන මෙය කිසිසේත් දෙව්ලොව සැප සමග බ්‍යඤ්ජන හෙයින් එකය. එසේ වුවද අර්ථ වශයෙන් විවිධ වෙයි. දෙව්ලෝ සුවය රාග පරිදාහ ආදිය ඇති බැවින් අනිවාර්යයෙන් ම ඒකන්ත සුව නොවේ. නිවන්සුවය වනාහි සියළු පරිදාහයන් ව්‍යුපසමනය කරන හෙයින් ඒකාන්ත සුවය වේ. උපමාවෙහි ද ප්‍රාසාදයෙහි ලා **‘ඒකත්තසුඛ’** යයි යමක් කියන ලද ද, එය මාර්ග පරිදාහය නොසන්සුන් බැවින් ද, බඩසයින් පෙළුන බැවින් ද, පවසින් මඩනා ලද බැවින් ද, ඒකාන්තයෙන් ඒකන්ත සුඛ නොවේ. එසේ වුවත් වනලැහැබෙහි පොකුණට බැස දූවිලි සෝදා හළ බැවින් ද, ගමන් වෙහෙස සන්සිඳුණු බැවින් ද, නෙළුඹුදැලි කෑමෙන් හා මිහිරි දිය බීමෙන් සා පවස සන්සිඳුණු බැවින් ද, දියසළුව පෙරළා දුහුල් පටපිළිය හැඳ, සහල් ථවිකාව හිස්දොර තබා, දියසළුව මිරිකා ලෙහි තබා මද මද සුළඟින් විඩා සන්සිඳුවන බැවින් හැම අතින්ම ඒකාන්ත සුව නම් වේ.
**එවමෙව ඛො** යන මෙහි උපමා උපමේය සන්සන්දනය මෙසේය. ආර්ය මාර්ගය පොකුණ මෙන් දතයුතුය. පොකුණට යන මග මෙන් පූර්වභාග ප්‍රතිපදාව ද, මග බැසගත්තහු මෙන් ප්‍රතිපදාවෙන් යුත් පුද්ගලයාද, ඇස් ඇති පුරුෂයා මෙන් අනාවරණ වූ පසැස් ඇති භාග්‍යවතුන් වහන්සේද, වනලැහැබ මෙන් නිවනද (දතයුතු) යම්සේ ඒ පුරුෂයා මගට බසිනු දැකම, මෙතෙමේ මේ මගින් ගොස් පොකුණෙහි නා සිත්කළු වූ වනලැහැබෙහි රුක්මුල හිඳින්නේ හෝ නිදන්නේ හෝ යයි දැනගනීද, එපරිද්දෙන් භාග්‍යවතුන් වහන්සේ, පිළිවෙත් පුරන්නහුම. නාමරූපයන් පිරිසිඳින්නහුම, ප්‍රත්‍යය පරිග්‍රහ කරන්නහුම ලක්‍ෂණාරම්මනයෙහි විදර්ශනා කර්ම කරන්නෙහි යයි දනියි. මෙතෙමේ මෙම ප්‍රතිපදාව පුරා සියළු ආශ්‍රවයන් ක්‍ෂය කොට ‘අනාසවං චෙතො විමුත්තිං පඤ්ඤා විමුත්ති’ යන මෙසේ කියන ලද ඵලසමාපත්තියට පැමිණ වාසය කරන්නේ යයි දැනගන්නේය. යම්සේ ඒ පුරුෂයා සවස් භාගයෙහි ඒ පොකුණෙන් නහා වන ලැහැබට පිවිස හිඳින්නේ හෝ හොවින්නේ ඒකාන්ත වූ සැපවේදනා විඳින්නේ යයි දකීද? එපරිද්දෙන්ම භාග්‍යවතුන් වහන්සේ මෑතභාගයෙහි ඒ පුද්ගලයා පිළිවෙත් පුරා මාර්ගය වඩා ඵලය ප්‍රත්‍යක්‍ෂ කොට නිරෝධ නමැති උතුම් වූ යහන්ගත වූවහු නිවන් අරමුණු කොට ඇති ඵලසමාපත්තියට පැමිණ, ඒකාන්ත සැප වූ වේදනාව විඳින්නහු දක්නා සේක.
**අභිජානාමි ඛො පනාහං සාරිපුත්ත - චතුරංග සමන්නාගතං** යන මෙය කුමක් අරභයා කියන ලද ද? වෙනම අනුසන්ධි වශයෙන් ආරබ්ධයහ. මේ වනාහි සුනක්ඛත්ත දුෂ්කර ක්‍රියාවෙන් ශුද්ධිය වේයයි කියන පිළිගැනීම ඇත්තේල. එහෙයින් ඔහුට භාග්‍යවතුන් වහන්සේ මා විසිනුදු එක් ආත්ම භාවයක සිට චතුරංගයෙන් සමන්විත වූ දුෂ්කරකියා කරන ලද, දුෂ්කර ක්‍රියා කරන්නවුන් අතරින් නම් මා හා සමානයෙක් නැත. දුෂ්කර ක්‍රියාවෙන් ශුද්ධිය ඇතිවන්නේ නම් මම ම ශුද්ධ වූවෙක් වන්නෙමි යි දැක්වීමට මේ දේශනාව ආරම්භ කළේය.
තව ද මේ සුනක්ඛත්ත තෙම දුෂ්කර ක්‍රියාවෙහි ප්‍රසන්න වූවෙක. ඔහුගේ ඒ ප්‍රසන්න භාවය **අද්දසා ඛො භග්ගව සුනක්ඛත්තො ලිච්ඡවි පුත්තො අචෙලකං කොරක්ඛත්තිකං චතුකුණ්ඩිකං ඡමානිකිණ්ණං භක්ඛාසං මුඛෙනෙව ඛාදන්තං මුඛෙන භුඤ්ජන්තං දිස්වානස්ස එතදහොසි. සාධුරූපො වතභො අරහං සමණෙ චතුකුණ්ඩිකො ඡමානිකිණ්ණං භක්ඛාසං මුඛෙනෙ ඛාදති මුඛෙන භුඤ්ජති ති** මේ ආදී වූ පාටික සූත්‍රයෙහි ආ පිළිවෙළින් දතයුතු.
එකල්හි භාග්‍යවතුන් වහන්සේ මෙතෙමේ ද දුෂ්කර ක්‍රියාවෙහි ප්‍රසන්න වූවෙක. මා විසින් ද එක් ආත්ම භාවයක සිට සිව්රහින් යුත් දුෂ්කර ක්‍රියාව කරන ලද, දුෂ්කර ක්‍රියාවෙහි පහදනා වූ මොහු විසින් මා කෙරෙහි පැහැදිය යුතු වන්නේ ය. ඔහුගේ ඒ ප්‍රසාදය මා කෙරෙහි නැතැයි දක්වන්නාහු ද මේ දේශනාව ආරම්භ කළහ.
එහි **බ්‍රහ්මචරියං** යනු දානය ද, වතාවත් ද, ශික්‍ෂාපද ද, බ්‍රහ්ම විහාරය ද, ධර්ම දේශනාව ද, මෛථුන විරතිය ද, ස්වදාර සන්තෝෂය ද උපෝසථය ද, ආර්ය මාර්ග ද, මුළු සසුන ද, අධ්‍යාශය ද, වීර්යය ද කියනු ලැබේ.
භග්ගවය, සුනක්ඛත්ත නම් ලිච්ඡවී පුත්‍රයා කොරක්ඛත්තිය නම් නග්නයා දෙදන වැලමිට බිම තබා හැසිරෙන්නහු, බිම දමන ලද ආහාරය මුඛයෙන් ම කන්නහු, මුඛයෙන් ම බුදින්නහු දුටුයේය. දැක ඔහුට මෙසේ සිතිණ. ඒකාන්තයෙන් සොඳුරු පියවි ඇති රහත් මහණෙක. දෙදණ වැලමිට බිම තබා බිම දමන ලද ආහාරය මුඛයෙන්ම කයි.
නාගරාජය, තොප විසින් සමාදාන වන ලද ව්‍රතය කිම! දාන සංඛ්‍යාත බ්‍රහ්මචරියාව, ශ්‍රේෂ්ට චරියාව කිමෙක්ද? මනාකොට රැස්කරන ලද කවර කර්මයක විපාක වේද? ආනුභාවය ද කාන්තිය ද වෙයි. කාය බලයෙන් හා උත්සාහයෙන් ද සමන්විත වූයේ මහත් වූ විමානයක් ද වේ. මේ මා විසින් විචාරණ ලද්දේ කියව!
මම ද භාර්යාව ද අපි දෙදෙන මිනිස් ලොව ශ්‍රද්ධාව ඇත්තේ දානපතියෝ වීමු. එකල්හි මගේ ගෙය සතරමං සන්ධියක කණින ලද පොකුණක් මෙන් විය. මහණ බමුණෝ ආහාර පානාදියෙන් සංග්‍රහ කරන ලදී.
වීර්යයන් වහන්ස! මා විසින් සමාදන් වන ලද ඒ ව්‍රතය වෙයි. ඒ දාන සංඛ්‍යාත ශ්‍රේෂ්ඨ චරියාව වෙයි. මනාකොට රැස්කරන ලද ඒ කර්මයාගේ මේ විපාකයයි. ආනුභාවය ද කාන්තිය ද වෙයි. කාය බලයෙන් ද හා උත්සාහයෙන් යුක්ත වෙමි. මේ මහත් වූ විමානය ද වේ.
මේ පුණ්ණක ජාතකයෙහි ‘දානය’ බ්‍රහ්මචරියයි කියන ලද
මේ අංකුර ප්‍රේත වත්‍ථුවෙහි ‘වතාවත’ බ්‍රහ්මචරියයි කියන ලදී.
‘ඉදං වො තං’ භිකඛවෙ තිත්තිරියං නාම බ්‍රහ්මචරියං අහොසි’ යයි. තිත්තිර ජාතකයෙහි පංච ශික්‍ෂාපදය ‘බ්‍රහ්මචරිය’ යයි කියන ලදී. ‘තං ඛොපන පඤ්චසිඛ බ්‍රහ්මචරියං නෙව නිබ්බිදාය න විරාගාය යාවදෙව බ්‍රහ්මලොකුප්පත්තියා’ යයි මහා ගෝවින්ද සූත්‍රයෙහි ‘බ්‍රහ්ම විහාරයෝ බ්‍රහ්මචරියයි කියන ලදී. එකස්මිං බ්‍රහ්මචරියස්මිං සහස්සං මච්චු භායිනො යන මෙහි ධර්මදේශනාව ‘බ්‍රහ්ම චරියයි’ කියන ලදී. පරෙ අබ්‍රහ්මචාරි භවිස්සන්ති මයමෙත්‍ථ බ්‍රහ්මචාරී භවිස්සාමී, සල්ලෙඛ සූත්‍රයෙහි ‘මෛථුන විරතිය’ බ්‍රහ්මචරිය යයි කියන ලදී.
මහා ධම්මපාල ජාතකයෙහි ස්වදාර සන්තෝෂය බ්‍රහ්මචරිය යයි කියන ලදී.
මෙසේ නිමි ජාතකයෙහි ආත්ම දමන වශයෙන් කරන ලද අෂ්ටාංගික උපෝසථය බ්‍රහ්මචරිය යයි කියන ලදී.
**ඉදං ඛො පන පඤ්චසිඛ බ්‍රහ්මචරියං එකන්ත නිබ්බිදාය විරාගාය -පෙ- අයමෙව අරියො අට්ඨංගිකො මග්ගො**
මහා ගෝවින්ද සූත්‍රයෙහි ම ‘ආර්ය මාර්ගය’ බ්‍රහ්මචරිය යයි කියන ලදී. තයිදං බ්‍රහ්මචරියං ඉධඤ්චෙව ථිතඤ්ච විත්‍ථාරිතං බාහුජඤ්ඤං පුථුභූතං යාවදෙව මනුස්සෙහි සුප්පකාසි තන්ති’ පාසාදික සූත්‍රයෙහි ශික්‍ෂාත්‍රය සංග්‍රහ වූ සියළු ශාසනය ‘බ්‍රහ්මචරිය’ යයි කියන ලදී.
මෙහි අධ්‍යාශය බ්‍රහ්මචරිය යයි කියන ලදී.
මෙහි වනාහි වීර්යය **බ්‍රහ්මචරිය** යයි අදහස් කරන ලදී. වීර්ය බ්‍රහ්මචරියාවට මෙම සූත්‍රයම නිදසුන් වේ. ඒ මේ වීරියය එක් අත්බවෙක්හී සිව් වැදෑරුම් දුෂ්කර ක්‍රියාව කළ බැවින්, **චතුරංග සමන්නාගත** යයි වදාළහ.
**තපස්සී සුදං හොමී** යන මෙහි සුදං යනු නිපාතයි. තපස් ඇත්තෙක් වීමි යන අර්ථයි. **පරමතපස්සී** උතුම් වූ තපස් ඇත්තෙක්, පස් ඇත්තවුන් අතුරෙන් උතුම් වූවෙක් **ලූඛස්සුදං හොමි** රූක්‍ෂ වූයෙම් වෙමි. ජෙගුච්ඡි පාපයට ජිගුප්සා කරන්නෙමි. පවිචිතස්සුදං හොමි මම උතුම් විවේකය ඇතියෙක් වෙමි.
**තත්‍රස්සු මෙ ඉදං සාරිපුත්ත** ඒ චතුරංග බ්‍රහ්මචරියාවෙහි මේ මාගේ තපස් ඇති බව වෙයි. තපසින් යුක්ත භාවයෙහි මාගේ මේ අචේලකාදී තපසින් යුක්ත බව වේයයි දක්වති.
එහි **අචෙලකො** සෙල් රහිත වූයේ, නග්න වූයේ **මුත්තාචාරො** හරින ලද ආචාර ඇත්තේ උච්චාර කර්මාදියෙහි ලෞකික කුලපුත්‍රයන්ගේ හැසිරීමෙන් වෙන් වූයේ, මළ මූ කෙරෙහි කමි බුදිමි. **හත්‍ථාපලෙචනො** අතෙහි බත්පිඩ නිමිකල්හි දිවෙන් අත ලෝනෙමි. මළ හෝ කොට අතෙහිම දඬුකඩෙක යන හැඟීම ඇතිව, අතින්ම පිස දමමි. ඔව්හූ දඬුකඳ සත්ත්වයෙකැයි පනවත්ල. එහෙයින් ඔවුන්ගේ පිළිවෙත පුරමින් මෙසේ කළේය. භික්‍ෂාව පිළිගැනීම සඳහා එනු මැනැවි වහන්ස’යි කියන ලදුයේත් නොඒනුයි **න එහි භදන්තික** නම් වෙයි. එසේ වී නම් සිටිනු මැනවි වහන්ස’යි කියන ලද්දේ නොසිටීනුයි **නතිට්ඨභදන්තික** නම් වෙයි. ඒ දෙකම තීර්ථකයෝ මොහුගේ වචනය කරන ලද්දේ යයි නොකරති. මම ද එසේ කළෙමියි දක්වති. **අභිහට** - පළමුකොට ගෙන එලවන ලද භික්‍ෂාව, **උද්දිස්සකටං** මෙය ඔබ උදෙසා කරන ලදැයි ආරොචනය කළ භික්‍ෂාව, **න නිමන්තනං **අසවල් නම් කුලයට හෝ වීදියට හෝ ගමට හෝ පිවිසෙනු මැනවැයි නිමන්ත්‍රණය කළ භික්‍ෂාව නො ඉවසමි. නොපිළිගනිමි.
**න කුම්භීමුඛා** කළයෙන් නගා දෙන්නා වූ භික්‍ෂාව නො ගනිමි. **න කළොපිමුඛා** කළොපි යනු සැළිය හෝ පැසයි. එයින් ද නගා දෙන භික්‍ෂාව පිළි නොගනිමි. කුමක් හෙයින් ද යත්, මා නිසා කළ සැළි ආදිය හැන්දෙන් පහර ලබතියි කියාය. **න එළකමන්තරෙ** එළිපත අතර කොට දෙන භික්‍ෂාව නොගනිමි. කවර හෙයින්ද? මෙතෙමේ (එළිපස අතුරුකිරීම ලබයයි කියාය. දඬු - මෝල්හි ද මේ පිළිවෙතකැයි. **න ද්වින්නං** දෙදෙනකු වළඳන අතර එකකු නැගිට දෙන දේ නොගනිමි. ආලෝපයට අන්තරාය වේය යන අදහසිනි. **න ගබ්හිනියා** යනාදියෙහි ගැබිනියගේ කුසෙහි දරුවා වෙහෙසෙයි. **පායන්තියා** කිරි පොවන තැනැත්තියගේ ළදරුවාට කිරි අනතුරක් වෙයි. **පුරිසන්තරගතා** පුරුෂයකු අතරට ගිය තැනැත්තියගේ රතියට අන්තරාය වෙයි යන අදහසින් පිළි නොගනියි. **න සංකිත්තිසූ** ප්‍රසිද්ධියේ එකතුකර සකස්කළ බත නොපිළිගනී. දුර්භික්‍ෂ කාලයේ අචේල ශ්‍රාවකයෝ අචේලකයන් පිණිස තැන් තැන්වලින් සහල් ආදිය සම්මාදන් කර බත් පිසයි. උත්කෘෂ්ඨ වූ අචේළකයෝ එය නොපිළි ගනිති.
**න යත්‍ථසා** යම්කිසි තැනක සුනඛයකු ආහාරයක් ලබමියි බලාපොරොත්තුව සිටියේද, එවැනි තැනකදී බල්ලාට නොදී (අචේළකයා සඳහා) ගෙන එන ලද්ද නොපිළිගනී. කවර හෙයින්ද අර සුනඛයා ගේ ආහාර වේල නැතිවුනේය යන හැඟීමෙනි. **සණ්ඩ සණ්ඩචාරිනී **සමූහ සමූහව හැසිරෙන්නාහු අචේළකයකු දැක මොහුට භික්‍ෂාව දෙන්නෙමු යි මනුෂ්‍යයෝ ආහාර ගෙට ගොස්, ඔවුන් ආහාර ගෙන නැවත පිවිසෙද්දී ආහාර සැලිවල වසා සිටි මැස්සො සමූහ සමූහව ඉගිලෙත්ද, එසේ ගෙන එන භික්‍ෂාව නොගනිමි. කවර හෙයින් ද මා නිසි මැස්සන්ගේ ගෝචරය නැති වූයේ ය කියාය. මම ද එසේ කළෙමි. **ථුසොදකං** සියළු සශ්‍ය එකතුවෙන් කරන ලද සෞවීරකය. මෙහි ද සුරාපානය සාවද්‍යය. මෙතෙම වනාහි සියල්ලෙහි සාවද්‍ය සංඥා ඇත්තේය.
**එකාගාරිකො** යමෙක් එකම ගෙයකින් භික්‍ෂාව ලැබ නවතීද, හෙතෙමේය. **එකාලොපිකො** යමෙක් එකම බත්පිඩකින් යැපේද ඔහුයි. **දවාගාරිකො** මෙහිද මෙම ක්‍රමයමැයි. **එකිස්සාපිදත්තියා** දන්තී නම් යම් බඳුනක අග්‍ර භික්‍ෂාව බහා තබත්ද, එබඳු වූ කුඩා තැටියක් වේ. එක් බත් තැටියකින්, **අද්ධමාසිකං** අඩමසක් අතර වූ, **පරියාය භත්තභොජනං** වාර භෝජනයෙහි, එක් දිනකට වරක්, දෙදිනකට වරක්, සත්දිනකට අඩමසකට වරක් යයි මෙසේ දින වාරයෙන් හා භක්ත භෝජනයෙහි,
**සාකභක්ඛො** අමුපලා බුදින්නේ, **සාමාක භක්ඛො** බොඩහමු සහල් බුදින්නේ **නීවාරාදීසු** නීවරාදියෙහි, නීවාර නම් වනයෙහි ස්වයංජාතික වී වර්ගයකි. දද්දුල සම්මරුන් විසින් සම් ලියා දමන ලද කසටය. **හටං** මැලියම් ද, සෙවෙල්, කිණිහිරි ආදී රුක්ලාටු ද කියයි. කණ අඩුය. **ආවාම** බත්සැළියෙහි දම්කුඩ, බත්කැඳ යයි ද කියති. **පිඤ්ඤාකාදී** ප්‍රකටමය. **පවත්තඵල භොජී **වැටෙන ගෙඩි බුදිනසුළු
**සාණනි,** සණවැහැරි, **මසාණානි** මිශ්‍රක වස්තු, **ජවදුසසානි** මළ සිරුරෙන් හැරදමන ලද වස්ත්‍ර, එරුපත් තණ ආදිය හෝ ගොතා කළ වත්‍ර **පංසකූලානි** පොළවෙහි දමන ලද කඩරෙදි, **තිරීටානි** රුක් සුඹුලුයෙන් කළ වස්තු, **අජිනං **අඳුන් දිවිසම්, **අජිනක්ඛිපං** එයම මැද පලන ලද්දේ, කුර සහිත අඳුන් දිවිසම්, **කුසචීරං** කුසතණ ගොතා කළ වැහැරි, **වාකචීරං - ඵලකචීරං** මෙහිදු එම ක්‍රමයමයි. **කෙසකම්බලං** මිනිස් කෙසින් කළ කම්බලය, යමක් සඳහා කියන ලදද, ‘යානි කානිච භික්ඛවෙ තන්තාවුතානි වත්‍ථානි, කෙසකම්බලං, තෙසං පතිකිට්ඨා, සීත කාලෙ සීතං, උණ්හකාලෙ උණ්හං, අප්පග්ඝොච දුක්ඛ සමඵස්සො ච දුග්ගන්‍ධො වායති’ **වාලකම්බලං** අස් වල්ග ආදියෙන් කළ කම්බිලි, **උලූකපක්ඛනති** බකමුහුණු පියාපත් ගොතා කළ වස්ත්‍රය.
**උබ්බට්ඨකො** උඩුකුරුව සිටියේ, **උක්කුකප්පධාන මනුයුත්තො** උක්කුටික වීර්යයෙහි යෙදුනෙ, යන්නේ ද උක්කුටිකවම පැන පැන යති. **කණ්ටකාපස්සියිකො** ලොහො කටු හෝ පියවි කටු පොළවෙහි සිටවා එහි සමක් අතුරා සිටීම, ඇවිදීම, කෙරේ. **සෙය්‍යං **එහිම හෝනේ ද වෙයි. සවස තුන්වැනි වූයේ මොහුටනුයි **සායතතියක** නම් වේ. උදයේ ද මධ්‍යාහ්නයේ ද සවස ද දවසට තුන්වරක් පව් සෝදා හරිමැයි ජලයට බැසීමේ යෝගයෙහි යෙදුනේ, වාසය කෙරෙමියි දක්වයි. **උදකොරොහ නානුයොගං අනුයුත්තෙ** වසමියි දක්වයි.
**නෙකවස්ස ගණිකා** නොයෙක් වර්ෂ සමුහයෙන් හටගත්, **රජොජල්ලං** රජස්මල මෙය තමන්ගේ රජො ජල්ලක ව්‍රත සමාදානය ගැන කියයි. **ජෙගුච්ඡරිස්මිං **පාපයට පිළිකුල් කරන බැව්හි. **යාව උදව බින්‍දුම්හි පි** දිය බින්දුවෙහි මගේ කරුණාව එළඹ සිටියේ වෙයි. අන්‍ය වූ ගල්කැට, කැබිලිති, දඬු වැල් ආදියෙහි කියනුම කවරේද? ඔව්හු වනාහි දිය බින්දු මෙන් මේ කැටකැබලිති ආදීහු ක්‍ෂුද්‍ර ප්‍රාණීහු යයි පනවති. එයින් කීහ දිය බින්දුවෙහි පවා මගේ දයාව පැතිරුනේ වෙයි. දිය බින්දුවකුදු නොනසමි. විනාශ නොකරමි. කුමන කරුණකින් ද යත්, **මාහං චුද්දකෙ පාණෙ විසමගතෙ සංඝාත මා පාදෙසිං **මළ ගොඩ තණ රුක් අතු ආදී වූ විෂම ස්ථානයන්හි පැමිණි ජල බින්දු සංඛ්‍යාත වූ කුඩා සතුන් නැසීමට වධයට නො පමුණුවයි කියායි. මේ සඳහා සිහි ඇතිවම ඉදිරියට යෙමියි දක්වයි. අචේලකයන් අතුරෙහි බිම ඇක්මුණු තැන් පටන් සිල්වත් වුයෙක් නම් නැත්ල. පිඬු සිගීමට යන්නා ද දුශ්ශීලයෝවම එත්ල. උපාසකයන්ගේ ගෙදර වළඳන්නාහු ද දුශ්ශීලයෝ ම වළඳත්ල. එන්නාහු ද දුශ්ශීලයෝවමැ එත්ල. යම්කලෙක වනාහි මොනර පිළින් පෝරුව ඇමද, සිල් ඉටා හිඳිත් ද එකල්හි සිල්වත් වූවාහු නම් වෙත්ලු.
**වනකම්මිකං** අල මුල් ආදිය සඳහා වනයෙහි හැසිරෙන්නෙකු **වනෙනවනං** වනයෙන් වනයට, සියලු තන්හි මෙම ක්‍රමයමැයි. **පපතාමි **යෙමි. **ආරඤ්ඤකො** වනයෙහි ඉපිද වැඩුණු, මෙය තමන්ගේ ආජීවක කාලය සඳහා කියයි. බෝසත් තෙම පාසාණ්ඩයන් පරික්‍ෂා කිරීම පිණිස ඒ පැවිද්දට පැමිණියේය. ප්‍රතිඵල රහිත බව දැන, යළි ගිහි නොවූයේය. බෝසත්හු යම් යම් තැනකට පැමිණෙත් ද, එයින්, නොනවතින ස්වභාව ඇත්තාහු වෙති. එසේ පැවිදිව ‘කිසිවෙක් මා නොදකීවා’යි’ එයින්ම වනයට පිවිසියේය. **මා මං තෙ අද්දසංසු අහං ච මා නෙ අද්දසං** යනු එහෙයින් කීහ.
**ගොට්ඨා** හරක් ගාල් **පට්ඨිතගාවො** නික්මුණු ගවයන් ඇත්තාහු, **තත්‍ථ චතුකුණ්ඩිකො** මහ කුඩා ගස් ඇති කැලෑවේම සිටියේ, ගොපල්ලන් දෙනුන් සමග ආපසු ගිය බැව් දැක දෙ අත් ද දෙ දණද බිම තබා මෙසේ චතු කුණ්ඩිකව එළඹ සිටියේ යන අර්ථයි. **තානි සුදං ආහාරෙමිති**, මහත් වූ වස්සන්ගේ ගොම කසට වූවාහු ඕජස් රහිත වූවාහු, වෙත් ද එහෙයින් ඒ ගොම හැර තරුණ වූ කිරි බීමෙන් ම වැඩෙන්නවුන්ගේ ඕජස් සහිත වූ ගොම කුස පුරා කා යළි වන ලැහැබටම පිවිසෙයි. **තානි සුදං ආහාරෙමි** යනු ඒ සඳහා කීහ. **යාවකීවඤ්ච මෙ** යම් කාලයකට මාගේ සිය මළ මූ ක්‍ෂය නොවූයේ වේද, යම්තාක් මාගේ (නව) දොරවල ප්‍රයෝජන ගැනීම පැවැත්තේ වේද, ඒ තාක් එයම ආහාර කෙරෙමි යන අර්ථයි. අනතුරුව කල් යත් යත් ම ය වූ මස් ලේ ඇත්තේ, නව දොරවල ප්‍රයෝජන ගැනීම සිඳී ගියේ, වස්සන් පිළිබඳ ගොම ආහාර කළේයි. **මහා විකට භොජනස්මිං** මහත් වු විකෘති භෝජනයෙහි අස්වාභාවික භෝජනයෙහි යන අර්ථයි.
**තත්‍ර සුදං සාරිපුත්ත හිංසනකස්ස වනසණ්ඩස්ස හිංසන කතස්මිං හොති** මෙහි තත්‍ර යනු පළමු වචනය අපේක්‍ෂා කිරීමයි. සුදං යනු පද පූරණ මාත්‍රයෙහි නිපාතය. **සාරිපුත්ත** යනු ඇමතීමයි. මෙහි මතු කියන්නේ අර්ථ යෝජනායි. **තත්‍ර** ‘අඤ්ඤතරස්මිං හිංසනකෙ වන සණ්ඩෙ’ යයි යමක් කියන ලද ද, ඒ බිහිසුණු වනලැහැබෙහි **හිංසන කතස්මිං හොති** බිහිසුණුකම වෙයි යන අර්ථයි. කුමක් වේද? මෙය වෙයි. යම්කිසි අවීතරාගයක් වේද? ඔහුගේ ලොමු දහගනිත්යයි,
නොහොත් **තත්‍ර** යනු ස්වාමී අර්ථයෙහි ආධාරතයයි. **සු **යනු නිපාතයි. **කිංසුනාම තෙ හොන්තො සමණ බ්‍රාහ්මණ** යනාදියෙහි මෙනි. **ඉදං** අදහස් කළ අර්ථය ප්‍රත්‍යක්‍ෂ වූවාක් මෙන් කොට, දක්වන වචනයි. **සු+ඉදං සූදං**, සන්‍ධි වශයෙන් ඉකාර ලෝපයයි දතයුතු චක්ඛුන්‍ද්‍රියං, ඉත්‍ථීන්‍ද්‍රියං අනඤ්ඤතඤ්ඤස්සාමිතින්‍ද්‍රියං කිංසූධ චිත්තං යනාදිය මෙනි.
මේ වනාහි අර්ථ යෝජනායි. ශාරිපුත්‍රය, ඒ බිහිසුණු වනලැහැබෙහි බිහිසුණු බැව්හි මේ වෙයි. **හිංසනකතස්මිං** බිහිසුණු බැව්හි යන අර්ථයි. එක් නකාරයක්හු ගේ ලෝපය දක්වයි. භිංසනකතස්මිං කියා හෝ පාඨයි. භිංසනකතාය කියයුතු තන්හි ලිංග විපර්යාස කරන ලද තව ද මේ නිමිත්තාර්ථයෙහි ආධාර වචනයි. එහෙයින් මෙසේ සම්බන්ධය දතයුතු. බිහිසුනු බැව්හිම වෙයි. බිහිසුනු බව නිමිතිකොට, බිහිසුනු බව හේතුකොට, බිහිසුනු බව ප්‍රත්‍යකොට, මේ වෙයි. **යො කොචි අවීතරාගො තං වනසණ්ඩං සවිසති යෙභුය්‍යෙන ලොමාති භසත්තී** බොහෝ ලොමු දහගනිති. උඩුහුරු වූවාහු හිඳි වැනි ද කටු වැනි ද වී සිටිති. ඉතා බොහෝ සත්ත්වයන්ගේ ලොම් උඩට නැගුණු මුව ඇතිව සිටිති. ස්වල්ප වූ ඉතා ශුර පුරුෂයන්ගේ රෝමහර්ෂ නො වෙත්.
අන්තරාට්ඨතා නවම් මස අවසානයෙහි සතරෙක, මැදින් මස ආදියෙහි සතරෙකැයි මෙසේ දෙමස අතර රාත්‍රීහු අටදෙනා, **අබ්භොකාසෙ** මහසත් තෙම හිමවැටෙන කල්හී රාත්‍රියෙහි අභ්‍යවකාශයෙහි වෙසෙයි. එකල්හි ඔහුගේ රෝම කූපයන්හි අවුනන ලද මුතු මෙන් හිම බින්දු සිටිති. ශරීරය සුදු දුහුලකින් පොරවන ලද්දාක් මෙන් පෙනෙයි. **දිවා වනසණ්ඩෙ** දවල් හිරුරැස් පහසින් හිම බින්දු පහව ගියකල්හී අස්වැසිල්ලක් වන්නේය. එහෙත් මෙතෙමේ හිරු නැගෙන කල්හිම වන ලැහැබට පිවිසෙයි. එහිදු හිරු රසින් වැගිරෙන හිම ඔහුගේ සිරුරෙහි වැටේ. **දිවා අබ්භොකාසෙ විහරාමි රත්තිං වණසණ්ඩෙ** ග්‍රීෂ්ම කාලයෙහි මෙතෙම දවල් අභ්‍යවකාශයෙහි විසීල එබැවින් ඔහුගේ දෙකිසිල්ලෙන් ඩහදිය වැගිරුනාහුය. රාත්‍රියෙහි අස්වැසීමක් වන්නේ ය. එතකුදු වුවත් මෙතෙම හිරු අස්තයට යන කල්හිම වන ලැහැබට පිවිසෙයි. එකල්හි දහවල් ගත් උණුසුම ඇති වන ලැහැබෙහි අඟුරු වලෙක බහාලන ලද්දෙකු මෙන්, ඔහුගේ ආත්මභාවය හාත්පසින් දැවේ. **අනච්ඡරියා** අනු+අච්ඡරියා - ආශ්චර්ය වූ **පටිභාසි** වැටහිණි.
**සොතත්තො** දවල් අව්වෙන්, රෑ වන උණුසුමින් අතිශයින් තැවුනේ, **සොසිනො** රෑ හිමයෙන් දවල් හිම ජලයෙන් අතිශයින් තෙමුනේ, **භිංසනකෙ** භය උපදවන, **නග්ගො** නග්න වූයේ, හඳන පොරෝණ ඇති කල්හි සිසිල හෝ උණුසුම අතිශයින් නො පෙළන්නේ ය. ඒවාද තමන්ට නැති බව දක්වයි. **නවග්ගිමාසිනො** ගින්න කරා ද නොඑළඹියෙමි. **එසනා පසුතො** සංසාර ශුද්ධිය සෙවීම පිණිස යෙදුනේ, අතිශයින් යෙදුනේ **මුනි**, එකල්හි තමන්වහන්සේ මුනියයි දක්වන සේක.
**ඡවට්ඨිකානි** අඩක් පිළිස්සුණු ඇට, **උපධායාති** යම්සේ හිසට කොට්ටයක් පයට කොට්ටයක් තිබේ ද එසේ අතුරා ශයනය කරමියි දක්වති. **ගොමණ්ඩලා** ගොපලු දරුවෝ බෝසතුන් සමීපයට ගොස් සුමේධය. නුඹ මෙතැන්හි කුමක් හෙයින් ඉන්නෙහිද, කියවයි කියති ලු. බෝසත්තෙම යට බැලූ මුහුණු ඇතිව හිඳියි. කථා නො කෙරෙයි. එකල්හි ඔව්හූ කථා නො කරන්නට නො දෙමුයි බෝසතුන් පිරිවරා කාරා දමති. ශරිරයෙහි කෙළ ගසති. බෝසත් තෙමේ එසේත් කථා නො කරති. එකල්හි ඔහුට නුඹ කථා නො කෙරෙතියි මුත්‍රා කෙරෙති. ඔහු මතුයෙහි මුත්‍රා ජලය විසුරුවති. බෝසත් තෙමේ මෙසේත් කතා නොකෙරෙත්ම ය. නැවත ඔහුට කථා කරව කථා කරවයි පස් විසුරුවති. බෝසත් තෙමේ මෙසේත් කථා නො කෙරේම ය. එවිට ඔහු කථා නොකෙරේ යයි දඬු කැබලි ගෙන කන්සිදුරුවල පැවති බෝසත් තෙම දුක් වූ තියුණු වූ කටුක වූ වේදනාව ඉවසමින් කිසිවකුට කිසිවක් නො කියන්නෙමියි මළ එකෙකු මෙන් හිඳී. **නඛො පනාහං සාරිපුත්ත අභිජානාමි තෙසු පාපකං චිත්තං උප්පාදෙතාති** යනාදිය කීහ. මා විසින් ඔවුන් කෙරෙහි පවිටු සිතක් නො උපදවන ලදී යන අර්ථයි.
**උපෙක්ඛා විහාරස්මිං හොතීති** උපේක්‍ෂා විහාරය වෙයි. යම් හෙයකින් වාසය කිරීමට විහාර ණයම ‘විහාරස්මිං’ යි කියන ලද ද, එහෙයින් මෙහි, **ඉදංසු මෙ** යන මෙතැන්හී ‘අයංසු මෙ’ යි මෙසේ අර්ථ දතයුතු. මේ ක්‍රමයෙන් අන්‍ය වූ ද මෙබඳු පදයෝ දතයුත්තාහ. මෙම දේශනාවෙන් මෙයින් (පෙර) එක් අනූවන කල්පයෙහි පිරූ උපේක්‍ෂා විහාරය (පාරමිතාව) දක්වන ලදහ.
සැපයක් පැමිණි කල්හි නො ඇලෙමි. දුකක් පැමිණි කල්හි නො සතුටු සිත් ඇත්තේ නො වෙමි. සුව දුක් ආදී සියළු තැන්හි තරාදියක් මෙන් වෙමි. මේ මාගේ උපේක්‍ෂා පාරමිතාවයි.
**ආහාරෙන සුද්ධි** ඩෙබර ආදී එක්තරා ස්වල්ප වූ ආහාරයකින් ශුද්ධිය ලබන්ට හැක්කේ යයි මෙබඳු පිළිගැනීම් ඇත්තාහු වෙති. **එවමාහංසු** මෙසේ කියත්. **කොලෙහි**, ඩෙබරවලින් **කොළො දකං** ඩෙබර මිරිකා කළ පානය. **කොල විකති** ඩෙබරවලින් කළ විවිධාකාර ආහාර, **එක පරමො** මේ ප්‍රමාණය සීමා වූයේ මොහුට යයි ඒත පරම වේ. එදා මෙයට ඒකානූ කපකට පෙර ඩෙබර ගෙඩි බෙලි ගෙඩි තල්ගෙඩි පමණ වූයේ නොවේ. අද ඩෙබර ගෙඩියක් යම් ප්‍රමාණ වේද, එදා ද එම ප්‍රමාණයම වෙයි.
**අධිමත්තක සීමානං** අතිශය කෙට්ටු බවට. **ආසීතික පබ්බානි වා කාළ පබ්බානි වා** ආසීතික නම් පැළෑටි වර්ගයේ හෝ කළුවැලේ ගැට තැන්හි මැළවී මැද උස් උස් වූවාහු වෙත් ද, මගේ අඟපසඟ ද ඒ සමාන වූයේය. **ඔට්ඨපදන්ති **ඔටුවාගේ පිය මැද ගැඹුරු වේ ද, එපරිද්දෙන් බෝසතුන්ගේ මස් ලේ මැලවිණ. වස් දොර ඇතුළත පිවිසි බැවින් තට්ටම් මැද ගැඹුරු විය. එකල ඔහු බිම හුන් කල ඊ පගලියකින් ඇක්මුණු කලක් මෙන් මැද උස් වෙයි. **වට්ටනාවලී** යම්සේ නූලකින් අමුණන ලද නවගුණවැලේ ඇට අතරින් අතර පහත් වේ ද, ඇට පිහිටි තැන් උස් වේද, එපරිද්දෙන් කොඳුඇට පේලිය උස්පහත් වෙයි. **ජරසාලාය ගොපානසියො** දිරාපත් වූ ගොඩනැගිල්ලක ගොනැස්ස (පරාල යටලී ආදිය) බිත්තිවලින් වැටී බිම සිටියේ ද එකක් යට වී එකක් උඩ සිටී ද, බෝ සතුන්ගේ ඉලඇට එසේ නොවෙති. එහෙත් ලේ සිඳුනු විට මස් මැළවුණු විට, (දිය වූ විට) ඉලඇට අතරින් සම යටට බැස්සහ. ඒ සඳහා මෙය කියන ලදී.
**ඔක්ඛායිකා** යටට ගියාහු, ඔහුගේ ලේ සිඳුණු කල, මස් දියවුණු කල ඇස්වටය හිස්මුලට හැපී සිටියේය. ඇස් තාරකා බඳු විය. **ආමකච්ඡින්තො** ඉතා තරුණ කාලයේ සිඳින ලදුයේ, ඔහු අව් සුළගින් පැලෙන්නේ ද මැලවෙන්නේ ද විය.
**යාවස්සු මෙ සාරිපුත්තා** ශාරිපුත්‍රය, මගේ උදරයේ සිවිය පිටකටුව දක්වා ඇලුණි වෙයි. නොහොත් මගේ දුෂ්කරක්‍රියාව යම්තරම් බැරෑරුම් වූයේ ද මගේ උදර සිවිය පිටකටුවට ඇලුනේ යයි මෙහි සම්බන්ධය දතයුතු. **පිට්ඨි කණ්ටකං යෙව පරිගණ්හාමි** පිටකටුව සමග ගනිමි. **උදරච්ඡවිං යෙව පරිගණ්හාමි** උදර සිවිය සමග ගනිමි. **අවකුජ්ජො පපතාමි** මළ මූ කිරීම පිණිස උන්නා වූ ඔහුගේ මුත්‍රා නො නික්මේ. මලය වූ කලී ඉගිනි ඇට එකක් දෙකක් පමණ නික්මේ. බලවත් වූ දුක් උපදවයි. සිරුරින් ඩාදිය වැගිරේ. එහිමැ යටිකුරුව බිම වැටේ. ‘අවකුජ්ජො පපතාමි’ යනු එහෙයින් කීහ. **තමෙමකායං** ඒ එකුන් අනූවන කපට පෙර ශරීරය මහා සච්චක සූත්‍රයෙහි පශ්චිමභවික ශරීරය සඳහා ‘ඉමමෙව කායං’ යනුවෙන් වදාළහ. **පූතිමුලානි** මස් හෝ ලේ ඇතිකල්හි (ලෝම) පවතී. මස් ලේ නැති කල්හි සම්කඩක ලෝමයන් මෙන් අතෙහිම ඇලෙති. ‘පූතිමූලානි කායසමා පතනති’ යනු එහෙයින් වදාළහ.
**අලමරියඤාණ දස්සන විසෙසං** ආර්යභාවය කරන්නට සමත් වූ, ලෝකෝත්තර මාර්ගය. **ඉමිස්සා යෙව අරියාය පඤ්ඤායාති** විදර්ශන ප්‍රඥාව නො ලැබීමෙන්, **යායං අරියා** යම් ආර්ය මාර්ග ප්‍රඥාවකට පැමිණෙන ලද්දේ ද මේ කියන ලදී. යම් සේ මෙකල්හි විදර්ශනා ප්‍රඥාව ලැබූ බැවින් මාර්ග ප්‍රඥාව ලබන ලද්දේ ද, එපරිද්දෙන් මෙයින් එක් අනූ කපකට පෙර විදර්ශනා ප්‍රඥාව නො ලැබූ බැවින් ලෝකෝත්තර මාර්ග ප්‍රඥාවට නො පැමිණියෙමි. තෙරුන්වහන්සේ මෙසේ කීහ. ‘ඉමිස්සායෙව’ යනුවෙන් වදාළ ප්‍රඥාවද ‘යායං අරියා’ යන්නෙන් වදාළ ප්‍රඥාවද මාර්ග ප්‍රඥාව මැයි. එකල්හි ඔහුට භික්‍ෂූහු මෙසේ කීහ. ‘වහන්ස, එසේ ඇති කල්හි මාර්ගයට නොපැමිණියේ ම මාර්ගයට නො පැමිණියේ යයි කියන ලදී. ඇවැත්නි, යම්කිසිවක් දක්වන්නට නො හැකි වෙමි. එසේ වුවත් දෙකම මාර්ග ප්‍රඥාව මැයි’ මෙය ම මෙහි සුදුසුය. වෙනත් අයුරකින් සිදු වූයේ නම් ‘යා අයං’ යන නිර්දේශය සුදුසු නො වන්නේ ය.
**සංසාරෙන සුද්ධිති** බොහෝ කලක් සැරිසරා පිරිසිදු වෙති යි කියත්. **උප්පත්තියා සුද්ධි** බොහෝවර ඉපදීමෙන් සිද්ධ වෙතියි කියති. **ආවාසෙන සුද්ධි** බොහෝ තැන්වල විසීමෙන් සුද්ධ වේයයි කියති. තුන් තන්හි සැරිසැරීම් වශයෙන් ‘සංසාරය’ ඉපදීම් වශයෙන් ‘උත්පත්ති’ බොහෝ තැන්වල විසීම් වශයෙන් ‘ආවාසො’ යයි ස්කන්‍ධ වශයෙන් ම කියන ලදී. **යඤ්ඤෙන** බොහෝ යාගයන් යැද සුද්ධ වේයයි කියති. **මුද්ධා වසත්තෙන** සක් තුනකින් ක්‍ෂත්‍රිය රාජාභිෂේකයෙන් මුදුනෙහි අභිෂේක කරන ලද්දහු විසින් **අග්ගි පරිචරියායා** බොහෝ ගිනි පිදීමෙන් සුද්ධ වෙතියි කියති.
**දහරො** තරුණයා **යුවාති** යොවුන් බැවින් යුක්ත වූ තැනැත්තා **සුසුකාළ කෙසො** මනා වූ කළු කෙස් ඇත්තා - **සදෙදන යොබ්බන්නෙ සමන්නාගතො** යන මෙයින් යම් යොවුන් බවකින් යුක්ත වූවේ තරුණ වේද? ඔහුගේ ඒ යොවුන් බව සොඳුරු යයි සිත්කළු යයි දක්වයි. **පඨමෙන වයසාති** පළමුවන වයස නම් තිස්වසරයි. එයින් සමන්විත වූයේ යන අදහසයි. **පඤ්ඤා වෙය්‍යත්තියෙන** යනු නුවණින් ව්‍යක්ත බවින්, **ජිණ්ණො** ජරාවෙන් දිරූයෙමි. **වුද්ධො** වැඩිහිටි බවට පැමිණ අඟපසඟ ඇතියෙමි. **මහල්ලකො** උපතින් මහළු වූයේ වෙමි. **අද්ධගතො** බොහෝ කල් ගියේ, දීර්ඝ කාලයක් ඉක්ම ගියේ, **වයො අනුසන්තා හොති **අවුරුදු සියයේ තුන්වන කොටස වූ අවසාන කොටසට පැමිණියෙමි. **අභීතිකො මෙ වයො වත්තතීති** මේ සූත්‍රය වනාහි භාග්‍යවතුන් වහන්සේගේ පරිනිර්වාණ වර්ෂයෙන් වදාළ සේක. එහෙයින් කියන ලදී. **පරමාය** උතුම් වූ, **සතියා** යනාදියෙහි පද සියයක් ද, පද දහසක් ද, කියත් කියත්ම උගෙනීමට සමර්ථ බව සති නමි. එය ම සිත්හි ලා විමසා ගැනීමෙහි සමත් බව **ගති** නමි. මෙසේ ගන්නා ලද දරණ ලද්ද, හැදෑරීම් කරන්නට සමර්ථ බව, **ධිති** නමි. ඔහුගේ අර්ථයෙහි ද කරණයෙහි ද, දැකීමෙහි සමත් බව **පඤ්ඤාවෙය්‍යත්ති** නම් වේ.
**දළ්හධම්මො ධනුග්ගහො** දැඩි වූ දුන්නක් ගෙන සිටින දුනුවායෙක් දළ්හධනු නමි. ‘ද්විසහස්සත්‍ථාමං’ දෙදහසක් පුරුෂයන්ගේ ශක්තිය ඇත්තේ යයි කියනු ලැබේ. **ද්විහස්සත්‍ථාම** නම්, නගන ලද දුනු දඬුයෙහි (දුනුදිය ඇදීමෙහි) ගෙල පමණට ඔසොවන ලද ද, එම දුනුදියෙහි බඳනා ලද ලෝහ ඊයම් ආදීන්ගේ බර පොළවෙන් උඩට එසවේද, එයයි. **සික්ඛිතො** දහ දොළොස් වසක් ගුරු ගෙදර උගන්නා ලද ශිල්පය ඇති, **කතහත්‍ථො** සමහරු ශිල්පය උගනියි. පළපුරුද්ද (කෘතහස්ත බව) ඇති නොවේ. මේ වනාහි පළපුරුද්ද ඇත්තේ වෙයි. වශීතාව ඇත්තේ වෙයි. **කතුපාසනො** රාජකුල ආදියෙහි දක්වන ශිල්ප ඇත්තේ **ලහුකෙන අසන්නො** ඇතුළත සිදුරුකොට පුලුන් ආදිය පුරවා කරන ලද ලා පිරියම් ඇති සැහැල්ලු ඊයෙන්, මෙසේ කරන ලද්දේ, එක් ඉස්බක් යන රිට දෙඉස්බක් යාමටද අට ඉස්බක් යන ඊය සොළොස් ඉස්බක් යාමටද හැකිවීම සඳහායි. **අට්ඨකසිරෙ** නිදුකින්, **අතිපාතෙය්‍ය** ඉක්මවන්නේය. **එවං අධිමන්ත සකිමන්තො** යම් සේ ඒ ධනුර්ධර තෙමේ, ඒ වියත් සතරඟුල් සෙවනැල්ල වහාම ඉක්මවාද, එසේ පද සියයක්, පද දහසක්, ඉගෙනගන්ට හදාරන්ට, අර්ථාන්විත කරුණු විමසන්නට සමත් වේ යන අර්ථයි. **අඤ්ඤත්‍ර අසිත පීත ඛායිත සායාතානි** වැළඳීම්, පානය කිරීම් ආදිය භාග්‍යවතුන් වහන්සේ විසින් ද, භික්‍ෂූන් විසින් ද, කළයුත්තාහු වෙත් ද, එම කාර්යයන් කරන පමණට කල්වේලා තබා යයි දක්වත්.
**අපරියාදින්නයෙව** ක්‍ෂය නො වූයේමය. ඉදින් එක භික්‍ෂුවක් කායානුපස්සනා විචාරයි. තව කෙනෙක් වේදනානුපස්සනාව විචාරයි. තව අයෙක් ධම්මානුපස්සනාව විචාරයි. මොහු විසින් විචාළ කල්හි මම විචාරන්නේ එකෙක් එකකු නොබලා ද, එසේ ඇතිකල්හි ඔවුන්ගේ වාරය පැමිණෙයි. එහෙත් එපරිද්දෙන් සර්වඥවරයන්ගේ වාරය නො පෙනෙයි. එක් වියත් සතරඟුල් ඡායාව පළමුවම භාග්‍යවතුන් වහන්සේ, තුදුස් ආකාරයකින් කායානුපස්සනාව ද, නවවිධ වූ වේදනානුපස්සනාව ද, සොළොස් ආකාර චිත්තානුපස්සනාව ද, පස් අයුරකින් ධම්මානුපස්සනාවද, වදාළහ. පළමුකොට මොව්හු සතරදෙන සිටිත්වා. අනෙක් අය, සතර සම්‍යක් ප්‍රධන් වීර්යයෙහි ද, අනෙක් අය ඉද්ධිපාදයන් විෂයයෙහි ද, අනෙක් අය පංච ඉන්‍ද්‍රිය විෂයයෙහි ද, අනෙක් අය පංච බලය විෂයයෙහිද, අනෙක් අය සප්ත බොජ්ඣංග විෂයයෙහි ද අනෙක් අය ආර්ය අෂ්ටාංගික මාර්ග විෂයයෙහි ද, ප්‍රශ්න විචාරන්නාහු නම්, එය ද භාග්‍යවතුන් වහන්සේ විසඳන සේක. ඉදින් මොහු අටදෙන සිටිත්වා. ඉන් අනෙක් තිස්හත් දෙනෙක් බෝධිපාක්ෂික ධර්ම විෂයෙහි ප්‍රශ්න විචාරන්නේ නම් එය භාග්‍යවතුන් වහන්සේ එකෙණෙහිම විසඳන සේක. කවර හෙයින්ද, යම් හෙයකින් ලෞකික මහජනයා එක්පදයක් කියත්ද? එකල්හි ආනන්ද හිමියෝ අටපදයක් කියති. ආනන්ද හිමියන් එක පදයක් කියන කල්හි භාග්‍යවතුන් වහන්ගේ දිව මොළොක් නිසාය. තොළ සුපර්ශිත නිසාය. වචනය නොගිලින ලද නිසාය. පෙරලීම සැහැල්ලු නිසාය. **අපරියාදිණ්ණා යෙවස්ස සාරිපුත්ත තථාගතස්ස ධම්මදෙසනා **යනු එහෙයින් කියන ලදී.
එහි **ධම්මදෙසනා** යනු පෙළතැබීම, **ධම්මපද බ්‍යඤ්ජන** පෙළ සම්බන්ධී වූ පද ව්‍යඤ්ජනය, ඒ ඒ අර්ථයෙහි ව්‍යඤ්ජන සංඛ්‍යාත අක්‍ෂරය, **පඤ්හ පටිභානං** ප්‍රශ්න විසඳීම, මෙයින් කුමක් දක්වන්නේද, තථාගතයන් වහන්සේට පෙර තරුණ කාලයෙහි අකුරු පිඬුකොට පදයක් කියන්ට හැකිවෙයි. පදයන් පිඬුකොට ගාථාවක් කියන්ට හැකිවේ. අකුරු සතරකින් හෝ අටකින් හෝ සොළසකින් හෝ පදයන්ගෙන් යුත් ගාථාවක් හෝ එවැනි ගාථාවක අර්ථ කියන්න හැකිවෙයි. තරුණ කාලයේ පැවැති මේ සියල්ල මහළු කාලයේදී ද. වෙනසක් නැතිවම පවතින්නේ යයි මෙයින් දැක්වේ. **මඤ්චකෙන චෙපි මං** යන මෙය බුද්ධබලය පැහැදිලි කිරීම සඳහා කල්පනා කොට අදහස් කොට ද වදාළහ. එහෙත් දශබලධාරීන් වහන්සේ ඇඳකට නංවා ගම් නියම්ගම් රාජධානිවලට ඔසවාගෙන යාමක් නම් නැත්තේමය. තථාගතයෝ පස්වන ආයු කොටසෙහි දත් වැටීම් ආදියෙන් නො මඩනා ලද්දාහු, රන්වන් සිරුර විරූප වීමකට පත්නොවීම දෙවි මිනිසුන්ට ප්‍රියමනාප අවදියෙහිම පිරිනිවෙත්.
**නාගසමාලො** යනු ඒ තෙරුන්ගේ නමයි. ප්‍රථම බෝධියේ විසිවසක් ඇතුළත උපවාණ - නාගිත - මේඝිය යන තෙරවරුන් මෙන් මෙතෙමේ ද බුදුන්වහන්සේගේ උපස්ථායකයෙක් විය. **විජයමානො** මද මද වූ වටාපත් සුළඟින් බුදුනට සුදුසු පරිසරය (ඍතුසුඛය) ඇතිකරමින් **එතදවොච** සියළු සූත්‍රාන්තයන් අසා භාග්‍යවතුන් වහන්සේගේ පෙර සිරිත වූ දුෂ්කර ක්‍රියාවෙහි පැහැදුනේ **එතං අච්ඡරියං හන්තෙ** යනාදී වචනය කීය. එහි අසුර ගසන්නාට සුදුසු නුයි අච්ඡරිය නම් වේ. පෙර නොවූ විරූවක් වූයේ නුයි **අබ්භූත** නමි. දෙකින්ම තමන්ගේ විෂ්මය දක්වයි. **කො නාමො අයං භන්තෙ** යන මෙය ඒකාන්තයෙන් ධර්ම පර්යායයි. සොඳුරුය. භාග්‍යවතුන් වහන්සේ නැමද අයැද නාමය ගන්වන්නේ නම් මැනව යන අදහසයි. එකල භාග්‍යවතුන් වහන්සේ එයට නාමය ගන්නා සේක් **තස්මාතිහ ත්‍වං** යනාදිය වදාළහ. එහි අර්ථය නම් යම්හෙයකින් මේ සූත්‍ර ධර්මය අසා තොපගේ ලොමුදැහැගත්තාහුද එහෙයින් නාගසමාල! තෙපි මෙහිලා මේ ධර්ම පර්යායය. ‘ලොමහංසන පරියාය’ නමින් සිත්හි ධාරණය කරගනුව යනුයි.
මහාදුක්ඛක්ඛන්ධ සූත්‍ර වර්ණනාව
**එවම්මෙසුතං** යනු මහා දුක්ඛක්ඛන්‍ධ සූත්‍රයයි. එහි **සම්බහුලා** විනයට අනුකූලව තුන්දෙනෙක් ‘සම්බහුලා’ යයි කියති. එයින් මත්තෙහි ‘සංඝ’ය. සූත්‍රාන්තයන්ට අනුකූලව තුන්දෙන, තුන්දෙනම වේ. ඊට වැඩි වූ පිරිස ‘සම්බහුලා’ය නම් වේ. මෙහි සූත්‍රාන්ත ක්‍රමයෙන් සම්බහුල වූයේ යයි දතයුතු. **පිණ්ඩාය පවිසිංසු** පිඬු පිණිස පිවිසියාහුය. එහෙත් ඔව්හූ ඒ තාක් නො පිවිසියාහුය. පිවිසෙන්නෙමුයි පිටත් වූ බැවින් ‘පවිසිංසූ’ යයි කීහ. කුමක් මෙන්ද යත්, ගමට යන්නෙමියි පිටත් වූ පුද්ගලයෙක් ගමට නොගියේ නමුත්, අසවලා කොහිදැයි කී කල්හි ගමට ගියේ යයි කියන්නාක් මෙනි. **පරිබ්බාජකානං ආරාමො** ජේතවනාරාමයට නුදුරින් අන්‍ය තීර්ථක පරිබ්‍රාජකයන්ගේ ආරාමයක් ඇත. ඒ සඳහා කියන ලදී. **සමණො ආවුසො** ඇවැත්නි, ඔබලාගේ ශාස්තෲ වූ ශ්‍රමණ ගෞතම තෙම **කාමානං පරිඤ්ඤන්ති** කාමයන්ගේ ප්‍රහාණය ඉක්මවීම පනවයි. රූප වේදනා ආදිය පිළිබඳව ද මෙම පිළිවෙතමයි.
එහි තීර්ථකයෝ ස්වසමය දන්නාවූ ප්‍රථමධ්‍යනය කියමින් කාමයන්ගේ දුරුකිරීම (විනාශය) පනවන්නාහුය. එතකුදු වුවත් ඔව්හූ මේ ප්‍රථමධ්‍යනය මේ අරූපභවය මේ අසංඥ භවයයි නොදනිති. ඔව්හූ පැනවීමට නොහැකි වන්නාහුම හුදෙක් පනවමු පනවමු’යයි කියති. තථාගතයන් වහන්සේ වනාහි කාමයන් දුරුකිරිම අනාගාමී මාර්ගයෙන් පනවයි. රූප වේදනාවන් දුරුකිරීම රහත් මාර්ගයෙන් පනවයි. ඔව්හූ මේ මහත් වූ වෙනස දැක දැක ද **ඉධ නො ආවුසො කො විසෙසො** (මෙහි විශේෂයක් කොහින්දැයි) කීහ.
එහි **ඉධ** මේ පැනවීමෙහි **ධම්ම දෙසනාය වා ධම්ම දෙසනං** ශ්‍රමණ ගෞතමයන්ගේ ධර්ම දේශනාව සමග අපගේ ධර්මදේශනාව හෝ අපගේ ධර්මදේශනාව අනුව ශ්‍රමණ ගෞතමයන්ගේ ධර්ම දේශනාව හෝ අරභයා යම් මේ වෙනස් කරුණක් කියව්ද, ඒ කිනම්දැයි කියති. දෙවෙනි පදයේ ද මෙම ක්‍රමයමයි. මෙසේ ඔව්හූ මැදින් බිඳීගිය රනක් මෙන් වූ තමන්ගේ ලබ්ධිය, ශාසනය සමග සම තත්වයෙන් වචන මාත්‍රයෙන් තැබූහ. **නෙව අභිනන්‍දිංසු** මෙය එසේ යයි නොපිළිගත්තාහුය. **න පටිකොසිං** මෙය එසේ නොවේ යයි ප්‍රතික්‍ෂේපද නොකළහුය. කවර හෙයින්ද, ඒ තීර්ථකයෝ වනාහි අන්ධ වූවාහු දැන හෝ නොදැන හෝ කියන්නහු යයි නොපිළිගත්තාහුය. **පරිඤ්ඤං** යන වචනයෙන් මදක් ශාසන ගන්ධය ඇතැයි ප්‍රතික්‍ෂේප නොකළාහුය. නොහොත් ජනපදවාසී වූ ඒ භික්‍ෂූහු බුදු සමය හා තීර්ථක සමය පිළිබඳව අතිශයින් සමර්ථ නොවූවාහූ නිසා පිළිගැනීම හෝ ප්‍රතික්‍ෂේප කිරීම මත නොකළාහුය.
**න චෙප සම්පායිස්සන්ති** සම්පාදනය කොට කියන්නට නොහැකි වන්නාහුය. **උත්තරිඤ්ච විඝාතං** සකසා නොකියහැකි හෙයින් මත්තෙහිද දුකට පැමිණෙන්නාහ. ඒ සත්‍යය සකස්කොට මනාව කීමට නොහැකි වන්නන්ට දුක් උපදනේමය. **යථා තං භික්ඛවෙ අවිසයස්මිං** මෙහි යථා යනු කළයුතු වචනය. **තං** යනු නිපාතයකි. යම්හෙයකින් අවිෂය වූ ප්‍රශ්නයක් විචාරන ලද්දේය යන අර්ථයයි. **සදෙවකෙ** දෙවියන් සහිත වූයේ, **සමාරකෙ** ආදියෙහි ද මේ ක්‍රමයමයි. මෙසේ තුන් තැනක් ‘ලොකෙ යිද, දෙතැනක් ‘පජාය’යී ද, තබා පද පසින් ම සත්ත්ව ලෝකය ම ඇතුළත් කොටගෙන මේ සදේවකාදී භේද ඇති ලෝකයෙහි ඒ දෙවියා හෝ මිනිසා නොදක්මියි දක්වයි. **ඉතො වා පන සුත්‍වා** මේ මාගේ ශාසනයෙන් හෝ අසා, ඒ එසේමයි. මේ ශාසනයෙන් අසා තථාගත නොවූයේ ද. තඝාත ශ්‍රාවක නොවූයේද ආරාධනා කරන්නේය. සතුටු කරන්නේය. අන් පරිද්දෙකින් සතුටු කිරීමක් නම් නැතැයි දක්වයි.
දැන් තමන් විසින් ඒ ප්‍රශ්නයක් විසඳීමෙන් චිත්තාරාධනය දක්වන්නේ **කොච භික්ඛවෙ** යනාදිය වදාළහ. **කාමගුණ** කැමති කරවිය යුතුය යන අර්ථයෙන් කාම යෝම, බැඳීම් අර්ථයෙන් ‘ගුණ’ නම් වෙති. ‘අනුජානාමි භික්ඛවෙ අහතාන වත්‍ථානං ද්විගුණං සංඝාටින්ති’ යන මෙහි ගුණ ශබ්දය පට යන අරුතින් යෙදී ඇත. අච්චෙන්ති කාලා තරයන්ති රත්තියො වයොගුණා අනුපුබ්බං ජහනති’ යන මෙහි ‘රැස’ යන අරුත්හි ගුණ ශබ්දය දැක්වේ. ‘සතගුණා දක්ඛිණා පාටිකංබිතබ්බා’ යන මෙහි ‘ආනිසංස’ යන අරුත්හි ගුණ ශබ්දය වැටේ. ‘අන්තං අන්තගුණං’ - ‘කයිරමාලා ගුණ බහූ’ යන මෙහි බන්‍ධනාර්ථයෙහි ගුණ ශබ්දය වැටේ. මෙහිද මේ බන්‍ධනාර්ථයම අදහස් කරන ලදී. එහෙයින් කියන ලදී. ‘බන්‍ධනාර්ථයෙන් ගුණ නම් වෙති’ **චක්ඛු විඤ්ඤෙය්‍යා** චක්‍ෂුර් විඥානයෙන් දැක්ක යුත්තාහුය. මෙම ක්‍රමයෙන් ‘සොත විඤ්ඤෙය්‍යාදිය’ පිළිබඳවද අර්ථ දතයුතුය. **ඉට්ඨා** සොයන ලද්දාහු හෝ නොසොයන ලද්දාහු හෝ වේවා ඉෂ්ටාරම්මණ වූවාහු, අරමුණු ඉටු වූ යන අර්ථයි. **කන්තා** කමනීය වූවාහු, **මනාපා** සිත් අලවන්නාහු **පියරූපා** ප්‍රිය ස්වභාව ඇත්තාහු, **කාමූපසංහිතා** අරමුණුකොට උපදනා වූ පංච කාමයෙන් යුක්ත වූවාහු, **රජනීයා** ඇළුම් කටයුතු වූ, රාගෝත්පත්තියට කරුණු වූවාහු යන අර්ථයි.
**යදි මුද්දාය** යනාදියෙහි **මුද්දා** යනු ඇඟිලි පුරුක්වල සලකුණු තබා කරන හස්ත මුද්‍රාවය. **ගණනා** නො සිඳුණු ගණන් කිරීමය. (එක දෙක ආදී වශයෙන්) **සංඛානං** යනු පිඬු ගණනය. යම් විද්‍යාවකින් කෙතක් බලා මෙහි මෙපමණ වී තිබෙන්නාහ. ගසක් බලා මෙහි මෙපමණ ගෙඩි තිබෙන්නේය. අහස බලා මෙහි මෙපමණ පක්‍ෂීහූ වන්නාහ යයි දනිත් ද එයයි.
**කසී** යනු කෘෂිකර්මයයි. **වණිජ්ජා** ගොඩ වෙළඳාම, දිය වෙළඳාම ආදී වෙළඳ ක්‍රමයි. **ගොරක්ඛන්ති** තමන්ගේ හෝ අනුන්ගේ ගෙරි සරක් රැකීමෙන්, පස්ගෝරස විකිණීමෙන් ජීවත්වන රැකියාවය. **ඉස්සත්‍ථො** අවි ගෙන උවැටන් කරන කර්මයයි. ආරක්‍ෂක කාර්යයි. **රාජපොරිසං** අවි ආයුධවලින් තොරව රාජ්‍ය සේවයේ යෙදීමයි. **සිප්පඤ්ඤත** ඉතිරි වූ හස්ති ශිල්ප අශ්ව ශිල්ප ආදියයි. **සීතස්ස පුරක්ඛතො** ඊතලයට ඉලක්කය මෙන්, සීතලට පෙරටුව සිටියේ, සීතලෙන් පෙළෙනු ලබන්නේ යන අර්ථයි. උෂ්ණයෙහි ද මෙම පිළිවෙතමයි. **ඩංස** ඇට ලේ මැස්සො, **මකසා** සියලු මැස්සෝ **සිරිංසප** බිම හැසිරෙන, බඩගා යන සත්ත්වයෝ, දළඹු විශේෂයක්, **රිස්සමානො** පෙළෙන්නේ ගැටෙන්නේ, **ද්වීයමානො** මිරිකෙන්නේ, මැරෙන්නේ, **අයං භික්ඛවෙ** මහණෙනි, හස්ත මුද්‍රාදියෙන් ජීවිකාව කිරීමට පැමිණ, ශීතාදී ප්‍රත්‍යයන්ගෙන් ආබාධිතව පෙළෙන්නේ, **කාමානං ආදීනවො** කාමයන්හී උපද්‍රවය, උවදුරු යන අර්ථයි. **සන්‍දිට්ඨිකො** ප්‍රත්‍යක්‍ෂ වූ තමා විසින් දැක්කයුතු වූ, **දුක්ඛක්ඛන්‍ධො** දුක් රැස - **කාමහෙතු** ප්‍රත්‍යයාර්ථයෙන් කාමයෝ මොහුට හේතු වන්නේ යයි ‘කාමහෙතු’ යනු වේ. මූලාර්ථයෙන් කාමයෝ මොහුට නිදාන වේනුයි **කාම නිදාන** යනු වේ. ලිඟු පෙරලියෙන් කාමනිදානං යි කියන ලදී. කාරණාර්ථයෙන් කාමයෝ මොහුට කාරණානුයි. **කාමාධිකරණො** යනු වේ. එහෙත් ලිංග විපර්යාසයෙන් කාමාධිකරණං වේ. **කාමාන මෙව හෙතු** මේ නියම වචනයි. කාම ප්‍රත්‍යයෙන් උපදීමය යන අර්ථයි.
**උට්ඨහතො** ආජීව සමුට්ඨානක (උට්ඨාන) වීර්යයෙන් නැගී සිටින්නහුගේ **ඝටතො** ආරම්භයෙහි පටන් නිරතුරුව ගලපන්නහුගේ, **වායමතො** උත්සාහය, පරාක්‍රමය, ප්‍රයෝගය කරන්නහුගේ **නාභිනිප්ඵජ්ජන්ති** නො නිපදිති. අතට පත් නොවෙති. **සෝචති** සිත උපන් බලවත් ශෝකයෙන් ශෝක කෙරෙයි. **කිලමති** ශරීරයේ උපන් දුකින් ක්ලාන්ත වෙති. **පරිදෙවති** වචනයෙන් වැළපෙයි. **උරත්තාලිං** ළය පෙළා - කන්‍දති හඬයි. **සම්මොහං ආපජ්ජති** විසඥ වූවාක් මෙන් (සිහි මුලා වූවාක් මෙන්) අතිශයින් මුළා වූයේ වෙයි. **මොඝං** හිස්ය. **අළුලො** ප්‍රතිඵල රහිතය. **ආරක්ඛාධිකරණං** ආරක්‍ෂාව කරණකොට, **කින්ති** කවර උපායකින් **යම්පිමෙ** මා විසින්, ගොවිතැන් ආදිය කොට උපදනා ලද යම් ධනයක් වේ නම් **තම්පි නො නත්‍ථි** ඒ කිසිවක් අද අපට නැත.
**පුන චපරං භික්ඛවෙ - කාම හෙතු** යනාදියෙන් හේතුව දක්වා ම ආදීනව දක්වයි. එහි **කාමහෙතු** කාම හේතුවෙන් **රාජානොපි** රජුන් සමගද විවාද කරත්. **කාමනිදානං **යනු භාව නපුංසකයි. කාමයන් පදනම් කොටගෙන විවාද කරති යනු අර්ථයි. **කාමාධිකරණං** යනු ද භාව නපුංසකයි. කාමයන් කරණ කොටගෙන විවාද කෙරෙත්. **කාමාන මෙව හෙතු** ගම් නියම්ගම්, සේනාපති පුරෝහිත ආදීහු කාමයන්ම හේතුකොටගෙන විවාද කරත්. **උපක්කමන්ති** පහර දෙත්.
**අසිචම්මන්ති** කඩු හා පලිහ ආදියෙන් - **ධනු කලාපං සන්නයහිත්‍වා** දුන්න ගෙන හියවුරු බැඳ, **උභතො වියූළ්හ** දෙපසින් රැස් වූ, **පක්ඛන්‍දන්ති** පිවිසෙති. **උසූසූති** ඊතලයත්, **විජ්ජො තලන්තෙ** කරකවන කල්හි. **තෙ තත්‍ථා** ඔව්හූ ඒ සංග්‍රාමයෙහි,
**අද්දාවලෙපනො උපකාරියො** මෙහි මිනිස්සු ප්‍රාකාර පාදය අස්කුර සටහනින් ගඩොල්වලින් බැඳ මතුපිට සුණුවලින් ආලේප කරති. මෙසේ කරන ලද ප්‍රාකාරයෝ **උපකාරියො** උපකාරිහු යයි කියනු ලැබේ. ඒවා තෙත් වූ මැටියෙන් ඉසින ලද්දාහු **අද්දාවලෙපනා** නම් වේ. **පක්ඛන්‍දන්ති** ඒ (උපකාරීන්) යට සාරා සිටුවන ලද යකඩඋල්, ලී උල් ආදියෙන් විඳිනු ලබන්නාහූ බෙලසුල් බැවින් නැගීමට නොහැකි වන්නාහු ද, සමීපයට දුවත්. **පක්කට්ඨියා** කකාරවන ලද ගොමවලින් **අභිවග්ගෙන** සතදන්තයෙන්, එය අටදන්තාර කොට නුවරදොර බිඳ ඇතුළට පිවිසෙන්නෙමැයි ආ කල්හි, ප්‍රාකාර දොරටුව මත්තෙහි සිටියාහූ ඒ සතදන්තයාගේ ඇඳුම් යොත් බිඳ සතදන්තයෙන් මර්දනය කරත්.
**සතිම්පි ඡන්‍දන්ති** ගෘහ සන්ධි සිඳිත්. **නිල්ලොපන්ති** ගම් පැහැර වහා විනාශයක් කරති. **එකාගාරිකන්ති** පනහක් හැටක් පමණ දෙනෙකු විසින් පිරිවරා පණ පිටින් ගෙන ධනය ගෙන්වා ගනිත්. **පරිපන්‍ථෙපි තිට්ඨන්ති** මංපැහැරීම් ද කරති.
**අද්ධදණ්ඩකෙහි** පොලු මුගුරුවලින් පහරදීම සඳහා සතර රියන් පොල්ලක් දෙකට කඩා ගන්නා ලද දඬුවලින්, පොලුවලින්, **මිලංගථාලිකා** කැඳහැලි නම් වධය (දඬුවම) එය කරන්නාහු හිස්කබල ගලවා (ඔළුකටුව) රත් වූ යකඩ ගුලියක් එහි බහාලයි. එයින් හිස් මුල් කකියා ඇටමිදුලු උතුරා යයි. **සංඛමුණ්ඩිකන්ති** සංඛ මුණ්ඩික නම් වධය දඬුවම දෙයි. එය කරන්නහු. සම සිඳ සියළු කෙස් එකට ගැටයක් කොට දණ්ඩකින් සොළවා උපුටති. කෙස් සමග සම නැගෙයි. නැවත හිස්කබල බොරළුවලින් ගලා සෝදමින් සක්මන් කෙරෙති.
**රාහු මුඛන්ති** රාහු මුඛ නම් දඬුවම - එය කරන්නාහු අඬුවකින් මුඛය විවෘත කොට මුව තුළ පහනක් දල්වති. නොහොත් කන්සිළු පටන් මුඛය යකඩ කටුවකින් සාරයි. ලේ වැගිරි මුඛය පුරවයි. **ජොතිමාලික** සියළු සිරුර තෙල් පොඟවන ලද පාන්කඩවලින් ඔතා ගිනි දල්වති. **හත්‍ථපජ්ජොතිකා** දෙඅත් පොල්තෙල් පාන්කඩවලින් වෙලා පන්දමක් මෙන් දල්වති. **එරක වත්තිකං** එරකවත්තික නම් දඬුවම බෙල්ලේ යට පටන් ශරීරයේ සම ගලවා ගොප්ඇටය මත හෙළති. නැවත ඔහු යොත්වලින් බැඳ අදිති. ඔහු තමාගේම සම්වැටියෙහි පැටලි පැටලී වැටේ. **චීරකවාසිකං** චීරකවාසික නම් දඬුවම - අච්චුව පෙර සේ සම ගලවා තුනටියෙහි තබති. තුනටිය පටන් සම ගලවා ගොප්ඇටය මත තබති. උඩ යට සිරුර වැහැරි වතක් හැඳි අයෙකු මෙන් පෙනේ.
**ඵණෙය්‍යකං** ඵණ්‍යෙයකනම් අච්චුව-දඬුවම දෙවැලමිටෙහිද, දෙදණෙහි ද යකඩකූරු ගසා එම යකඩකූරු බිම සිටුවති. හෙතෙම යකඩ කූරු සතර උඩ බිම හොවිති. ඉක්බිතිව වට්ට ගිනි දල්වයි. ‘ඵණෙය්‍යකො ජොති පරිග්ගහො යථා’ යනුවෙන් කියන තන්හිද මෙසේමැයි. ඔහු සන්‍ධි සන්‍ධිවලින් හුල් ඉවත්කොට සතර ඇටකොන්වලින්ම තබති. මෙවැනි වූ කම්කටොල්ලක් නම් නැත.
**බළිසමංසිකං** දෙපස මුව ඇති බිළී කොක්කෙන් සම් මස් නහර උගුල්ලති. **කහාපණකං** සියළු සිරුර තියුණු වෑවලින් කෙළවර පටන් කහවණු පමණට පමුණුවමින් කොටති. **ඛාරාපතච්ඡිකං** ශරිරය විවිධ ආයුධවලින් කොටා කොසුවලින් කාරම් දමති. සම් මස් නහර වැගිරී ඇටසැකිල්ල පමණක් ඉතිරි වෙයි.
**පලිඝපරිවත්තිකං** එක් ඇලයකින් හාවා කන් සිදුරෙහි යහුලක් සිටුවා, පෘථුවියේ සිටුවයි. අනතුරුව දෙකකුල්වලින් අල්ලා කරකවති. **පලාලපීඨකං** දක්‍ෂ වූ වධකයෙක් සිවිය සම නොසිඳ, ඇඹරුම් ගලකින් ඇට තලා බිඳිති. ඉක්බිති කෙස්වලින් ඔසවයි. මස් රැසක්ම වෙයි. නැවත ඔහු කෙස්වලින්ම වෙළති. පිදුරු මිටියක් වෙන් කොට වෙළත්. **සුනඛෙහිපි** කීප දිනක් ආහාර නොදී බඩගින්නෙන් පෙළෙන සුනඛයන් ලවා කවති. ඔහු මොහොතකින් ඇටසැකිල්ල පමණක් ඉතිරි කරති. **සම්පරායිකො** දෙවන ආත්මභාවයේ දී විපාක දේ යන අර්ථයි.
**ඡන්‍දරාග විනයො - ඡන්‍දරාගප්පහානං** යනු නිර්වාණයයි. යම්හෙයකින් නිවසට පැමිණ පස්කම්හි ඡන්‍දරාගය දුරුවන්නේද, ප්‍රහීණ වන්නේද, එහෙයින් නිවණ ඡන්‍දරාග විනය, ඡන්‍දරාගප්පහාණ යයි කියන ලදී. **සාමං වා කාමෙ පරිජානිස්සන්ති** තෙමේ ම හෝ කාමයන් ත්‍රිවිධ පරිඥාවෙන් දැනගනිත්. **තථත්තාය** එබඳු බව, යථා පටිපන්නො යම් පිළිවෙතකින් පිළිපන්නේ
**ඛත්තිය කඤ්ඤාවා** යනාදිය නොමද වූ මහත් වූ කුසලයකින් ගත් පිළිසිඳ ගැනීම් ඇත්තේ වස්ත්‍රාභරණාදිය ලබන තැනක උපන්නහු දක්වන්නට වදාරන ලදී. **පන්නරසවස්සුද්දෙසිකා** පසළොස් අවුරුදු වයස් ඇති, දෙවන පදයෙහිද මේ ආකාරමයි. වයස් ප්‍රමාණය කවරහෙයින් ගනීද? වර්ණ සම්පත්තිය දැක්වීම පිණිසයි. දුගී කුලයෙහි උපන්නා වූ මාගමගේ මෙකල පැහැ සටහන ටිකින් ටික පහදී. පුරුෂයන්ගේ වනාහි විසිවැනි වයස විසිපස්වනි වයස කාලයන් රූප සම්පත්තිය ප්‍රසන්න වේ. **නාතිදීඝා** යනාදියෙන් සදොසින් තොර වූ වර්ණ සම්පත්තිය දක්වයි. **වණ්ණනිභා** යනු වර්ණයෝමය.
**ජීණ්ණං** ජරාවෙන් දිරූ, **ගොපානසිවංකං** ගොනැස්සක් මෙන් වක් වූ භාගං මිදුණු, මෙයින් ඔහුගේ කුදු බවම දක්වයි. **දණ්ඩපරායනං** සැරයටිය පිහිටකොට ඇති, සැරයටිය දෙවැනිකොට ඇති, **පවෙධමානං** කම්පා වන්නා වූ, **ආතුරං** ජරාවෙන් ආතුර වූ, **ඛණ්ඩදන්තං** ජරාවට පැමිණීම නිසා වැටුණු දත් ඇති. **පලිතකෙසං** සුදුපැහැ වූ කෙස් ඇති, **විලූනං** තට්ට හිස ඇති, **ඛලිතසිරං** (පැසුණු) බල්ලාට හිස ඇති මුඩු හිස් ඇති, **වලීනං** ඇඟ රැළි වැටුණු **තිලකාහත ගත්තං** සුදු ලප කළු ලපවලින් ගැවසුනු සිරුර ඇති, **ආබාධිතං** වැළඳුනු රෝග ඇති, **දුක්ඛිතං** දුකට පත්,
**බාළ්හගිලානං** අසාධ්‍ය තත්ත්වයෙන් දැඩිව ගිලන් වූ, **සීවථිකාය ඡඩ්ඪීතං** අමු සොහොනෙහි දමන ලද, මෙහි ඉතිරි විස්තර සතිපට්ඨාන සූත්‍රයේ ආ පරිදිය. මෙහි ද නිර්වාණයම ඡන්‍ද රාග විනය නම් වේ.
**නෙව තස්මිං සමයෙ අත්තව්‍යාබාධාය** එසමයෙහි ද තමන්ට දුක් පිණිස නො සිතයි. **අබ්‍යපජ්ඣංයෙව,** නිදුක් වූමය.
**යං භික්ඛවෙ වෙදනා අනිච්චා** මහණෙනි, යම්හෙයකින් වේදනාව අනිත්‍ය වේද, එහෙයින් මේ අනිත්‍යාදී ආකාරය වේදනාවගේ ආදීනවය යන අර්ථයි. **නිස්සරණය’** ගමන කියන ලද ආකාරයම වේ.
චුළදුක්ඛක්ඛන්ධ සූත්‍ර වර්ණනාව
**එවම්මෙසුතං** යනු චූල දුක්ඛක්ඛන්‍ධ සූත්‍රයයි. එහි **සක්කෙසු** එනම් ජනපදයෙහි, ඒ ජනපදය ශාක්‍යරාජ කුමාරවරුන්ගේ වාසස්ථාන වූ බැවින් ‘සක්ක’ යයි ප්‍රසිද්ධියට පත්විය. ශාක්‍යයන්ගේ උත්පත්ති කථාව අම්බට්ඨ සූත්‍රයේ ආයේමැයි. **කපිලවත්‍ථුස්මිං** එනම් නගරයෙහි එය වනාහි කපිල සෘෂීහුගේ නිවාසස්ථානයේ කළ බැවින් ‘කපිලවත්‍ථු’ යයි කියන ලදී. එය ගොදුරු ගම්කොට **නිග්‍රෝධාරාමෙ** නිග්‍රොධ නම් ශාක්‍යයෙකි. හෙතෙම ඥාති සමාගම් කාලයෙහි භාග්‍යවතුන් වහන්සේ කිඹුල්වතට වැඩමකළ කල්හි තමන්ගේ නගරයට නුදුරුව රෝපණය කළ උද්‍යානයෙහි විහාරයක් කරවා භාග්‍යවතුන් වහන්සේට පිදීය. එම විහාරයේ වාසය කරන සේක යන අර්ථයි.
**මහානාමො** අනුරුද්ධ ස්ථවිරයන්ගේ සහෝදරයාය. බුදුන්වහන්සේගේ සුළුපියාගේ පුතාය. සුද්ධෝදන, සුක්කොදන, සක්කොදන, ධොතොදන, අමිතොදන යන පස්දෙන සහෝදරයෝයි. අමිතා නම් දේවිය ඔවුන්ගේ නැගනියයි. තිස්ස තෙර ඇගේ පුත්‍රයාය. තථාගතයන්ද නන්ද ස්ථවිරයන් ද, සුද්ධෝදන රජුගේ පුත්‍රයෝය. මහානාම රජුද අනුරුද්ධ ස්ථවිරයන්ද සුක්කොදන ගේ පුත්‍රයෝය. ආනන්ද ස්ථවිරයන් අමිතෝදනගේ පුත්‍රයාය. උන්වහන්සේ භාග්‍යවතුන් වහන්සේට බාලය, මහානාමට වැඩිමහල්ය. සකෘදාගාමී ආර්ය ශ්‍රාවකයෙකි.
**දීසරත්තං** මාගේ සකෘදාගාමී පැමිණිම පටන් බොහෝකල් දනිමියි දක්වයි. **ලොභධම්මා** ලෝභ සංඛ්‍යාත ධර්මයෝ නානාවිධ ලෝභය සඳහාම කියයි. ඉතිරි දෙතැන්හි ද මෙම ක්‍රමයයි. **පරියාදාය තිට්ඨන්ති** ක්‍ෂය කොට සිටිත්. මේ ‘පරියාදානය’ නම් ‘සබ්බං හත්‍ථිකායං පරියාදියිත්‍වා, සබ්බං අස්සකායං, සබ්බං රථකායං, සබ්බං පත්තිකායං පරියාදියිත්‍වා ජීවන්තං යෙව න අග්ගහෙසි’ යන මෙහි ගැනීමෙහි ආයේය. ‘අනිච්ච සඤ්ඤා භික්ඛවෙ! භාවිතා බහුලීකතා සබ්බං කාමරාගං පරියාදියති’ යන මෙහි ක්‍ෂය කිරීමෙහිය. මෙහි ද ක්‍ෂය කිරීම අදහස් කර ඇත. එයින් කියන ලදී. ‘පරියාදියිත්‍වාති ඛෙපෙත්‍වා’ යනු
**යෙන මෙ එකදා ලොභ ධම්මාපි** යම් කරුණකින් එක් කලෙක ලෝභ සංඛ්‍යාත ධර්මයෝ ද මාගේ සිත ක්‍ෂය කොට සිටිත්දැයි විචාරයි. මේ රජතෙම වනාහි සකෘදාගාමී මාර්ගයෙන් ලෝභ, ද්වේෂ, මෝහයෝ නිරවශේෂ වූවාහු ප්‍රහීණ වූ සංඥා ඇත්තේ විය. හෙතෙම මාගේ කෙලෙස් ප්‍රහීණ වූයේ ඇතැයි ද දනී. අප්‍රහීණ වූ නිසා ප්‍රහීණ වූයේ මුත් පෙරළා එන්නේ යයි හැඟීම් ඇත්තේ වේ. ආර්ය ශ්‍රාවකයන්ට මෙසේ සැකයක් උපදින්නේ ද යත්, එසේය උපදී. කවර හෙයින් ද? ප්‍රඥප්තියෙහි අදක්‍ෂ හෙයිනි. මේ ක්ලේශයෝ අසවල් මගින් නැසිය යුතු යයි මේ ප්‍රඥප්තියෙහි අදක්‍ෂ වූ ආර්ය ශ්‍රාවකයාට මෙසේ සැක උපදී. කිම, ඔහුට ප්‍රත්‍යවේක්‍ෂා නැත්ද? ඇත. එසේ වුවත් සියල්ලන්ටම එය සම්පූර්ණ වූයේ නොවෙයි. සමහරු ප්‍රහීණ වූ දේශයම ප්‍රත්‍යවේක්‍ෂා කරයි. එකක් අවශේෂ වූ ක්ලේශයමය. එකක් මාර්ගයම ය. එකක් ඵලයමය. එකක් නිර්වාණයමය. එසේ වුවත් මේ පංච ප්‍රත්‍යවේක්‍ෂාවන් අතුරෙන් එකක් හෝ දෙකක් නොලබන්නට නොවටී. මෙසේ යම් කෙනෙකුන්ට ප්‍රත්‍යවේක්‍ෂාව පරිපූර්ණ වූයේ නොවේද, ඔහුගේ මාරවධ්‍ය වූ ක්ලේශ ප්‍රඥප්තියෙහි අදක්‍ෂ භාවයෙන් මෙසේ වේ.
**සො එව ඛො තෙ** එම ලෝභයද, ද්වේෂය ද, මෝහය ද තොපගේ සන්තානයෙහි, අප්‍රහීණය. ඔබ වනාහී ප්‍රහීණය යන හැඟීම් ඇත්තේ යයි දක්වයි. **සොච හි තෙ** ඒ තොපගේ ලෝභ ද්වේෂ මෝහ ධර්මය **කාමෙ** දෙපරිදි වූ කාමයන් පරිභෝග නොකරන්නෙහි නම්, අප මෙන් පැවිදි වන්නෙහි යයි දක්වයි.
**අප්පස්සාදා** මද වූ සුව ඇත්තාහු, **බහුදුක්ඛා** මෙලොවදී ලබන ඵලය හා පරලොවදී ලබන ඵලය වූ දුක් රැසම මෙහි බොහෝය. **බහුපායාසා** මෙලොව හා පරලොවදී ලබන ඵලයන් වූ උපද්‍රවම මෙහි බොහෝය. **ආදීනවො** මෙලොව හා පරලොව උපද්‍රවයන් **එත්‍ථ භීය්‍යො** මේ කාමයන්හි ආදීනව මෙහි බොහෝය. ආස්වාදය වූ කලී හිමවත නිසා අබ ඇටයක් මෙන් අල්පය. මද වේ. **ඉති චෙපි මහානාම** මහානාමය, මෙසේත් ආර්ය ශ්‍රාවකයා විසින්, **යථාභූතං**, තත් වූ පරිදි ස්වභාව වූ, **සම්මා **මනාකොට න්‍යායයෙන් කාරණයෙන්, **පඤ්ඤාය** ප්‍රඥාවෙන් මොනවට දක්වන ලද වේයයි දක්වයි. එහි **පඤ්ඤාය** විදර්ශනා ප්‍රඥාවෙන් - අනාගාමී, අරහත් මාර්ග දෙකින් යන අර්ථයි.
**සොච** ඒ දෙමගින් දුටු කාමාදීනව ඇති ආර්ය ශ්‍රාවක තෙමේ **පීති සුඛන්ති** මෙයින් සප්පීතික වූ ඤාණයන් දෙක දක්වයි. **අඤ්ඤං වා සතො සත්ත තරන්ති** ඒ ධ්‍යාන දෙකට හෝ වඩා අතිශයින් ශාන්ත වූ, අනෙක් මත්තෙහි ධ්‍යාන දෙකද මාර්ග දෙකද, **නෙව තාව අනාවට්ඨි කාමෙසු හොති** ඒ දෙමග පිළිබඳ සිටියා වූ ද, ආර්ය ශ්‍රාවක තෙම චතු ධ්‍යානයන්ට හෝ මාර්ගයන්ට හෝ නො පැමිණි බැවින් ඒ තාක් කාමයන්හි නොවැටෙනසුලු වූයේ නොම වෙයි. අනාවර්තන වූයේ අනොභෝග වූයේ නොවෙයි. ආවර්තත සහිත වූයේ ආභෝග සහිත වූයේම වෙයි. කවර හෙයින්ද? සතර ධ්‍යානයෙන් විෂ්කම්භන ප්‍රහාණයාගේ ද අභාවය වන හෙයිනි.
**මය්හම්පි ඛො** හුදෙක් තොප විසින්ම නොව මා විසින් ද **පුබ්බෙව සම්බොධා** මාර්ග සම්බෝධියෙන් පළමුකොටම, **පඤ්ඤාය සුදිට්ඨං අහොසි** ඇතොවුරු නාටකයන් දුරු කිරීමෙහි ප්‍රඥාව අදහස් කරන ලදී. **පීති සුඛං නාජ්ඣගමං** සප්‍රීතික වූ ධ්‍යානයන් දෙක නොලැබීම. **අඤ්ඤංවා සතො සන්තතරං** මෙහි මතුයෙහි ධ්‍යානයන් දෙක හා සතර මාර්ග අදහස් කරන ලදී. **පච්චඤ්ඤාසිං **ප්‍රතිඥා කළෙමි.
**එකමිදාහං මහානාම සමයන්ති** කවර හෙයින් ආරම්භ කළේද, මේ වෙනම අනුසන්ධියෙකි. යට කාමයන්ගේ ආස්වාදය ද, ආදීනවය ද. කියන ලදහ. නිස්සරණය නොකියන ලදී. එය කීම සඳහා මේ සූත්‍රය ආරම්භ කර ඇත. කාමසුඛල්ලිකානු යෝගය එක් අන්තයෙකි. අත්තකිලමථානුයෝගය අනිත් අන්තයයි. මේ අන්ත දෙකින්ම මගේ ශාසනය මිදුනේයයි දැක්වීම සඳහාද, මත්තෙහි ඵල සමාපත්ති ශීර්ෂයෙන් සියලු ශාසනය දැක්වීම සඳහාද මෙම දේශනාව ආරම්භ කර ඇත.
**ගිජ්ඣකූටෙ පබ්බතෙ** ඒ පර්වතයෙහි ගිජුලිහිණියෙකු වැනි වූ මුදුනක් ඇති එහෙයින් ‘ගිජුකුළු’ යයි කියනු ලැබේ. නොහොත් ඒ පර්වතය මුදුනේ ගිජුලිහිණියෝ වෙසෙති යන අදහසින් ‘ගිජුකුළු’ යයි කියයි. **ඉසිගිලි පස්සෙති** ඉසිගිලි පර්වතයේ පසෙක, **කාළසිලායං** කළු පැහැති ගල්තලාවෙක **උබ්භට්ඨකා හොන්ති **උඩුබැලි අතට සිටියාහු හෝ නොසිටියා හෝ වෙත්. **ඔපක්කමිකා** උඩුකුරුව සිටීම් ආදී වූ තමාගේ උපක්‍රමයෙන් උපදවන ලද, **නිඝණ්ඨො ආවුසො** අනෙක් කරුණක් කියන්ට නොහැකි වන්නාහු නිඝණ්ඨයාගේ මතුයෙහි දැමූ. **සබ්බඤ්ඤූ සබ්බදස්සාවී** අපගේ ශාස්තෲ තෙමේ අතීත වර්තමාන අනාගත සියල්ල දනී. දකී යයි දක්වයි. **අපරිසෙසං ඤාණදස්සනං පටිජානාති** ඒ අපගේ ශාස්තෲන් වහන්සේ ඉතිරි නැතිවම ධර්මය දන්නේ ඒ සේස රහිත ඤාණ දර්ශනය ප්‍රතිඥා කෙරෙයි. ප්‍රතිඥා කරන්නේ මෙසේම ප්‍රතිඥා කෙරෙයි. **චරතො ච මෙ තිට්ඨතොච -පෙ- පච්චුපට්ඨිතං** එහි **සත්තං** නිතොර **සමිතං** ඒ පදයේම සමානාර්ථ ඇති වචනයයි.
**කිං පන තුම්හෙ ආවුසො නිගණ්ඨා! ජානාථ පත්තකං වා දුක්ඛං නිජ්ජිණ්ණං** යන මෙය භාග්‍යවතුන් වහන්සේ, පුරුෂයෙක් යමක් කෙරේද මෙම එය දැනගනී. කහවණු විස්සක් ණයට ගෙන දහයක් දී මා විසින් දහයක් දෙන ලද්දේය. දහයක් ඉතිරියයි දැනගනී. එයද දී සියල්ල දුන්නේ යයි දැනගනී. කුඹුරෙන් තුනෙන් එකක් කපා, එක කොටසක් කපන ලදහ. දෙකොටසක් ඉතිරියයි දැනගනී. එයද කැපූ කල්හි සියල්ල නිමියේ යයි වට දැනගනී. මෙසේ සියලු කටයුතුවල කරන ලද්ද හා නොකරන ලද්ද දැනගනී. තොපි විසින් ද එසේ දතයුතුයයි දක්වයි. **අකුසලානං ධම්මානං පහාණං **මෙයින් අකුසල් හැර කුසල් වඩා ශුද්ධත්වයට පැමිණි එක් කර නිඝණ්ඨයෙක්වත් තොපගේ ශාසනයේ ඇත්දැයි විචාරයි.
**එවං සන්තෙති **තොපගේ මෙසේ නොදන්නාකම ඇතිකල්හිම, **ලුද්දා** රෞද්‍ර වූ, හැසිරීම් ඇති, **ලොහිතපාණිනො ති** දිවි ඇත්තන් ජීවිතයෙන් තොර කරන්නහු, ලෙයින් තෙත් වූ අත් ඇත්තා වූ, ප්‍රාණීන්ට හිංසා කරන්නහුගේ ද ලෙයින් අත තවරනු ලැබේ. හෙතෙමේ ද ලෝහිතපාණි යයි කියයි. **කුරූර කම්මන්තා** දරුණු ක්‍රියා ඇත්තාහූ, මව කෙරෙහි ද පියා කෙරෙහි ද ධාර්මික මහණ බමුණන් කෙරෙහි ද කළ අපරාධ ඇත්තාහූ මුව වැදි ආදී කෘෘර ක්‍රියා ඇත්තාහු.
**නඛො ආවුසො ගොතම**, මේ නිඝණ්ඨයෝ ‘මෙතෙමේ අපගේ වාදයෙහි දෝස දක්වයි. අප ද මොහුගේ වාදයෙහි දෝෂ දක්වමු යි සිතමින් ආරම්භ කළාහුය. එහි තේරුම නම් ඇවැත්නි, ගෞතමයෙනි, යම් ඒ ඔබ පිණිස සිවුරු දරමින් හැල්, මස්, බත් බුදිමින් දෙව් විමනක් වැනි වූ ගඳකිළියෙහි වෙසෙමින් සැපයෙන් සැපයට පැමිණෙන්නහුද? මෙසේ සැපයෙන් සැපයක් නො ලැබිය හැකියි. යම්සේ අපි උක්කුටිකප්ප ධනාදියෙන් නන්වැදෑරුම් වූ දුක් විඳිමුද? එපරිද්දෙන් දුකින් සැපත ලැබිය යුතුයි. **සුඛෙනච හාවුසොති** යන මෙය ඉදින් සැපයෙන් සැපයක් ලද හැකි වන්නේ නම් රජ තෙමේත් සැප ලබන්නේ යයි දක්වනු පිණිස කියන ලදී. එහි **මාගධො** මගධ රට අධිපති වූයේ **සෙනියො** යනු ඔහුගේ නමයි. **බිම්බි** යනු ආත්ම භාවයට නමයි. ඔහුගේ එම ආත්මභාවය සාර වූයේය. දර්ශනීයය. ප්‍රසාද එලවන්නේයයි ආත්මභාවයාගේ සමෘද්ධිය හේතුකොටගෙන බිම්බිසාර නම් කියනු ලැබේ. **සුඛවිහාරිතරො** මෙය ඔහු තුන් පහයෙහි තුන් වයස් ඇති නළුවන් සමග රජුන්ගේ සැපත් විදීම සඳහා කියති.
**අද්ධා** ඒකාන්තයෙන් **සහසා අප්පටිසංඛා** සැහැසිකමක් කොට නොවිමසා රාග වශයෙන් රත්වූයේ, ද්වේෂ වශයෙන් දුෂ්ට වූයේ, මෝහ වශයෙන් මුළා වූයේ යම්සේ කියාද, එපරිද්දෙන් වචන කියන ලදැයි දක්වයි.
එහි **පටිපුච්ඡිස්සාමි** ඒ අර්ථයෙහි විචාරන්නෙමි. **යථා වො ඛමෙය්‍ය **යම් සේ තොපට රුචි වන්නේද, **පහොති** හැකිවෙයි.
**අනිඤ්ජමානො** නොසැලෙනුයේ, **එකන්ත සුබ පටිසංවෙදී** ඒකාන්ත වූ සැපය විඳිනසුලු වූයේ **අහං ඛො ආවුසො! නිගණ්ඨා පහොමි එකන්ත සුඛ පටිසංවෙදී **- මෙය තමන්ගේ ඵල සමවත් සුවය දක්වමින් වදාළහ. මෙහි ද කථාව දක්වනු පිණිස රාජ වාරයෙහි **සත්ත** යන්න ප්‍රශ්න කිරීම් දක්වන ලදී. **සත්ත රත්තින්‍දිවානි නප්පහොති** කී කල්හි සය පස සතර යයි කියනු ලබන්නේ ආශ්චර්ය නොවේද? එහෙයින් එක ආදිකොට දේශනා කරන ලද්දේය. ඉතිරිය සියලු තන්හි නො ගැඹුරු අර්ථ ඇත්තේය.
අනුමාන සූත්‍ර වර්ණනාව
**එවම්මෙසුතං** යි අනුමාණ සූත්‍රයයි. එහි **භග්ගෙසු **එනම් ජනපදයෙහි, මෙහි වචනාර්ථය කී අනුසාරයෙන්ම දතයුතු. **සුංසුමාරගිරෙ** එනම නගරයෙහි, ඒ නගර වස්තුව ගන්නා දිනයෙහි, නොදුරු තන්හි දිය විලක කිඹුලෙක් ශබ්ද කළේල. වචන කීයේල. එකල නගර නිර්මාණය කරන කල්හි ‘සුංසුමාරගිර’ යයි එයට නම් කළාහුය. **භෙසකලා වනෙ** භෙසකලා නම් වනයෙහි ‘භෙසකලා වනෙ’ යනු ද පාඨයි. **මිගදායෙ** ඒ පෙදෙස මුව පක්‍ෂීන්ට අභය දුන් තැන පිහිටියේය. එහෙයින් මිගදාය යයි කියනු ලැබේ.
**පවාරෙති** කැමති කරවයි. **වදන්තු** අවවාද අනුශාසනා වශයෙන් කියත්වා! අවවාද කෙරෙත්වා. අනුශාසනා කෙරෙත්වා! යන අර්ථයි. **සොච හොති දුබ්බචො** හෙතෙමේ ද දුකසේ කියයුතු වූයේ වෙයි. කියන ලද්දේ නොඉවසයි. **දොවචස්ස කරණෙහි** දුර්වච බව කරන්නා වූ, මත්තෙහි ආ සොළොස් ධර්මයන්ගෙන් **අප්පදක්ඛිණග්ගාහි අනුසාසති** යම්හෙයකින් යමක් කියන්නේ තෙපි මට කුමක් හෙයින් කියවුද? මම තමාහට කැප අකැප වරද නිවරද වැඩ අවැඩ දනිමියි කියාද, මෙතෙම අනුශාසනාව දකුණින් නො ගනීද, වමතින්ම ගනීද, එහෙයින් ‘අප්පදක්ඛිණග්ගාහී’ යයි කියනු ලැබේ.
**පාපිකානං ඉචඡානං** ලාමක වූ අසත් සම්භාවන ප්‍රාර්ථනාවන්ගේ **පටිප්ඵරති** ප්‍රතිවිරුද්ධව සතුරුව සිටී. **අපසාදෙති** බාල වූ, අව්‍යක්ත වූ තොප විසින් කියන ලද්දේ කුමක්ද? තෙපිද කිය යුතුයයි සිතූයෙහි යයි මෙසේ ගැටුම් ඇතිකරයි. **පච්චාරොපෙති** ඔබත් මෙනම් ඇවතට පැමිණියේ වෙහි පළමු කොට එයට පිළියම් කරවයි මෙසේ පෙරළා ආරෝපණය කෙරෙයි.
**අඤ්ඤෙන අඤ්ඤං පටිචරති** අනිත් කරුණකින් හෝ වචනයකින්, අනෙක් කරුණක් හෝ වචනයක් වසයි. ‘ඇවතට පැමිණියෙහි’ කී කල්හි කවරෙක් පැමිණියේද? කුමකට පැමිණියේද? කොහි පැමිණියේද? කවරෙකුට කියවුද? කුමක් කියයිදැයි කියයි. මෙබඳු වූ කිසිවක් තා විසින් දක්නා ලදදැයි කී කල්හි නො අසමියි කන හෝ එළවයි. **බහිද්ධා කථං අපනාමෙති** මෙනම් ඇවතට පැමිණියේ වෙහිද?යි විචාරන ලද්දේ පැළලුප් නුවරට ගියෙමියි කියා, යළිත් තොපගේ පැළලුප් නුවර ගමන නො විචාරමි. ඇවත විචාරමු කියන ලද්දේ එයින් රජගෙදරට ගියෙමියි කියයි. රජ ගෙදරට හෝ බමුණු ගෙදරට යව, ඇවතට පැමිණියේ වෙහි යි. එහිදී ඌරුමස් ලද්දේය යනාදිය කියමින් කථාව බැහැර විසුරුවයි.
**අපදානෙ** තමාගේ චරිතයෙහි න **සමපායති** ඇවැත්නි, ඔබ කොහි වෙසෙහිද? කවරක් නිසා වෙසෙයිද? හෝ මා විසින් ඇවතට පැමිණෙන්නා වූ මෙතෙම දක්නා ලදැයි’ තෙපි යමෙකුට කීයෙහිද? මෙතෙම කුමක් කෙරේද? එකල්හි තෙපි කුමක් කෙරෙහිද? යළි තෙපි කොහි වූයෙහිද? මෙතෙමේ කොහි වූයේද? හෝ මේ ආදී වශයෙන් චරිතය විචාරන ලද්දේය. සකස්කොට කියන්නට නොහැකි වෙයි.
**තත්‍රාවුසො** ඇවැත්නි, ඒ සොළොස් ධර්මයන්හි **අත්තනාව අත්තානං එවං අනුමිතිතබ්බං** මෙසේ තමන් විසින්ම තෙමේ ම ප්‍රමාණ කළයුතු, තුලනය කළයුතු, තීරණය කළයුතු
**පච්චවෙක්ඛිතබ්බා **ප්‍රත්‍යවේක්‍ෂා කළයුතු, **අහො රත්තානු සික්ඛිනා** දවල් ද, රෑද හික්මෙන්නාහු විසින්, රෑ ද දවල්ද කුසල්දහම්හි හික්මෙන්නාහු විසින් ප්‍රීති ප්‍රමෝදයම ඉපදවිය යුතුය යන අර්ථයි.
**අච්ඡෙ වා උදපත්තෙ ති** පැහැදිළි දිය බඳුනෙක හෝ **මුඛ නිමිත්තං **මුව පිළිබිඹුව, **රජං** ආගන්තුක දූවිලි, **අංගණං **එහි හටගත් තිලකයක් හෝ කැළලක් (ගඩුවක්) හෝ **සබ්බෙපි මෙ පාපකෙ අකුසලෙ ධම්මෙ පහීණෙ** මෙයින් සියළු ප්‍රහාණය වදාළහ. කෙසේද මෙතෙක් අකුසල ධර්මයෝ පැවිද්දා සුදුසු නොවෙති. ප්‍රත්‍යවේක්‍ෂාව උපදවන්නහුට ප්‍රත්‍යවේක්‍ෂා ප්‍රහාණය වදාරන ලද්දේය. ශීලය පදස්ථාන කොටගත් කිසුණු පිරියම් ආරම්භ කර ධ්‍යාන සමවත් උපදන්නහුට (විෂ්කම්භන ප්‍රහාණය) ධ්‍යාන ලැබීමෙන් පංච නීවරණ දුරුකිරීම වදාරන ලදහ. සමාපත්තිය මූලාරම්භය කොට විදර්ශනා වඩන්නහුට තදංග ප්‍රහාණය කියන ලදී. ඵලයට පැමිණි පැමිණි කල්හි පටිප්පස්සද්ධි ප්‍රහාණය (සතර ශ්‍රාමණ්‍යඵල මාර්ගයෙන් කෙලෙස් ප්‍රහීණ කිරීම) කියන ලදී. නිවනට පැමිණි කල්හි නිස්සරණ ප්‍රහාණය ද මෙසේ මේ සූත්‍රයෙන් සියළු ප්‍රහාණයන් කියන ලද්දේය.
මේ සූත්‍රය භික්‍ෂු ප්‍රාතිමෝක්‍ෂය යයි පෞරාණිකයෝ කියති. මෙය දවසට තුන්වරක් ප්‍රත්‍යවේක්‍ෂා කටයුතුය. උදෑසන වසන තැනට පිවිස හුන්නහු විසින් මේ මෙපමණ කෙලෙස් මට ඇත්ද නැත්දැයි සිහියෙන් කල්පනා කළ යුතුය. ඉදින් ඇතැයි දක්නේ නම්, ඔවුන්ගේ දුරලීම සඳහා වෑයම් කළ යුතුය. ඉදින් නොදකී නම් මනා පැවිද්දෙක්මි යි සතුටුවිය යුතුය. බක්කිස නිමවා රාත්‍රීස්ථානයෙහි හෝ දිවාස්ථානයේ හිඳ ප්‍රත්‍යවේක්‍ෂා කටයුතුය. සවස් යාමයේ වසන තැන සිට ප්‍රත්‍යවේක්‍ෂ කටයුතුය. තෙවරක් නොහැක්කේ නම්, දෙවරක් හෝ දෙවරක් නොහැක්කේ නම් එක්වරක් වත් අවශ්‍යයෙන්ම ප්‍රත්‍යවේක්‍ෂා කළ යුතුය. ප්‍රත්‍යවේක්‍ෂා නොකරන්ට නොවටීමයි. සෙස්ස සියලු තන්හි කියන ලද පරිද්දෙන්ම නොගැඹුරු අර්ථ ඇති වේ.
චෙතොඛිල සූත්‍ර වර්ණනාව
**එවම්මෙසුතං** යනු චේතෝඛීල සූත්‍රයයි. එහි **චෙතොඛිලා** යනු සිතෙහි තද බැව්, කසළ බැව්, කණු බැව් යනුයි. **චෙතසො විනිබද්ධා** සිත බැඳ එකමිටට ගනිත්නුයි ‘චෙතසො විනිබද්ධ’ නම් වේ. **වුද්ධිං** යනු සීලයෙන් වැඩීමට, මාර්ගයෙන් නැගීමට, නිර්වාණයෙන් විපුලබවට, නොහොත් සීල සමාධීන්ගෙන් වැඩීමට, විදර්ශනා මාර්ගයෙන් නැගීමට, ඵල නිර්වාණයන්ගෙන් විපුල බවට, **සත්‍ථරි කංඛති** ශාස්තෲන්ගේ ශරීරය ගැන හෝ ගුණය ගැන සැක කෙරෙයි. ශරීරය පිළිබඳව සැක කරන්නේ උතුම් වූ දෙතිස් ලකුණෙන් පිරි ශරීරයක් ඇත්දැයි නැත්දැයි සැක කෙරෙයි. ගුණය පිළිබඳව සැක කරන්නේ අතීත අනාගත වර්තමාන දැනීමෙහි සමත් වූ සර්වඥතා ඥානය ඇත්දැයි හෝ නැත්දැයි සැක කෙරෙයි. **විචිකිච්ඡති** විමසමින් වෙහෙසෙයි. දුකට පැමිණෙයි. විනිශ්චය කරන්නට නො හැකි වෙයි. **නාධිමුච්ඡති** මෙය මෙසේ යයි නිශ්චයට නො පැමිණෙයි. **නසම්පසීදති** ගුණයන් නිසා නුවණින් පිවිස නිසැක බවින් පහදින්නට නො කැළඹුනෙක් වන්නට නො හැකි වෙයි. **ආතප්පාය** කෙලෙස් තවන වීර්යය කරන්නට, **අනුයොගාය** නැවත නැවත යෙදෙන්නට **සාතච්චාය** සත්තක්‍රියා කරන්නට, **පධානාය**, ප්‍රධන් වීර්යය වඩන්නට, **අයං පඨමො චෙතොඛිලො** මේ ශාස්තෲන් කෙරෙහි සැක සහිත වූ පළමුවන සිතෙහි තදබව, මෙසේ මේ භික්‍ෂුවගේ අප්‍රහීණ වූයේ වේ.
**ධම්මෙ** පරියාප්ති ධර්මයේ ද, ප්‍රතිවේධ ධර්මයේ ද, පරියාප්ති ධර්මය පිළිබඳව සැක කරන්නේ, ත්‍රිපිටක බුද්ධ වචනය. සුවාසුදහසක් ධර්මස්කන්ධය යයි කියති. මෙය ඇද්ද නැද්දැයි සැක කිරීමයි. ප්‍රතිවේධ ධර්මය පිළිබඳව සැක කරන්නේ විදර්ශනානිසංස මාර්ගය නමි. මාර්ගානිසංස ඵලය නම් සියලු සංස්කාරයන්ගේ දුරලීම නිර්වාණය නමැයි කියයි. එය ඇද්ද නැද්දැයි සැක කරයි.
**සසංඝෙ කංඛති** සුපටිපන්න යනාදී පදයන්ගෙන් දැක්වෙන, එබඳු වූ පිළිවෙතට පිළිපන් සතර මාර්ගස්ථයෝය. සතරඵලයට පැමිණි ඇත්තෝය. අෂ්ට ආර්ය පුද්ගලයන්ගේ සමූහය වූ සංඝයා ඇත්තේද නැත්තේදැයි සැක කරයි. ශික්‍ෂාවෙහි සැක කරන්නේ අධිශීල ශික්‍ෂා, අධිචිත්ත ශික්‍ෂා, අධිපඤ්ඤා ශික්‍ෂා නම් වේ. ඒ ශික්‍ෂා ඇද්ද නැද්දැයි සැක කරයි. **අයං පඤ්චමො **මේ සබ්‍රම්සරුන් කෙරෙහි කෝපසංඛ්‍යාත වූ පස්වැනි සිතේ තදබව, කසළ බව කණුහුල් බව වේ.
විනිබද්ධයන්හි **කාමෙ** වස්තු කාමයෙහි ද ක්ලේශ කාමයෙහි ද **කායෙ** තමාගේ ශරීරයෙහි, **රූපෙ** බාහිර රූපයෙහි, **යාවදත්‍ථං** යම්තාක් කැමතිවේද ඒතාක්, **උදරාව දෙහකං** බඩපුරා - එය වනාහි උදරය පිරීම කරන හෙයින් ‘උදරාව දෙහකං’ යයි කියනු ලැබේ. **සෙය්‍යසුඛං** ඇඳ පුටු සුවය ද සෘතුසුවය ද **පස්සසුඛං** දකුණු පැත්තට වම් පැත්තට පෙරලෙමිනි. නිදන්නහුට යම් සුවයක් වේද එන්සේ උපන් සුවය **මිද්ධසුඛං** නිදි සුවය, **අනුයුත්තො** විඳිමින් මනාව විඳිමින් වෙසේද,
**පණිධාය** ප්‍රාර්ථනා කොට, **සීලෙන** යනාදියෙහි **සීලං **චතුපාරිශුද්ධි ශීලය, **වතං** සමාදානය, **තපො** තපස් රැකීම, **බ්‍රහ්මචරියං** මෛථුන විරතිය, **දෙවො වා භවිස්සාමි** මහේශාක්‍ය දෙවියෙක් හෝ වන්නෙමි. **දෙවඤ්ඤතරො වා** අල්පේශාක්‍ය දෙවියන් කෙරෙහි හෝ එක්තරා කෙනෙක්,
සෘද්ධිපාදයන්හි ඡන්‍දය නිසා පැවති සමාධිය **ඡන්‍ද සමාධි** නමි. ප්‍රධාන වූ සංස්කාරයෝ **පධාන සංඛාර** නම් වෙති. **සමන්නාගතං** ඒ ධර්මයන්ගෙන් යුක්ත වූ, සෘද්ධියගේ පාදය නොහොත් සෘද්ධි වූ පාදය **ඉද්ධිපාද** නමි. ඉතිරි කරුණු සඳහා ද මෙම න්‍යායමැයි. මේ මෙහි සංක්‍ෂේපයයි. විස්තර වනාහි ඉද්ධිපාද විභංගයෙහි ආයේමය. විශුද්ධි මාර්ගයෙහි මේ පදයන්හි අර්ථ දක්වන ලදී. මෙසේ මෙම සතර සෘද්ධිපාදයන්හි විෂ්කම්භණ ප්‍රහාණය රූපාවචර ධ්‍යාන ලැබීමෙන් පංච නීවරණ දුරුකිරීම කියන ලද්දේය. **උස්සොළ්හියෙව පඤ්චමී** එහි උස්සොළ්හී යන්නෙන් සියළු තන්හි කටයුතු වීර්යය දක්වයි.
**උස්සොළ්හි පත්තර සංග සමන්නාගතො** පංච චෙතොඛීල ප්‍රහාණයෝය. පංච විනිබද්ධ ප්‍රහාණයෝය. සතර සෘද්ධිපාදයෝය. වීර්යය යයි මෙසේ වීර්යය සමග පසළොස් අංගයකින් සමන්විත වූයේ, **භබ්බො** අනුරූප වූයේ, සුදුසු වූයේ, **අභිනිබ්භිදාය** නුවණින් කෙළෙස් බිඳීම පිණිස, **සම්බොධාය** සතර මාර්ගයන්හි අවබෝධය පිණිස, **අනුත්තරස්ස** ශ්‍රේෂ්ඨ වූ, **යොගක්ඛෙමස්ස** සතර යෝගයන්ගෙන් උපද්‍රව රහිත වූ, රහත් බැව්හී **අධිගමාය** ප්‍රතිලාභය පිණිස. **සෙය්‍යථා** උපමා අර්ථයෙහි නිපාතයි. **පී** යනු සම්භාවනාර්ථයෙහිය. ‘දෙකින්ම මහණෙනි, යම් සේ නම්’ යනු දක්වයි.
**කුක්කුටියා අණ්ඩාති අට්ඨවා දසවා ද්වාදසවා** මෙහි කිකිළියගේ කියන ලද ආකාරයෙන් අඩුවැඩි ඌනාධික වූ ද බිජුවට වෙති. වචනයෙහි සිලුටු බව පිණිස මෙය කියන ලදී. මෙසේ ලෝකයෙහි සිලුටු වචන වෙයි. **තානස්සු **තානි+අස්සු වන්නාහුය යන අර්ථයි. **කුක්කුටියා සම්මා අධිසයිතානි** ඒ මව වූ කිකිළිය පියාපත් විහිදුවා ඒ බිජුවට මතුයෙහි සයනය කරන්නෙහි, මනාකොට මතුයෙහි හෝනා ලද්දීය. **සම්මා පරිසෙදිතානි** කලින් කල ඍතු ගන්වන්නිය විසින් මනාකොට තෙත් කරන්නී, උණුසුම් කරන්නී, **සම්මා පරිභාවිතානි** කලින් කල මනාකොට හාත්පස භාවිත කරන්නී කුකුළු ගඳ ගන්වන ලද්දී යන අර්ථයි. **කිඤ්චාපි තස්සා කුක්කුටියා** එම කිකිළිය විසින් මෙහි තුන් පරිද්දෙකින් ක්‍රියා කිරීමෙන් අප්‍රමාදය කොට (පමා නොවී) ද, ඒ කිකිළියට මෙවැනි කැමැත්තක් නූපදනේය. **අථ ඛො භබ්බාව තෙ **ඉක්බිති ඒ කුකුළු අටුව කියන ලද ආකාරයෙන් සුවසේ පිටත නික්මෙන්නට සුදුසු වූවාහුමය. යම්හෙයකින් ඔවුන් එම කිකිළිය විසින් මෙසේ තුන් ආකාරයකින් ඒ බිත්තර පරිපාලනය කරන්නේ කුණු නොවෙත්ද? ඔවුන්ගේ යම් තෙත් වූ දිය ගතියක් වේද? එය වියලි බවට යේද? කටුව තුනී වේද? එබැවින් දෙස, නිය, කොණ්ඩය, (කුඩුම්බිය) මුව තුඩ ආදිය රළු වේද? තුමුත් මේරිමට යේද? කටුව තුනී බැවින් පිටත ආලෝකය ඇතුළතට පෙන්ද? එහෙයින් ඒකාන්තයෙන් අපි බොහෝ කලක් හකුළන ලද අත් පා ඇත්තමෝ සම්බාධයෙහි ශයනය කළෙමු. දැන් මේ පිටත ආලෝකය පෙනේ. එහි දැන් අපට සැපවිහරණය වන්නේයයි නික්මෙනු කැමතිව කටුව පයින් පහරති. කර දිගු කරති. එවිට ඒ කටුව දෙකක්ම බිඳෙයි. එකල්හි ඔව්හූ පියාපත් සලමින් ඒ මොහොතට ගැලපෙන සේ නාද කරමින් නික්මෙත්මය. නික්මී ගම් කෙත් හොබවමින් හැසිරෙත්.
**එවමෙවඛො** යන මෙය උපමා ප්‍රතිපාදනයයි. එය මෙසේ අර්ථය හා සසඳා දතයුතුය. ඒ කිකිළියගේ බිත්තර විෂයෙහි ත්‍රිවිධ ක්‍රියා කිරීම මෙන් මේ භික්‍ෂුවගේ වීර්යය පසළොස් වැනි කොට ඇති අංගයන්ගෙන් සමන්විත වේ. කිකිළියගේ ත්‍රිවිධ ක්‍රියා සම්පාදනයෙන් බිජුවට කුණු නොවන්නාක් මෙන් පසළොස් අංගයන්ගෙන් යුත් මහණහුගේ ත්‍රිවිධ අනුපස්සනා සම්පාදනයෙන්, විදර්ශනා ඥානයාගේ නො පිරිහීම වෙයි. කිකිළියගේ ත්‍රිවිධ ක්‍රියාකරණයෙන් බිජුවටවල තෙත් දිය ක්‍ෂයවීම මෙන්, මහණහුගේ ත්‍රිවිධ අනුපස්සනා සම්පාදනයෙන් භවත්‍රයානුගත වූ නිකාන්ති ස්නේහයාගේ ක්‍ෂයවීම වෙයි. බිජුවට පාලනයෙන් බිජුවට කටු තුනී වන්නාක් මෙන් භික්‍ෂූහුගේ අවිද්‍යා නමැති අණ්ඩකෝෂයාගේ තුනී බව ඇති වෙයි. කුකුළු පැටවුන්ගේ පා, නිය, තුඩුවල තදබව මෙන් ඒ භික්‍ෂූහුගේ විදර්ශනා ඥානය පිළිබඳ තියුණු රළු පැහැදුනු බව වේ. කුකුළු පැටවුන්ගේ බිහිකිරීම් කාලය මෙන් භික්‍ෂූහුගේ විදර්ශනා ඤාණය පිළිබඳ පිරිනැමුණු කාලය, වැඩුණු කාලය, ගැබ්ගන්නා කාලය වෙයි. කුකුළු පැටවුන්ගේ පා නියසිළින් හෝ මුවතුඩින් අණ්ඩකෝෂය (බිත්තර කටුව) පලා පියා සුවසේ නික්මෙන කාලය මෙන් ඒ භික්‍ෂූහුගේ විදර්ශනා ඥානය ගැබ් ගන්වා හැසිරෙන්නාහු තද්ජාතික වූ ඍතු පහසුව හෝ භෝජන පහසුව හෝ පුද්ගල පහසුව හෝ ධර්මශ්‍රවණ පහසුව හෝ ලැබ එක් අසුනක හුන්නාහුම, විදර්ශනා වඩන්නහුගේ පිළිවෙළින් පැමිණෙන ලද රහත් මගින් අවිද්‍යා අණ්ඩකෝෂය පලා අභිඥා නමැති පියා විහිදුවා, සුවසේ රහත් බවට පැමිණි කාලය දතයුතු.
යම් සේ කුකුළු පැටවුන් මුහු කළ බව දැන මවුතොමෝත් අණ්ඩකෝෂය බිඳී ද? එපරිද්දෙන් එබඳු භික්‍ෂූහුගේ නුවණ බිහිකිරීම දැන ශාස්තෲන් වහන්සේ ද,
සරත් කාලයෙහි උපන් කුමුදු මල් අතින් සිඳින්නාක් මෙන්, තමාගේ තෘෂ්ණා සංඛ්‍යාත ස්නේහය සිඳුව. නිර්වාණගාමී වූ අෂ්ඨාංගික මාර්ගයව වඩව, සුගතයන් විසින් නිර්වාණය දේශනා කරන ලද හෙයිනි.
ආදී වශයෙන් ආලෝකය විහිදුවන්නා වූ ගාථාවකින් අවිද්‍යා අණ්ඩකෝෂය පහකරණ සේක. හෙතෙම ගාථාව අවසානයේ අවිද්‍යා අණ්ඩකෝෂය බිඳ අරහත්වයට පැමිණෙයි. එතැන් පටන් යම් සේ කුකුළු පැටව් ගම් කෙත් හොබවමින් ඒ ඒ තැන හැසිරෙත් ද? එ පරිද්දෙන් මේ මහා ක්‍ෂීණාශ්‍රවයා ද, නිවන් අරමුණු කොට ඇති ඵල සමවතට සමවැද සංඝාරාම හොබවමින් හැසිරෙයි.
මෙසේ මේ සූත්‍රයෙහි සතර ප්‍රහාරණයෝ වදාරණ ලදහ. කෙසේද චේතොඛීලයන්ගේ ද, චේතෝ විනිබද්ධයන්ගේ ද, ප්‍රහාණයෙන් පටිසංඛා ප්‍රහාරණය වදාරණ ලදහ. සෘද්ධිපාදයන්ගේ විෂ්කම්භන ප්‍රහාණයද, මාර්ගය පැමිණි කල්හි සමුච්ඡේද ප්‍රහාණය ද, ඵලය පැමිණි කල්හි ප්‍රතිප්‍රශබ්ධි ප්‍රහාණයද, වදාරණ ලදී. අවශේෂ සියලු තන්හි ප්‍රකට වූ අර්ථ ඇත්තේමය.
වනපත්ථ සූත්‍ර වර්ණනාව
**එවම්මෙසුතං **යනු වනපත්‍ථ සූත්‍රයයි. එහි **වනපත්‍ථ පරියායන්ති **ගමින් නුදුරු සෙනසුනක සිටින කාරණය. ගමින් නුදුරු සෙනසුනක සිට කළ දේශනය වේ.
**වනපත්‍ථ උපනිස්සාය විහරති** මිනිසුන්ගේ ඇසුර ඉක්මවන ලද වනලැහැබ් සෙනසුනක් ඇසුරුකොට මහණදම් පුරමින් වාසය කරයි. අනුපටඨිතා යනාදියෙහි **පුබ්බෙ අනුපට්ඨිතා සති** පෙර නො එළඹ සිටි සිහිය. එය ඇසුරුකොට වසන්නහුට **න උපට්ඨාති** නො එළඹේද? **පුබ්බෙ අසමාහිතං චිත්තං න සමාධියති **පෙර සමාධියට නො පැමිණි සිත, සමාධියට නො පැමිණේද? **පුබ්බෙ අපරීක්ඛීණා ආසවා න පරික්ඛයං ගච්ඡන්ති **පෙර තුනී නො කළ කෙළෙස් ප්‍රහීණයට නොයත්ද? **පුබ්බෙ අනනුප්පත්තං අනුත්තරං යොගක්ඛෙම සංඛාතං** පෙර නොපැමිණෙන ලද නිරුත්තර වූ යෝගක්‍ෂේම සංඛ්‍යාත වූ අර්හත්වයට නො පැමිණේ ද යන තේරුමයි.
**ජීවිත පරික්ඛාරා** ජීවිත රැකීම පිණිස වූ උපකරණයෝ **සමුදානෙ තබ්බා** රැස්කළ යුත්තාහ. **කසිරෙන සමුදා ගචඡන්ති** දුකසේ උපදිත්ද, **රත්තිභාගං වා දිවසාභාගංවා** දිවා රෑ දෙක්හි, මෙහි රාත්‍රී කාලයේ ප්‍රත්‍යවේක්‍ෂා කරන්නහු රාත්‍රියෙහිම නික්ම යායුතුය. රාත්‍රියෙහි වග වළසුන් ආදීන්ගේ උවදුරු ඇති කල්හි හිරු උදාවීම බලාපොරොත්තු විය යුතුයි. දවල් කාලය දැන දවල් නික්ම යා යුතුයි. දවල් උවදුරු ඇති කල්හි හිරු බැසයාම (අත්ගල් පැමිණීම) බලාපොරොත්තු විය යුතුයි.
**සංඛාපි** මෙසේ මහණදම් නොවැඩෙන බව දැන, වැලි අනතුරු වාරයෙහි **සංඛාපි** මහණදම් වැඩෙන බව දැන,
**යාවජීවං** දිවි ඇතිතාක් විසිය යුතුයි.
**සො පුග්ගලො** යන පදයෙහි **නා’නු බන්‍ධිතබ්බො** යන මෙය සමග සම්බන්‍ධ වේ. **අනාපුච්ඡා** මෙහි වනාහි එම පුද්ගලයා නො විචාරා, **පක්කමි තබ්බං** නික්ම යා යුතුය යන අදහසයි.
**සංඛාපි** මෙසේ මහණදම් නොවැඩෙන බව දැන, **සො පුග්ගලො නානු බන්‍ධිතබ්බො **ඒ පුද්ගලයා අනුව බැඳීම නො කළ යුතුයි. **තං අනාපුච්ඡං පක්කමි තබ්බං** ඔහු නො විචාරා නික්ම යා යුතු.
**අපි පනුජ්ජමානෙන’පි** බැහැර කරනු ලබන්නහු විසින්ද එය එසේමයි. මෙබඳු පුද්ගලයා දරමිටි සියයක්, දිය කළ සියයක්, වැළි අමුණු සියයක් හෝ දඩ ගෙවීමක් හෝ කරයි? මෙහි නො වසවයි හෝ බැහැර කරයිද? ඔහු සමා කරවා දිවි ඇති තාක් වාසය කළ යුත්තේමය.
මධුපිණ්ඩික සූත්‍ර වර්ණනාව
**එවම්මෙසුතං** යනු මධුපිණ්ඩික සූත්‍රයයි. එහි **මහාවනං **හිමවත සමග එකට බැඳුනු, රෝපණය නොකොට තෙමේ ම හටගත් ස්වාභාවික වනය විසාලාවෙහි රෝපණය කොට හැදුණු හා ස්වයංජාතව හැදුණු මිශ්‍ර වනය මෙන් නොවේ. **දිවා විහාරායාති** දහවල් දවස සමවතින් විසීම පිණිස **බෙලුවලට්ඨිකාය **තරුණ බෙලි ගසේ **දණ්ඩපාණි**, ජරාවෙන් දුබලවීමෙන් දඬුගත් අත් ඇත්තේ නොවේ. මොහු තරුණ වියේ ප්‍රථම වයම්සේ සිටියේය. එහෙත් සැරයටියක් ගෙන ඇවිදීමේ කැමැත්ත නිසා රන්වන් වූ සැරයටියක් ගෙන හැසිරෙති. එහෙයින් දණ්ඩපානී යයි කියන ලදී. **ජංඝා විහාරං** කෙණ්ඩ විඩාව දුරලනු පිණිස, ශරීර සුවය සඳහා ඇවිදීමෙන් **අනුචංකමානො අනුවිචර මානො **ආරාම, වන, පර්වත ආදිය දැකීම සඳහා ඔබමොබ හැසිරෙන මෙතෙම, නිතර නික්මීම් ඇති හෙයින් එක් දිනක මෙසේ නික්ම ගියේලු. **දණ්ඩමොලුබ්භා** කෝටුව (සැරයටිය) ඉදිරියට දිගුකරගෙන යන ගොපලු දරුවකු මෙන්, සැරයටිය ඉදිරියෙහි තබා ඒ මත දෙඅත් පිහිටුවා පිටිඅත්ල හක්කෙන් විකා එකත්පස්ව සිටියේය.
**කිං වාදී** කවර දෘෂ්ටි ඇත්තේද? **කිමක්ඛායී** කුමක් කියන්නේද? මේ රජු භාග්‍යවතුන් වහන්සේට නොවැඳ, පිළිසඳර පමණක් මැ කොට ප්‍රශ්න විචාරයි. කුමක් හෙයින්ද? දේවදත්ත පාක්‍ෂිකයෙක් නිසාය. දෙව්දත්හු තමන් හමුවට පැමිණෙන්නන් තථාගතයන් කෙරෙහි බිඳුවයි. හේ මෙසේ කියත්ල. ශ්‍රමණ ගෞතමයෝ අපගේ කුලය සමගින් වෛරය, අපගේ කුලයේ වැඩීම දියුණුව නො ඉවසයි. සක්විත්තෙකු විසින් පරිභෝග කටයුතු මගේ නැගණියය ද අත්හැර දමා, මෝ නසීවායි නික්ම ගොස් පැවිදි විය. මාගේ බෑනා ද සක්විති බීජයකැයි දැන, අපගේ කුලයාගේ වැඩීම සංවර්ධනය නො රුස්සන්නේ, ඔහු ද විනාශ වේවා යි සිතා ළදරු කාලයේ ම පැවිදි කරවීය. මා වූ කලී ඔවුන්ගෙන් වෙන්ව පවතින්නට නොහැක්කේ පසුව පැවිදිවීමි. එසේ පැවිදි වූ දින පටන් මා පිළිබඳව සෘජු ඇස්වලින් නො බලයි. පිරිස් මැද කථා කරන්නේ ද මහා පොරවකින් පහර දෙන්නාක් මෙන් දෙව්දත් අපායේ උපදිනෙකි යනාදිය කියමිනි. මේ ආදී වශයෙන් මේ රජු ද දෙව්දතුන් විසින් බිඳවන ලද්දකි. එහෙයින් එසේ නොවැඳ සිටියේය.
එකල්හි භාග්‍යවතුන් වහන්සේ යම්සේ මේ රජ මගෙන් ප්‍රශ්න විචාරන්නේ පිළිතුරු නොදී සිටියේ යයි කියන්නට ඔහුට නුපුළුවන් වේද? යම්සේක් දෙන ලද පිළිතුරෙහි අර්ථය මොහුට නො වැටහේද? එසේ සුදුසු කොට කිය යුතු යයි සිතා **යථාවාදි ඛො** ආදිය වදාළේය.
එහි **න කෙනචි ලොකෙ විග්ගය්හ** ලොවෙහි කිසිකෙනෙකු සමග විරුද්ධ ග්‍රහණයෙන් යුත් කථාවක් නො කෙරේද? විවාද නො කෙරේද? තථාගතයෝ ලෝකයා සමග විවාද නො කෙරෙති. එසේ ජනයාද තථාගතයන් අනිත්‍යයයි කී කල, නිත්‍ය යයි කියමින් ද, දුක් ය, අනාත්මය, අශුභය කී කල සුවය, ආත්මය, ශුභය යයි කියමින් විවාද කෙරෙති. එහෙයින් වදාළහ. **නාහං භික්ඛවෙ ලොකෙන විවදාමි ලොකො ච ඛො භික්ඛවෙ මයා විවදති** මහණෙනි, මම ලෝකයා සමග විවාද නො කරමි. එහෙත් ලෝකයා මා සමග විවාද කෙරේ. **න භික්ඛවෙ! ධම්මවාදී කෙනචි විවදති - අධම්මවාදී ච ඛො භික්ඛවෙ විවදති **මහණෙනි, ධර්මාදී තෙම කිසිවකු සමග විවාද නො කෙරෙයි. මහණෙනි, අධර්මවාදීහු විවාද කෙරේ. **යථා** යම් කරුණෙකින් **කාමෙහි** වස්තු කාමයගෙන් ද, ක්ලේශ කාමයන්ගෙන් ද, **තං බ්‍රාහ්මණං** ඒ ක්‍ෂීණාශ්‍රව බ්‍රාහ්මණයා **අකථං කථිං** සැක රහිත වූවහු **ඡින්න කුක්කුච්චං** විපිළිසර කුකුස හා අත් පා කුකුසද, සිඳිනා ලද බැවින් පහ වූ සැක ඇත්තාහු, **භවා භවෙ** නැවත නැවත භවයෙහි, නොහොත් හීන ප්‍රණීත භවයෙහි, ප්‍රණීත වූ භවය වෘද්ධියට පැමිණියේ ‘අභව’ යයි කියයි. **සඤ්ඤා** ක්ලේස සංඥා, ක්ලේශයෝම මෙහි ‘සඤ්ඤා’ නාමයෙන් කියන ලද්දේය. එහෙයින් යම් කරුණකින් කාමයන්ගෙන් වෙන් වී වාසය කරන්නා වූ, ලෝකයෙහි විවාද රහිත වූ ඒ ක්ෂීණාශ්‍රව බ්‍රාහ්මණයා කෙරෙහි ක්ලේශ සංඥාවෝ නො නැගෙත් ද නො පිබිදෙත් ද ඒ කාරණය මම දනිමි යනු මෙහි අදහසයි. මෙසේ භාග්‍යවතුන් වහන්සේ තමන්ගේ ක්ෂීණාශ්‍ර භාවය දැක්වූ සේක.
**නිල්ලොත්‍වො** බැහැර කොට, ක්‍රීඩා කරවා, **තිවිසාධං** රේඛා තුනක් ඇති, **නළාටිකං** නළල රැළිගන්වා, නළලෙහි ඉරි තුන දක්වමින් **දණ්ඩ මොලබ්භ** සැරයටිය පෙළා, තදින් සැරයටිය පොළවේ ඇන ගියේය යන අදහසයි.
**අඤ්ඤතරො** නමින් අප්‍රකට වූ එක් මහණෙක්, ඔහු ගැළපීමෙහි දක්‍ෂයෙකි. භාග්‍යවතුන් වහන්සේ විසින් ‘යම් සේ දණ්ඩපානී තෙම නො දනී ද එපරිද්දෙන් මා විසින් කියන ලදැයි’ වදාළ කල්හි කවර කරුණකින් භාග්‍යවතුන් වහන්සේ නොදතහැකි පරිද්දෙන් ප්‍රශ්නය වදාරණ ලදදැයි මැනවින් ගලපා, භික්‍ෂු සංඝයා හට මේ ප්‍රශ්නය ප්‍රකට කරන්නෙමියි දසබලයන් අයැද, හුනස්නෙන් නැගිට සිවුර ඒකාංශකොට, ඇඟිලි දසය එක්කොට දොහොත්මුදුන් දී ඇඳිලි බැඳ, **කිංවාදි භන්තෙ භගවා** යනාදිය කීහ.
**යතො නිදානං** මෙය භාව නපුංසකය. යම් කරුණකින්, යම් කරුණක් ඇති කල්හි යන අර්ථයි. **පපඤ්ච සඤ්ඤානි** තෘෂ්ණා දෘෂ්ටි ප්‍රපඤ්ච යන සමග යෙදුනු සංඥාවෝ, සංඥා නාමයෙන් තෘෂ්ණාදී ප්‍රපඤ්චයෝමැ කියන ලදී. එහෙයින් ප්‍රපඤ්ච කොට්ඨාසයෝ යනු මෙහි අර්ථයි. **සමුදා චරන්ති** පවතිත්. **එත්‍ථ චෙ නත්‍ථි අභිනන්‍දි තබ්බං** ද්වාදශායතන සංඛ්‍යාත වූ යම් කරුණක් ඇති කල්හි ප්‍රපඤ්ච සම්ප්‍රයුක්ත වූ සංඥා කොට්ඨාශයෝ පවතිද්ද? මෙහි එක ආයතනයක ද, සතුටුවිය යුත්තක්, කිය යුත්තක්, ඇතුළත් කරගත යුත්තක් නැත යන අර්ථයි. (මම ය මාගේ යයි ගත යුත්තක් නැත යන අර්ථයි) **එත්‍ථ චෙ නත්‍ථි අභිනන්‍දිතබ්බං **මම ය මාගේ යයි සතුටුවිය යුත්තක් **අභිවදි තබ්බං** මම ය මාගේ යයි පැවැතිය යුත්තක්, **අජ්ඣෙසෙ තබ්බං** ඇතුළත්ව ගිල අවසන්කොට ගතයුත්තක් (නැත) මෙයින් මෙම ආයතන විෂයයෙහි තෘෂ්ණාදීන්ගේ නො පැවැත්මම කියති. **එසවන්තො** මේ සතුටුවිය යුතු බව පැවැතිය යුතු බව ආදිය නැති බවම රාගානුසයන්ගේ අන්තය ය. සියලුතැන්හි මෙම ක්‍රමයයි.
දණ්ඩදාන යනාදියෙහි යම් චේතනාවකින් දඬු ගනී ද එය ‘දණඩ දාන’ නමි. යම් චේතනාවකින් ආයුධ ගනී ද පරාමර්ශ කෙරේද ඒ චේතනාව **සත්‍ථදාන** නමි. මුදුන් පැමිණියේ **කලහ** නමි. විවිධ එල්බගැනීම්වලට පැමිණියේ **විග්ගහ** නමි විවිධ වාදයට පැමිණියේ **විවාද** නමි. ‘තෝ තෝ’ යයි වචන පැවැත්තේ **තුවං තුවං** නමි. ප්‍රිය බව ශුන්‍ය කිරීම **පෙසුඤ්ඤ **නමි. අයථා ස්වභාවය වූ බොරු කියා ද ඕ **මුසාවාද** නමි.
**එත්‍ථෙ තෙ** මේ දොළොස් ආයතනයන්හි, කෙලෙස් උපදනාහු මේ දොළොස් ආයතනයන් ඇසුරුකොට උපදිති. නිරුද්ධ වන්නාහු ද දොළොස් ආයතනයන්හිම නිරුද්ධ වෙති. මෙසේ යම්තැනෙක උපන්නාහුද එහිම නිරුද්ධ වෙති. ඒ මේ කාරණය සමුදය සත්‍ය ප්‍රශ්නයෙන් පැහැදිලි කළ යුතුය.
‘**සා ඛො පනෙසා තණ්හා කත්‍ථ උප්පජ්ජ මාතා උප්පජ්ජති! කත්‍ථ නිවිසමානා භිවිසති**’ උපදනා වූ මේ ත්‍රිවිධ තෘෂ්ණාවෝ කොතැන්හි උපදීද? නැවත නැවත පැවතීම වශයෙන් පිහිටා සිටින්නී කොතැන පිහිටා සිටී ද? ‘**යං ලොකෙ පියරූපං සාතරූපං එත්‍ථෙසා තණ්හා උප්පජ්ජමානා උප්පජ්ජති - එත්‍ථ නිවිසමානා නිවිසති කිඤ්චි ලොකෙ පියරූපං සාතරූපං චක්ඛුං ලොකෙ පියරූපං සාතරූප **ලෝකයෙහි යම්කිසිවක් ප්‍රිය වූ ස්වභාව ඇත්තේ ද? මනාප වූ ස්වභාව ඇත්ද? උපදනා වූ මේ ත්‍රිවිධ තෘෂ්ණාව මේ ප්‍රිය වූ මනාප වූ ස්වභාවයෙහි උපදී. පැවතීම වශයෙන් පිහිටා සිටින්නේ මෙහි පිහිටා සිටී. ලෝකයේ එබඳු වූ ප්‍රිය ස්වභාවය මනාප ස්වභාවය කුමක්ද? ඇස ලෝකයේ ප්‍රිය ස්වභාවය මනාප ස්වභාවය මධුර ස්වභාවය ඇත්තේ වේ යනාදී වශයෙන් දොළොස් ආයතනයන්හිම ඒ තෘෂ්ණාවගේ උපත ද විපත ද කියන ලදී. යම් පරිද්දෙකින් තෘෂ්ණාව දොළොස් ආයතනයන්හි ඉපිද, නිර්වාණයට පැමිණ නිරුද්ධ වූවාහු ද, යළි ආයතනයන්හිම නිරුද්ධ වීයයි කියන ලදී. එපරිද්දෙන් මේ ලාමක අකුසල ධර්මයෝ ආයතනයන්හි නිරුද්ධ වේයයි දතයුතුය. නොහොත් යම් මේ සතුටින් පිළිගන්නා වස්තුවල අභාවයම රාගානුසයාදීන්ගේ කෙළවර යයි ලබන ලද ව්‍යවහාර ඇති, නිර්වාණයෙහි ලාමක අකුශල ධර්මයෝ ඉතිරි නැතිවම නිරුද්ධ වෙත්. යමක් යමක් යම්තැනෙක නැද්ද, එය එතැන්හි නිරුද්ධ වූයේ නම් වේ. ඒ කාරණය නිරෝධ ප්‍රශ්නයෙන් දැක්විය යුතුය. **දුතියජ්ඣාන සමාපත්තස්ස විතක්ක විචාර වචී සංඛාර පටිප්පස්සද්ධි හොන්ති** දුතියධ්‍යාන සමාපත්තියට පැමිණීමෙන් විතර්ක විචාර, වචී සංඛාර කෙළෙස් බර හැරීම සිදුවේ ආදිය.
**සත්‍ථු චෙව සංවණ්ණිතො** ශාස්තෲන් වහන්සේ විසින් ද පසස්නා ලන්දේය. **විඤ්ඤූනං** මෙය කරණාර්ථයෙහි සාමි වචනයි. පණ්ඩිත වූ සබ්‍රම්සරුන් විසින් ප්‍රශංසා කරන ලද්දේය යන අදහසයි. **පහොති** හැකිවෙයි.
**අතික්කම්මෙව මූලං අතික්කම්ම ඛන්‍ධං** හරය නම් මුලෙහි හෝ කඳෙහි හෝ වන්නේ ද එය ද ඉක්මවා යන අර්ථයි. **එවං සම්පදමිදං** මෙසේ සම්පත් ඇත්තේ, මෙබඳුය යන අර්ථයි. **අතිසිත්‍වා** ඉක්මවා - **ජානං ජානාති** දතයුත්තම දනී. **පස්සං පස්සති** දැක්ක යුත්තම දකී. යම්සේ ඇතැම් කෙනෙක් විපරීත වැ ගන්නේ දන්නේත් නොදනීද? දක්නේත් නො දකීද? භාග්‍යවතුන් වහන්සේ එසේ නො වෙති. භාග්‍යවතුන් වහන්සේ වනාහී දක්නා සේක් දනිති. දක්නා සේක් දකිති. එය මේ කෘත්‍යයෙහි මගපෙන්වන්නා යන අර්ථයෙන් **චක්ඛුභූතය.** විදීත කරණාර්ථයෙන් **ඤාණභූතය.** අවිපරීත ස්වභාව අර්ථයෙන් සද්ධර්මය පවත්වන හෙයින් හෝ සිතින් සිතා වචනයෙන් දේශනා කළ ධර්මයම වන්නේ යයි **ධම්මභූත** නම්ය. ශ්‍රේෂ්ඨ අර්ථයෙන් **බ්‍රහ්මභූත** ය. තව ද ඇසක් මෙන් වූයේ **චක්බුභූත ය.** මෙසේ මේ පදයන් ගේ අර්ථ දතයුතු. ඒ මේ (සිව්සස්) දෙසන හෙයින් **වත්තා** ය. පවත්නා හෙයින් **පවත්තා** ය. අර්ථය වඩ වඩාත් පැහැදිලි කර දැක්වීමෙහි සමත් හෙයින් **අත්‍ථස්ස නින්නෙතා** ය. නිවන් අවබෝධය පිණිස පිළිවෙත දක්වන්නේ නුයි **අමතස්සදාතා** ය.
**අගරුකත්‍වා** නැවත නැවත යාඥා කරන්නේ ම ගරුකරන්නේ නම් වේ. තමන්ගේ ශ්‍රාවක පාරමී ඤාණයේ සිට, මහමෙර පතුලෙන් වැලි නගන්නෙකු මෙන් නො දත හැකි කොට කියන්නේ ද ගරු කරන්නේ නම් වේ. එසේ නො කොට අප විසින් නැවත නැවත යඥා නො කරවා අපට පහසුවෙන් දතහැකි ලෙස වදාළ මැනැවැයි කියන ලද්දේ වේ.
**යං ඛො නො ආවුසො** මෙහි කිසිවක් ඇත. කියයුතු වන්නේ නමුත්, ඒ භික්‍ෂූන් ද තමන් සමග ඇසුරු කරන්නෝ ‘යං ඛො නො’ යි කීහ. යම්හෙයකින් උද්දේශය ද ඔවුනට උදෙසන ලද ද, භාග්‍යවතුන් වහන්සේ නැවත තෙරුන්ට ද ඒ භික්‍ෂූන්ට ද භාග්‍යවත්හු ම වෙත්ද? එහෙයින් භගවා යන පදය සඳහා මෙසේ කීය. යම්සේ අපගේ භාග්‍යවතුන් වහන්සේ තොපට සැකෙවින් යම් උද්දේසයක් උදෙසා යන අර්ථයි.
**චක්ඛුඤ්චාවුසො **ආදියෙහි අර්ථය මෙසේය. ඇවැත්නි, ඇලීමේ හේතුවෙන් චක්‍ෂු ප්‍රසාදය ද, අරමුණු ස්වභාවයෙන් චතු සමුට්ඨානික රූපයන් ද නිසා චක්‍ෂුර් විඤ්ඤාණය උපදී. **තිණ්ණං සංඝාති ඵස්සො** ඔවුන් තිදෙනාගේ එක්වීමෙන් ස්පර්ශය උපදී. ඒ ස්පර්ශය නිසා සහජාතාදි වශයෙන් **ඵස්ස පච්චයා** වේදනා ස්පර්ශය ප්‍රත්‍ය කොටගෙන වේදනාව උපදී. ඒ වේදනාව පිළිබඳව යම් අරමුණක් **වෙදෙති** විදී ද? **තදෙව** සඤ්ඤා තොමෝ ඒ අරමුණම හැඳින ගනී. සංඥාව යම් අරමුණක් හැඳින ගනී ද, **තදෙව** විතර්කය ඒ අරමුණම විතර්ක කෙරේ. විතර්තකය යමක් විතර්ක කෙරේද? ප්‍රපඤ්චය ඒ අරමුණම ප්‍රපඤ්ච කෙරේ. **තතො නිදානං** මේ චක්ඛු රූපාදී කරණයන්ගෙන් **පුරිසං පපඤ්ච සඤ්ඤා සංඛා සමුදාචරන්ති** ඒ පමණ නොදන්නා ලද කාරණය ඇති පුරුෂයා ප්‍රපඤ්ච කොට්ඨාසයෝ මැඩපවත්වති. ඔහු පිළිබඳව පවතිත් යන අදහසයි.
එහි ස්පර්ශ - වේදනා - සංඥාවෝ, චක්‍ෂු විඥානය සහ සහජාත වූවෝ වෙති. විතර්කය වූ චක්ඛු විඤ්ඤාණන්තරාදී වූ සවිතක චිත්තයන්හි දතයුතු. ප්‍රපඤ්ච කොට්ඨාශයෝ තෘෂ්ණාදී ප්‍රපඤ්ච, ජවනය හා සහජාත වූවාහු වෙති. ඉදින් එසේ නම් කුමක් හෙයින් අතීතානාගත ග්‍රහණය කරන ලද ද? එසේ උපදින හෙයින්ය. දැන් යම්සේම චක්‍ෂුර් ද්වාරික වූ ප්‍රපඤ්චය ඇස ද, රූපය ද ස්පර්ශ වේදනා සංඥා විතර්කයන් ද නිසා උපන්නේ ද එපරිද්දෙන් අතීත වූ ද, අනාගත වූ ද, චක්‍ෂුර් විඥෙය වූ රූපයන්හි ඒ ප්‍රපඤ්චයා ගේ උත්පත්තිය දක්වන්නේ මෙසේ කීහ.
**සොතඤ්චාවුසො** ශ්‍රොත ආදියෙහි ද මෙම ක්‍රමයමයි. සවන වාරයෙහි වනාහි **මනං** භවාංග සිත **ධම්මෙ** ත්‍රෛභූමක ධම්මාරම්මණය **මනො විඤ්ඤාණං** ආවර්ජනය හෝ ජවනය හෝ මෙනෙහි කොට ගත් කල්හි ස්පර්ශය වේදනාව සංඥාව විතර්කය යන මොව්හූ ආවර්ජනය හා සහජාත වූවාහු වෙති. ප්‍රපඤ්චය ජවන සහජාත වෙයි. ජවනය ගත් කල්හි ආවර්ජනය සහිත වූ භවාංගය ‘මන’ නම් වෙති. නැවත ස්පර්ශාදී සියල්ලෝම සහජාත වූවාහු වෙති. මනෝද්වාරයෙහි වනාහි යම් හෙයකින් අතීතාදී භේද වූ සියල්ලම අරමුණු වේද? එහෙයින් **අතීතානාගත පච්චුප්පන්නෙසු** යන මෙය සුදුසුමැයි.
මෙවිට වෘත්තය දක්වන්නාහූ **සොවතාවුසො යී** දේශනාව ආරම්භ කළහ. **ඵස්ස පඤ්ඤත්තිං පඤ්ඤාපෙස්සති** ස්පර්ශ නම් එක් ධර්මයක් උපදනේ යැයි මෙසේ ස්පර්ශ ප්‍රඥප්තිය පනවන්නේ ය. දක්වන්නේ ය යන අර්ථයි. සියලු තැන්හි මෙම ක්‍රමයයි.
මෙසේ මෙය ඇතිකල්හි මෙය වේයයි දොළොස් ආයතනයන්ගේ වශයෙන් සියළු වෘත්තය දක්වා, දැන් දොළොස් ආයතනයන්ගේ ප්‍රතික්‍ෂේප වශයෙන් විවෘත්තය දක්වන්නේ **සො වතාවුසො චක්ඛුස්මිං අසතී** යන දේශනාව ආරම්භ කළහ. එහි පෙර කී ආකාරයෙන් ම අර්ථ දතයුතු.
මෙසේ ප්‍රශ්නය විසඳා දැන් ශ්‍රාවකයකු විසින් ප්‍රශ්නය කියන ලදැයි නිසැක වූවාහු නොවවු. මේ භාග්‍යවතුන් වහන්සේ සර්වඥතාඥාන නමැති තුලාව ගෙන හුන් සේක. සිය කැමැත්තෙන්ම භාග්‍යවතුන් කරා මැ එළඹ නිසැක නැත්තෝ වවු යයි යොදවනු වෝ **ආකංඛමානා ච පන** යනාදිය කීහ.
**ඉමෙහි ආකාරෙහි** මේ කරුණු දැක්වීමෙන් ප්‍රපඤ්චයන්ගේ ඉපදීමට වෙනම කාරණයන්ගෙන් හා වෘත්ත විවෘත්ත කාරණයන්ගෙන් ද, **ඉමෙහි පදෙහි** මේ අක්‍ෂර කැටිකිරීම් මගින්, **ඛ්‍යඤ්ජනෙහි** වෙනම අක්‍ෂරයන්ගෙන්, **පණ්ඩිතො** උගත් බවින් සමන්විත වූයේ නොහොත් ධාතු කුසල, ආයතන කුසල, පච්චයකාර කුසල, කාරණා කාරණ කුසල යන සතර කාරණයන් පිළිබඳ දක්‍ෂයන් වූයේ **මහාපඤ්ඤො **මහත් වූ අර්ථයන්, මහත් වූ ධර්මයන්, මහත් වූ නිරුක්තීන්, මහත් වූ ප්‍රතිභාණයන් අවබෝධ කිරීමෙහි සමර්ථ වූ, මහා ප්‍රඥාවෙන් සමන්විත වූයේ, **යථා තං මහා කච්චානෙන** යම් සේ මහා කච්චායන හිමියන් විසින් කියන ලද ද එසේ ඒ සඳහා **‘තං’** යැයි කියන ලදී. යම් සේ මහා කාත්‍යායන තෙරුන් විසින් එය ප්‍රකාශ කරන ලද ද, මම ද එය එපරිද්දෙන් ම ප්‍රකාශ කරන්නෙමි යන අර්ථයි.
**මධු පිණ්ඩිකං** මහත් වූ උක්සකුරු ගුළියක්, බඳනා ලද අග්ගලා ගුලියක් හෝ **ආසෙවනකං** සමව වැගිරිය යුතු රස ඇති ගිතෙල්, පැණි, මී, හකුරු, ආදීන් අතුරෙහි, සමව යෙදු රස ඇති, **චෙතසො** (දහම් සිතිවිල්ලෙන්) සිතනසුලු වූ **දබ්බජාතිකො** පණ්ඩිත ස්වභාව ඇති, **කො නාමො අයං** මෙය (ආනන්ද) ස්ථවිරයන් වහන්සේ මෙම ධර්ම දේශනාව ඉතා සොඳුරුය, දශබලධාරීන් ගේ සියල්ල දන්නා නුවණින් ම මෙයට නාමය ගන්වන්නෙමි යි සිතා කීයේය. **තස්මා** යම් හෙයකින් මීපැණි බිඳුවක් මෙන් මිහිරිද? එහෙයින් **මධුපිණ්ඩික පරියා යොත්‍ථෙවනං ධාරෙහි** මධුපිණ්ඩික යන නම මැ ධරවයි වදාරයි. ඉතිරිය සියලු තන්හි ප්‍රකට අර්ථ ඇත්තේ මැයි.
ද්වෙධා විතක්ක සූත්‍ර වර්ණනාව
**එවම්මෙ සුතං** යනු ද්වෙධා විතක්ක සූත්‍රයයි. එහි **ද්වෙධා කත්‍වා ද්වෙධා කත්‍වා** කොටස් දෙකක් දෙකක් කොට **කාමවිතක්කො** කාම ප්‍රතිසංයුක්ත වූ විතර්කය, **බ්‍යාපාද විතක්කො** ව්‍යාපාද ප්‍රතිසංයුත්ත වූ විතර්කය, **විහිංසා විතක්කො** විහිංසා ප්‍රතිසංයුක්ත වූ විතර්කය. **එකං භාගං** අධ්‍යත්ම වූ හෝ බාහිර වූ හෝ මහත් වූ හෝ සියුම් වූ හෝ මේ සියළු විතර්කයෝ ම අකුසල පක්‍ෂයේ ම වූයේ ම යයි කාම, ව්‍යාපාද, විහිංසා විතර්කයන් තිදෙන එක් කොටසක් කළෙමි. කාමයෙන් වෙන්වුනා වූ නෛෂ්ක්‍රම්‍ය සමග පවතින වූ විතර්කය. **නෙක්ඛම්ම විතක්කො** නෙක්ඛම්ම විතර්කය නම් වෙයි. ඒ විතර්කය ප්‍රථම ධ්‍යානය තෙක් වටී. අව්‍යාපාදය සමග පවතින විතර්කය **අබ්බ්‍යාපාද විතක්කො** අවිහිංසා විතර්කය නම් වේ. එය කරුණා පූර්වභාගයේ පටන් ප්‍රථමධ්‍යානය තෙක් පවතී. **දුතියං භාගන්ති** මේ සියලු විතර්කයන්ම කුසල පක්‍ෂයෙහි වූයේම බැවින් දෙවෙනි කොටස කළෙමි. මේ මගින් බෝසතුන්ගේ විතර්ක නිග්‍රහය කරන කාලය කියන ලදී.
වසර හයක් ප්‍රධන් වීර්යය කරන්නා වූ බෝසතුන්ට විතර්කාදිය සමූහ සමූහව, මහා ගංගාවක සැඩපහර මෙන් පැවැත්තාහුය. එහෙත් සිහිමුළාවීමකින් වහා කාමවිතර්කාදිය ඉපිද, කුසල වාරය සිඳ, තුමූ අකුසල ජවන වාරයෝ වී සිටිති. එනිසා බෝසත්හු මෙසේ සිතූහ. මාගේ මේ කාම විතර්කාදිය කුසල් වාරය වෙනස්කොට (කඩා) සිටිති. මම මේ විතර්කයන් දෙ කොටසක් කොට වාසය කරමි. කාම විතර්කාදීහු අකුශල පක්‍ෂයේ වූවාහුයි එක් කොටසක් කරමි. නෛෂ්ක්‍රම්‍ය විතර්කාදිය කුශල පක්‍ෂයේ වූවහුයි එක් කොටසක් කරමි. ඉක්බිති අකුශල පක්‍ෂයෙන් ආවා වූ විතර්කය, මන්ත්‍ර බලයකින් කළු සර්පයෙකු දැඩිව පෙළා ගත්තාක් මෙන් ද, සතුරකු බෙල්ලෙන් මැඩ ගත්තකු මෙන් ද දමනය කරන්නෙමි. වැඩෙන්නට ඉඩ නො දෙන්නෙමි. කුශල පක්‍ෂයෙන් ආ විතර්කය වැසි කලෙක මේඝයක් මෙන් ද, මනා කෙතක හොඳින් වැඩෙන සල් පැළයක් මෙන් ද, වහ වහා වර්ධනය කරන්නෙමි යි (සිතීය.) හේ එසේ කොට අකුසල විතර්කයන් දුරු කළේය. කුසල විතර්කයන් වර්ධනය කළේය. මෙසේ බෝසතුන්ගේ විතර්ක නිග්‍රහ කාලය කියන ලද්දේ යයි දතයුතුය.
දැන් මෙවිට, යම්සේ ඔහුට විතර්කයෝ උපන්නාහු ද යම් සේ ඔවුන් නිග්‍රහ කළේද? එය දැක්වීම සඳහා **තස්ස මයහං භික්ඛවෙ** යනාදිය කීහ. එහි **අප්පමත්තස්සා** සිහියෙන් වෙන් නොවී සිටියාහු ආතාපිනො කෙළෙස් තවන වීර්යය ඇත්තා වූ **පහිතත්තස්ස** යවන ලද සිත් ඇත්තාහු, **උප්පජ්ජති කාම විතක්කො** වසර සයක් ප්‍රධන් වීර්යය වඩන බෝසතුන්ට රජසුව පිළිබඳව හෝ ප්‍රාසාද පිළිබඳව හෝ, නිළියන් පිළිබඳව හෝ, අන්තඃපුරය පිළිබඳව හෝ කිසියම් සැපතක් පිළිබඳව කාම විතර්කයක් පහළ වූයේ නැත. දුෂ්කර ක්‍රියාවෙහි ආහාර නොගැනීමෙන්, පමණ ඉක්මගිය කෘෂ භාවයට (කෙට්ටු වීමට) පැමිණි ඔහුට මෙසේ සිතිණ. ආහාර ප්‍රතික්‍ෂේප කිරීමෙන් විශේෂයක් උපදවන්නට නො හැකිය. යම් හෙයකින් ඕළාරික ආහාර ගන්නේ නම් ඉතා යෙහෙක. හෙතෙම පිඬු පිණිස උරුවෙල් දනව්වට පිවිසියේය. මිනිස්සු, පෙර මහා පුරුෂයා සමීපයට ගෙනත් දෙන ලද්ද ද නො පිළිගත්හ. දැන් ඒකාන්තයෙන් ඔහුගේ මනදොළ මුදන් පැමිණියේ වන. එහෙයින් තෙමේ ම ආයේ වනැයි ප්‍රණීත ආහාර පිදූහ. බෝසතුන්ගේ ජීවිත පැවැත්ම වැඩිකල් නොගොස්ම ප්‍රකෘති ස්වභාවයට පත්විය. ජරාවෙන් දිරීම් ස්වභාවයට පැමිණි ආත්ම භාවයක් සැප බොජුන් ලැබීමෙන් ප්‍රකෘති තත්ත්වයට නො පැමිණේ. එහෙත් බෝසත්තුමා වනාහි සැප වූ ආහාර ගැනීමෙන් වැළිත් තරුණ වූයේ නොබෝ කලකින් ම ආත්මභාවය ප්‍රකෘති ස්වභාවයට පැමිණියේය. ඉන්‍ද්‍රියයෝ වෙසෙසින් පැහැදුනහ. සමේ පැහැය පිරිසිදු විය. තාරකා සමූහයෙන් ශෝභන වූ අහස මෙන් දෙතිස් මහා පුරිස් ලකුණු වලින් සැරසුණු ශරීරය විය. හෙතෙම ඒ සිරුර බලා ‘ඒ තාක් ක්ලාන්ත වූ ආත්මභාවය මෙසේ පෙරළා ප්‍රකෘති තත්ත්වයට පත්විනැයි සිතා තමාගේ ප්‍රඥා මහන්තත්වය හේතුකොටගෙන මෙසේ විනැයි මද වූද විතර්කය ගෙන කාම විතර්කය යයි (මෙනෙහි) කළේය.
පන්සල ඉදිරිපිට උන්නා වූ රූරු මෘග, පසද මෘග, ගවර, රෝහිත මෘග ආදී මෘග සමූහයන් ද, සිත්කලු වූ පියාපත් හා හඬ ඇති. මොනර වළිකුකුළු ආදී වූ කුරුළු සමූහයා ද, නිලුපුල්, කුමුදු, නෙළුම් ආදියෙන් ගැවසීගත් කුඩා විල් ද, නන්වැදෑරුම් මල්වලින් ගැවසීගත් පඳුරු ඇති වනරොදවල් ද, මැණික් මෙන් පිරිසුදු ජලය ගලා යන නේරංජරා නදියද, දැකීමෙන් ඔහුට මෙසේ සිත්විය. ‘මේ මුව සමූහයෝ ද, පක්‍ෂි සමූහයෝද කුඩා විල් වන ලැහැබ් නේරංජරා නදිය ඒකාන්තයෙන් දැකුම්කළුය. හොබනේය. හෙතෙම ඉතා සුළු වූ ද ඒ විතර්කය ගෙන කාම විතර්කයක් කළේය. එහෙයින් වදාළහ. **උප්පජ්ජති කාම විතක්කො**
**අත්තව්‍යා බාධායපි** තමහට දුක් පිණිස සියලු තන්හි මෙම ක්‍රමය මැයි. කිම? යළිත් මහා සත්ත්වයන්ට ද්විවිධ දුක් පිණිස පවත්නා වූ විතර්කයෙක් ඇත්ද? නැත. එසේ වුවත් ප්‍රහාණය නොකොට සිටියහුගේ විතර්කය යම්තාක් උභය දුක් පිණිස පවතීනුයි මේ නම් තුන ලබයි. එහෙයින් මෙසේ වදාළහ. **පඤ්ඤා නිරොධිකො** නූපන් ලෞකික ලෝකෝත්තර ප්‍රඥාවන් උපදින්නට ඉඩ නො දෙයි. ලෞකික ප්‍රඥාව අෂ්ට සමාපත්ති, පංචභිඥා වශයෙන් උපන්නත් සිඳ දමනුයි පඤ්ඤා නිරෝධික නම් වේ. **විඝාත පක්බිකො** දුක් කොටසෙහි වූයේ සංස්කරණය නොකළ නිර්වාණාමෘතය ප්‍රත්‍යක්‍ෂ කරන්නට ඉඩ නො දේනුයි **අනිබ්බාන සංවත්තනික **නම් වේ. **අබ්භත්‍ථං ගච්ඡති** ක්‍ෂය වීමට නැති බවට පත්වෙයි. දියබුබුළක් මෙන් නොපෙනී යයි. **පජහාමෙව** දුරු කෙළේම ය. **විනොදමෙව** බැහැර කළෙමිම ය. **ව්‍යන්තෙව නං අකාසි** යනු විගතාන්ත වූවක්, ඉතිරි නොවූවක්, හාත්පසින් පරිච්ඡින්න වූවක්ම පිරිසිඳින ලද්දක්ම කළෙමි.
**බ්‍යාපාද විතක්කො** අනුන් පෙලීම පිළිබඳ විතර්කයක් නම් බෝසතුන් ගේ සිතෙහි නූපදී. එහෙත් අධික වර්ෂාව, අධික උෂ්ණය, අධික ශීතල ආදිය නිසා ඔහුගේ සිතෙහි වෙනස්වීම් ස්වභාවය ඇතිවෙයි. ඒ සඳහා බ්‍යාපාදවිතක්කො යයි කීහ. **විහිංසා විතක්කො** මෙරමා කෙරෙහි දුක් ඉපිදවීම පිළිබඳ විතර්කයක් බෝසතුන්ට නූපදී. එහෙත් සිත්හී උඩඟු වූ ආකාරය එකඟ නොවූ ආකාරය එයි. එය ගෙන විහිංසා විතර්කය කළේ ය. පන්සල් දොරකඩ හුන්නේ සිංහ ව්‍යාඝ්‍ර ආදී ව්‍යාල මෘගයන්, ඌරන් ආදී වූ කුඩා සතුන් නසන්නවුන් දකී. එකල්හි බෝසත්හු බිය රහිත වූ මෙම වනයෙහි ද මේ තිරිසන්ගත සතුන්ට ද සතුරෝ උපදිති. බලවත්හු දුබලයන් ගොදුරු කරගනිති. දුර්වලයන් කන්නේ යයි කරුණාව උපදවයි. අනෙක් බළල් ආදීන් ද, කුකුළු, මී ආදීන් කන්නවුන් දකී. ගමට පිණ්ඩපාතයේ යනවිට රාජ්‍ය නිලධාරීන් විසින් මිනිසුන්ට වධ බන්‍ධන පමුණුවනු දකී. තමන්ගේ ගොවිතැන් වෙළඳාම් කරගෙන ජීවත් වන්නට ඉඩ නොලබයි. මේවා දැක කරුණාව උපදී. ඒ සඳහා **උප්පජ්ජති විහිංසා විතක්කො** යනාදිය වදාළහ. **තථාතථා** ඒ ඒ කියන ලද ආකාරයෙන් මේ කියන ලද වේ. කාම විතර්කාදීන් අතුරෙන් යමක් විතර්ක කෙරේද? යම් යම් විතර්කයන් පවත්වාද? ඒ ආකාර වූම කාම විතර්කාදි භාවයෙන් ඔහුගේ සිතේ නැමීම වෙයි. **පභාසි නෙක්ඛම්ම විතක්කං **නෛෂ්කම්‍ය විතර්කය දුරු කෙරෙයි. **බහුල ඔකාසි** බහුල කෙරෙයි. **තස්ස තං කාම විතක්කාය චිතතං** ඔහුගේ ඒ සිත කාම විතර්කය පිණිස, යම්සේ කාම විතර්ක සම්ප්‍රයුක්ත වූයේ ද, එපරිද්දෙන් නැමෙයි යන අර්ථයි. සෙසු පදයන්හි ද මෙම ක්‍රමයමැයි.
දැන් අර්ථය පැහැදිලි කරන උපමාවක් දක්වන්නේ **සෙය්‍යථාපි** යනාදිය වදාළහ. එහි **කිට්ඨ සමබාධෙ** වගාවෙන් හිරිහැර ඇති කල්හි, **ආකොටෙය්‍ය** කෙලින්ම පිටට පහර දෙන්නේය. **පතිකොටෙය්‍ය** පිට හරහා ඉල ඇටවලට පහර දෙන්නේ ය. **සන්නිරුද්ධෙය්‍ය** ආවරණය කොට සිටින්නේය, **සන්නීවාරෙය්‍ය** ඇවිදීමට නො දෙන්නේය. **තතො නිදානං** ඒ කරුණින්, නොරක්නා වූ ගවයන් විසින් අනුන්ගේ වගාවන් පාළු කරයි යන අර්ථයි. අඥාන වූ ගොපල්ලා ගෙරි හරකුන් නො රක්නේ ‘මොහු අපගේ බත් වැටුප් කයි. හරිහැටි හරකුන් රකින්නට ද නො හැකි වේ. අනෙක් කුලයන් සමග ආරවුල් ඇතිකරන්නේ යයි ගව හිමියන්ගෙන් ද කුඹුරු හිමියන්ගෙන් ද දඩුවම් ලබයි. එහෙත් නුවණැති ගොපල්ලා මේ සතර භය දකිමින් හරකුන් මැනවින් රැකබලා ගනියි. ඒ සඳහා මෙය කියන ලද්දේය. **ආදීනවං** ආදිනව, උපද්‍රව, **ඔකාරං** ලාමක බව නොහොත් ස්කන්‍ධයන්ගේ පිවිසීම, **සංකිලෙසනං** කිලුටු බව, **නෙක්ඛම්මෙ** ගිහිගෙයින් වෙන්ව යාමෙහි **ආනිසංස** ඉතා පිරිසිදු බව, **වොදානපක්ඛං** මෙය සමාන අර්ථ ඇත්තේය. (පිරිසිදු බව) කුසල ධර්මයන් සම්බන්‍ධව නෛෂ්ක්‍රම්‍යයෙහි යහපත් පැත්ත දුටුවෙමි යන අර්ථයි.
තව ද නෙක්ඛම්මං යනු කාමයන්ගෙන් වෙන් වූ සියලු කුශලය යන අදහසයි. එක් ධර්මයක් ගනු ලබන කල්හිම නිර්වාණය ම අදහස් වේ. එහි උපමා සන්සන්දනය මෙසේ දතයුතු - වගාවට ඇති හිරිහැරය මෙන් රූපාදී අරමුණු ද, නො හික්මුණු ගවයා මෙන් දමනය නො කළ සිත ද, නැණවත් ගොපල්ලා මෙන් බෝසතුන් ද, චතුර්විධ භය මෙන්, උභය දුක්ඛයන් සඳහා වන ස්ව පර විතර්කයෝ ද, නැණවත් ගොපල්ලාගේ චතුර්විධ භය දැක, වගාවන් පාඨ නොකරන අයුරින් ගෙරින් රැකීම මෙන්, සාවුරුද්දක් ප්‍රධන් වීර්යය කරන්නා වූ බෝසතුන්ගේ ආත්ම පීඩාදී භය දැක රූපාදී අරමුණුවල කාම විතර්කාදිය නො ඉපදීම ද, එපරිද්දෙන් සිත රැකීම ද, දතයුතුය.
**පඤ්ඤාදධිකො** යනාදියෙහි නූපන් ලෞකික ලෝකෝත්තර ප්‍රඥාව ඉපදීම පිණිස ද, උපන් ප්‍රඥාව වැඩීම පිණිස ද, පවතීනුයි පඤ්ඤාවුද්ධිකො නම් වේ. දුක් කොට්ඨාසයන්හි නො පවත්තීනුයි **අවිඝාත පක්ඛිකො** නම් වෙයි. නිර්වාණය ප්‍රත්‍යක්‍ෂ කිරීම පිණිස පවතීනුයි **නිබ්බාණ සංවත්තනිකො** නම් වෙයි. **රත්තිඤ්චෙපි නං භිකඛත්ව අනුවිතක්කෙය්‍යං **සෑම රාත්‍රියකම ඒ විතර්කය පවතින්නේ නම්, **තතො නිදානං **එය නිමිති කොට **ඌහඤ්ඤෙය්‍ය **ගැටෙන්නේය. උඩඟු බව පිණිස පවත්නේය. **ආරා** දුරෙහි **සමාධිම්හා** උපචාර සමාධියෙන් ද අර්පනා සමාධියෙන් ද, **සො ඛො අහං භික්ඛවෙ අජ්ඣත්තමෙව විත්තන්ති** මහණෙනි! මට මාගේ සිත සමාධියෙන් දුරු නොවේවා’යි, අධ්‍යාත්මයෙහි ම සිත පිහිටුවමි. ගෝචරාධ්‍යාත්මයෙහි තබමි යන අදහසයි. **සන්තිසාදෙමි** එහිම සිත හිඳුවමි. **එකොදිං කරොමි** එකඟ කරමි. **සමාදහාමි** මනාකොට පිහිටුවමි. මනාකොට අරමුණෙහි ආරෝපණය කරමි. **මා මෙ විතතං ඌහඤ්ඤි **මාගේ සිට නො ගැටේවා. නො සන්සුන්කම පිණිස, උඩඟුකම පිණිස නො පවතීවා.
**උප්පජ්ජති අඛ්‍යාපාද විතක්කො අවිහිංසා විතක්කො** මෙහි යට කියන ලද තරුණ විදර්ශනාව සමග උපන් යම් ඒ විතර්කයන් කාමයන්ට විරුද්ධ අර්ථයෙන් නෙක්ඛම්ම විතර්කයයි කියන ලද ද, ඒ විතර්කයම, ව්‍යාපාදයට විරුද්ධ අර්ථයෙන් අව්‍යාපාද විතර්කයයි ද, පීඩාවට විරුද්ධ අර්ථයෙන් අවිහිංසා විතක්ක යයි කියන ලදී.
මෙතෙකින් බෝසතුන්ගේ සමාපත්තිය නිසා විදර්ශනා පිහිටුවන කාලය කියන ලදී. බෝසත්හුගේ සමාධිය ද විපස්සනාව ද තරුණය. විදර්ශනා පිහිටුවා ඉතා බොහෝ කලක් හුන්නා වූ බෝසතුන්ගේ ශරීරය ක්ලාන්ත වෙයි. ඇතුළත ගින්නක් මෙන් වැටහෙයි. කිසිළිවලින් දහදිය ගළයි. මුදුනින් ගිනි වැටියක් මෙන් වැටහෙයි. සිත ගැටෙයි. වෙසෙසින් ගැටෙයි. සැලෙයි. ගැහෙයි. උපුටයි. ඔසවයි. යළි හෙතෙම සමවතට සමවැද ඒ සිත දමනයකොට, මෘදු වූවත් කොට, අස්වසා නැවත විදර්ශනාව පිහිටුවයි. නැවත බොහෝ වේලාවක් සිටින්නහුට එසේ වෙයි. හෙතෙම නැවත සමවතට වැද එසේම කරයි. විදර්ශනාවට සමාපත්තිය බොහෝ උපකාර වෙයි.
යම්සේ යෝධයාට කොටු පවුර බොහෝ උපකාර වේද, හෙතෙම එය ඇසුරුකොට යුද්ධයට පිවිසේද? එහි ඇතුන් අසුන් යෝධයන් ද සමග යුදකොට, ආයුධ අවසන් වූ කල්හි හෝ කෑම බීමේ අවශ්‍යතාවයක් ඇති කල්හි, නැවත කොටුවට පිවිස ආයුධ ගනී ද, විඩාහැර කන්නේ ද බොන්නේ ද සන්නාහයත් නැවත හඳී ද ඒ සියල්ල කොට නැවත යුද්ධයට යේද? එහි යුදකොට යළිත් මළ මුත්‍රාදියෙන් පීඩිත වේද? කිසියම් කටයුත්තක් සඳහා නැවත කොටුවට පිවිසේද, ඒ අවශ්‍යතා සම්පූර්ණ කොට නැවත යුදබිමට පිවිසේද මෙසේ යෝධයා හට පවුරුකොටුව මෙන් විදර්ශනාවට සමාපත්තිය බොහෝකොට උපකාර වන්නේය.
සංග්‍රාමයට බසින්නා වූ යෝධයාට බලකොටුවට වඩා, සමාපත්තියට විදර්ශනාව අතිශයින් උපකාරී වන්නේය. සමාපත්තිය නිසා විදර්ශනාව පවතී. එහෙත් ස්ථිර වූ විදර්ශනාව සමාපත්තිය රකී. ස්ථිර වුවක් කරයි.
යම්සේ ගොඩබිමදී, නැව ද නැවෙහි බඩු ද කරත්තය මගින් අදී. දියෙහි දී කරත්තය ද, කරත්තයේ බඩු ද, ගොනුන් ද නැව විසින් අදී. නැව හරස් දිය පහරවල් කපා සුවසේ සුන්දර වූ දිවයිනට යේද, එපරිද්දෙන් සමාපත්තිය නිසා විදර්ශනාව පවතින්නේ නමුත්, ස්ථිර වූ විදර්ශනාව සමාපත්තිය රකී. ස්ථිර වුවක්ම කෙරෙයි. සමාපත්තිය ගොඩබිමට පැමිණි කරත්තය මෙනි. විදර්ශනාව ජලයට පැමිණි නැව මෙනි. මෙසේ බෝසතුන්ගේ සමාපත්තිය නිසා විදර්ශනා පිහිටුවන කාලය වදාරන ලදැයි මෙ නයින් දතයුතු.
**යඤ්ඤදෙව** යනාදිය කෘෂ්ණ පක්‍ෂයෙහි කී අනුසාරයෙන්ම දතයුතුය. මෙහි දී අර්ථය පැහැදිලි කිරීම සඳහා උපමාවක් දැක්වීමට **සෙය්‍යථාපි** ආදිය කීහ. එහි **ගාමන්ත සම්භතෙසූ** ගමට ගෙන ආ කල්හී **සති කරණීය මෙව හොතීති එතා ගාවො** මොව්හූ ගවයෝ යයි සිහිය ඉපිදවීම පමණක්ම කළයුතුය. ඔබ මොබ ගොස් පහරදීම් වැනි කිසිවක් නැත. **එතෙ ධම්මා** මොහු සමථ විදර්ශනා ධර්මයෝ යයි සිහි ඉපිදවීම් මාත්‍රයක්ම කළයුතු වේ. මෙයින් බෝසතුන්ගේ සමථ විපස්සනා ස්ථාවර වූ කාලය කියන ලදී. එකල්හි වනාහි සමාපත්තිය පිහිටුවීමට සූදානම් වන්නහුට සමාපත්තීහු එක් ආවර්ජනාවකින් ම බැලීමකින් ම ඉන්ද්‍ර ගෝචරයට පැමිණෙත් ල, විදර්ශනාවට පැමිණ හුන්නේ සප්ත අනුපස්සනාවන්ට එක්වරම පැමිණෙන්නේ ල (ආරූඪ වන්නේල)
**සෙය්‍යථාපි** මෙහි කුමට දක්වත් ද? මේ වෙනම අනුසන්ධියකි. සත්ත්වයන්ට හිතවත් ව හැසිරීම ද, තමන්ගේ ශාස්තෲභාව සම්පත්තිය ද, දක්වන්නා වූ භාග්‍යවතුන් වහන්සේ මේ දේශනාව ආරම්භ කළේය. එහි **අරඤ්ඤෙ** කැලෑවෙහි, **පවනෙ** වනලැහැබෙහි, අර්ථ වශයෙන් මේ පද දෙකම එකක්ය. පළමුවැන්නට දෙවැන්න සමානාර්ථයි. **අයොගක්ඛෙම කාමො** සතර ඕඝයන්ගෙන් ක්‍ෂේමවූ බිය රහිත ස්ථානය කැමති නොවන්නේ, භයම කැමති වන්නේ **සොවත්‍ථිකො** සුවපත් බව එළවන්නේ **පීති ගමනීයො** සතුටු සේ යා හැකි වූයේ ‘පීතගමනියො’ යනු ද පාඨයි. **පිදහෙය්‍යා** අතු ආදියෙන් වසන්නේය. **විවරෙය්‍ය** ප්‍රකට වූ මුඛය ඇතිකොට විවෘත කරන්නේ ය. **කුම්මග්ගං** ජල-වන-පර්වත ආදියෙන් අවුරන ලද නොමග, **ඔදහෙය්‍ය ඔකචරණං** ඔවුන්ගේ ගෙදොර හැසිරෙන්නෙකු මෙන් එක් දඬුමුවෙක් එක්තැනෙක තබන්නේය. **ඔකචාරිකං** දිග ලණුවකින් බඳින ලද ඔහුගේම මුවදෙන.
වැද්දා වනයෙහි මුවන් හැසිරෙන ප්‍රදේශයට ගොස් එහි වසයි. මේ මගින් නික්මෙති. මේ දිසාවේ හැසිරෙති. මෙහි දිය බොති. මේ මගින් පිවිසෙති ආදී වශයෙන් සලකා නියම මග වසා, නොමග විවෘත කර, කෘතිම මුවා ද කෘතිම මුව දෙන ද තබා තෙමේ ආවරණ සහිත තැනක සැගවී සිටී. ඉක්බිති සවස් කාලයේ මෘගයෝ හාත්පසින්ම ආරක්ෂිත වූ වනයෙහි හැසිරෙ වතුර බී, මුව පැටවුන් සමග ක්‍රීඩාකොට වාසස්ථානවලට ඇවිත් කෘතිම මුවාද කෘතිම මුවදෙන ද දැක, අපගේ යහළුවන් පැමිණියේ වනැයි සිතා නිසැකව පිවිසෙති. ඔවුහු මගට පැවිසි වසා ඇති මග දැක මේ අපගේ මාවත නොවේයි නො මගට ඇතුල් වෙති. මුව වැද්දා ඒ තාක් කිසිවක් නො කරයි. පිවිසි කල්හි රැළේ අන්තිමයාට හෙමින් ගසයි. හෙතෙම තැති ගනී. ඉන්පසු සියල්ලෝම තැතිගෙන භයක් උපන්නේයයි දැන ඉදිරිය බලන්නේ ජලයෙන් හෝ වනයෙන් හෝ පර්වතවලින් හෝ අවුරන ලද මග දැක, පිවිසි මගින්ම නික්මීමට ආරම්භ කරත්. මුව වැද්දා ඔවුන් නැවතුණු බව දැන මුල පටන් මුවන් තිහක් හතලිහක් මරාගනී. මේ සඳහා **එවං භි සො භික්ඛවෙ මහා මිගසංඝො අපරෙන සමයෙන අනයව්‍යසනං තනුත්තං ආපජ්ජෙය්‍යාති** යනාදිය වදාළහ.
**නන්‍දිරාගස්සෙතං අධිවචනං අවිජ්ජායෙන අධිවචනං** යන මෙහි යම්හෙයකින් මේ සත්ත්වයෝ අවිද්‍යාවෙන් නුනුවණයෝ වැ, ඒ ඒ භවයන් පිළිබඳව ආසාවෙන් හාත්පසින් බැඳී රූපාලම්බන ආදියට පමුණුවන ලද්දාහු සසර දුක් නමැති ආයුධ පහර ලබත්ද, එහෙයින් භාග්‍යවතුන් වහන්සේ දඩමුවා නන්දිරාග යයි ද දඩමුවදෙන අවිද්‍යාව යයි ද සමකොට දැක්වූහ.
මුව වැද්දා එක් දවසක් ඒ දඩමුවන්ගේ (කෘතිම) සිරුර, මිනිස් ගඳ ඉවත්කිරීම සඳහා අතුකඩකින් පිසදමා එක්තැනෙක තබා, දඩමුවදෙන රැහැනක් සමග හැරදමා, ආයුධයක් ද අතින් ගෙන දඩමුවා සමීපයේ සැඟවී සිටී. දඩමුවදෙන මුව සමූහයා හැසිරෙන තැනට අභිමුඛව යයි. ඈ දැක මුවෝ හිස් ඔසවා බලා සිටිති. ඕ ද හිස ඔසවා සිටී. ඔව්හූ අපගේ සමජාති ඇත්තියකැයි ගොදුරු ගණිති. ඕ ද තණ කන්නියක මෙන් සෙමින් සෙමින් සමීපයට යයි. වනයෙහි වූ මුවගණයාගේ ප්‍රධානියා ඇගේ වාතය ලැබ සිය පිරිස හැර ඈ වෙතට සමීප වෙයි.
සත්ත්වයන්ට අලුත් අලුත් වූවහු ම ප්‍රිය මනාප වේ. දඩමුවදෙන වනමුවාට ඉතා ආසන්න වන්නට නොදී, ඔහුට අභිවූවාම පිටිපසින් පෙරළා අවුත් දඩමුවා වෙතට යයි. යම් යම් තැනෙක ඇගේ රැහැන පටලැවේද ඒ ඒ තැන කුරයෙන් ගසා මුදයි. වනමුවා දඩමුවා දැක, දඩමුවදෙන කෙරෙහි අතිශයින් මත්ව දඩමුවා කෙරෙහි ඊර්ෂ්‍යා කොට පිට නමා හිස සලමින් සිටී. ඒ අවස්ථාවේ ආයුධයක් දිවින් ලෙවන්නේ නමුදු ඒ කුමක්දැයි නොදනී. දඩමුව තෙමේ ද ඔහුගේ මතුභාගයෙන් ඒ මුවාට පහර දෙන්ට පහසු වේ නම් පිට නමයි. ඔහුගේ යට භාගයෙන් පහර දෙන්නට පහසු වේ නම් ළය උඩට නමයි. එකල්හි වැද්දා වනමුවාට සැතින් පහර දී එහිම හෙළා මස් ගෙන යයි. එපරිද්දෙන්ම යම්සේ ඒ මුවා දඩමුවදෙන කෙරෙහි අතිශයින් මත්වූසේ දඩමුවා වෙත ඊර්ෂ්‍යාකොට ආයුධයක් දිවින් ලොවින්නේ නමුදු ඒ කිසිවක් නො දනීද, එපරිද්දෙන්ම මේ සත්ත්වයෝ අවිද්‍යාවෙන් අතිශයින් අන්ධ වූවෝ කිසිවක් නො දන්නෝ රූපාදිය කෙරෙහි නන්දිරාගයට පැමිණ සසර දුක් නමැති ආයුධයෙන් පීඩාවට පත් වන්නේ යයි දක්වන භාග්‍යවතුන් වහන්සේ, දඩමුවා භව තණ්හාව වශයෙන් ද, දඩමුවදෙන අවිද්‍යාව වශයෙන් ද දැක්වූ සේක.
**ඉති ඛො භික්ඛවෙ විවටො මයා ඛෙමො මග්ගො** මහණෙනි, මේ සත්ත්වයන්ගේ හිතසුව පිණිස හැසිරෙන මා විසින් සම්‍යක් සම්බෝධියට පැමිණ, ‘මම බුදු වූයෙමි’යි නිශ්ශබ්දව නො සිට දම්සක් පැවැත්වීමෙහි පටන් ධර්මය දේශනා කරන්නහු විසින් අඤ්ඤාකොණ්ඩඤ්ඤ ආදී සුදුසු පුද්ගලයන්ට, ආර්ය අෂ්ටාංගික මාර්ගය විවෘත කරන ලද්දේමය. **පිහිතො කුම්මග්ගො** අඤ්ඤා කොණ්ඩඤ්ඤ ආදී වූ දහම් අවබෝධ කිරීමට සුදුසු පුද්ගලයෝ, **ඌහතො කචරො** නන්‍දිරාගය දෙපලුකොට සිඳහෙලන ලද්දේය. **නාසිකා ඔකචාරිකා** අවිද්‍යාව සියල්ලෙන් සියල්ල මුළුමනින්ම නසන ලද්දේයයි තමන්වහන්සේගේ හිතවත්ව හැසිරීම දැක්වූ සේක. ඉතිරිය සියලු තැන්හි ප්‍රකට අර්ථ ඇත්තේය.
විතක්කසණ්ඨාන සූත්‍ර වර්ණනාව
**එවම්මෙ සුතං** විතක්ක සණ්ඨාන සූත්‍රයයි. එහි **අධිචිත්ත මනුයුත්තෙන** දස කුසල කර්මපථ වශයෙන් උපන් සිත **සිතම මයි.** විදර්ශනා පාදක වූ අෂ්ට සමාපත්ති චිත්තය ඒ සිතට වඩා අධික වූ චිත්ත යනුයි **අධිචිත්ත **නම් වේ. **අධිචිත්තං අනුයුත්තෙන **ඒ අධිචිත්තයෙහි යෙදුනහු විසින් එහි යෙදුණු මනාව යෙදුණු යන අර්ථයි.
එහි මේ භික්‍ෂුව පෙරබත පිණ්ඩපාතයේ හැසිර, බතින් පසුව පිණ්ඩපාතය ප්‍රතික්‍ෂේප කරන්නේ, නිසීදනය (පත්කඩය) අසවල් රුක්මුල හෝ වනලැහැබෙහි හෝ පර්වත පාදයෙහි හෝ පල්ලමෙහි හෝ මහණකම් කරමියි නික්මෙන්නේ ද, එහි ගොස් අතින් හෝ පයින් හෝ හිඳිනා තැන තණ පරණලා ඉවත් කරයිද, ඔහු අධිචිත්තයෙහි යෙදුනාම වේ. හිඳගෙන මුහුණ කට සෝදා (අත් පා) එරමිණිය ගොතා වාඩි වී මූල කර්මස්ථානය ගෙන වාසය කරන්නේ අධි චිත්තයෙහි යෙදුනේම වේ.
**නිමිත්තානි** කාරණයෝ **කාලෙන කාලං** කලින් කල, කර්මස්ථානය නම් මොහොතක්වත් නො හැර නිරතුරුව මෙනෙහි කළයුතු නොවේද? භාග්‍යවතුන් වහන්සේ කුමක් හෙයින් ‘කලින් කල’ යයි වදාළේ ද, පෙලෙහි කර්මස්ථානයේ තිස්අටක් බෙදන ලදහ. ඔවුන් අතුරෙන් තමන්ගේ සිතට රුචි වූ කර්මස්ථානයක් ගෙන, හුන්නා වූ මහණ විසින් යම් කිසියම් උපක්ලේශයක් නො උපදී ද, ඒ තාක් මේ නිමිත්තයන්ගේ මනසිකාර කෘත්‍යයක් නැත. යළිත් යම්විටක උපක්ලේශයක් උපදීද, එකල මේ නිමිති ගෙන සිතෙහි උපන් අර්බුදය බැහැර කටයුතු යයි දැක්වීමට මෙසේ වදාළහ.
**ඡන්‍දූපසංහිතානි ඡන්‍ද** සහගත වූ රාගය හා යෙදුනා වූ මේ තුන් විතර්කයන්ගේ උත්පත්ති ස්ථානය ද, අරමුණ ද දතයුතුයි. එහි ඡන්‍ද සහගත වූ විතර්කයන්ට ලෝභ සහගත සිත් අටදෙන ක්‍ෂේත්‍රයයි. උපන් බිමයි. ද්වේෂ සහගත විතර්කයන්ට, දෝස සහගත සිත් දෙදෙන උපන් බිමයි. මෝහ සහගත විතර්කයන්ට අකුසල් සිත් දොළසම උපන් බිම වන්නාහ. විචිකිච්ඡා උද්ධච්ච සම්ප්‍රයුක්ත සිත් දෙදෙන මොවුන්ට තම තමන්ට අයත් ක්‍ෂේත්‍රයි. සියල්ලන්ට ම සත්ත්වයෝ ද සංස්කාරයෝ ද අරමුණු වේ. ඉෂ්ට අනිෂ්ට වශයෙන් නො සමව බලන ලද සත්ත්වයන් කෙරෙහි ද සංස්කාරයන්හි ද විතර්කයෝ උපදිත්.
**අඤ්ඤං නිමිත්තං මනසිකා තබ්බං කුසලූපසංහිතං** එහෙයින් ඒ නිමිත්තට අන්‍ය වූ කුසල නිමිත්තක් මෙනෙහි කළ යුතුය. එහි අනෙක් නිමිත්ත නම් ඡන්‍ද සහගත වූ විතර්කයක් සත්ත්වයන් තුළ උපන් කල්හි අශුභ භාවනාව අන්‍ය නිමිත්ත නම් වේ. සංස්කාරයන් කෙරෙහි උපන් කල්හී අනිත්‍යය මෙනෙහි කිරීම අන්‍ය නිමිත්ත නම් වෙයි. ද්වේෂ සහගත විතර්කයක් සත්ත්වයන් තුළ උපන් කල්හි මෛත්‍රී භාවනාව අනෙක් නිමිත්ත වේ. සංස්කාරයන් කෙරෙහි උපන් කල්හි ධාතු මනසිකාරය අනෙක් නිමිත්ත නම් වේ. මෝහ සහගත විතර්කයක් යම්කිසි තැනෙක උපන් කල්හි පංච ධර්මයන් ඇසුරු කිරීම අනෙක් නිමිත්ත වේ.
මොහුගේ අත් හෝ පා හෝ හොබනාහුය යනාදී ක්‍රමයෙන් සත්ත්වයන් කෙරෙහි ලෝභය (ආශාව) උපන් කල්හි අශුභ වශයෙන් කල්පනා කළ යුතුය. කුමක් කෙරෙහි ඇලුනේද? කේශයන්හි ඇලුනේ වෙයි. ලෝමයන්හි ඇලුනේ වෙයි. මුත්‍රයෙහි ඇලුනේ වෙයි. මේ ආත්මභාවයෙහි නම්, තුන්සියයක් ඇටවලින් ඔසවන ලද්දේය. නවසියයක් නහරවලින් බඳන ලද්දේය. මාංශපේශි නවසියයකින් අනුලිප්තය. තෙත් සමින් හාත්පස වසන ලද්දේය. සිවියෙන් වසන ලද්දේය. නව වණ දොරින් ද නවානූදහසක් රෝම කූපයන්ගෙන් ද, අසූචි වැගිරෙයි. ඇටසැකිලිවලින් පූරිතය. දුගඳය. පිළිකුල්ය. ජුගුප්සිතය. දෙතිස් කුණපයන්ගේ සමූහය ය. මෙහි සාරයක් හෝ උතුම් වුවක් නැතැයි, මෙසේ අසුභ වශයෙන් සිතන්නහුට සත්ත්වයන් කෙරෙහි උපන් ආශාව ප්‍රහීණ වෙයි. එහෙයින් අශුභ වශයෙන් මෙනෙහි කිරීම ඒ නිමිත්තේ අන්‍ය නිමිත්තයි.
පාත්‍රා සිවුරු ආදී සංස්කාරයන් පිළිබඳව ආශාව උපන් කල්හි දෙපරිද්දෙකින් සංස්කාර මධ්‍යස්ථතාව උපදවානුයි, සතිපට්ඨාන වර්ණනාවෙහි කී ආකාරයෙන් අස්වාමික තාවකාලික භාව වශයෙන් මෙනෙහි කරන්නහුට එය ප්‍රහීණ වෙයි. එහෙයින් අනිත්‍ය වශයෙන් මෙනෙහි කිරීම ඔහුගේ අනෙක් නිමිත්ත වේ. සත්ත්වයන් කෙරෙහි ආඝාතය උපන් කල්හී ක්‍රෝධය ඉවත්කර ගැනීමට කකචූපම උපමා ආදීන්ගේ වශයෙන් මෙත් වැඩිය යුතුය. එය වඩන්නහුගේ ඒ ද්වේෂය ප්‍රහීණ වෙයි. එහෙයින් මෛත්‍රී භාවනාව අනෙක් නිමිත්ත නම් වේ. යළි කණු කටු තණ පරණලා ආදියෙහි ද්වේෂය උපන් කල්හි තෙපි කාට කිපෙහිද? පෘථුවි ධාතුවට ද? ආපෝ ධාතුවට ද? මේ කවරෙක් කිපෙන්නේද? කිම පෘථුවි ධාතුවට ද නැතිනම් ආපෝ ධාතුවටද යනාදී ක්‍රමයෙන් ධාතු මනසිකාරය කරන්නහුට ඒ ද්වේෂය ප්‍රහීණ වෙයි. එහෙයින් ධාතු මනසිකාරය ඔහුගේ අන්‍ය නිමිත්ත වේ.
මෝහය වනාහි යම්කිසි තැනක උපන් කල්හි -
ගුරුවරුන් ආශ්‍රය කිරීම, පර්යාප්ති ධර්මයෙහි උද්ග්‍රහණය, උදෙසන ලද ධර්මයෙහි අර්ථ විචාරීම, සුදුසු කල්හි ධර්මශ්‍රවණය, කාරණයෙන් කාරණය විසඳීම යන ධර්මයන් පස්දෙන නිසා මෝහය ප්‍රහීණ වෙයි.
මේ පංච ධර්මයෝ ඇසුරු කළ යුත්තාහ. ගුරුවරයා ඇසුරෙහි වාසය කරන භික්‍ෂුව නොවිචාරා ඇවිදීමට යන්නහුට, පා දෝනා තැනට නො පැමිණෙන්නහුට, වත් පිරිය යුතු වේලේ වත්පිළිවෙත් නො කරන්නහුට, ආචාර්යවරයා විසින් දිය කළ සියයක් ඇදීම ආදී වූ (වැලිදඬුවම්) දඬුවම් කෙරේයයි උත්සාහවත් වූයේ වේද මෙසේ ඔහුගේ මෝහය ප්‍රහීණ වෙයි. බණ ඉගෙන ගතයුතු කාලයෙහි උගෙන නොගන්නහුට ද, නො මනාකොට හදාරන්නහුට ද. නොහදාරන්නහුට ද ගුරුවරයා දඬුවම් කෙරේනුයි උත්සාහවත් වූයේ ද එයිනුත් මොහුගේ මෝහය ප්‍රහීණ වෙයි. ගරුකටයුතු බුහුමන් කටයුතු භික්‍ෂූන් කරා එළඹ ස්වාමීනි, මෙය කෙසේ වේද? මෙහි අර්ථය කුමක්ද ආදී වශයෙන් විමසන්නහුගේ ද සැකය දුරුවෙයි. ඒ මගින්ද මොහුගේ මෝහය ප්‍රහීණ වෙයි. සුදුසු කල්හි ධර්මශ්‍රවණය කරන තැන්වලට ගොස් සකසා මැනවින් ධර්මය ශ්‍රවණය කරන්නේද ඒ ඒ තැන්වල අර්ථය පැහැදිලි කරගන්නේද මෙසේත් මෝහය දුරුවෙයි. මේ මෙයට කාරණයයි. මේ මෙයට ආකාරණයයි ආදී වශයෙන් තැන නොතැන විමසීමෙහි දක්‍ෂ වේද, මේ මගින්ද මෝහය දුරුවෙයි. එහෙයින් මේ පංච ධර්මයන් ඇසුරු කිරීමම නිමිත්තයාගේ අනෙක් නිමිත්ත වේ.
තව ද අටතිස් අරමුණු අතරින් යම්කිසි අරමුණක් මඩන්නහුට ද මේ විතර්කයෝ ප්‍රහීණ වෙත්. මේ නිමිත්තයෝ වනාහි රාගාදීන්ට ඍජුව විරුද්ධ වූවාහුය. ප්‍රතිපක්‍ෂ වූවාහුය. මේ නිසා ප්‍රහීණ වූ රාගාදීහු මනාකොට ප්‍රහීණ වූවාහු වෙත්. යම්සේ ගින්න දරවලින් ද පස්වලින්ද අතුවලින්ද ගසා නිවන්නේද, එහෙත් ජලය ගින්නට ඍජුවම විරුද්ධය. වතුරෙන් නිවන ලද්දේ සහමුලින්ම නිවුනා වෙයි. මෙසේ මේ නිමිත්තයන්ගෙන් ප්‍රහීණ වූ රාගාදීහු මනාකොට ප්‍රහීණ වූවාහු වෙත්. එහෙයින් මොව්හු කියන ලද්දාහුමය.
**කුසලූපසංහිතං **කුසලයට සම්බන්‍ධ වූ, කුසලයට ප්‍රත්‍යය වූ, **අජ්ඣත්තමෙව** ගෝචර අධ්‍යාත්මයෙහිම, **පලගණ්ඩකො** වඩුතෙම **සුඛුමාය ආණියා** යම් ඇණයක් ඉවත්කරනු කැමති වේද? ඊට වඩා සියුම් වූ ලී ඇණයකින් **ඔළාරිකං ආණිං** සඳුන් ලෑල්ලක හෝ හර ලෑල්ලක හෝ ගසන ලද විෂම ඇණයක් **අභිනීහනෙය්‍ය** මිටියකින් ගසමින් පෙළෙන්නේද, **අභිනීහරෙය්‍ය** මෙසේ ගසමින් ලෑල්ලෙන් ඉවත් කරන්නේය. **අභිනිවජ්ජෙය්‍ය **දැන් බොහෝ නික්මුණේ යයි දැන අතින් අල්ලා ඇද දමන්නේය. මේ උපමාවෙහි ලෑල්ල මෙන් සිත දතයුතු ය. අකුශල විතර්කයෝ ලෑල්ලේ ගැසූ විෂම ඇණය මෙන් ය. අනෙක් අශුභ භාවනාදී කුශල නිමිති සියුම් ලී ඇණය මෙනි. ඒ සියුම් ලී ඇණයෙන් මහත් විෂම ඇණය බැහැර කිරීම මෙන් අශුභ භාවනාදී කුශල නිමිතිවලින් ඒ විතර්කයන්ගේ බැහැර කිරීම වේ.
**අහිකුණපෙන** යනාදිය ඉතා ජුගුප්සාජනක, පිළිකුල් වූ කුණපය දැක්වීම සඳහා වදාළහ. **කණ්ඨෙ ආසත්තෙන** කිසියම් පසමිතුරෙකු විසින් ගෙනැවිත් ගෙලෙහි බඳින ලද, එල්වන ලද **අටඨියෙය්‍ය** ආර්ත වූයේ දුකට පැමිණියේ **හරායෙය්‍ය** ලජ්ජාවට පත්වූයේ **ජිගුච්ඡෙය්‍ය** හටගත් ජුගුප්සා ඇත්තේ වන්නේය.
**පහීයන්තී** මෙසේ මේ මේ කාරණයෙන් මේ අකුසල ධර්මයෝ වරද සහිතය. දුක්විපාක ගෙන දෙන්නේ යයි තමාගේ නුවණ බලයෙන් විමසන්නහුට ගැරඬි කුණක් මෙන් පිළිකුල් කරන්නහුට ප්‍රහීණ වෙති. යමෙකුට තමන්ගේ ප්‍රඥා බලයෙන් විමසන්නට නො හැකිවන්නේ නම්, ඔහු විසින් ගුරුවරුන් හෝ උපාධ්‍යයයන් හෝ අනෙක් ගරු තන්හි සිටින නුවණැති සබ්‍රම්සරුන්ගෙන් හෝ සංඝ ස්ථවිරයන් හෝ වෙත එළඹ ගෙඩිය (සීනුව) ගසා භික්‍ෂු සංඝයා කැඳවා පැහැදිළි කළ යුතුය. බොහෝදෙනාගේ රැස්වීමකදී යමෙක් මේ විතර්ක විෂයෙහි ආදීනව දතයුතු යයි කියන්නේ ද, කාය ව්‍යවච්ඡන්‍දනීය කථාදියෙන් හෝ ඒ විතර්කයන් නිග්‍රහ කරන්නේද, (එබඳු වූ) එක් පණ්ඩිත මනුෂ්‍යයෙක් වන්නේම ය.
**අසති අමනසිකාරො ආපජ්ජිතබ්බො** ඒ විතර්කයෝ සිහි නොකළ යුතුය. මෙනෙහි නොකළ යුතුය. අන් අරමුණු පවත්වන ලද්දකු විය යුතුය. යම්සේ රූපයක් දකිනු අකමැති වූ පුරුෂයෙක් ඇස් පියා ගනීද, එසේම මූල කර්මස්ථානය ගෙන ඉන්නා වූ භික්‍ෂුව විසින් සිතෙහි විතර්කයක් උපන් කල්හි අන් අරමුණුවල සිත පවත්වන්නකු විය යුතුය. මෙසේ උන්වහන්සේ ඒ විතර්කය ප්‍රහීණ වේ. එය ප්‍රහීණ වූ කල්හි නැවත කර්මස්ථානය ගෙන හිඳගත යුතුය.
එසේත් ප්‍රහීණ නොවේ නම්, උගන්නා ලද ධර්මකථා ප්‍රබන්ධයක් ඇත්නම් ඒ ප්‍රබන්ධය මහත් හඬින් ශබ්ද නගා සජ්ඣායනා කළ යුතුය. මෙසේත් අන් අරමුණු ගත්තහුගේ විතර්කය ප්‍රහීණ නොවේ නම්, බුදුගුණ දහම් ගුණ ලියන ලද අත්පොතක් පසුම්බිය ඇතුළේ වේ නම් එය ගෙන කියවමින්, අන් අරමුණක සිත යෙදවීම කළ යුතුය. මෙසේත් විතර්කය ප්‍රහීණ නොවීනම්, පසුම්බියෙන් ගිනිගානා දඬු යුගලය ගෙන, මේ උඩ දණ්ඩය මේ යට දණ්ඩය යයි ආවර්ජනය කරමින් වෙනත් අරමුණක හිත යොදවන්නකු විය යුතුය. මෙසේත් ප්‍රහීණ නොවේ නම්, කොපුව බැහැරකොට, මේ ඉඳිකටුවය, මේ මහන නුල්ය, මේ කඩ කතුරය, මේ නියසැතය යනුවෙන් නම් වශයෙන් පිරිකර පිළිබඳව බලමින් සිත වෙනත් අරමුණක පිහිටවිය යුතුය. එසේත් ප්‍රවීණ නොවීනම් හිඳිකටුව ගෙන සිවුරෙහි ඉරුණු තැන් මහමින් එළලමින් සිත වෙනත් අරමුණක පිහිටුවන්නකු විය යුතුයි. මෙසේ යම් තාක් විතර්කය ප්‍රහීණ නො වේද, ඒ තාක් කුශල කර්මයන් මෙනෙහි කරමින් සිත වෙනත් අරමුණක පිහිටුවන්නකු විය යුතුයි. ප්‍රහීණ වූ කල්හි යළි මුල් කර්මස්ථානය ගෙන හිඳගත යුතුයි. අලුත් කර්මාන්ත පටන් නොගත යුතුයි. කවරහෙයින්ද යත්, විතර්කය සංසිඳුණු කල්හි කමටහන් මෙනෙහි කිරීමට අවස්ථාවක් නො ලැබෙන බැවිනි.
එසේ වුවත් පැරණි පණ්ඩිතයෝ නවකම් කොට ද විතර්කය සංසිඳලූහ. එහි මේ උදාහරණ වස්තුවෙකි. තිස්ස සාමණේරයන් වහන්සේගේ උපාධ්‍යායයන් වහන්සේ තිස්සමහා විහාරයෙහි වාසය කෙරෙයි. උන්වහන්සේට තිස්ස සාමණේරයෝ ‘ස්වාමීනි, උකටලී වුයෙමි’ යි කීය. එකල්හි උපාධ්‍යායයන් වහන්සේ ඔහුට ‘මේ විහාරයෙහි නහන ජලය දුර්ලභය. මා ගෙන සිතුල්පව්වට යව’යි කීය. හෙතෙම එසේ කළේය. එහිදී ස්ථවිර තෙමේ ඔහුට මෙසේ කීය. ‘මේ විහාරය අතිශයින්ම සඟසතුය. එනිසා මෙහි පුද්ගලික ස්ථානයක් කරව’ එය ඇසූ හෙතෙම මැනවි ස්වාමීනි’යි මුල පටන් සංයුක්ත නිකාය ද පර්වත ප්‍රපාතය ශුද්ධ කිරීමද, තේජෝ කසිණ පරිකර්මය ද, යන තුනම එකවිට පටන්ගෙන කර්මස්ථානය අර්පණාවට පැමිණවීය. සංයුක්ත නිකාය අවසන් කළේය. ලෙන් කර්මාන්තය නිම වීය. සියල්ල කොට උපාධ්‍යායන්ට දැන්වීය. උපාධ්‍යායයෝ ‘සාමණේරය, තොප විසින් දුකසේ කරන ලද ලෙනෙහි අද පළමුකොට තෙපිම වාසය කරව’යි කීය. හේ ඒ රැය ලෙණෙහිම වෙසෙමින් සෘතු පහසුව ලැබ විදසුන් වඩා රහත් බවට පැමිණ එහිම පිරිනිවීය. උන්වහන්සේගේ ධාතූන් ගෙන සෑයක් කළහ. අද ද එය තිස්ස ස්ථවිර චෛත්‍යයයි ප්‍රකට වේ. මේ පර්වය ‘අසති පර්වය’ නම් වේ.
මෙහි සිට විතර්කයන් නිග්‍රහ කරන්නට නො හැකි වෙත් නම්, මෙහි සිට නිග්‍රහ කළ යුතු යයි ‘විතර්ක මූල භේද පර්වය’ දක්වමින් නැවත **තස්ස චෙ භික්ඛවෙ** යනාදිය වදාළහ. එහි **විතක්ක සංඛාර සත්‍ථානං මනසිකාතබ්බං** රැස් කෙරේනුයි ‘සංඛාර’ නමි. ප්‍රත්‍යය, කාරණය, මූලය යන අර්ථයි. මෙහි පිහිටා සිටීනුයි ‘සන්‍ථාන’ නම් වේ. විතර්ක සංස්කාරයාගේ පිහිටා සිටීම ‘විතක්ක සංඛාර සන්‍ථාන නමි. එය මෙනෙහි කටයුතු. මෙය කියන ලද්දේ වේ. මේ විතර්කය කුමක් හේතුවෙන්, කුමන ප්‍රත්‍යයකින්, කවර කරුණකින් උපන්නේද? විතර්කයන්ගේ මූලය ද, මූලයෙන් මූලය ද මෙනෙහි කළයුතුයි. **කින්නුඛො අහං සීඝං ගච්ඡාමි** කුමන කරුණකින් මම වහා යම්ද, **යන්නූනාහං සණිකං ගච්ඡෙය්‍ය** ඉක්මන් ගමනින් මට කවර ප්‍රයෝජනයක්ද? සෙමින් යන්නෙම් නම් මැනවැයි සිතයි. **සො සණිකං ගච්ඡෙය්‍ය** හේ මෙසේ සිතා සෙමින් යන්නේ ය. සියලු තන්හි මෙම ක්‍රමයයි.
මේ භික්‍ෂුවගේ විතර්කයට නැගි කාලය එහි ඒ පුරුෂයා ශීඝ්‍රව ගමන් කරන කාලය මෙනි. මොහුගේ විතර්කයන්ගේ හැසිරීම් සිඳින කාලය ඔහු සෙමින් ගමන් කරන කාලය මෙනි. මොහුගේ විතර්ක වාරය සිඳ මූල කර්මස්ථානය සිතට බසින කාලය ඔහුගේ සිටි කාලය මෙනි. මොහු විදසුන් වඩා රහත් බවට පැමිණි කාලය ඔහු හුන් කාලය මෙනි. මොහු නිවන් අරමුණු කොට ඵල සමවතින් දවස ඉක්මවන කාලය ඔහු වැදහොත් කාලය මෙනි. එහි මේ විතර්කයෝ කුමක් හේතුකොට ඇත්තාහු ද කුමක් ප්‍රත්‍යය කොට ඇත්තාහුදැයි විතර්කයන්ගේ මුලින් මුලට යන්නහුගේ විතර්ක වාරය ලිහිල් වෙයි. එය ලිහිල් වූ කල්හි, මස්තකයට පැමිණෙන කල්හි විතර්කයෝ සියලු පරිද්දෙන් නිරුද්ධ වෙති. මේ අර්ථය ‘දද්දභ’ ජාතකයෙන් පැහැදිලි කළ යුතුය.
බෙලි රුකක් මුල සාවෙකු නිදා සිටියදී, නටුවෙන් ගිලිහුණු බෙලි ගෙඩියක් සාවාගේ කණ ළඟට වැටුණි. ඔහු ඒ බෙලි ගෙඩියේ ශබ්දයෙන් පොළව බිඳේයයි යන හැඟීමෙන් නැගිට වේගයෙන් පලා ගියේය. මෙය දැක අනෙක් සිවුපාවෝ ද පළා ගියාහුය. එකල බෝධිසත්ත්වයෝ සිංහයකු වී සිටියේය. හෙතෙම මෙසේ සිතීය. මේ මහපොළව නම් කල්ප විනාසයකදීම බිඳෙයි. ඒ අතරතුර පොළව බිඳීමෙක් නැත. මම මුලින් මුලට ගොස් ඇති සැටි දැනගන්නෙම් නම් යහපත්ය. හෙතෙම ඇතාගේ පටන් සාවා තෙක් විචාළේය. දරුව! තා විසින් පොළව බිඳෙනු දුටුවෙහිද? සාවා එසේය දේවයිනි’යි කීය. සිංහයා එව දරුව මට දක්වව. සාවා නො හැක්කෙමි හිමියනි’යි කීය. භය නොවෙව. එව කොල! ආදී තද මොළොක් වචනයෙන් ගෙන ගියේය. සාවා රුක සමීපයේ සිට -
ඔබට යහපතක් වේවා. යම් පෙදෙසක මම විසීම්ද එහි ‘දද්දභ’ යයි ශබ්ද කෙරේ. මේ කුමක් දද්දභ යයි ශබ්ද කෙරේද? මම මේ කාරණය නො දනිමි.
බෝසත් සිංහයා තෝ මෙහෙම සිටුවයි, ගස මුලට ගොස් සාවා නිදා සිටි තැන දුටුවේය. බෙලිගෙඩිය දුටුයේය. උඩ බලා නටුව දුටුයේය. දැක මේ සාවා මෙහි නිදා සිටියදී කන් මුල වැටුණු මේ ගෙඩියේ ශබ්දයෙන් පොළව බිඳේ යයි හැඟීම් ඇතිව පලා ගියේ යයි දැන ඒ කරුණු සාවාගෙන් විචාළේය. සාවා එසේය දේවයිනි’යි කීහ. බෝධි සත්ත්වයෝ මේ ගාථාව කීහ.
‘දද්දභ’ යයි හඬ නගමින් බෙලිගෙඩිය වැටුණු හඬ අසා සාවා දිවීය. සාවාගේ වචනය අසා මෘග සේනාව තැතිගෙන දිවූහ.
ඉක්බිති බෝධිසත්ත්වයෝ භය නොවවු යයි මෘග සමූහය අස්වසාලූහ. මෙසේ විතර්කයන්ගේ මුලින් මුලට යන්නහුගේ විතර්කයෝ ප්‍රහීණ වෙත්.
මේ විතර්ක භේද මූල පර්වයෙහි සිට, විතර්කයන් කියන්නට නොහැක්කහු විසින්, මෙසේ නිග්‍රහ කටයුතු යයි තවත් කාරණයක් දක්වන්නේ ‘පුන පස මෙ භික්ඛවෙ’ යනාදිය වදාළහ.
**දන්තෙහි දන්ත මාධාය** යටිදත උඩු දතැ තබා **චෙතසො චිත්තනති** කුසල චිත්තයෙන් අකුසල චිත්තය නිග්‍රහ කටයුතුයි. **බලවා පුරිසො** යම් සේ ශක්ති සම්පන්න වූ මහා බලවත් පුරුෂයෙක් දුර්වල පුරුෂයකුගේ හිස හෝ කඳ හෝ ගෙන දැඩිව නිගන්නේද, දැඩිව පෙළන්නේද, දැඩිව තවන්නේ ද, තැවුණකු ක්ලාන්ත වූවකු, සිහි මූර්ඡා වූවකු කරන්නේ ද එපරිද්දෙන්ම භික්‍ෂුව විසින් විතර්කයන් සමග ප්‍රතිමල්ලවයකු වී තෙපි කවරහුද මා කවරෙක්දැයි මැඩ පවත්වා ‘ඒකාන්තයෙන් සම ද නහර ද ඇට ද ඉතිරි වේවා. ශරීරයෙහි මස් ලේ වියැලේවා’යි මෙසේ මහා වීර්යය වැඩි කොටගෙන විතර්කයෝ නිග්‍රහ කළයුතු යයි දක්වමින් මේ අර්ථ ප්‍රකාශක උපමාව වදාළහ.
**යතො ඛො භික්ඛවෙ** මෙය සීමා බිඳීම නම් වෙයි. එය ප්‍රකට වූ අර්ථ ඇත්තේය. තව ද යම් සේ, දිසාපාමොක් ආචාර්යවරයා පිටරටින් රජ කුමරෙකුට පංචායුධ ශිල්ප උගන්වා, යන්න තමන් ගේ රටට ගොස් රාජ්‍යය කරව, ඉදින් මා වෙත අතරමග දී සොරුන් එළඹ සිටිත් නම් දුන්නෙන් කටයුතු කර යව, ඉදින් තොපගේ දුන්න නැසේ නම් හෝ බිඳේනම් හෝ කඩුවෙන් ද, සැතින් ද මෙසේ ආයුධ පසින්ම ශිල්ප දක්වා මෙහෙයාද? හෙතෙම එසේ කොට සිය රටට ගොස් රාජ්‍යය ගෙන, රජසිරි වළඳාද? එපරිද්දෙන් භාග්‍යවතුන් වහන්සේ අධි චිත්තයෙහි යෙදුනා වූ භික්‍ෂුව රහත්බැව් ගැනීම පිණිස මෙහෙයවන්නාහු, ඔහුට අතරතුර අකුසල විතර්කයෝ උපදිත්ද (එකල) අන්‍ය නිමිත්ත පර්වයෙහි සිට ඒ විතර්කයන් දුරුකොට විදසුන් වඩා රහත්බවට පැමිණෙන්නේ ය. එහි නොහැකි වන්නේ ආදීනව පර්වයෙහි සිට, එහි ද නොහැකි වන්නේ, අසති පර්වයෙහි සිට, එහි ද නො හැකි වන්නේ විතර්ක මූලභේද පර්වයෙහි සිට, එහිද නොහැකි වන්නේ අභිනිග්‍රහණ පර්වයෙහි සිට විතර්කයන් දුරුකොට විදසුන් වඩා රහත්බවට පැමිණෙන්නේ යයි මේ පංච පර්වයන් දේශනා කළ සේක.
**වසී විතක්ක පරියාය පථෙසු** විතර්ක මාර්ගයන්හි පුරුදු කළ වශී බව ඇතිව, ප්‍රගුණ කළ වසඟ බව ඇතිව, **යං විතක්කං ආකංඛිස්සති** මෙය ඔහුගේ වසඟ වූ ආකාරය දැක්වීම පිණිස කියන ලදී. මෙතෙම පෙර යම් විතර්කයක් විතර්ක කරනු කැමති වේද, එය විතර්ක නොකෙරේ. යමක් විතර්ක නොකරනු කැමති වේද, එය විතර්ක කෙරේ. යමක් විතර්ක නො කරනු කැමති වේද, එය විතර්ක නො කෙරෙයි. එයින් වදාළහ. **යං විතක්කං ආකඞ්ඛිස්සති තං විතක්කං විතක්කෙස්සති, යං විතක්කං නාකඞ්ඛිස්සති තං විතක්කං විතක්කෙස්සති. අච්ඡෙච්ඡි තණ්හං** යනාදිය සබ්බාසව සූත්‍රයෙහි කියන ලද්දේ ය.
ඕපම්ම වර්ගය
කකචූපම සූත්‍ර වර්ණනාව
**එවම්මෙසුතං** යනු කකචූපම සූත්‍රයයි. එහි **මොලිය එග්ගුන්නො** මෝලිය නම් (සිළුව) කොණ්ඩය යයි කියනු ලැබේ.
බෝසත් තෙම උතුම් වූ සුවඳ ගල්වන ලද කොණ්ඩය සිඳ අහසට දැමීය. ශක්‍ර දේවේන්ද්‍රයා උතුම් වූ රන් කරඬුවකින් මුදුනින් පිළිගත්තේ ය.
ඔහුගේ කොණ්ඩය ‘මොලිය’ ගිහි කල විශාල විය. එහෙයින් ඔහුට මොලිය එග්ගුණ යන නාමය උපන. පැවිදි වුව ද ඔහු ඒ නමින් ම හඳුන්වති. **අතිවෙලං** වේලා ඉක්මවා, එහි කාලවේලා, සීමා වෙලා - සීල වේලායයි වෙලාව තෙ පරිදි වේ. **තායං වෙලායං ඉමං උදානං උදානෙසි** යන මෙහි කාල වේලාවය. **ඨිත ධම්මො වෙලං නාති වත්තති** යන මෙහි සීමවේලාවය නමි. **වෙලා අනතික්කම්මො සෙතුඝාතො**, **යි**ද, **වෙලා වෙසා අනතික්කමනට්ඨෙන** යනු ද සීලවේලා නමි. මේ ත්‍රිවිධ වූ වේලාවන්ම ඔහු ඉක්මවූයේය. භික්‍ෂුණීන්ට අවවාද කරන්නට කාලයක් නම් ඇත. හෙතෙම හිරු අස්තංගත වූ කල්හිද, අවවාද කරන්නේ ඒ සීම වේලාවද ඉක්මවීය. භික්‍ෂුණීන්ට අවවාද කිරීමෙහි ප්‍රමාණයක් සීමාවක් චාරිත්‍රයක් ඇත. හෙතෙම වචන පහකින් හයකින් මත්තෙහි අවවාද කරන්නේ කාල වේලාවද ඉක්මවීය. යළි කථා කරන්නේ ක්‍රීඩා සහගතකොට දුට්ඨුල්ලාපත්ති ඇවතට පොහොනක් කොට කථා කරති. මෙසේ සීල වේලාව ඉක්මවීය.
**සංසට්ඨො** මිශ්‍ර වූයේ සමාන සුවදුක් ඇතියෙක් ව, **සම්මුඛා** අභිමුඛයෙහි, **අවණ්ණං භාසති** ඔවුන් පිසීම්, කෙටීම්, ආදිය කරන්නවුන් දැක, මොවුන්ට නො ඇවැත් නම් නැත. (ඇවැත් ඇති) මේ භික්‍ෂුණීහු අනාචාර ඇත්තාහුය. නරක ව්‍රත ඇත්තාහුය. ප්‍රගල්හ (කාය වාග්) වූවාහු යයි අගුණ කියයි. **අධිකරණම්පි කරොති** මේ භික්‍ෂූහු මේ භික්‍ෂුණීන් දුටුකල පටන් මේ භික්‍ෂූන්ගේ ඇස් දැවෙති. මේ විහාරයෙහි මල් පිදීම හෝ ආසන සේදීම් හෝ පිරිබඩ කිරීම් ආදිය හෝ මොවුන්ගේ වශයෙන් පවතිත්. මෑලා ලජ්ජා ඇති කුල දූවරුන්ය. තෙපි මේ අයට මේ මේ වචන කියහු ද, තොපට මේ නම් ඇවැත් වෙති. විනයධරයන් වෙත පැමිණිවිට විනිශ්චය දුන මැනවැයි අධිකරණය ඉදිරියට අදියි.
**මොලිය ඒග්ගුන්නස්ස අවණ්ණං භාසති** මේ මහණ හට ඇවැත් ඇත. නිරතුරු මොහුගේ පිරිවෙන් දොර භික්‍ෂුණීන්ගෙන් නොසිස් යයි අගුණ කියයි. **අධිකරණම්පි කරොන්ති** මෝලිය එග්ගුන තෙරුන් දුටු කල පටන් මේ භික්‍ෂූන්ගේ ඇස් දැවෙති. මේ විහාරයෙහි අන්‍යයන්ගේ වාසස්ථානයක් බලන්නට ද නො හැකිය. විහාරයට පැමිණි භික්‍ෂුණීහු අවවාද හෝ පිළිසඳර හෝ උද්දේස පද හෝ තෙරුන් නිසාම ලබති. මෙතෙම කුල පුත්‍රයෙක, ලජ්ජා ඇත්තෙක. කුකුස් ඇත්තෙක. මෙබඳු භික්‍ෂුවකට තෙපි මේ වචන කියහුද? එවූ විනයධරයන් ඉදිරියේ විනිශ්චය දෙවු යයි අධිකරණයට ඉදිරිපත් කරත්.
**සො භික්ඛු භගවන්තං එතදවොච** ප්‍රිය බව කැමැත්තෙන් නොම වෙයි. භේදාධ්‍යාශයෙන් නොවෙයි. වැඩ කැමති බැවින් හිතවත්ව කීය. ඔහුට මෙසේ සිතීල, මෙසේ සංසර්ගව වාසය කරන්නා වූ මේ භික්‍ෂුවට අයස උපදින්නේ ය. හෙතෙම ශාසනයාගේ ද අගුණයෙක් විය. එතකුදු වුවත් වෙනත් කෙනෙකු විසින් කීවත් මොහු මෙය නො නවත්නේ ය. භාග්‍යවතුන් වහන්සේ දහම් දෙසා අවවාද දී නැවැත්විය යුතු වන්නේය. ඔහුට වැඩ කැමති බැවින් භාග්‍යවතුන් වහන්සේ **ආයස්මා භන්තෙ** ආදී වචන කීයේය.
**ආමන්තෙහි** දන්වව, **ආමන්තෙහි** කැඳවව.
**තස්මා **යම්හෙයකින් තෙපි **සද්ධාය**, සැදැහැයෙන් කුලපුත්‍ර වූයේ ද සැදැහැයෙන් පැවිදි වූයේ ද? යම්හෙයකින් හෝ මොවුන් සමග සංසර්ගව වාසය කරන්නා වූ තොපට යමෙක් තුමූ ඒ භික්‍ෂුණීන්ට ආක්‍රෝශ කරන්නාහු පහර දෙන්නාහූ වෙත් ද ඔවුන් කෙරෙහි දොම්නස උපදින්නේද? සංසර්ග ප්‍රහීණ වූ කල්හි නූපදින්නේ ද එහෙයින් **තත්‍ර** ඒ නුගුණ කීමෙහි **ගෙහසිතා** පංචකාම ගුණ නිශ්‍රිත වූ, **ඡන්‍දා** තෘෂ්ණා ඡන්‍දයෝද, ප්‍රතිඝ ඡන්‍දයෝ ද, **විපරිණතං** රාගයෙන් රත් වූ සිත ද විපර්යාස වේ. දුෂ්ට වූ සිත ද මුළා වූ සිත ද, විපර්යාස වේ. මෙහි තෘෂ්ණා ඡන්‍ද වශයෙන් රත් වූ, ප්‍රතිඝ ඡන්‍ද වශයෙන් දුෂ්ට වූ සිත වටී. **හිතානුකම්පී** හිතවත්ව අනුකම්පා කරන්නේ හිතයෙන් පතුරුවන්නේ **න දොසන්තරෙ** ද්වේෂ සිත් ඇත්තේ නො වන්නෙමි.
**අථඛො භගවා** කවර හෙයින් ආරම්භ කළේද? එග්ගුන හට මෙතෙක් අවවාද අසා ද, භික්‍ෂුණී සංසර්ගය නවත්වන්නෙමි. වළක්වන්නෙමි යන අදහසක් නූපදිති. භාග්‍යවතුන් වහන්සේ සමග විලොම්ව සිටි ඇණයක් මෙන් ප්‍රතිවිරුද්ධව සිටියේය. එකල්හි භාග්‍යවතුන් වහන්සේ බඩගිනි ඇත්තෙකුට භෝජනය මෙන් ද, පිපාසිත වූවහුට දියපොදක් මෙන් ද, සීතලෙන් වෙවුලන්නෙකුට උණුසුම මෙන් ද දුකින් පීඩිත වූවෙකුට සුව ප්‍රාර්ථනා උපදින්නාක් මෙන් ද මේ දුර්වච වූ භික්‍ෂුව දැක, ප්‍රථම බෝධියෙහි සුවච වූ භික්‍ෂූන් ද මිථ්‍යා මාර්ගයට පැමිණියාහු. ඒ භික්‍ෂූන්ගේ විස්තර කියනු කැමැත්තේ මේ දේශනාව ආරම්භ කළහ.
**ආරාධයිංසු** ගත්තාහුය, පිරුවාහුය. **එකං සමයං** එක් කාලයෙක්හි **එකාසන භොජනං **එක් පෙරබත වැළඳීමි. ඒ එසේමැයි. හිරු නැගීමේ පටන් මධ්‍යහ්නය දක්වා සියක් වර වැළඳූ භෝජනය වුවද මෙහි ඒකාසන භෝජන නමින් ගැනේ. **අප්පබාධතං** නිරෝගී බව, **අප්පාතංක තං** නිදුක් බව **ලහුට්ඨානං** ශරීරයේ සැහැල්ලු පැවතුම, **බලං **කාය බලය, **ඵාසු විහාරං** ශරීරයේ සැප විහරණය, මෙයින් කුමක් කියන ලදද? දහවල් විකාල භෝජනය දුරු කරවූ කාලය කියන ලද, භද්දාලි සූත්‍රයෙහි දී රාත්‍රි විකාල භෝජනය දුරුකරවූ කාලය කියන ලදී. මේ විකාල භෝජන දෙක භාග්‍යවතුන් වහන්සේ එක්වරම දුර නොකරවූහ. කුමක් හෙයින්ද? යම්හෙයකින් මේ භෝජන දෙක සසර වසන්නාහු විසින් පුරුදු කරන ලද්දාහුද? සියුමැලි කුලදරුවෝ ඇත්තාහුය. ඔව්හූ එක්වරම භෝජන දෙකම දුරුකරන්නාහු ක්ලාන්ත වෙත්ද? එහෙයින් එක්විට දුරු නො කරවා, එක් කලෙක දිවා විකාල භෝජනය, එක් කලෙක රාත්‍රි විකාල භෝජනයැයි වෙන වෙනම දුරු කරවූ සේක. ඔවුනතුරෙන් මෙහි දිවා විකාල භෝජනය දුරු කරවූ කාලය වදාරන ලදී. එහි යම් හෙයකින් බුදුවරයෝ භය දක්වා තැති ගන්වා දුරු නො කරවත්ද, නැවත අනුසස් දක්වා දුරු කරවත්ද? මෙපරිද්දෙන් සත්ත්වයෝ සුවසේ දුරු කෙරෙත්ද, එහෙයින් අනුසස් දක්වන සේක් මේ පස් ගුණයක් දැක්වූහ.
**න අනුසාසනී කරණීයා** නැවත නැවත අනුසාසනයෙන් කටයුතු නොවීය. මෙය කරවු මෙය නොකරවු යයි සිහි ඉපදීම පමණක්ම කළයුතු වී. එපමණකින්ම ඔව්හූ කටයුතු කළාහුය. පහ කළයුතු දේ පහ කළාහුය. මහණෙනි, ප්‍රථම බෝධියෙහි භික්‍ෂූහු සුවච වූහ. කීකරු වූහ. අවවාදය පිළිගෙන කරන්නෝ වූහ.
මෙවිට ඔවුන්ගේ සුවච බව ප්‍රකාශක වූ උපමාවක් ගෙනහැර දක්වන්නේ **සෙය්‍යථාපි** යනාදිය වදාළහ. **සුභූමියං** සම බිමෙහි**, සුභුමෙ සුඛෙත්තෙ විහත ඛාණුකෙ බීජානි පතිට්ඨාපෙය්‍ය** සකස් කළ භූමිය ‘සුභූමි’ නම් වේ. **චාතුම්මහාපථෙ** මහා මාර්ග දෙකක් විනිවිද ගිය තැන්හි **ආජඤ්ඤරථො** හික්මවන ලද අසුන් යෙදූ රථයක් **මධ්‍යසතපතොදො** යම්සේ රථයට නැගී සිටියහු විසින් ගන්නට හැකිවේද එපරිද්දෙන් අරමුණට එළඹීම නිසා සරසට තබන ලද කැවිටි ඇතියේ **යොග්ගාචරියො** අශ්වයන් පුහුණු කරන්නෙක් තෙමේම හීලෑ කළයුතු අසුන් හීලෑ කෙරේනුයි **අස්සදම්මසාරථී** නම් වෙයි. **යෙනිච්ඡකං** යම් යම් මගකින් කැමති වේද **යදිච්ඡකං** යම් යම් ගමනක් කැමති වේද, **සාරෙය්‍ය** ඍජුව ඉදිරියට යවන්නේ ය. **පච්චාසාරෙය්‍ය** පෙරලා නවත්වන්නේ ය.
**එවමෙව ඛො **යම්සේ ඒ අස් රියැදුරා යම් යම් මගකින් ගමන යන්න කැමති වේද ඒ ඒ මගට අශ්වයෝ ආරූඪ වූවෝම වෙති. තව ද යම් යම් ස්වභාවයක් කැමති වේද ඒ ඒ ස්වභාවයම ගන්නා ලද්දේම වෙයි. රථය යවා අශ්වයන් නො වැළැක්විය යුතු නොවේ. කෙවිටෙන් පහර නො දිය යුත්තාහු වෙති. හුදෙක් සම වූ භූමි භාගයෙහි ඔවුන්ගේ කුරයන්හි සලකුණු තබා ගමනම බැලිය යුතු වේ. එපරිද්දෙන් මට ද ඒ භික්‍ෂූන් කෙරෙහි නැවත නැවත කිවයුත්තෙක් නොවී ය. මේ කරවු මෙය නො කරව් යයි සිහි ඉපදවීම් පමණක්ම කළ යුතු විය. ඔවුන් විසින්ද එකෙණෙහිම කටයුතු කරන ලද්දේ විය. නො කළ යුතු දේ අත්හරින ලද්දේම විය. **තස්මා **යම්හෙයකින් සුවච වූ අසුන් යෙදූ යානයක් සමාන වූවෝ ම, සිහි ඉපිදවීම් පමණකින්ම අත්හළේ ද එසේම තෙපි ද අත්හළ යුතුය යන අර්ථයි.
**ඵලණ්ඩෙහි** පලණ්ඩයෝ වනාහී පිළිල වෙති. එහෙයින් මෙසේ වදාළහ. **විසොධෙය්‍ය** පිළිල අනෙක් ගස්වැල් ද සිඳ බැහැර දැමීමෙන් ශුද්ධ කරන්නේ ය. **සුජාතා** මොනවට පිහිටියාහූ, **සම්මාපරිහරෙය්‍ය** සීමාව බැඳ ජලය ඉසීමෙන් ද, කලින් කල මුල අවට කෙටීමෙන් ද, වල් පඳුරු ආදිය සිඳීමෙන් ද දිමිගොටු, මකුළුදැල්, වියලිදඩු, හැරීමෙන් ද මනාකොට වඩන්නේ ය. පෝෂණය කරන්නේ ය. **වුද්ධි **ආදියෙහි කියන ලද අර්ථ ඇත්තේමය.
මෙවිට නො ඉවසීමෙහි දොස් දක්වන්නේ **භූතපුබ්බං** ආදිය කීහ. **වෙදෙහිකා** විදේහ රටවැසි කුලයකගේ දියණිය වූ නොහොත් ‘වෙද’ යී ප්‍රඥාව කියන ලදී. ප්‍රඥාවෙන් උත්සාහ කරයි. ඉරියව් පවත්වානුයි වෙදෙහිකා නමි. නුවණැත්තා යන අර්ථයයි. **ගහපතානී** ගෘහ ස්වාමිනීය, **කිත්තිසද්දො** යශෝරාවය. **සොරතො** සුරත බැවින් යුක්ත වූවා **නිවාතා** පහත් පැවැතුම් ඇත්තී, **උපසන්නා** නිවුනී, **දක්ඛා** බත් පිසීම්, යහන් ඇතිරීම්, පහන් දැල්වීම් ආදියෙහි දක්‍ෂ වූවා **අනලසා** උට්ඨාන වීර්ය ඇති. **සුසංවිහිතකම්මන්තා** මොනවට පිහිටුවන ලද කර්මාන්ත ඇත්තී, එකක් අනලස වූවා වෙයි. එතකුදු වුවත් යම් යම් බඳුනක් ගනීද. ඒ ඒ බඳුන බිඳී හෝ සිදුරු කරයි. මෝ වනාහි එබඳු නොවූවා යයි දක්වයි.
**දිවා උට්ඨාසී** පාන්දර කළ යුතු දෙනුන් දෙවීම ආදී කටයුතු නො කොට හිරු නැගී සිටි කල්හි (දවල් වී) නැගිටියි. **භෙ ජෙ කාලි** එම්බා කාලිය, **කිං ජෙදිවා උට්ඨාසි** දහවල් වී නැගිටින්නේ කිසියම් අපහසුවක් ඇද්ද, **නො වත රෙ කිඤ්චි** එම්බා කෙල්ල! තොපට අපහසුවක් නැත්නම්, හිසරුදාවක් පිටරුදාවක් ආදී කිසිවක් නැත්නම් දහවල් වී පිබිදෙන්නේ ඇයිදැයි කිපියා නො සතුටු වූවා ඇහිබැම උඩට ගෙන රවා බැළීය. **දිවාතරං උට්ඨාසි** දෙවන දවසෙහි ඉතා දවල් වී පිබිදුනාහුය. **අනත්තමන වාචං** එම්බා පාපී කෙල්ල, තමාගේ පමණ දනුව, ඇයි ගිනි සීතලයි කියා සිතයිද දැන් තී මට්ටු කරන්නෙමැයි ආදී කිපුණු වචන කියමින් හික්මවීය.
**පටිවිස්සකානං** අසල්වැසි ගෙහිමියන්ට, **උපජ්ඣාපෙසී** අවමන්කොට කීය. **චණ්ඩී** කීකරු නො වූවා, අපරාධ ඇත්තීය. යම් පමණ හොඳ ගතිගුණ තිබිණිද, එමෙන් දෙගුණයක් නරක් වූවාය. යහපත් දේ ටිකින් ටික පැමිණෙති. දෝෂයෝ එක දවසින් ම ඇතිවේ. **ඝොරත සොරතො** ඉතාම යහපත් වූයේ (සුරත) සෝවාන් වූවෙක්ද නැතහොත් සකෘදාගාමී, අනාගාමී, අර්හත් වූවෙක්දෝ කිවයුතු බවට පැමිණෙයි. **ඵුසන්ති** ස්පර්ශ කරමින්, ගැටෙමින්, හමුවට පැමිණෙති.
**අථ භික්ඛු සොරතොති වෙදිතබ්බො** එකල්හි අධිවාසනා ක්‍ෂාන්තියෙහි සිටියා වූ මහණ සුරත වූයේ යයි දතයුතු. **යො චීවර -පෙ- පරික්ඛාරහෙතුනි** යමෙක් සිවුරු ආදිය ඉතා ප්‍රණීත වූවන් ලබන්නේ පාසේදීම් පිට මිරිකීම් ආදී සේවා ආදිය ලබන්නේ එක් වචනයෙන්ම කෙරේද, **අලාභමානො** පෙර යම්සේ ලැබීද එසේ නො ලබන්නේ **ධම්මඤ්ඤෙව සක්කරොන්තො** ධර්මයට ම සත්කාරය මනාසේ **පිළිපැදීම්** කරන්නේ **ගරුකරොන්තො** ගරු වූ බර වූ ක්‍රියාවන් කරන්නේ, **අපචායමානො** ධර්මයටම යටත් පහත් පැවැත්ම දක්වන්නේ
මෙසේ නො ඉවසීමේ දොස් දක්වා, මෙවිට යමෙක් ඉවසත්ද ඔහු මෙසේ ඉවසතියි පස්වැදෑරුම් වාචනා මාර්ගය දක්වන්නේ **පඤ්චිමෙ භික්ඛවෙ** යනාදිය වදාළහ. එහි **කාලෙන** සුදුසු පැමිණි කාලයෙන්, **භූතෙන** ඇත්තා වූ විද්‍යමාන වූ කරුණකින්, **සණ්හෙන** මට වූ වචනයෙන් **අත්‍ථසංහිතෙන** අර්ථ නිශ්‍රිත වූ කාරණා නිශ්‍රිත වූ වචනයෙන්, **අකාලෙන **යනාදිය ඔවුන්ගේම විරුද්ධ වශයෙන් දතයුත්තාහ. **මෙත්තචිත්තා** උපන් මෙත් සිත් ඇත්තෝව **දෙසන්තරා** දුෂ්ට වූ සිත් ඇත්තාහූ ඇතුළත උපන් ද්වේෂ ඇත්තෝවැ **තත්‍ර** ඒ වචන පථයන්හි **ඵරිත්‍වා** පැතිර **තදාරම්මණඤ්ච **සියලු සත්ත්වයන් ඇති ලෝකය කෙසේ තදාරම්මණය කෙරේද යත්, පංච වචන පථයන් ගෙන ආ පුද්ගලයා මෙත් සිතට අරමුණු කොට, යළි ඒ මෙත් සිතටම සෙසු සත්ත්වයන් අරමුණු කරන්නේ, සියලු සත්ත්වයන් ඇති ලෝකය තදාරම්මණය කෙරෙයි.
මේ එහි වචනාර්ථයයි. **තදාරම්මණඤ්ච **ඒ මෙත් සිතටම අරමුණු කොට සබ්බාවන්තං සියළු සත්ත්වයන් ඇති** ලොකං** සත්ත්ව ලෝකය **විපුලෙන** නොයෙක් සත්ත්වයන් අරමුණුකොට ඇති **මහග්ගතෙන** මහද්ගත භූමියෙහි වූ **අප්පමාණෙන** මොනවට වඩන ලද්දා වූ, **අවෙරෙන** නිදොස් වූ **අබ්‍යාපජ්ඣෙන** නිදුක් වූ **ඵරිත්‍වා විහරිස්සාමි **මෙබඳු වූ මෛත්‍රී සහගත සිතින් ඒ පුද්ගලයා ද, සියලු ලෝකය ද ඒ සිතට අරමුණුකොට පතුරුවා වාසය කරන්නෙමු.
මෙවිට එහි අර්ථය ප්‍රකාශ කරන උපමාවක් දක්වන්නේ, **සෙය්‍යථාපි** යනාදිය කීහ. එහි **අපඨවිං** නො පොළොවක් කරන්නෙමි - අභාවයට පමුණුවන්නෙමි යන අර්ථයි. **තත්‍ර තත්‍රානි** ඒ ඒ තන්හි **විකිරෙය්‍ය** කූඩයකින් පස් ගෙන බිජුවට මෙන් විසුරුවන්නේය. **ඔට්ඨුහෙය්‍ය** කෙළ ගසන්නේය. **අපඨවිං කරෙය්‍ය** මෙසේ කයින් ද වචනයෙන් ද උත්සාහ කොටත් නො පොළොවක් කරන්නට හැකිවෙත් ද? **ගම්භීරා** යොදුන් දෙසිය දහසක් හා සිව් නහුතයක් ද, (දෙලක්‍ෂ හතලිස් දහසක්) පානය ගැඹුරුය. **අප්පමෙය්‍යා** හරස් අතට වූ කලි නො පිරිසුන් වූහ. **එව මෙව ඛො **දැන් මෙහි උපමා සන්සන්දනය මෙසේය. පොළව මෙන් මෙත් සිත දතයුතුය. උදැල්ල හා කූඩය ගෙන ආ මිනිසා මෙන් පංච වචන පථයන් ගෙන ආ පුද්ගලයා දතයුතුය. යම් සේ හෙතෙම උදැල්ලෙන් හා කූඩයෙන් මහ පොළව නොපොළොවක් කරන්නට ඔහු නො හැකි වේද, එපරිද්දෙන් පංච වචන පථයන් ගෙන ආ පුද්ගල තෙම තොපගේ මෙත් සිත අන් ආකාරයකට වෙනස් කරන්නට නොහැකි වන්නේම ය.
දෙවැනි උපමාවෙහි, **හළිද්දිං** යම්කිසි කහ පැහැයක් **නීලං** නිල හෝ පලාවන් නිල, **අරූපී** රූප රහිත වූයේ, තව ද කාෂ්ඨ දෙකක්හුගේ හෝ රුක් දෙකක්හුගේ හෝ යහන් දෙකක්හුගේ හෝ, ගල් දෙකක්හුගේ අතර පරිච්ඡින්න කාසරූපයයි. ආයේ නොවේද කුමක් හෙයින් මෙහි අරූපී යයි කියන ලදද? නිදර්ශන සහිත බවට ප්‍රතික්‍ෂේප වශයෙනි. එහෙයින් වදාළහ. **අනිදස්සනො** යම් හෙයකින් එහි රූපයක් අඳින්ට හෝ රූපයේ පහළවීම් දක්වන්නට නොහැකි වේද? එහෙයින් අරූපී යයි වදාරන ලදී. **අනිදස්සනො** දැකීමට චක්‍ෂු විඥානයට හමු නොවූයේ, මෙහි උපමා සැසඳීමෙහි වනාහි අහස මෙන් මෙත් සිතය. තෙලිකූර පස්වැනි කොට ඇති සතර සතරවිධ සායම් මෙන්, පස්වැදෑරුම් වචනයෝය. තෙලිකූර පස්වැනිකොට ඇති සායම් ගෙන ආ පුරුෂයා මෙන් පංච වචන පථයන් ගෙන ආ පුද්ගලයාය. යම්සේ හෙතෙම තෙලිකූර පස්වැනිකොට ඇති සායම්වලින් අහසේ රූප අඳින්නට නො හැකි වේද? එපරිද්දෙන් පංච වචන පථයන් ගෙන ආ පුද්ගලයා තොපගේ මෙත්සිත වෙනකොට තරහ ඉපදවීම දක්වන්නට නොහැකි වන්නේ ය.
තුන්වැනි උපමාවෙහි **ආදිත්තං **දිලිසෙන **ගම්භීරා අප්පමෙය්‍යා** මේ ගංගාවෙහි ගැඹුරු තැන ගවුවක් ද අඩ යොදුනක් ද ඇති ගඟේ පුළුල් බව ද එසේමැයි. දිගින් වනාහී යොදුන් පන්සියයක් වෙති. ගංගාව කෙසේ ගැඹුරු වූයේ ද අප්‍රමෙය්‍ය වූයේ ද යත්, මේ ප්‍රයෝගයෙන් පරිවර්තනය කොට උදුනෙහි දියක් මෙන් තවන්ට නො හැකිවන හෙයිනි. සිටි ජලය යම්කිසි උපායකින් අඟලක් හෝ අඟල් භාගයක් පමණ මෙසේ තවන්නට හැකි වේ. එතකුදු වුවත් මේ නදිය තවන්නට නො හැකි වේ. එහෙයින් මෙසේ වදාරන ලදී. මෙහි උපමා සන්සන්දනයෙහි වනාහී ගඟ මෙන් මෙත් සිතය. තණහුල ගෙන ආ පුරුෂයා මෙන් පංච වචන පථයන් ගෙන ආ පුද්ගලයාය. යම්සේ හෙතෙම තණ හුලින් නදිය තවන්නට නොහැකි වේද? එපරිද්දෙන් පංච වචන පථයන් ගෙන ආ පුද්ගලයා තොපගේ මෙත් සිත අන් පරිද්දෙකින් වෙනස් කරන්නට නොහැකි වන්නේය.
සතරවෙනි උපමාවෙහි **බිළාර හසතා** බළල් සමින් කළ පසුම්බිය **සුමද්දිතා** හොඳින් බඳින ලද්දී, **සුපරිමද්දිතා** ඇතුළත ද පිටතද හාත්පසින් මනාකොට මදින ලද්දී **තුලිනී** හිඹුල් පුළුන්, ලිය පුළුන් සමාන වූයේ **ඡින්න සස්සරා** සිඳින ලද සස්සර යන ශබ්ද ඇත්තේ **ඡින්නභබ්හරා** සිඳින ලද බබ්භර යන ශබ්ද ඇත්තේ, මෙහි උපමා සන්සන්දනයෙහි වනාහී බළල් පසුම්බිය මෙන් මෙත් සිතය. දඬුකැබිලිති ගෙන ආ පුරුෂයෙකු මෙන් පංච වචන පථයන් ගෙන ආ පුද්ගලයාය. යම්සේ හෙතෙම දණ්ඩකින් හෝ කැබලිත්තකින් හෝ බළල් අතකින් හෝ සස්සර ශබ්දය භබ්භර ශබ්දය නගන්නට නොහැකි වේද? එපරිද්දෙන් පංච වචන පථයන් ගෙන පුද්ගලයා තොපගේ මෙත්සිත වෙනස්කොට ද්වේෂය ඇතිකරන්නට නොහැකි වන්නේය.
ඔවරකා ලාමක හැසිරීම් ඇත්තාහු පහත් හැසිරීම් ඇත්තාහු නීච ක්‍රියා කරන්නා වූ යන අර්ථයි. **යො මනොපදොසෙය්‍ය** යම් මහණක් හෝ මෙහෙණක් හෝ සිත දූෂ්‍ය කරන්නේද? කියතින් පහතට කැපීම නො ඉවසන්නේ ද **නමො සො තෙන සාසනකරො** හෙතෙම ඒ නො ඉවසීමෙන් මගේ අවවාදය කරන්නේ නොවෙයි. එහෙත් මෙහි ඇවතක් නැති.
**අණුවො ථූලං වා** අල්ප සාවද්‍ය හෝ මහා සාවද්‍ය හෝ **යං තුම්හෙ නාධිවාසෙය්‍යාථ** යමෙක් තොප විසින් නො ඉවසිය යුතු නො වන්නේ ය යන අර්ථයි. **නො හෙතං භන්තෙ** වහන්ස, නො ඉවසිය යුතු වචන පථයක් නම් නොදක්නෙමු යන අදහසයි. **දීඝරත්තං හිතාය සුඛාය** මෙසේ භාග්‍යවතුන් වහන්සේ රහත් බවින් කුළුගන්වමින් අනුසන්‍ධි වශයෙන් දේශනාව නිම වූ සේක.
අලගද්දූපම සූත්‍ර වර්ණනාව
**එවම්මෙසුතං** මේ අල ගද්දූපම සූත්‍රයයි. එහි ගිජුලිහිණියන් නැසුවේනුයි ‘ගද්ධබාධි’ නම් වේ. ගිජුලිහිණියන් නැසූ පෙර පුරුෂයෝ මේ අය වෙත්නුයි ‘ගද්ධබාධිපුබබ’ නම් වෙයි. **ගද්ධබාධිපුබ්බස්ස** ගිජුලිහිණියන් නසන කුලයෙහි උපන්නහුගේ යන අර්ථයි. සගමොක් සුවයන්ට අන්තරාය කෙරෙත්නුයි **අන්තරායික** නම් වෙයි. ඔව්හූ කම්ම- කිලෙස විපාක-උපවාද-ආණාවීතික්කම වශයෙන් පස්වැදෑරුම් වේ. ඔවුන් අතරෙහි පංච ආනන්තරිය කර්මයෝ කර්මාන්තරායික නම් වෙත්. භික්‍ෂුණි දූෂක කර්මය ද එසේයි. එහෙත් එය මෝක්‍ෂයටම අනතුරු කරයි. ස්වර්ගයට අනතුරක් නැත. නියත මිථ්‍යාදෘෂ්ටි ධර්මයෝ ක්ලේශ අන්තරායික නම් වේ. පණ්ඩක තිරශ්චීනගතික උභතෝඛ්‍යඤ්ජනක යන අයගේ ප්‍රතිසන්ධි ධර්මයෝ විපාක අන්තරායික වෙත්. ආර්යෝපවාද ධර්මයෝ උපවාද අන්තරායික වේ. ඔව්හූ වූ කලී යම්තාක් ආර්යයන් ක්‍ෂමා නොකරවත්ද ඒ තාක්ම වෙති. එයින් මත්තෙහි නොවෙති. දැන දැන ඉක්මවන සප්ත ආපත්ති ස්කන්ධයෝ ආඥා ව්‍යතික්‍රම අන්තරාය වෙති. (අණ ඉක්මවීමේ අනතුර) ඔව්හුද යම්තාක් භික්‍ෂුභාවය ප්‍රාර්ථනා කෙරේ ද (ඇවතින්) නො නැගිටි හෝ වේද? නො දෙසා හෝ වේද ඒ තාක්ම වෙති. එයින් මත්තෙහි නො වෙති.
එහි භික්‍ෂුව ඇසූ පිරූ තැන් ඇතියහ. ධර්ම කථිකයහ. සෙසු අන්තරායකර ධර්මයන් දනී. එහෙත් විනයෙහි අදක්‍ෂ බැවින් ව්‍යවහාරය පැණවීම ඉක්මවීමේ අන්තරායකර ධර්මයන් නොදනී. එහෙයින් රහසිගතව මෙසේ සිතයි. මේ ගිහියෝ පස්කම් සුව වළඳමින්ම සෝවාන් සකෘදාගාමී අනාගාමී මාර්ග ඵලවල පැමිණෙත්. භික්‍ෂූහු මන වඩන්නා වූ රූපයෝ චක්ෂුර් විඥානයෙන් දකිති. කයින් විඳිය යුතු වූ ස්පර්ශයන් ස්පර්ශ කරති. මෘදු වූ සුවදායක වූ ඇතිරිලි ආදිය පරිහරණය කරති. මේ සියල්ල සුදුසුය. කවරහෙයින්ද ස්ත්‍රීන්ගේ රූප ශබ්ද ගන්ධ රස ස්පර්ශයෝ පමණක් නුසුදුසුද නොවටිත්ද, මෙසේ වරද රහිත වූ ප්‍රත්‍ය පරිභෝග රසය ද, වරද සහිත වූ කාම පරිභෝගය ද එකක් කොට, ගොරෝසු රුක් පට්ටා සමග ඉතා සිනිඳු නූලක් සම කරන්නෙකු මෙන්, අබ ඇටයක් සමග මහමෙර සමාන කරන්නාක් මෙන් පාපී දෘෂ්ටියක් උපදවා ඇයි භාග්‍යවතුන් වහන්සේ මහා සමුද්‍රය බඳින්නෙකු මෙන් මහත් උත්සාහයෙන් ප්‍රථම පාරාජිකා පත්තිය පනවන ලද්දේද? මෙහි වරදක් නැත. සවඥතාඥානය සමග ප්‍රතිවිරුද්ධ වෙමින් වෛශාරද්‍ය ඥානය වලක්වමින් ආර්ය මාර්ගයේ කණු කටු ආදිය හෙලමින් මෙවුන්දම් සෙවීමෙහි දොසක් වරදක් නැතැයි ජිනයන් වහන්සේ ආඥා චක්‍රයෙහි පහර දුන්නේ ය. එහෙයින් කීහ. **තථාහං භවෙතා ධමමං දෙසිතං අජානාමීති** යනාදිය.
**එවං ව්‍යං ඛො** එවං+විය ඛො එසේම **සමනුයුඤ්ජන්ති** ආදියෙහි කවර ලබ්ධියෙක්ද? ඔබ ලබ්ධිය කියනු මැනවැයි විචාරන්නාහු **සමනුයුඤ්ජන්ති** නම් වේ. ලබ්ධියෙහි පිහිටුවන්නේ, **සමනුගාහන්ති **යනුවෙන් කවර කාරණයකින් මෙසේ කියත්දැයි කරුණු විමසන්නේය. **සමනුභාසන්ති** නම් වේ. **අට්ඨිකංඛලූපමා කාමා** මද වූ රසවිඳීම් අර්ථයෙන් ඇටසැකිල්ලකට බඳු උපමා ඇත්තේ, **මංසපෙසූපමා** බොහෝදෙනාට සාධාරණ අර්ථයෙන් මස් වැදැල්ලකට බඳු උපමා ඇත්තේ **අංගාරකාසූපමා** මහත් වූ අභිතාප අර්ථයෙන් අඟුරු වලකට බඳු උපමා ඇත්තේ, **සුපිනකූපමා** මද කලක් එළඹ සිටීම අර්ථයෙන් සිහිනයකට බඳු උපමා ඇත්තාහුය. **යාචිතකූපමා** තාවකාලික අර්ථයෙන් පිරුළුවකට බඳු උපමා ඇත්තාහුය. **රුක්ඛඵලූපමා** සියළු අගපසඟ බිඳීම් අර්ථයෙන් රුෂ්ඵල හා උපමා ඇත්තාහු, **අසිසූනුපමා** දංගෙඩිය - මස්ලොඹුව යන අර්ථයෙන් කඩුව හා මස්ලොඹුවකට බඳු උපමා ඇත්තාහුය. **සත්තිසුලූපමා** විනිවිද යන අර්ථයෙන් සැත් හලකට බඳු උපමා ඇතියහ. **සප්පසිරූපමා** සැක සහිත බිය යන අර්ථයෙන් සර්ප හිසකට බඳු උපමා ඇතියහ. **ථාමසා** දෘෂ්ටි ශක්තියෙන්, **පරාමාසා** දෘෂ්ටිය ස්පර්ශ කිරීමෙන්, **අභිනිවිසස වොහරති** ඇතුළත්ව ව්‍යවහාර කෙරෙයි. ඇතුළත්ව දක්වයි.
**යතො ඛො තෙ භික්ඛු** යම් කලෙක ඒ භික්‍ෂූහු, **එවං ව්‍යා ඛො අහං භන්තෙ භගවතා** මෙය මොහු තමන්ගේ අදහසක් නැතැයි කියනු කැමැත්තේ වුවද, භාග්‍යවතුන්ගේ ආනුභාවයෙන් පිළිගනී. බුදුන්වහන්සේ හමුයෙහි කථා දෙකක් කීමට සමර්ථ කෙනෙක් නැත.
**කස්ස ඛො නාම ත්‍වං මොස පුරිසා** හිස් පුරුෂය, ඔබ මා විසින්, කවර ක්‍ෂත්‍රියයකුට - බ්‍රාහ්මණයකුට, වෛශ්‍යයකුට ශුද්‍රයෙකුට, ගිහියෙකුට හෝ පැවිද්දෙකුට මෙවැනි ධර්මයක් දේශනා කරන ලද්දේ යයි දන්නේද?
**අථ ඛො භගවා භික්ඛු ආමන්තෙසි **මෙය වෙනම ගැළපීමෙකි.
අරිට්ඨතෙම මෙසේ සිතුවේල, භාග්‍යවතුන් වහන්සේ මට හිස් පුරුෂයා යයි කියයි. එහෙත් හිස් පුරුෂයා යයි කී පමණින් මාර්ග ඵලයන්ට හේතුසම්පත් නැතිවන්නේ නොවෙයි. වංගන්ත පුත්‍ර වූ උපසේන තෙරුන්ටද, **අතිලහුං ඛො ත්‍වං මොඝපුරිස බාහුල්ලාය ආවත්තො** යනුවෙන් හිස් පුරුෂය යි අමතා අවවාද කළේය. තෙරුන්වහන්සේ ඊට පසු මෑතකදී වෑයම් කරමින් ෂට් අභිඥා අවබෝධ කළේය. මම ද එසේ වීර්යය වඩා මාර්ගඵල උපදවන්නෙමි. එවිට භාග්‍යවතුන් වහන්සේ නටුවෙන් ගිලිහුණු පඬුවන් පැහැ ඇති ඉදුණු කොළයක් මෙන් සසුන්හි නොවැඩෙන බැව් දක්වමින් මෙම දේශනාව ඇරඹීය.
**උස්මීකතො** මහණෙනි, ඔබලා කුමක් සිතන්නහුද? මේ අරිට්ඨ තෙමේ මෙබඳු ලබ්ධි ඇත්තේ සර්වඥතාඥානය හා ප්‍රතිවිරුද්ධව වෛශාරද්‍ය ඥානය වළක්වා තථාගතයන්ගේ ආඥා චක්‍රයෙහි පහර දෙමින් මේ ශාසනයෙහි උණුසුම් කරන ලද්දේ වේද? යම්සේ මහත් වූ ගිනිකඳක් නිවීගිය කල්හි, යළි මහා ගිනිකඳක් වන්නේද? කලාමැදිරියෙකු පමණ වූ ගිනි පුපුරක් වේ මැයි, එපරිද්දෙන් මොහුට ඉතාම සුළු වූ යම් නුවණක් නිසා වෑයම් කරන්නේ මගපල උපදවන්නේ ද එබඳු මද පමණ වූත් ඤාණයක් ඇත්ද? **නොහෙත භන්තෙ** ස්වාමීනි, මෙබඳු ලබ්ධි ඇත්තෙකුට ඤාණෝස්මයක් කොයින්ද? මාර්ග ඵලයන්ට ප්‍රත්‍යවීමට සමර්ථ වූ ඥානෝස්මයෙන් උණුසුම් කළ බැව් ප්‍රතික්‍ෂේප කරමින් කියත්. **මංකුභූතො** තෙද රහිත වූයේ, **පත්තක්ඛන්‍ධො** පහතට හෙලූ කඳ ඇති, **අප්පටිභානො** කිසිදු වැටහීමක් නොදක්නේ, සුන් වූ වැටහීම් ඇත්තේ, මෙබඳු වූ නෛර්යාණික ශාසනයක් ලැබ නොවැඩෙන ස්වභාව ඇත්තෙමි වූයෙම්ල, නසන ලද ප්‍රත්‍ය ඇත්තෙමි වීම්ල, තමන්ගේ නුසුදුසු බව සිහිකල්පනා කරමින් පයෙහි ඇගිලිවලින් බිම සාරමින් හුන්නේය.
**පඤ්ඤායිස්සසි** මෙයද වෙනම ගැළපීමෙකි. අරිට්ඨ තෙම මෙසේ සිතුවේල. භාග්‍යවතුන් වහන්සේ මගේ මාර්ගඵලයන්ට හේතු සම්පත් පසිඳුනා ලදැයි කියති. එහෙත් බුදුවරු දහම් දෙසන්නේ හේතුසම්පත් ඇති අයට පමණක්ම නොවේ. හේතුසම්පත් නැති අයටද දහම් දෙසති. මම ශාස්තෲන් වහන්සේ සමීපයෙන් බුද්ධාවවාද ලැබ තමාගේ සම්පත්තියට පැමිණෙන කුසලයක් කරන්නෙමි. ඉක්බිති, ශාස්තෲන් වහන්සේ ඔහුට අවවාද දීම ප්‍රතික්‍ෂේප කරන්නේ **පඤ්ඤායිස්සසි** යනාදිය වදාළහ. හිස්පුරුෂය, තෙපිම මේ **පාපකෙන දිට්ඨිගතෙන** පාපී වූ ලාමක වූ දෘෂ්ටිය නිසා නිරයාදියෙහි (පැනෙන්නෙහි) දුක් විඳින්නෙහි. මා සමීපයේ තොපට බුද්ධාවවාදයක් නම් නැත. මට තොපගෙන් වැඩක් නැත. අර්ථයක් නැත. **ඉධාහං භික්ඛු පටිපුච්ඡස්සාමි** මම මේ පිළිබඳව භික්‍ෂූන්ගෙන් නැවත විචාරන්නෙමි.
**අථඛො භගවා** මෙය ද වෙනම ගැලපීමෙකි. මෙහිදී භාග්‍යවතුන් වහන්සේ පිරිස පිරිසිදු කරන සේක. අරිට්ඨ මහණ ගණයෙන් බැහැර කරන සේක. ඉදින් පිරිසෙහි සිටිය අය අතරින් කිසිවකුට මෙවැනි සිතක් උපදින්නේද? මේ අරිට්ඨ භාග්‍යවතුන් විසින් නොකියන ලද්දක් කියන්නට කෙසේ පුළුවන් වන්නේද? පිරිස් මැද භාග්‍යවතුන් වහන්සේ කථාව පටන්ගත් කල්හි වහා කියන ලද්දේ ද කියායි. මෙසේ කියන ලද අරිට්ඨ තෙමේම නො අසයි. අනෙක් අය විසින් ද අසන ලද්දේය. ශාස්තෲන් වහන්සේ අරිට්ඨ මහණ නිග්‍රහ කෙරේද එපරිද්දෙන්ම මට ද නිග්‍රහ කරන සේක. මෙසේ අසාත් නිහඬ බවට පැමිණෙන්නේ ය. ඒ සියල්ල නො කරන්නාහුය. මා විසින් ද නො කියන ලද්දක් අන්‍යයන් විසින්ද අසන ලද්දේ නැතැයි තුම්හෙපි මෙ භික්ඛවෙ ආදී වශයෙන් පිරිසෙහි ලබ්ධිය නිරවුල් කරන සේක. මෙසේ පිරිසෙහි ලබ්ධිය නිරවුල්, නිවැරදි කිරීමෙන්ම අරිට්ඨ භික්‍ෂුව සමූහයෙන් බැහැර කරන ලද්දේ වේ.
දැන් අරිට්ඨගේ ලබ්ධිය ප්‍රකාශ කරන සේක් **සො වත භික්ඛවෙ **යනාදිය කීහ. එහි **අඤ්ඤත්‍රෙව කාමෙහි** යනාදියෙහි මහණෙනි, යම්කිසි ශ්‍රමණයෙක්, ‘අනතරාය කරහ’යි කියන ලද ධර්මයන් සේවනය කරන්නාට, එම ධර්මයන් ස්වර්ගමෝක්‍ෂ සම්පත්තියට අන්තරාය පිණිස හේතු නොවේයයි මතවාදයක් පිලිගැනීමක් ඇත්තේ ද? හෙතෙම ඒකාන්තයෙන් ක්ලේශ කාමයන්ගෙන් ද, ක්ලේශකාම සම්ප්‍රයුක්ත සඤ්ඤා විතර්කයන්ගෙන්ද, වෙන්ව මේ ධර්මයන් හැර මේ ධර්මයන්ගෙන් වෙන්ව වස්තුකාමයන් සේවනය කරන්නේය. මෛථුන සමාචාරයෙහි හැසිරෙන්නේය. **නෙතං ඨානං විජ්ජති** මේ කාරණය නම් නැත. මෙය කරුණු රහිතය. අනවකාශය,
මෙසේ භාග්‍යවතුන් වහන්සේ, යම්සේ රෙදි සෝදන්නෙක් සුවඳ වූද, දුගඳ වූද, පරණ වූද, අලුත් වූද, පිරිසිදු වූද, අපිරිසිදු වූද, රෙදි සියල්ල එක්කොට පොදියක් කෙරේද? එපරිද්දෙන් භික්‍ෂූන්ගේ අහිතකර ආශාවක් වන ප්‍රණීත චීවරාදීන්ගේ පරිභෝගයද, නිබඳ සිල් නැත්තවුන්ට අන්තරායකර වූ සච්ඡන්‍ද රාග පරිභෝගයද නිබඳ සිල් ඇති භික්‍ෂූන්ට ආවරණය කරවූ සච්ඡන්‍දරාග පරිභෝගය ද, සියල්ල එක සමාන කෙරේයයි අරිෂ්ඨගේ මතවාදය ප්‍රකාශකොට, අනතුරුව වරදවා ගන්නා ලද පර්යාප්ති දෝෂය දක්වන සේක් **ඉධ භික්ඛවෙ එකච්ච** යනාදිය වදාළහ.
එහි **පරියාපුණන්ත** උගනිත්. **සුත්තං** යනාදියෙහි උභතො විභංග නිද්දේස - ඛන්‍ධක - පරිවාරයෝ ද, සුත්ත නිපාතයෙහි මංගල සූත්‍රය, රතන සූත්‍රය, නාලක සූත්‍රය, තුවටක සූත්‍රයෝ ද අන්‍ය වූ සූත්‍ර නාමය ඇති තථාගත වචනය ද, සුත්ත යයි දතයුතු. සියලුම ගාථා සහිත සූත්‍ර **ගෙය්‍ය** යයි දතයුතු. විශේෂයෙන් සංයුක්ත නිකායෙහි සියලුම සගාථක වර්ගයයි. සියළු අභිධර්ම පිටකය ද, ගාථා රහිත සූත්‍රද, අෂ්ඨාංගයෙන් සංග්‍රහ නොකරන ලද අන්‍ය වූත් යම් බුද්ධ වචනයක් වේනම් එයද **වෙය්‍යාකරණ **යයි දතයුතු. ධම්මපද, ථෙරගාථා, ථෙරිගාථා ද සූත්‍ර නිපාතයෙහි සූත්‍ර නාමය නොලත්, සුද්ධික ගාථාද **ගාථා** යයි දත යුත්තීය. සොම්නස් සහගත නුවණින් වදාළ ගාථා ප්‍රතිසංයුක්ත වූ ද අසූවක් සූත්‍රාන්තයෝ **උදාන** යයි දතයුතුය. **වුත්තමිදං භගවතා** යනාදී නයින් දසාධික සූත්‍රාන්ත සියය **ඉතිවුත්තක** යයි දතයුත්තාහ. **අපණ්ණක ජාතකය** ආදිකොට ඇති පන්සියපනසක් අධික කොට ඇති ජාතක **ජාතක** නමැයි දතයුත්තාහ. **චත්තාරො මෙ භික්ඛවෙ අච්ඡරියා අබ්භූත ධම්මා ආතංන්‍දො** යනාදි නයින් පැවති ආශ්චර්ය අද්භූත ධර්ම ප්‍රතිසංයුත්ත වූ සූත්‍රාන්තයෝ **අබ්භූතධම්ම** යයි දතයුතුය. චුල්ලවේදල්ල මහාවේදල්ල සම්මාදිට්ඨි සක්කපඤ්හ, සංඛාර භාජනීය, මහා පුණ්ණම සූත්‍රාදිය නුවණ ද සතුට ද ලබමින් විමසන ලද සූත්‍රාන්තයෝ **වෙදල්ල** යයි දතයුතු.
**අත්‍ථ නං උප පරික්ඛන්ති** ප්‍රයෝජන ලැබෙන අර්ථය කාරණාර්ථය. තුලනය නොකරති. නොවිමසති. **අනුපරික්ඛතං** නො විමසන්නවුන්ට **නිජ්ඣානං ඛමන්ති **නොවැටහෙත්, ඇස් හමුවට නො පැමිණෙත්. මෙතැන්හී සීලය, සමාධිය, විදර්ශනාවය, මාර්ගය, ඵලය, වෘත්තය, විවෘත්තය හෝ කියන ලදැයි දැනගන්නට හෝ නොහැකි වේය යන අදහසයි. **තෙ උපාරම්භානිසංසාචෙවා** යනු ඔහුගේ අනුන්ගේ වාදයෙහි දෝෂාරෝපණය අනුසස් කොට ඇත්තාහූ වැ ප්‍රගුණ කෙරෙත් යන අර්ථයි. **ඉති වාදප්ප මොක්ඛානි සරසාච** මෙසේ තමන්ගේ වාදයෙහි දොෂාරෝපණයෙන් මිදීම අනුසස්කොට ඇත්තාහූවැ අන්‍යයන් විසින් ස්ව වාදයෙහි දොස් නැගූ කල්හී ඒ දෝෂය මෙසේත් මෙසේත් මුදන්නෙමුයි යන මේ කාරණයෙන් ප්‍රගුණ කෙරෙත් යන අර්ථයි. **තඤ්චස්ස අත්‍ථං නානු භොන්ති **යම් මාර්ගයක් හෝ ඵලයක් සඳහා කුලපුත්‍රයෝ ධර්මය පුහුණු කරත්ද, ඒ ධර්මයේ අර්ථය වරදවා ගන්නාහු නොවෙති. නැවතද පරවාදයෙහි දොස් නගන්නට, ස්වකීය වාදයෙන් මුදන්නට නොහැකි වන්නාහුද ඒ අර්ථය නො ලබත්.
**අලගද්දත්‍ථිකො** යනු සර්පයෙකු කැමති වූයේ **ගදො** යනු විසට නමකි. එය ඔහුට සම්පූර්ණයෙන් ඇත්තේනුයි, විසෙන් යුක්ත වෙයි යන අරුතින් **අලගද්දො** අලගද්ද නම් වේ. **භොගෙ** ශරීරයෙහි. **ඉධපන භික්ඛවෙ එකච්චෙ කුලපුත්තා ධම්මං පරියාපුණන්ති** එතෙරවීම් වශයෙන් පර්යාප්තිය උගනිත්. පර්යාප්ති තුනෙකි. අලගද්ද පරියත්ති නිත්‍ථරණ පරියත්ති භණ්ඩාගාරික පරියත්ති යනුවෙනි.
එහි යම්කිසිවෙක් සිවුරු ආදිය ලබාගැනීමේ අදහසින් ද සිව්පිරිස් මැද කැපී පෙනීමේ අදහසින් ද, ලාභසත්කාර ලැබීමෙන් අදහසින් ද, බුද්ධ වචනය උගන්නේ නම් ඒ ‘අලගද්ද පරියත්ති’ නමි. මෙසේ බුද්ධ වචනය පුහුණු කිරීමට වඩා පුහුණු නොකොට නින්දට යාම ඉතා උතුම් වේ.
යම් කෙනෙක් බුද්ධ වචනය උගෙන, සීලය පැමිණි තන්හි සිල් පුරා, සමාධිය පැමිණි තන්හි සමාධියට සමවැදී, විදර්ශනාව පැමිණි තන්හි විදර්ශනා වඩා, මාර්ගඵලයන් පැමිණි තන්හි මාර්ගය වඩන්නෙමි. ඵලය ප්‍රත්‍යක්‍ෂ කරන්නෙමියි බුද්ධ වචනය උගනී ද, ඔහුගේ එම පර්යාප්තිය නිත්‍ථරණ පර්යාප්තිය වේ.
ක්ෂීණාශ්‍රවයාගේ පරියාප්තිය වනාහි භාණ්ඩාගාරික පර්යාප්ති නම් වේ. ඔහු විසින් පරිඥානය නො කළ, ප්‍රහීණ නොකළ, අභාවිත වූ ප්‍රත්‍යක්‍ෂ නොකළ ඵලයෙක් නැත. යම්හෙයකින් හෙතෙම පරිඥානය කළ ස්කන්‍ධ ඇත්තේ ද, ප්‍රහීණ කළ කෙලෙස් ඇත්තේද වැඩූ මාර්ගය ඇත්තේද ප්‍රත්‍යක්‍ෂ කළ ඵලය ඇත්තේද එහෙයින් බුදු වදන් පුහුණු කරන්නේ පාලිය රකින්නේ ප්‍රවේණිය, පාලනය කරන්නේ වංශය රකින්නෙක්ම වී උගනියි. මෙසේ ඔහුගේ පර්යාප්තිය භාණ්ඩාගාරික පරියාප්තිය වේ.
යම්කිසි පෘථග්ජනයෙක් සාගින්න හා බිය ඇති කල්හි ග්‍රන්‍ථධාරීව එකතැනක විසීමට අපහසු වන්නේ තෙමේ (භික්‍ෂාචාරයෙන්) පිණ්ඩපාතයෙන් අතිශයින් ක්ලාන්ත වෙමින් ඉතා මිහිරි වූ බුද්ධවචනය නොනසීවා. පරම්පරාව දරන්නෙමි. වංසය තබන්නෙමි. ප්‍රවේණිය පාලනය කරන්නෙමි. පුහුණු කරන්නේ ද ඔහුගේ පර්යාප්තිය භාණ්ඩාගාරික පරියාප්තිය වේද නොවේද? නොවෙයි කුමක් හෙයින් ද ස්වකීය ස්ථානයෙහි නොසිට පුහුණු කළ හෙයිනි. පෘථග්ජනයාගේ පර්යාප්තිය නම් ‘අලගද්දා’ හෝ ‘නිත්‍ථරණ’ නම් වෙයි. සප්ත ශෛක්‍ෂයන්ගේ පර්යාප්තිය ‘නිත්‍ථරණ’ මය. ක්‍ෂීණාශ්‍රවයාගේ භාණ්ඩාගාරික පර්යාප්තියමැයි. මෙතන්හි නිත්‍ථරණ පරියාප්තිය අදහස් කරයි.
**නිජ්ඣාවං ඛමන්තීති** ශීලාදිය ආ තැන්හි මෙහි ශීලය කියන ලදී. මෙහි සමාධිය මෙහි විදර්ශනාය, මෙහි මාර්ගය - මෙහි ඵලය මෙහි වෘත්තය, මෙහි විවෘත්තය, මිථ්‍යා මාර්ගයට පැමිණෙත්. **තඤ්චස්ස අත්‍ථං අනුභොන්තී **යම් මාර්ග ඵලයන් සඳහා ප්‍රගුණ කෙරෙත්ද, මනාකොට ගන්නා ලද පර්යාප්තිය නිසා මාර්ගය වඩා ඵලය ප්‍රත්‍යක්‍ෂ කරන්නාහූ ඒ ධර්මයේ ප්‍රයෝජනය ලබත්ද? අනුන්ගේ දොස් පෙන්වා දෙන්නට හැකිවන්නේද, තමන්ගේ වාදයට ආරෝපණය කළ දෝෂය කැමති කැමති තැනකින්, නිවැරදි කරන්නට මුදවන්නට හැකිවන්නේද ඒ ප්‍රයෝජනය ලබත්මයි. **දීඝරත්තං හිතාය සුඛාය සංවත්තන්ති** ශීලාදිය ආ තැන්හි ශීලාදිය පුරන්නවුන්ට ද, අන්‍යයන්ගේ වාදයෙහි කරුණු සහිතව දොස් නගන්නවුන්ට ද ස්වකීය වාදයෙන් දෝෂය බැහැර කරන්නවුන්ට ද, රහත්බවට පැමිණ පිරිස් මැද දහම් දෙසා, ධර්ම ශ්‍රවණයෙන් සතුටු වූවන් විසින් එළවූ සිව්පසය වළඳන්නවුන්ට ද, දිගුකලක් හිතසුව පිණිස පවතිත්.
මෙසේ මනාකොට උගන්නා ලද බුද්ධ වචනයෙහි අනුසස් දක්වා එහිම යොදවන්නේ **තස්මාතිහ භික්ඛවෙ** යනාදිය වදාළහ. එහි **තස්මා **යම්හෙයකින් වරදවා ගත්තා වූ පර්යාප්තිය වරදවා ගත් සර්පයෙකු මෙන් දිගුකලක් අහිත පිණිස දුක් පිණිස පවතී යන අර්ථයි. **තථානං ධාරෙය්‍යාථ** එසේම එය දරන්නහුය. ඒ අර්ථයෙන්ම ගන්නාහුය. **යෙ වා පනස්ස ව්‍යත්තා භික්ඛූ** අන්‍ය වූ සැරියුත්, මුගලන්, මහා කාශ්‍යප, කච්චායන ආදී ව්‍යක්ත වූද ප්‍රඥාවන්ත වූද භික්‍ෂූන්ගෙන් විමසිය යුතුය. මගේ ශාසනයෙහි අරිට්ඨ භික්‍ෂුව මෙන් මඩ හෝ කසළ නොදැමිය යුතුය. නොබහාළිය යුතුය.
**කුලලූපමං** පසුරක් සමානකොට, **නිත්‍ථරණත්‍ථාය** චතුරෝඝයෙන් එතෙරවීම පිණිස **උදකණ්ණවං** යම් ජලයක් වනාහි ගැඹුරුද පුළුල් නොවේද නැතිනම් පුළුල් ද ගැඹුරු නොවේ ද එය අර්ණවයයි කියනු නොලැබේ. යම් ජලයක් ගැඹුරුත් වේද, පුළුලුත් වේද, එය අර්ණවයයි කියනු ලැබේ.
**මහන්තං උදකණ්ණවං** යනු මහත් වූද, පුළුල් වූද, ගැඹුරු වූද, ජලයකැයි මෙසේ අර්ථ වේ. **සාසංකං** යම්කිසි තැනෙක සොරුන් විසූ තැන පෙනේද සිටි තැන පෙනේද හොත් තැන පෙනේද, හුන් තැන පෙනේද එයයි. **සප්පටිභයං** යනු යම්කිසි පෙදෙසක සොරුන් විසින් මිනිස්සු නසන ලද්දාහු දක්නට ලැබේද, පැහැර ගන්නාහු දක්නා ලද්දේද, තලන ලද්දාහු දක්නට ලැබේද (එයයි) **උත්තර සෙතුං** ගඟට ඉහලින් තනන ලද පාලම, **කුල්ලං බන්‍ධිත්‍වා** කුල්ල නම් දියෙන් එතෙරවීම සඳහා මිටිකොට බඳනා ලද්ද පහුරු ආදියයි. යමෙක් ‘උළුම්ප’ පාරුව යයි ද කියනු ලැබේ. **උස්සාදෙත්‍වා** ඔසවා තබා, **නිච්චකාරී** කරනසුළු වූයේ, යෝග්‍ය සේ කරනසුළු වූයේ, සුදුසු සේ කරන සුළු වූයේ යන අර්ථයි.
**ධම්මාපි වො පහාතබ්බා** මෙහි ධමමා යනු සමථ විදර්ශනාය. භාග්‍යවතුන් වහන්සේ සමථයෙහි ද විදර්ශනාවෙහි ද, ඡන්‍දරාගය දුරුකරවන සේක. සමථයෙහි ඡන්‍දරාගය කෙසේනම් දුරු කරන්නේද? ‘**ඉති ඛො උදායි නෙවසඤ්ඤා නාසඤ්ඤායතනස්සපි පහානං වදාමි පස්සසි නො ත්‍වං උදායි තං සංයෝජනං අණුංවා ථූලංවා යස්සාහං නො පහානං වදාමි**’ උදායී මෙසේ වනාහී නේවසඤ්ඤා නාසඤ්ඤායතනයාගේ ද ප්‍රහාණය කියමි. උදායි! මම යම් සංයෝජනයක්හුගේ ප්‍රහාණය නො කියම්ද, සියුම් වූ හෝ මහත් වූ හෝ ඒ සංයෝජනය තෙපි දක්නහුද? යන මෙහි ශමථයෙහි ඡන්‍දරාගය දුරුකර වූයේය. **ඉමඤ්ච තුම්හෙ භික්ඛවෙ දිට්ඨිං එවං පරිසුද්ධං පරියොදාතං න අල්ලීයෙථ, න කෙළායෙථ, න ධනායෙථා ති එත්‍ථ විපස්සනාය ඡන්‍දරාගං පජහාපෙසි **මහණෙනි, තෙපි මෙසේ පිරිසිදු වූ හාත්පසින් සිදු වූ මේ දෘෂ්ටිය නොඇලෙන්නාහුය. මමත්වය නොකරන්නාහුය. ධනයක් මෙන් නොගන්නාහුය. මෙසේ විදර්ශනාවෙහි ඡන්‍දරාගය දුරු කරවූහ. මෙහි දෙතැන්හිම ඡන්‍දරාගය දුරුකරන අයුරු පෙන්වීය. **ධම්මාපි වො පහාතබබා පගෙව අධම්මාති ආහ** යී වදාළහ.
එහි අදහස මෙසේය. මහණෙනි, මම මෙබඳු වූ ශාන්ත වූද, ප්‍රණීත වූද ධර්මයෙහි ඡන්‍දරාග ප්‍රහාණය කියමි. නැවතත් යම්හෙයකින් මේ අරිට්ඨ නම් වූ හිස් පුරුෂයා වරද රහිතය යන හැඟීම ඇතිව පස්කම් ගුණයන්හි ඡන්‍දරාගය අන්තරායකර නොවේයයි කියාද, ගම්වැසියන්ගේ හීන ධර්මයක් වූ, දූෂිත නො සියුම් වූ, දිය කිස අවසන්කොට ඇති, අසද්ධර්මයෙහි (ඡන්‍දරාග ප්‍රහාණය නොකියයිද) අරිට්ඨ විසින් මෙන් තොප විසින් මාගේ ශාසනයෙහි මඩ හෝ කසල නොදැමිය යුතුය. භාග්‍යවතුන් වහන්සේ මෙසේ අවවාද මගින් අරිට්ඨ භික්‍ෂුවම නිග්‍රහයට පත් කෙරේ.
දැන් යමෙක් පංචස්කන්‍ධයෙහි තෙපරිදි ගැනීම් වශයෙන් මම ය මාගේ ය යයි ගනීද හෙතෙම මාගේ සසුන්හි අරිට්ඨ මෙන්ම මඩ කසල දමන්නේ යයි දක්වමින් **ඡ ඉමානි භික්ඛවෙ** යනාදිය කීහ. එහි දිට්ඨිට්ඨානානි යනු ලබ්ධිය ය. ලබ්ධි ස්ථානය, ලබ්ධියේ අරමුණු, ලබ්ධියේ ප්‍රත්‍යයද, දිට්ඨිට්ඨානයයි. **රූපං එතං මම** යනාදියෙහි **එතං මම** යනු තෘෂ්ණා වශයෙන් ගැනීමයි. **එසොහමස්මි** යනු මාන වශයෙන් ගැනීමයි. **එසො මෙ අත්තා** අරමුණු වශයෙන් ගැනීමයි. මෙහි රූපය අරමුණුකොට ඇති තෘෂ්ණා, දෘෂ්ටි, මාන කියන ලදී. රූපය වනාහි ආත්මය යයි නොකිය යුතු. වේදනා යනාදියෙහි ද මෙම ක්‍රමයමැයි. **දිට්ඨං** රූපායතනය. **සුතං** ශබ්දායතනය. **මුතං** ගන්‍ධායතනය - රසායතනය - ස්පර්ශායතනය, එය පැමිණ ගතයුතු බැවින් මුත යයි කියන ලදී. ඉතිරි සප්තායතනයෝ **විඤ්ඤාත** නම් වේ.
**පත්තං **යනු සොයා හෝ නොසොයා පැමිණෙන ලද්ද, **පරියෙසිතං** පැමිණෙන ලද හෝ නොපැමිණෙන ලද හෝ සොයන ලද්ද, **අනුවිචරිතං මනසං** නම් සිතෙන් හැසිරෙන ලද්ද, ලෝකයෙහි සොයා පැමිණෙන ලද්දේ ද ඇත. සොයා නො පැමිණෙන ලද්දේ ද ඇත. එහි සොයා පැමිණෙන ලද්දේ ‘පත්ත’ නම් වේ. සොයා නො පැමිණෙන ලද්දේ. ‘පරියේසිත’ නම් වේ. නො සොයා පැමිණෙන ලද්දේ ද, නො සොයා නො පැමිණෙන ලද්දේ ද ‘මනසානු විචරිත’ නම් වේ.
නොහොත් සොයා පැමිණෙන ලද්දේ ද, නො සොයා නො පැමිණෙන ලද්දේ ද පරියෙසිත අර්ථයෙන් ‘පතත’ නමි. සොයා නොපැණෙන ලද්දේ ‘පරියේසිත’ නමි. නො සොයා නො පැමිණෙන ලද්දේ ‘මනසානු විචරිත’ නමි. මේ සියල්ල හෝ සිතින් අනුවිචරිත හෙයින් මනසානු විචරිත නම් වෙයි. මෙයින් විඥානය අරමුණුකොට ඇති තෘෂ්ණා, දෘෂ්ටි, මාන කියන ලදී. මෙහි දේශනා විලාසයෙන්ම දෘෂ්ටාදී අරමුණු වශයෙන් විඥානය දක්වන ලදි.
**යම්පිදං දිට්ඨිට්ඨානං** හේ ලෝකය යනාදී ක්‍රමයෙන් පැවැති යම් මේ දෘෂ්ටි ස්ථානයක්
**සො ලොකො සො අත්තා** යම් මෝ **රූපං අත්තනො සමනුපස්සති** ආදී වශයෙන් පවත්නා දෘෂ්ටියත්, ලෝකයත් ආත්මයත් වේ යයි ගනීද, ඒ දෘෂ්ටිය සඳහා මෙය කියන ලදී. **සො පෙච්ච භවිස්සාමි** මම පරලොව ගොස් නිත්‍ය වූවෙක් වන්නෙමි. නො නස්නා කෙනෙක් වන්නෙමි. ශාස්වතයෙක්, නොවෙනස්වන ස්වභාව ඇත්තෙක් වන්නෙමි. මහමෙර, මහා පෘථිවිය, මහා සමුද්‍රය ආදිය මෙන් ශාස්වතීන් සමග එසේ සිටින්නෙමි. **තම්පි එතං මම** ඒ දර්ශනයද මෙය මාගේ ය, මම ම වෙමි, මේ මාගේ ආත්මයයි දකී. මෙයින් රූපායතනය අරමුණු කොට ඇති, මාන දෘෂ්ටීහු කියන ලද්දාහුමය. විදර්ශනාවෙන් ප්‍රති විදර්ශනා කාලයෙහි මෙන්, පශ්චිම දෘෂ්ටියෙන් පූර්ව දෘෂ්ටිය ගන්නා කාලයෙහි මෙසේ වෙයි.
ශුක්ල පක්‍ෂයෙහි **රූපං නෙතං මම** රූපයෙහි තෘෂ්ණා මාන දිට්ඨි ග්‍රහණයෝ ප්‍රතික්‍ෂේප කරන ලදහ. වේදනාදියෙහි ද මෙම ක්‍රමයමැයි. **සමනුපස්සති** යන මේ පදයෙන් තණ්හා සමනුපස්සනා, මාන සමනුපස්සනා, දිට්ඨි සමනුපස්සනා, ඤාණ සමනුපස්සනා යන සිව් සමනුපස්සනාවෝ කියති. ඔව්හූ අකුසල පක්‍ෂයෙහි තුන් සමනුපස්සනාවන්ද, කුසල පක්‍ෂයෙහි ඤාණ සමනුපස්සනාවද කියන ලදී. **අසති න පරිතස්සති** නොපෙනෙන කල්හී භය පරිතස්සනාවෙන් හෝ තණ්හා පරිතස්සනාවෙන් තැති නො ගන්නේ ය, මෙයින් භාග්‍යවතුන් වහන්සේ අධ්‍යාත්ම ස්කන්ධයන්ගේ විනාශය ඇති කල්හි, තැති නොගන්නා වූ රහතන් වහන්සේ දක්වමින් දේශනාව මුදුන් පැමිණවූහ.
**එවං වුත්තෙ අඤ්ඤතරො භික්ඛු** භාග්‍යවතුන් වහන්සේ විසින් මෙසේ වදාළ කල්හි එක්තරා බුද්ධ වචන ගැළපීමෙහි දක්‍ෂ වූ භික්‍ෂුවක්, භාග්‍යවතුන් වහන්සේ විසින් අධ්‍යාත්ම ස්කන්ධයන්ගේ විනාශය ඇති කල්හි තැති නොගන්නා වූ ක්ෂීණාශ්‍රවයා දක්වා දේශනාව නිමවන ලදී. එසේ වුවත් ස්කන්ධයන්ගේ විනාශයෙහි තැති නොගන්නහු ඇති කල්හි අධ්‍යාත්මයෙහි තැති ගන්නෙක් ද, බාහිර පරිෂ්කාර විනාශයෙහි තැති ගන්නෙක් ද, තැති නො ගනෙක් ද විය යුතුයි. මෙසේ මේ සතර කාරණයන්ගෙන් මේ ප්‍රශ්නය විචාළ යුතු යයි සිතා සිවුර ඒකාංස කොට ඇඳිලි බැඳ භාග්‍යවතුන් වහන්සේට මෙසේ කීය. **බහිද්ධා අසති** බාහිර පරිෂ්කාරයන්ගේ විනාශයෙහි **අහු වතමෙ** ඒකාන්තයෙන් මට සොඳුරු වූ යාන වාහන ධනය ස්වර්ණ වූයේය යන අර්ථයි. **තං වත මෙනත්‍ථි** ඒකාන්තයෙන් දැන් මට මේවා නැත. රජුන් විසින් හෝ සොරුන් විසින් හෝ පැහැර ගන්නා ලදී. ගින්නෙන් හෝ දැවෙන ලදී. ජලයෙන් හෝ පාවෙන ලදී. පරිභෝගයෙන් හෝ දිරන ලදී. **සියාවත** මේ ඒකාන්තයෙන් මට යානය වාහනය ධනය රන්ය. හාල්ය. වීය. යවය. තිරිඟුය යන මේවා වන්නේ ද **තං වතාහං නලභාමි** මම අලසවීම නිසා, අවශ්‍ය කටයුතු නොකර සිටීම නිසා මම නොලබමියි ශෝක කරයි. මේ ගිහියන්ගේ ශෝක කිරීමයි. අනගාරිකයාගේ ශ්‍රමණයාගේ ශෝක කිරිම පාසිවුරු ආදීන්ගේ වශයෙන් දතයුතුයි.
අපරිතස්සන වාරයෙහි (කෙලෙස් පීඩා රහිත වාරයේ) **නං එවං හොති** යම් ක්ලේශයක් හේතුකොට ගෙන මෙසේ වන්නේ ද, එම ක්ලේශයන් ප්‍රහීණ කළ බැවින් මෙසේ නොවෙයි.
**දිට්ඨිට්ඨානාධිට්ඨාන පරියුට්ඨානා භි නිවෙසානුසයානං** විශ්වාසයන්ගේද, විශ්වාස ස්ථානයන්ගේද, විශ්වාස අධිෂ්ඨානයන්ගේ ද විශ්වාසයන් නැගී සිටීමේ ද, ප්‍රවේශයානුසයන්ගේ ද, **සබ්බ සංඛාර සමථාය** නිර්වාණය පිණිස, නිවනට පැමිණ සියළු සංස්කාරයන්ගේ කම්පාවන ලද සියලු සංස්කාර චලනයෝ, සැලුනු සියලු සංස්කාරයෝ සංසිඳෙත් ද, වෙසෙසින් සංසිඳෙත් ද එහෙයින් ඒ නිවන **සබ්බ සංඛාරසමථ** යයි කියනු ලැබේ. තව ද එයටම පැමිණ ස්කන්‍ධ උපධි, ක්ලේශ උපධි, අභිසංස්කාර උපධි, පංචකාම ගුණ උපධි යන මේ උපධීහූ දුරලනු ලැබෙත්ද, තෘෂ්ණාව ක්‍ෂය වේද, නො ඇලේ ද නිරුද්ධ වේද එහෙයින් සබ්බූපධිපටිනිස්සග්ගය, තණ්හක්ඛය, විරාගය, නිරෝධයයි කියනු ලැබේ. **නිබ්බාණාය** මේ වනාහි නිර්වාණයාගේ ස්වරූප දැක්වීමය. මෙසේ මේ සියලු පදයන්ගේම නිවන් පසක් කිරිම පිණිස දහම් දෙසන්නහුගේ යයි අර්ථය දක්වන ලදී. **තස්සෙවං හොති** ඒ දෘෂ්ටි ගතිකයා හට, **උච්ඡිජ්ජිසාමි නාමසු - විනස්සිස්සාම නාමසු - නසු නාම භවිස්සාමි** උත්පත්ති වශයෙන් සිඳෙන්නෙමි. වැනසෙන්නෙමි. මතු පහළ නොවන්නෙමි. මෙසේ සිතක් වේ. තිලකුණු නගා ශුන්‍යතා ප්‍රතිසංයුත්ත කොට ධර්මය දෙසනු ලබන්නා වූ ධර්මය අසන දෘෂ්ටි ගතිකයා හට තැති ගැනීම් උපදී. **තා සො හෙ සො භික්ඛවෙ අස්සුතවතො පුථුජ්ජනස්ස යදිදං නො වසං නො සියා** යයි වදාරන ලදී.
මෙතෙකින් බාහිර පරිෂ්කාරයන්ගේ විනාශයෙහි තැති ගන්නහුගේ තැති නොගන්නහුගේ ද, අධ්‍යාත්ම ස්කන්‍ධ විනාශයෙහි තැති ගන්නහුගේද, තැති නොගන්නහුගේදැයි වශයෙන් සිව්කොන් ඇති හිස්බව කියන ලදී. දැන් බාහිර පිරිකර අයිතිය (පරිග්ගහ) නම් කොට විසි ආකාර සක්කාය දෘෂ්ටිය මමය මාගේය යන හැඟීම මුල්කොට ඇති දෙසැට දෘෂ්ටීන් ‘දිට්ඨි නිස්සය’ නම් කොට තුන් කොන් හිස් බව දැක්වීමට **තං භික්ඛවෙ පරිග්ගහං** යනාදිය වදාළහ. එහි **පරිග්ගහං** බාහිර පරිෂ්කාරය **පරිගණ්හෙය්‍යාථ** යම්සේ නුවණැති මිනිසෙක් පරිග්‍රහණය කරන්නේ ද (එසේ විමසන්නහුය.) **අහම්පි ඛො තං භික්ඛවෙ** මහණෙනි, තෙපිද නොදක්නහු මම ද නොදක්නෙමි. මෙසේ මෙබඳු පිරිකරක් නැතැයි දක්වති. මෙසේ සියලු තැන්හි අර්ථය දතයුතුය.
මෙසේ ත්‍රිකෝණාකාර හිස් බව දක්වා, දැන් අධ්‍යාත්ම ස්කන්ධයන් ආත්ම යයි බාහිර පරිෂ්කාරයන් ආත්මනිය යයි කොට දෙකොන් හිස් බව දක්වන සේක් **අත්තනි වා භික්ඛවෙ සති** ආදිය කීහ. මේ එහි කෙටි අදහසයි. මහණෙනි, ආත්මය ඇති කල්හි මේ මාගේ පිරිකර සමූහය, තමා සතු යයි යන අදහස වන්නේ ය. තමන් සතු පරිෂ්කාර ඇති කල්හි මේ මගේ ආත්මය, මේ පිරිකරවල හිමිකරු මම ය යන අදහස ඇතිවන්නේ ය. මෙසේ මම යයි අදහස ඇති කල්හි, මාගේ යයි අදහස ඇති කල්හි, මම යයි ද සුදුසුය. **සච්චතො** සත්‍ය වශයෙන් **ථෙතතො** ස්ථිර වශයෙන්, පිහිටි වශයෙන්.
මෙවිට මේ පංච ස්කන්ධයන් අනිත්‍යය. දුක්ඛය. අනාත්මයයි මෙසේ තිපරිවෘත්ත වශයෙන් නොගන්නේ මේ අරිට්ඨ මෙන් මගේ ශාසනයෙහි කලල කසල දමන්නේ යයි දක්වන්නේ **තං කිං මඤ්ඤථ භික්ඛවේරූපං අනිච්චංවා** යනාදිය වදාළහ. **අනිච්චං භන්තෙ** ස්වාමීනි, යම්හෙයකින් ඇතිව නැතිවේද එහෙයින් අනිත්‍ය ය. ඉපදීම, විනාශවීම තාවකාලිකය. නිත්‍ය ප්‍රතික්‍ෂේපය යන සතර කරුණින් අනිත්‍යය. **දුක්ඛං භන්තෙ** වහන්ස, නැවත නැවත පෙළෙන ආකාරයෙන් දුක්ය. තැවීමය. ඉවසිය නොහැකි බවය. දුකට වස්තු බවය. සැපයට විරුද්ධය යන සතරාකාරයන්ගෙන් දුක්ය. **විපරිණාම ධම්මං** භවය ඉක්මවා ගිය නැවත භවයට නොපැමිණෙන ස්වභාවය පියවි බව හරින ස්වභාවය, **කල්ලන්නු තං සමනුපස්සිතං එතං මම එ සො හමස්මි එසො මෙ අතතා **එය තෘෂ්ණා, මාන වශයෙන් දෘෂ්ටි ග්‍රහණයෙන් මම ය මාගේ යයි මෙසේ ගැනීමට සුදුසුද? **නොහෙතං භන්තෙ** යන මෙයින් ඒ භික්‍ෂූහු වහන්ස වසඟයෙහි නො පවත්නා ආකාරයෙන් රූපය අනාත්මයයි පිළිණ කෙරෙති. ශුන්‍යත, අස්වාමික, අනීශ්වර, ආත්මය පිළිකෙව් කිරීම යන සතර කාරණයෙන් අනාත්මය.
භාග්‍යවතුන් වහන්සේ සමහර තැනක අනිත්‍ය වශයෙන් අනාත්ම බව දක්වති. සමහර තැනෙක දුක් වශයෙන් ද, සමහර තැනෙක දෙදෙනාගේ වශයෙන් ද අනාත්ම බව දක්වති. ඇස ආත්මය යයි යමෙක් කියන්නේද එය නොයෙදේ. ඇසෙහි ඇතිවීම ද නැතිවීම ද පෙනෙයි. යමෙක්හුගේ ඇතිවීමත් නැතිවීමත් පෙනේද මාගේ ආත්මය උපදින්නේ හෝ වේද නොවේ හෝද මෙසේ ඔහුට මෙපරිද්දෙන් ආයේ වේද, එහෙයින් ඇස ආත්මය යයි යමෙක් කියන්නේද එය නොයෙදේ. මෙසේ ඇස අනාත්මය යයි ඡ ඡක්ක සූත්‍රයේදී අනිත්‍ය වශයෙන් අනාත්ම බව දැක්වූහ. මහණෙනි! යම්හෙයකින් මේ රූපයත් ආත්මය වන්නේ නම් මේ රූපය ආබාධ පිණිස නො පවත්නේය. රූපයෙහි මාගේ රූපය මෙසේ වේවා! මාගේ රූපය මෙසේ නොවේවායි ලැබෙන්නේ ද වෙයි. මහණෙනි! යම්හෙයකින් රූපය අනාත්ම වේද එහෙයින් මේ රූපය ආබාධ පිණිස පවති. රූපයෙහි මාගේ රූපය මෙසේ වේවා. මාගේ රූපය මෙසේ නොවේවායි (පැතුවද) නො ලැබෙන්නේ ය. යන මේ අනාත්ම ලක්‍ෂණ සූත්‍රයෙහි දුක් වශයෙන් අනාත්ම බව දැක්වූ සේක. මහණෙනි! රූපය අනිත්‍යය. යමක් අනිත්‍ය නම් එය දුකය. යමක් දුක නම් එය අනාත්මය ය. යමක් අනාත්ම නම්, එය මේ මාගේ නොවෙයි. මේ මම නොවෙමි. ඒ ආත්මය මාගේ නොවේයයි මෙසේ මේ රූපය තත් වූ පරිද්දෙන් විදර්ශනා ඤාණයෙන් සම්‍යක් ප්‍රඥාවෙන් දතයුතුය. මේ අරහන්ත සූත්‍රයෙහි දෙදෙනාගේ වශයෙන් අනාත්ම බව දැක්වූ අයුරුයි. කවර හෙයින්ද! අනිත්‍යය ද දුක ද ප්‍රකටයහ. අනාත්ම යනු අප්‍රකටය.
පරිහරණය කරන භාජන ආදිය බිඳුණු කල්හි ‘අහො අනිචචං’ යී කියති. අනත්තා යයි කිසිවෙක් නො කියයි. සිරුරෙහි ගඩු පොළ ආදිය නැගුණු කල්හි හෝ කටුවකින් විදිනා කල්හි හෝ ‘අහෝ දුක්ඛං’ යනුවෙන් කියති. ‘අහො අනත්තා’ යයි කියන කෙනෙක් නැත. කුමක් හෙයින් ද මේ අනාත්ම ලක්‍ෂණය නම් අප්‍රකට ද දුකසේ දැක්ක යුතුද? දුකසේ හැඟවිය යුතුද? එහෙයින් භාග්‍යවතුන් වහන්සේ එය අනිත්‍ය වශයෙන් හෝ දුක් වශයෙන් හෝ උභය වශයෙන් දක්වති. මේ අනාත්ම ලක්‍ෂණය ත්‍රිපරිවෘත්තයෙහිද අනිත්‍ය දුක්ඛ වශයෙන් ම දක්වන ලදී. වේදනාදියෙහිද මෙම න්‍යායමයි.
**තස්මාතිහ භික්ඛවෙ** යම් හෙයකින් දැන්ද අන්කල්හි ද රූපය අනිත්‍යය, දුක්ය, අනාත්මය යන අදහසයි. **යං කිඤ්චිරූපං** ආදිය විසුද්ධි මාර්ගයෙහි ස්කන්ධ නිර්දේශයේ විස්තර වශයෙන් එයි.
**නිබ්බන්‍දතී** යනු උකටලී වෙයි. මෙහි ද උට්ඨානගාමිනී විදර්ශනාව අදහස් කරයි. උට්ඨානගාමිනී විදර්ශනාවට බොහෝ නම් තිබේ. සමහර තැනක ‘සඤ්ඤග්ගං’ යයි ද සමහර තැනක ‘ධර්මස්ථිති ඤාණය’ යයි ද, සමහර තැනක ‘පාරිසුදධිපධානියංගං’ යනු ද, සමහර තැනෙක ‘පටිපදා ඤාණදස්සන විසුද්ධි යනු ද, සමහර තැනෙක ‘තම්මය පරියාදානං’ යනුද යොදා ඇත. සමහර තැනෙක නම් තුනකින් ද සමහර තැනක නම් දෙකකින් ද දක්වයි.
එහි පළමුකොට පොට්ඨපාද සූත්‍රයෙහි ‘සඤ්ඤා ඛො පොට්ඨපාද පඨමං උපපජ්ජති, පච්ඡා ඤාණං’ මෙසේ ‘සඤ්ඤග්ගං’ යන්න දක්වන ලදී. සුසීම සුත්‍රයෙහි, ‘පුබ්බෙ ඛො සුසීම ධම්මට්ඨිති ඤාණං, පච්ඡා නිබ්බාණෙ ඤාණං’ මෙසේ ‘ධම්මට්ඨිති ඤාණ’ යන්න දක්වන ලදී. දසුත්තර සූත්‍රයෙහි ‘පටිපදා ඤාණ දස්සන විසුද්ධි පාරිසුද්ධි පධානියංගං’ මෙසේ පාරිසද්ධි පධානියංග’ යයි දක්වන ලදී. රථවිනීත සූත්‍රයෙහි ‘කින්නුඛො ආවුසො පටිපදා ඤාණ දස්සන විසුද්ධත්‍ථං භගවති බ්‍රහ්මචරියං වුස්සතී’ මෙසේ පටිපදා ඤාණදස්සන විසුද්ධි යයි දක්වන ලදී. සළායතන විභංගයෙහි ‘අතම්මයතං භික්ඛවෙ නිස්සාය අතම්මයතං ආගම්ම යායං උපෙක්ඛා නානත්තා නා නත්තසිතා තං අභිනිවෙජ්ජිත්‍වා යායං උපෙක්ඛා එකත්තා එකත්තසිතා තං නිස්සාය තං ආගම්ම එවමෙතිස්සා පහානං හොති, සමතික්කමො හොති’ මෙසේ ‘තම්මය පරියාදාන’ කියන ලදී. පටිසම්භිදා මග්ගයෙහි ‘යාව මුඤ්චිතු කම්‍යතා - යාච පටිසංඛානුපස්සනා, යාච සංඛාරුපෙක්ඛො ඉමෙ ධම්මා එකට්ඨා බ්‍යඤ්ජනමෙව නානං’ මෙසේ නම් තුනකින් කියන ලදී. පට්ඨානයෙහි ‘අනුලොමං ගොත්‍රභුස්ස අනන්තර පච්චයෙන පචචයා, අනුලොමං වොදානස්ස අන්තර පච්චයෙන පච්චයො’ මෙසේ නම් දෙකකින් කියන ලදී. මෙහි අලගද්ද සූත්‍රයෙහි තිබ්බින්‍දති නිබ්බිදා නාමයෙන් ආයේය.
**නිබ්බින්‍දං විරජ්ජති** මෙහි විරාග යනු මාර්ගයයි. **විරාගා විමුච්චති** යන මෙහි විරාග නම් වූ මාර්ගයෙන් මිදුනේ යයි ඵලය කියන ලදී. **විමුත්තස්මිං විමුත්තිමිති ඤාණං හොති** මෙහි ප්‍රත්‍යවේක්‍ෂව (සිහි නුවණින් මෙනෙහි කිරීම) කියන ලදී.
මෙසේ මිදුන සිත් ඇති මහා රහතුන් දක්වා, අනතුරුව ඔහුට ඇති සැටියෙන් කරුණු පහකින් නාමය ගන්වන්නේ **අයං වුච්චති භික්ඛවෙ** යනාදිය කීහ. **අවිජ්ජා** සසරට මුල් වූ අවිද්‍යාව, ඔසවා දමන ලද බැවින්, ‘පලිඝ’ යයි කියයි. එසේ ඔසවා දමන ලද බැවින් (ප්‍රහීණ කරන ලද බැවින්) උක්ඛිත්ත පලිඝ යයි කියන ලදී. **තාලාවත්‍ථුකතා** මුදන සිඳින ලද තල් රුකක් මෙන් කරන ලද්දේය. නොහොත් මුල් සහිත වූ තල්ගස උදුරා (භූමියෙහි බීජ විනාශ කරන ලද්දේය) යම් සේ ඒ භූමියෙහි නැවත තල්ගස් නො පැළ වන්නේ ද එසේ කරන ලද්දේය යන අර්ථයි. **පොනොභවිකො** නැවත ඉපදීම ගෙන දෙන්නා වූ, **ජාති සංසාරො** ඉපදීම් වශයෙන් ද හැසිරීම් වශයෙන් ද, මෙසේ ලද නම් ඇති නැවත ඉපදීම් සංඛ්‍යාත ස්කන්ධයන්ට ප්‍රත්‍ය වූ කර්මාභිසංඛාරය, හේ නැවත නැවත උත්පත්තිය කිරීම් වශයෙන් විනාශ කිරීම කරන ලද බැවින් **පරිඛා** කියන ලදී. හෙතෙම ඒ පරිඛාව සංකීර්ණ කළ බැවින් විකීර්ණ කළ බැවින් **සංකිණ්ණ පරිඛ** යයි කියන ලදී.
**තණ්හා **සසරට මුල් වූ තෘෂ්ණාව, ගම්භීරානුගතාර්ථයෙන් ඵසිකා යයි කියනු ලැබේ. මෙතෙම ඒ තෘෂ්ණාව උදුරාහළ බැවින් පහකරන ලද බැවින්, සිඳින ලද බැවින් **අබ්බූළ්හෙසික** යයි කියන ලදී. **ඔරම්භානි** කාමභවය ඇසුරු කරන්නා වූ, කාම භවයෙහි උත්පත්තියට ප්‍රත්‍ය වූ, මොව්හූ නුවර දොර කවුළුව මෙන් සිත වසා ඇති බැවින් **අග්ගල** යයි කියනු ලැබේ. එහෙයින් මෙතෙම ඒ සංයෝජනයන් නො තැබූ බැවින් බිඳින ලද බැවින් **නිරග්ගළ** යයි කියන ලදී. **අරියො** නිකෙළෙස් වූයේ, පිරිසිදු වූයේ, **පන්නද්ධජො** හෙළන ලද මානද්වජ ඇත්තේ, **පන්නභාරො** ස්කන්ධ භාර ක්ලේශ භාර අභිසංස්කාර භාර, පංචකාම ගුණභාර, පතිත වූවාහු බහා තබන ලද්දාහු යි ‘පන්නභාර’ නමි. තව ද මෙහි මානභාරය දුරුකරන ලද බැවින් ‘පනාභාර’ යයි අදහස් කරන ලදී. **විසංයුත්තො** සතර ඕඝයන්ගෙන් ද, සියලු කෙලෙස් වලින් ද වෙන්වූයේ මෙහි වූ කලී මාන යෝගයෙන්ම වෙන් වූ බැවින් විසංයුත්ත යයි අදහස් කරන ලදී. **අසතිමානො** රූපයෙහි මම වෙමි යන මානය, වේදනාවෙහි, සංඥාවෙහි, සංස්කාරයන්හි විඥානයෙහි මම වෙමි යන මානය.
මෙතෙකින් භාග්‍යවතුන් වහන්සේ විසින් මාර්ගයෙන් කෙලෙසුන් ක්‍ෂයකොට උතුම් වූ නිරෝධයට පැමිණ නිවන් අරමුණුකොට ඇති ඵල සමවතට සමවැද වාසය කරන්නා වූ රහතන් වහන්සේගේ කාලය දක්වන ලදී. උපමාවකින් පැහැදිලි කරයි. චෝර නගරය හා ඛේම නගරය යයි නගර දෙකක් ඇත. එකල මහා යෝධයකුට මෙසේ සිත්වේ. යම්තාක් මේ චෝර නගරය පවතීද? ඒ තාක් මේ ඛේම නගරය භයින් නොමිදෙයි. චෝර නගරය විනාශ කරන්නෙමියි සන්නාහ සන්නද්ධව කඩුව ගෙන චෝර නගරය වෙත පැමිණ නුවරදොර පිහිටුවන ලද එක්ටැම්කුළුණ කඩුවෙන් සිඳ දොරපළු සමග කැණිමඬල ඔසවා පවුර බිඳ දියඅගල විසුරුවා නගර අලංකාරය පිණිස ඔසවන ලද ධජ පතාක හෙළා නුවර ගින්නෙන් දවා ක්‍ෂේම නගරයට පැමිණ ප්‍රාසාදයට නැගී ඤාති සමූහයා පිරිවරන ලදුව මනා රජබොජුන් වළඳමින් ජයපැන් බොන්නේ ද? මෙහි සත්කායය චෝර නගරය මෙනි. නිර්වාණය ක්‍ෂේම නගරය මෙනි. යෝගාවචරයා මහා යෝධයා මෙනි.
ඔහුට මෙසේ සිතෙයි. යම්තාක් සත්කාය පවතීද ඒ තාක් දෙතිස් කම්කටොලු, අටඅනූ රෝග, පස්විසි මහා භය, ආදියෙන් මිදීමක් නැත. ඒ මහා යෝධයාගේ සන්නාහය මෙන් සීල නමැති සන්නාහය ගෙන ප්‍රඥා නමැති කඩුව ගෙන, රහත් මගින් තෘෂ්ණාව නමැති එක්ටැම් කුළුණ ගලවා, ඒ යෝධයා දොරපළුව සහ නුවර කවුළුව මෙන් වූ පංච ඕරම්භාගිය සංයෝජන නමැති අගුළු කණුව උගුළුවා අවිද්‍යාව නමැති කැණිමඩල ඔසවා, පවුර බිඳිමින් දියඅගල මෙන් වූ කර්මාභිසංස්කාර බිඳ, ජාති සංසාර නමැති දියඅගල විසුරුවා, නගරාලංකාරය සඳහා එසවූ කොඩි මෙන් වූ මාන නමැති ධජ පතාක ගලවා, සක්කාය නමැති නගරය දවා ඒ යෝධතෙම නගරයේ ප්‍රාසාද මතුයෙහි සිට ජයපැන් බොන්නාක් මෙන් කෙලෙස් රහිත වූ නිවන්පුර පිවිස අමා නිවන් අරමුණු කොට ඇති ඵල සමවත් සුව විඳිමින් කල් ගෙවයි.
මෙවිට මෙසේ මිදුණු සිත් ඇති රහතන් වහන්සේ ගේ, අන්‍යයන් විසින් නො ලැබිය හැකි විඥානය දක්වනුයේ **එවං විමුත්තචිත්තං ඛො** යනාදිය දැක්වීය. එහි **අන්‍වෙසං** සොයන්නාහූ **ඉදං නිස්සිතං** මේ අරමුණ ඇසුරු කළේ **තථාගතස්ස** මෙහි සත්ත්ව තෙමේ ද තථාගතයෝ ද උතුම් පුද්ගලයන් වූ රහතන් වහන්සේලා ද අදහස් කරන ලදී. **අනනුවෙජ්ජො** අවිද්‍යාමාන වූයේ හෝ නොලැබිය හැකි වූයේ ‘තථාගතො’ සත්ත්වයා ගත්කල්හි ‘අවිද්‍යමාන වූයේ’ යන අර්ථය සුදුසුය. ක්ෂීණාශ්‍රවයා ගත්කල්හි නොලැබිය හැක්කේ යන අර්ථය සුදුසුය.
එහි පළමු න්‍යායයෙහි මේ අදහසයි. මහණෙනි! මම මේ ආත්ම භාවයෙහි ජීවමාන වූම ක්ෂීණාශ්‍රවයා තථාගතය, සත්ත්වයා පුද්ගල යයි නො පනවමි. යළි පිළිසිඳ නොගත්තා වූ හෝ, පිරිනිවියා වූ හෝ ක්‍ෂීණාශ්‍රවයා සත්ත්වයා කියා හෝ පුද්ගලයා කියා කෙසේ පනවන්නේද? ක්‍ෂීණාශ්‍රවයා නොලැබිය හැක්කේය. පරමාර්ථ වශයෙන් කිසි සත්ත්වයෙක් නැත්ද? ඒ නොපෙනී ගියාහුගේ විඥානය මෙය ඇසුරු කළේ යයි සොයන්නාහුද? නැතිනම් අධිගමය කරන්නාහුද? කෙසේ ලබන්නහුද? යන අර්ථයි. දෙවෙනි න්‍යයයෙහි මෙසේ අදහස් වේ. මහණෙනි, මම මේ අත්බවෙහි ජීවමාන වූම ක්ෂීණාශ්‍රවයා විඥාන වශයෙන් නො ලැබිය හැකියයි කියමි. ශක්‍රයා සහිත වූ, බ්‍රහ්මයා සහිත වූ, මාරයා සහිත වූ දෙවියන් විසින් සොයන්නේ නමුදු, ක්‍ෂීණාශ්‍රවයාගේ විදර්ශනා සිත හෝ මාර්ග සිත හෝ ඵල සිත හෝ මෙනම් අරමුණු නිසා පවතීයයි දැනගන්නට නොහැකි වේ. එසේ තිබියදී ඔව්හූ පිළිසිඳ නොගත් හෝ පිරිනිවි හෝ කෙනෙකුගේ සිත කෙසේ දැනගනිත්ද?
**අසතා** අවිද්‍යමාන වූයෙන්, **තුච්ඡා** හිස් වචනයෙන්, **මුසා** බොරුවෙන්, **අභූතෙන** සිදු නො වූ දෙයින්, **අබ්භාවික්කන්ති** අභිබවා කියත්. **වෙනයිකො** ‘විනය’ වනසානුයි ‘විනය’ නමි. එයම වෙනයික නමි. සත්ත්වයන් වනසන්නෙක යන අදහසයි. **යථාවාහං භිකඛවෙ -න**- මහණෙනි, යම් ආකාරයකින් මම සත්ත්ව විනාශය නොපනවන්නෙමි. යම් පරිද්දෙකින් සතුන් වනසන්නෙක් නොවෙමි. යම්සේත් සත්ත්ව විනාශය නොපනවන්නෙම්ද එපරිද්දෙන් මම ඒ පින්වත් මහණ බමුණෝ **වෙනයිකො සමණෙ ගොතමො** කියමින් මහණ ගොයුම් සතුන් වනසන්නෙකැයි ද, **සතො සත්තස්ස උච්ඡෙදං විනාසං විභවං පඤ්ඤාපෙති** කියමින් සත්ත්වයන්ගේ විනාශය පනවා යයි ද අසත්‍ය වූ හිස් වූ බොරු වූ අභූත වචනයෙන් අභිබවා කියත්.
**පුබ්බෙච** පෙර ද මහාබෝමැඩදීම, **එතරහිච** දහම් දෙසුමෙහිද, **දුක්ඛඤ්ඤෙව පඤ්ඤාපෙමි දුක්ඛස්ස ච නිරොධං** දම්සක් නො පවත්වා බෝමැඩ වසන්නෙම්ද, දම්සක් පැවැත්වීමෙහි පටන් දහම් දෙසන්නෙම්ද, සිව්සස් ම පනවමි යන අර්ථයි. මෙහි දුක ඉපදීමෙන්, ඒ දුකට මුල් වූ සමුදය ද, නිරෝධය ගැනීමෙන් එයට පමුණුවන මාර්ගය ද, ගන්නා ලද්දේම වේ. **තත්‍රචෙ **ඒ සිස් ප්‍රකාශ කිරීමෙහි **පරෙ** සත්‍යයන් දැනගැනීමට අවබෝධ කරගැනීමට අසමර්ථ පුද්ගලයෝ **අක්කොසන්ති** දස ආක්‍රොශ වස්තූන්ගෙන් පරිභව කෙරෙත්. **පරිභාසන්ති** වචනයෙන් පරිභාස කෙරෙත්. **රොසොනති-විභසෙන්ති** කෝප කිරීමේ වෙහෙස කිරීමේ අදහසින් ගැටුම් ඇතිකරත්. දුකට පමුණුවත්. **තත්‍ර** ඒ පරිභාස කිරීම්, වෙහෙස කිරීම් ආදියෙහි අනෙක් පුද්ගලයන් කෙරෙහි **ආඝාතො** වෛරයක් **අප්පච්චයො** දොම්නසක්, **අනභිරද්ධි** නොසතුට නොඇල්මක්,
**තත්‍ර වෙ** සිව්සස් ප්‍රකාශ කිරීමෙහි ම, **පරෙ** සිවිසස් අවබෝධ කරගැනීමට, ප්‍රතිවේධ කරගැනීමට සමත් පුද්ගලයෝ **ආනන්‍දො** ප්‍රීතියක්, **උබ්බිලාවිතත්තං** ඉල්පෙන ප්‍රීතියක්, **තත්‍රවෙ** සිව්සස් ප්‍රකාශ කිරීමෙහි ම, **තත්‍ර** සත්කාරාදියෙහි, **යං ඛො ඉදං පුබ්බෙ පරිඤ්ඤාතං** යම් මේ ස්කන්ධ පහක් බෝමැඩදීම තුන් පරිද්දෙකින් අවබෝධ කරගන්නා ලද්දේ ද, **තත්‍ථ මෙ** ඒ ස්කන්ධ පසෙහි මොව්හූ කුමක් කියන ලද වේද, එහි ද තථාගතයන්ට මේ සත්කාරයෝ මා කෙරෙහි කරනු ලැබෙතියි හෝ මම ඒ සත්කාර අනුභව කෙරෙමියි හෝ නොවෙයි. පෙර අවබෝධ කළ ස්කන්ධ පංචකයම ඒ සත්කාර අනුභව කෙරෙයි. **තස්මා** යම්හෙයකින් සත්‍යයන් අවබෝධ කිරීමට අසමත් වූවෝ තථාගතයන්ට ආක්‍රෝශ කෙරෙත් ද, ඉතිරිය කී නයින්ම දතයුතු.
**තස්මාතිහ භික්ඛවෙ යං න තුම්හාකං** යම්හෙයකින් තමා කෙරෙහිම ඡන්‍දරාග ප්‍රහාණය දිගුකලක් හිතසුව පිණිස පවතීද, එහෙයින් යමක් තොපගේ නොවේද? එය දුරුකරවු යන අර්ථයි. **යථාපච්චයං වා කරෙය්‍ය** යම් යම් සේ කැමති වන්නේද ඒ ඒ පරිද්දෙන් කරන්නේය. **න හි නො එතං භන්තෙ අත්තා** වහන්ස, මේ තණ දර කොළ අපගේ ආත්මය නො වේමය. අපගේ රූපය නො වේමය. විඥානය නොවේමය. **අත්තනියංවා** අපගේ සිවුරු ආදී පිරිකර ද නො වේමය යන අර්ථයි. **එවමෙව ඛො භික්ඛවෙ යං න තුම්හාකං තං පජහථ** භාග්‍යවතුන් වහන්සේ ස්කන්ධ පංචකයම තොපගේ නොවේ යයි දක්වා දුරු කරවති. එය වනාහි උපුටා හෝ ගලවා හෝ නොවේ. ඡන්‍දරාගයෙන්ම එය දුරුකරවයි.
**එවං ස්වක්ඛා තො** යන මෙහි ත්‍රිපරිවෘත්තය පටන් මෙතැන දක්වා ගැනීම සුදුසුය. ප්‍රතිලෝමයෙන් (මුල සිට ගැනීමෙන්) ප්‍රේම මාත්‍රයකින් ස්වර්ග පරායණයේ පටන් මෙතැන දක්වා ගන්නට නිසිය. **ස්වාක්ඛාතො** මැනවින් කියන ලද්දේ ය. ඉතා හොඳින් කියන ලද බැවින් නො ගැඹුරුය. විවෘතව දක්වන ලද්දේය. **පිලොතිකා** යනු සුන්බුන් වූ ඒ ඒ තැන මසන ලද, ගැටගසන ලද වස්ත්‍රයයි. එය යමෙකුට නැත්ද අටරියන් හෝ නවරියන් හෝ අළුත් සළුවක් අඳින ලද්දේ වේද හෙතෙම **ඡින්න පිලොතික** නම් වෙයි. මේ ධර්මය ද එසේය. කුහක බව ආදී වශයෙන් සුන්බුන් මසන ලද, ගැටගසන ලද බවක් නැත. තව ද කසළ ද ‘පිලොතිකා’ යන්නෙන් ගැනේ. මේ ශාසනයෙහි මහණ කසළක් නම් පිහිටා සිටින්නට නො ලැබේ.
ශ්‍රමණ කසළය, පිඹහරිමු. ශ්‍රමණ කසටය, බැහැර දමවු - නැත අපි ශ්‍රමණයන් යයි මාන්නය ඇති අශ්‍රමණයෝ නිසරු බැවින් (වී අතුරෙහි බොල් වී මෙන් ශ්‍රමණයන් අතුරෙන්) උල්පවා හරිවු.)
ලාමක ආශා ඇති ලාමක හැසිරීම් ඇති ශ්‍රමණයන් බැහැර කොට නිර්මල වූවාහු සිහි කල්පනාවෙන් යුක්ත වූවාහු පිරිසිදු ඇත්තන් සමග සහවාස කරමු. නැවත සමගි වූවාහු නිපක නම් ප්‍රඥාවෙන් යුක්ත වූවාහු සසර දුක කෙළවර කරවු.
මෙසේ මහණ කසළය සුන් බැවින් ද මේ ධර්මය ඡින්නපිලොතික නම් වේ.
**වට්ටං තෙසං නත්‍ථි පඤ්ඤාපනාය** මොවුන්ගේ වෘත්තීය නොපැනවිය හැකි බවට ගියේය. ප්‍රඥප්ති රහිත විය. මෙබඳු වූ මහරහතන් වහන්සේ මේ ස්වාක්ඛාත වූ ශාසනයෙහිම උපදී. තව ද අනාගාමී ආදීහුද එසේයි.
එහි **ධම්මානුසාරිනො, සද්ධානුසාරිනො** යන මේ දෙදෙන සෝවාන් මග සිටියෝ වෙති. ධම්මානුසාරී පුද්ගලයා කවරේද? සෝවාන්ඵල පසක් කිරීම සඳහා පිළිපන්නා වූ යම් පුද්ගලයකුගේ පඤ්ඤෙන්‍ද්‍රිය අධිමාත්‍ර වේද? ප්‍රඥාව එළවන සුළු වූයේ ප්‍රඥාව පෙරදැරිකොට ඇති ආර්ය මාර්ගය වඩාද ඔහු ධම්මානුසාරී නම් වේ. සෝවාන් ඵල අවබෝධ කිරීම පිණිස සූදානම් පුද්ගලයා ධම්මානුසාරීය. ඵලයෙහි සිටියේ දෘෂ්ටිප්‍රාප්තය. සද්ධානුසාරී පුද්ගලයා කවරේද? සෝවාන්ඵල පසක් කිරීම පිණිස පිළිපන්නා වූ යම් පුද්ගලයෙකුගේ ශ්‍රද්ධා ඉන්‍ද්‍රිය අධිමාත්‍ර වේද? ශ්‍රද්ධාව එළවනසුළු වූයේ ශ්‍රද්ධාව පෙරදැරිකොට ඇතිව ආර්ය මාර්ගය වඩාද හෙතෙම සද්ධානුසාරී නම් වේ. සෝවාන්ඵල පසක් කිරීම පිළිබඳව පිළිපන් පුද්ගලයා සද්ධානුසාරීය. ඵලයෙහි පිහිටියේ සද්ධා විමුත්ත නම් වේ.
**යෙසං මයි සද්ධාමත්තං පෙම්මත්තං** මෙයින් යම් කෙනෙකුන්ට අන්‍ය ආර්ය ධර්මයෙක් නැත්ද? එතකුදු වුවත් තථාගතයන් කෙරෙහි ශ්‍රද්ධා මාත්‍රයක්, ප්‍රේම මාත්‍රයක් පමණක් වේද ඒ විදර්ශක පුද්ගලයෝ අදහස් කරන ලදී. විදසුන් පිහිටුවා හුන් විදර්ශක භික්‍ෂූන්ට දසබලයන් කෙරෙහි හුදු ශ්‍රද්ධාව, හුදු ප්‍රේමය උපදී. ඒ ශ්‍රද්ධාවෙන් ඒ ප්‍රේමයෙන් අත්ගෙන ස්වර්ගයෙහි තබන ලද්දවුන් මෙන් වෙති. මොව්හූ නියති ගතිකයෝය. පෞරාණික ස්ථවිරයෝ වනාහි මෙබඳු මහණ චුල්ල සෝතාපන්න යයි කියති. සෙසු පදයන්හි ප්‍රකට අර්ථ ඇත්තේමැයි.
වම්මික සූත්‍ර වර්ණනාව
**එවම්මෙ සුතං** වම්මික සූත්‍රයයි. එහි **ආයස්මා **මේ ප්‍රියවචනයයි. **කුමාර කස්සපො** ඔහුගේ නමය. කුමාර කාලයෙහි පැවිදි වූ බැවින්, භාග්‍යවතුන් වහන්සේ විසින් කාශ්‍යපයන් කැඳවවු. මේ ඵලය හෝ කන දෙය කාශ්‍යපට දෙවු යයි කී කල කවර කාශ්‍යපටදැයි ඇසූ විට) කුමාර කාශ්‍යපට යයි කී හෙයින්, එතැන් පටන් මහළු වූ කාලයෙහි පවා ‘කුමාර කස්සප’ යයි ම කියයි. තව ද රජුන් විසින් පෝෂණය කළ කුමාරයා බැවින් ද කුමාර කාශ්‍යප යයි හැඳින්වූහ. මේ වනාහි ඔහුගේ පෙර ආත්ම චරිතයේ පටන් පවසන කථාවයි -
මේ තෙරුන් වනාහි පදුමුත්තර භාග්‍යවතුන්ගේ කාලයෙහි සිටු පුතෙක් වුයේය. එකල එක් දවසක් භාග්‍යවතුන් වහන්සේ තමන් වහන්සේගේ ශාසනයෙහි එක් ශ්‍රාවකයකු, චිත්‍ර කථිකයන් අතුරෙන් අග්‍රස්ථානයේ පිහිටවනු දැක, භාග්‍යවතුන් වහන්සේට සත්දිනක් මහා දන් දී ‘භාග්‍යවතුන් වහන්ස, මම ද අනාගතයේ දී එක් බුදු කෙනෙකුන්ගේ ශාසනයෙක, මේ තෙරුන් වහන්සේ මෙන්, චිත්‍රකථික අග තනතුරු ලබන ශ්‍රාවකයෙක් වන්නෙමි යි ප්‍රාර්ථනා කොට පින් කරන්නේ කාශ්‍යප බුදුන් වහන්සේ ශාසනයෙහි පැවිදි වී විශේෂයක් උපදවන්නට නො හැකි විය. එය මෙසේ අසනු ලැබේ.
එකල පිරිනිවියා වූ භාග්‍යවතුන්ගේ ශාසනයෙහි භික්‍ෂූන් පස්දෙනෙක් හිණිමගක් බැඳ පර්වතයකට නැගී මහණදම් කළාහුය. එහි සංඝ ස්ථවිර තෙමේ තුන්වන දිනයෙහි රහත්බවට පැමිණියේය. දෙවෙනි ස්ථවිර තෙම සතරවැනි දවසේ අනාගාමී ඵලයට පැමිණියේය. ඉතිරි තෙනම විශේෂයක් උපදවන්නට නොහැකිව දෙව්ලොව උපන්නාහුය.
එක් බුද්ධාන්තරයක් දෙව්ලොව ද මිනිස්ලොව ද සම්පත් වළඳන්නා වූ ඔවුන් අතුරෙන් එක් අයෙක් තක්සිලාවේ රජගෙදර ඉපිද පුක්කුසාති නම් රජ වැ භාග්‍යවතුන් වහන්සේ උදෙසා පැවිදි වී රජගහ නුවරට එන්නේ කුම්භකාර ශාලාවෙහි භාග්‍යවතුන් වහන්සේගේ ධර්මය අසා අනාගාමී ඵලයට පැමිණියේය. එක් අයෙක් එක් මුහුදු පටුනෙක කුලගෙයක ඉපදී නැවකට නැගී (යන්නේ) නැව බිඳී ගිය කල්හි දැව වැහැරි කඳ ලාභ සම්පත්තියට පැමිණියේ තමන් රහත් කෙනෙකැයි සිත් උපදවා සිටි කල්හී) එක් වැඩ කැමති දේවතාවෙකු විසින් තොප රහත් කෙනෙක් නොව, යව ශාස්තෲන් වහන්සේ හමුවී ප්‍රශ්න විචාරවයි මෙහෙයවන ලදින් එසේ කොට රහත්ඵලයට පැමිණියේය.
තුන්වැන්නා රජගහනුවර එක් කුල දැරියකගේ කුස උපන. ඕ තොමෝ පළමුකොට මව්පියන් අයැද පැවිදිවීමට අවස්ථාව නො ලද්දී, විවාහ වීමෙන් පසුව පිහිටියා වූ ගැබ නො දන්නී ස්වාමියා සතුටුකොට ඔහුගේ අනුමැතිය ලබා භික්‍ෂුණීන් කෙරෙහි පැවිදි වූවාය. ඇගේ ගැබ් නිමිති දැක භික්‍ෂුණීන් දෙව්දත්ගෙන් (කළ යුත්ත) විචාළාහුය. හෙතෙම අශ්‍රමණික යයි කීය. (පසුව) දශබලධාරින් වහන්සේගෙන් විමසූහ. ශාස්තෲන් වහන්සේ උපාලි ස්ථවිරයන්ට පැවරීය. උන්වහන්සේ සැවැත්නුවරවාසී කුලන් ද, විශාඛා උපාසිකාව ද කැඳවා, ඔවුන් ලවා පරික්‍ෂා කරවන්නාහු (පැවිද්දෙන්) පෙර ලත් ගරභයෙක පැවිද්ද නිදොස් වූයේ යයි (ඔව්හූ) තීරණය කළහ. අධිකරණය මනාකොට කරන ලද්දේ යයි ශාස්තෲන් වහන්සේ උපාලි ස්ථවිරයන්ට සාධුකාර දුන්හ. ඕ මෙහෙණ රන් පිළිමයක් වැනි පුතකු වැදූය. ඔහු ගෙන පසේනදී කොසොල් රජු පෝෂණය කළේය. ඔහුට කස්සප යයි නම්කොට පසුකලෙක ශාස්තෲන් වහන්සේ වෙත ගෙන ගොස් පැවිදි කරවීය. මෙසේ ඔහු රජු විසින් පෝෂණය කළ කුමාරයා බැවින් ‘කුමාර කස්සප’ යයි හැඳින්වීය.
**අන්‍ධවනෙ** එසේනම් ඇති වනයෙහි ඒ වනය බුදුවරුන් දෙදෙනකුගේ කාලයෙහි අන්ධ වනයයි කියාම නො හරනා ලද නාමය පෙනේ. මේ එහි ව්‍යවහාරය පැහැදිලි කිරීමයි. අල්පායුෂ්ක බුදුවරුන්ගේ ශාරිරික ඒකඝන නොවේ. අධිෂ්ඨාන පරිද්දෙන් විසිරී යයි. ඒ අනුව අප බුදුන් වහන්සේ ද මම බොහෝකල් සිටියේ නො වෙමි. ස්වල්ප වූ සත්ත්වයන් විසින් මම දක්නා ලද්දෙමි. නො දක්නා ලද අය බොහෝ වෙති. ඔව්හූ මගේ ධාතූන් ගෙන ඒ ඒ තැන්වල පිදීමෙන් නිවනට මග පාදා ගන්නාහු වෙති යි පරිනිර්වාණය සමීපවන කල්හි තමන්ගේ ශරීරය ධාතු විසිරේවායි අධිෂ්ඨාන කළේය. දීඝායුෂ්ක බුදුන් වහන්සේලාගේ වනාහි රන්කඳක් මෙන් ඒකඝන වූ ධාතු ශරීරය සිටී.
කාශ්‍යප භාග්‍යවතුන් වහන්සේගේ ද එසේ සිටියහ. ඉක්බිතිව මහාජනයා රැස්ව ධාතු ඒකඝන වූයේය. වෙන් කරන්නට නොහැක. කුමක් කරන්නෙමුදැයි කථාකොට එකම සෑයක් කරන්නෙමුයි තීරණය කළහ. එක් අයෙක් සත්යොදුනක් යයි යෝජනා කළේය. මෙය ඉතා විශාලය. අනාගතයේ පිළිදැගුම් කරන්නට නුපුළුවන් වේ. යොදුන් සය, යොදුන් පහ, යොදුන් සතර, යොදුන් තුන, යොදුන් දෙක, එක් යොදුනයයි සම්මත කොට ගඩොල් කෙබඳු වන්නාහුදැයි? පිටිපස ගඩොල් රක්ත ස්වර්ණමය වූ ඒකඝන වූ ලක්‍ෂයක් අගනාහු විය යුතුය. ඇතුළුපස ගඩොල් පනස්දහසක් අගනාහු විය යුතුය. සිරියල් මනෝසීල මැටි සඳහා ගතයුතුය. තල තෙලින් දිය කිස කළ යුතුය. මේ අයුරින් හතර පැත්ත කොටස් හතරකට බෙදූහ. රජු එක් පැත්තක් භාර ගත්හ. රාජ පුත්‍ර වූ පඨවින්ධර කුමරු එක් පැත්තක් ද, ඇමතියන්ට ප්‍රධාන වූ සෙනෙවි තෙම එක් පැත්තක් ද, ජනපදවාසීන්ට ප්‍රධාන වූ සිටුවරයා එක් පැත්තක් ද භාර ගත්තේය.
ඔවුන් අතුරින් රජු ධන සම්පන්න බැවින් රන් බැහැර කරවා තමා විසින් ගන්නා ලද පැත්තෙහි කර්මාන්ත ආරම්භ කළේය. යුවරජු ද, සේනාපති ද බාරගත් පැතිවල කර්මාන්ත ඇරඹිණි. එහෙත් සිටුවරයා ගත් පැත්තේ කර්මාන්ත පමා වෙයි. මේ අතර ත්‍රිපිටක භාණක වූ, අනාගාමී ආර්ය ශ්‍රාවකයකු වූ සෝරත නම් උපාසකයෙක් විය. හෙතෙම කර්මාන්ත පසුබසී යයි දැන, පන්සියයක් ගැල් යොදවා ජනපදයට ගොස්, කාශ්‍යප බුදුන් වහන්සේ විසිදහසක් අවුරුදු සිට පිරිනිවන්පෑ සේක. උන්වහන්සේ වෙනුවෙන් යොදුනක රුවන්සෑයක් ඉදිකරයි. යම්කිසි කෙනෙක් රන් හෝ අමුරන් හෝ සප්තවිධ රත්න හෝ, සිරියල් හෝ මනෝසීල හෝ යමක් දීමට කැමැත්තේ නම් එය දෙවයි මහජනයා සම්මාදම් කරවීය. මිනිස්සු තම තමන්ගේ ශක්ති පරිද්දෙන් රන් අමුරන් ආදිය පූජා කළහ. නොහැකි වූ අය තෙල් සහල් ආදිය දුන්හ. උපාසක තෙමේ තෙල් සහල් ආදිය කම්කරුවන්ගේ බත් වැටුප් පිණිස යවයි. තවදුරටත් රන් රැස්කරවා යවයි. මේ අයුරින් මුළු දඹදිව පින්කමට සම්මාදන් වූහ.
චෛත්‍ය කර්මාන්තය නිමියේය. චෛත්‍ය ස්ථානයෙන් ලිපියක් යැවීය. චෛත්‍ය කර්මාන්තය නිමියේය. ආචාරීන් වහන්සේ පැමිණ චෛත්‍යය වඳීවා. ඔහු ද ලිපියක් යැවීය. මා විසින් මුළු දඹදිව සමාදන් කරන ලද්දේය. යමක් ඇද්ද එය ගෙන කර්මාන්ත නිමා කෙරෙත්වා. ලියුම් දෙකම අතරමගට පැමිණියහ. ආචාරීන්ගේ ලියමනට පෙර චෛත්‍යස්ථානයෙන් එවූ ලිපිය ආචාරීන් අතට හමුවිය.
හෙතෙම ලිපිය කියවා චෛත්‍යය වඳින්නෙමැයි හුදෙකලාවම ගියේය. අතරමග කැලෑවේ සොරු පන්සියයක් සිටියහ. සොරුන් අතරින් කෙනෙකු ඔහු දැක, ‘මොහු විසින් මුළු දඹදිවින් රන් අමුරන් රැස්කරන ලදී. අපට නිධිකුම්භියක් (නිධන් කළ සැලියක්) පෙරලමින් ආවේ යයි සෙස්සන්ට දන්වා එය අරගත්හ. දරුවනි, කවර හෙයින් මා රඳවා ගත්තහුද? තොප විසින් මුළු දඹදිව සියලු රන් රිදී එකතු කරන ලදී. අපටත් ටිකක් දෙව! කිම තෙපි නො දනිවුද? කාශ්‍යප බුදුන් පිරිනිවන්පෑහ. උන්වහන්සේ උදෙසා රුවන් චෛත්‍යයක් ඉදිකරවයි. ඒ සඳහා මා විසින් (ජනයා) සමාදන් කරවන ලදී. මා පිණිස නොවෙයි. එය ලද ලද විගස එහි යවන ලදී. මාගේ ඇඳි වස්ත්‍රය පමණක් මිස වෙනත් කහවණුකුදු ධනයක් නැත.
කිසිවෙක් එසේය ආචාරීන් අත්හරිවු කීහ. කිසිවෙක් මෙතෙම රාජ පූජිතයහ. අමාත්‍ය පූජිතයහ. අප අතුරෙන් කිසිවෙක් නගර වීදියේදී දැක රාජ රාජ මහ ඇමතින්ට දන්වා කරදරයකට හිරිහැරයකට පමුණුවනු ඇතැයි කීහ. උපාසක තෙමේ, මම එසේ නො කරන්නෙමියි කීය. ඔහු වනාහි ඔවුන් කෙරෙහි කාරුණික විය. ඒ තමාගේ ජීවිත ආසාවෙන් නොවේ. එකල්හි ‘මොහු ගත යුතු’ යයි ද ‘හළ යුතු යයි ද විවාද කරන්නා වූ ඔවුන් අතුරෙහි ගත යුතුය යන අදහස ඇත්තේ බොහෝ වූ හෙයින් ඔහු මරණයට පත් කළේය.
බලවත් ගුණ ඇති ආර්ය ශ්‍රාවකයාට කරන ලද අපරාධය නිසා නිවුණු පන්සිළු මෙන් ඔවුන් හැම දෙනාගේ ඇස් අතුරුදහන් වූහ. ඔව්හූ අහෝ ඇස අහෝ ඇස යයි විලාප කියන්නාහූ කිසිවෙක් නෑයන් විසින් ගෙට ගෙන යන ලදහ. නෑයන් නැත්තවුන් අනාථ වූහ. එහිම වනයෙහි රුක්මුල පන්සලෙහි විසූහ. වනයට ගිය මිනිස්සු ඔවුන්ට සහල් හෝ බත්මුල් හෝ මුදල් දෙති. දර, පළා කොළ ආදිය සඳහා වනයට යන එන මිනිස්සු කොහේ ගියේදැයි විමසූ කල්හි අන්ධ වනයට ගියෙමුයි කියති.
මෙසේ බුදුවරුන් දෙදෙනෙකුගේ ම කාලයෙහි ඒ වනය අන්ධ වනය වශයෙන්ම පැනේ. කාශ්‍යප බුදුන් වහන්සේගේ කාලයෙහි මේ වනය ඇත්හරනා ලද අඩවියක් විය. අපගේ භාග්‍යවතුන් වහන්සේගේ කාලයෙහි සැවැත්නුවරට සමීපව දෙව්රමට පිටුපස විවේකය කැමැත්තන්ට වාසස්ථාන වූ ප්‍රධාන ඝරයක් ප්‍රධන් වීරිය වඩන සථානයක් විය. එහි ආයුෂ්මත් කුමාර කාශ්‍යප තෙරුන් ශෛක්‍ෂ ප්‍රතිපදාව පුරමින් වාසය කරයි. **අන්‍ධවනෙ විහරති** යයි එහෙයින් කියන ලදී.
**අඤ්ඤතරා දෙවතා** නම් හා ගෝත වශයෙන් අප්‍රකට වූ දේවතාවෙක්, ‘අභිජානාති නො භන්තෙ භගවා අහූනං යෙව අඤ්ඤතරස්ස මහෙසක්ඛස්ස යක්ඛසස සංඛිත්තෙන තණ්හා සංඛය විමුත්තිං අභාසිත්‍ථා’ මේ අනුව ප්‍රසිද්ධ වූ සක්දෙව් ද අන්‍යතර යයි කියන ලදී. **දෙවතා** මෙය දෙවිවරුන්ට ද දෙව් දූවරුන්ට ද සාධාරණ වචනයකි. මෙහි දෙවියන් අදහස් කරන ලදී.
**අභික්කන්තාය රත්තියා** යන මෙහි අභික්කන්ත යන පය, ක්‍ෂය, සුන්දර, අභිරූප, අනුමෝදන්වීම යන අර්ථයන්හි දක්නා ලැබේ. එහි ‘අභික්කන්තා භන්තෙ රත්ති නික්ඛන්තො පඨමොයාමො, චිර නිසින්නො භික්ඛු සංඝො, උද්දිස්සතු භන්තෙ භගවා භික්ඛූනං පාතිමොකඛං’ යනාදී තන්හි ක්‍ෂය වීමෙහි දක්නා ලදී. ‘අයං ඉමෙසං චතුන්නං පුග්ගලානං අභික්කන්ත තරොච පණීතතරොච’ යනාදී තන්හි සුන්දර අර්ථයෙහිය.
මේ ආදී තන්හි අභිරූපයෙහි ය. **අභික්කන්තං භො ගොතම** යනාදී තන්හි අනුමෝදනාවෙහිය. මෙහි ක්‍ෂයෙහි වේ. **අභික්කන්තාය රත්තියා **රාත්‍රිය ක්‍ෂය වූ කල්හි යයි කියන ලදී. එහි මේ දේවපුත්‍රයා මධ්‍යම යාමයට අනතුරුව ආයේ යයි දතයුතුය.
**අභික්කන්ත වණ්ණා** මෙහි අභික්කන්ත ශබ්දය අභිරූපයෙහි ය. වණ්ණ ශබ්දය ඡවි, ස්තුති, කුල වර්ග, කාරණා, සංස්ථාන - ප්‍රමාණා රූපායතන ආදියෙහි දැක්වේ. එහි ‘සුවණ්ණ වණ්ණෙති භගවා’ ආදී තන්හි ඡවිය, සිවිය (සම) ‘කදා සංයූළ්හා පන තෙ ගහපති සමණස්ස ගොතමස්ස වණ්ණ මේ ආදී තන්හි ස්තුතියෙහිය, ‘චත්තාරො මෙ හො ගොතමො වණ්ණ’ මේ ආදී තන්හි කුල වර්ගයෙහිය. ‘අළු කෙ කෙන නු වණ්ණෙන ගන්‍ධත්‍ථෙනොති වුච්චති’ මේ ආදී තන්හි කාරණයෙහිය. ‘මහන්තං හත්‍ථිරාජ වණ්ණං අභිනිම්මිනිත්‍වා’ මේ තන්හි සටහනෙහිය. ‘තයො පත්තස්ස වණ්ණා’ මේ තැන්හි ප්‍රමාණයෙහිය. ‘වණ්ණො ගන්‍ධො රසො ඔජො’ මේ ආදී තන්හි රූපායතනයෙහිය. එය ඡවියෙහි දැක්ක යුතුය. එහෙයින් අභික්කන්ත වණ්ණා අභිරූප වූ හම ඇති ඉෂ්ට වූ ඡවි ඇති, මන වඩන්නා වූ සිවිය ඇති, යයි කියන ලද වේ. ඒ එසේමයි. මිනිස්ලොවට එන්නා වූ දිව්‍යපුත්‍රයෝ ස්වභාවික වර්ණය, ස්වභාවික සෘද්ධිය හැර, උජාරු වූ ආත්මභාවයක් මවාගෙන අතිරේක වර්ණ, අතිරේක සෘද්ධි මවා නාට්‍ය උත්සවවලට යන මිනිසුන් මෙන් සකස් කරන ලද ශරීරයෙන් පැමිණේ. මේ දේවපුත්‍රයා ද එසේම ආයේය. ‘අභික්කන්ත වණ්ණා’ යනුවෙන් එහෙයින් කියන ලදී.
**කෙවලකප්පං **මෙහි ‘කෙවල’ ශබ්දය ඉතුරු නැති, බොහෝ සෙයින්, බොහෝ දෙය, අව්‍යාමිශ්‍ර, ඉතිරි නැති, දෘඪාර්ථ, වෙන්ව යෙදීම විවේකය ආදී නොයෙක් අර්ථයන්හි යෙදේ. ‘කෙවල පරිපුණ්ණං පරිසුද්ධං බ්‍රහ්මචරියං’ මේ ආදී තන්හි අනවශේෂ බව ද, ‘කෙවලකප්පා ච අංග මගධා පහූතා ඛාදනීයං භෝජනීයං, ආදාය උපසංකමිස්සන්ති’ මේ තන්හි අව්‍යාමිශ්‍රත්‍වය ද, කෙවලං සද්ධාමත්තකං නූන අධිමාසමා’ මේ ආදියෙහි ඉතිරි නැති බව ද, ආයස්මතො අනුරුද්ධස්ස බාහිකො නාම සද්ධි විහාරිකො කෙවලකප්පං සංඝභෙදාය ඨීතො’ මේ ආදියෙහි දණ්ඩාර්ථය ද, කෙවලී වුසිතවා උත්තම පුරිසොති වුච්චති’ ආදී තන්හි වෙන්ව යෙදීම - විවේකය යන අරුත්හි ද යෙදේ. මෙහි වනාහි මේ ශබ්දයාගේ අනවශේෂ භාවය අර්ථයයි අදහස් කරන ලදී.
මේ ‘කප්ප’ ශබ්දය (අභිසද්දහන) ඇදහීම - විශ්වාසය, ශ්‍රද්ධාව, ව්‍යවහාර, කාල, ප්‍රඥප්ති, ඡේදන - විතර්කය, සැකය, අදහස, ස්වල්පය, ටික, ඡායාව, සමන්තභාව (හාත්පස, වටේට) ආදී නොයෙක් අර්ථයන්හි යෙදේ. ‘ඔකප්පනියමෙතං භොතො ගොතමස්ස යථා තං අරහතො සම්මා සම්බුද්ධස්ස’ ආදියෙහි අභිසද්දහන අර්ථයි. ‘අනුජානාමි භික්ඛවෙ පඤ්චහි සමණ කප්පෙහි ඵලං පරිභුඤ්ජිතුං’ ආදියෙහි ව්‍යවහාරයයි. ‘යෙන සූදං නිච්චකප්පං විහරාමි’ මේ තැන්හිදී කාලය කියයි. ‘ඉච්චායස්මා කප්පො’ ආදී තන්හි ප්‍රඥප්තියයි. ‘අලංකතො කප්පිත කෙසමස්සු’ ආදියෙහි ඡෙදන අර්ථයි. (කපයි. දෙපළු කරයි.) ‘කප්පති ද්වංගුල කප්පො’ මේ ආදී තන්හි විකල්පයයි. අත්‍ථිකප්පො නිපජ්ජිතුං’ මේ ආදියෙහි ලෙස (ස්වල්පය-ටික) අර්ථයි. ‘කෙවල කප්පං වෙළුවනං ඔභාසෙත්‍වා’ මේ ආදියෙහි හාත්පස යන අර්ථයි. මෙහි මෙම ශබ්දයෙන් සමන්තභාවය හාත්පස යන අර්ථය අදහස් කරන ලදී. එහෙයින් කෙවලකප්පං අන්‍ධවනං යන මෙහි නිරවශේෂයෙන් අන්‍ධවනයේ හාත්පසින් යන තේරුම ගතයුතුයි.
**ඔභාසෙත්‍වා **ඇඳි වස්ත්‍රවලින් හා පැළඳි අබරණවලින් ද, ශරීරයෙන් ද උපන් ආලෝකය පතුරුවා, සඳ මෙන් ද හිරු මෙන් ද, ආලෝකමත් කොට, බබුළුවා යන අර්ථයි. **එකමන්තං අට්ඨාසි** එක්පසෙක එක් අවකාශයෙක සිටියේය. **එතදවොච** මේ **භික්ඛු භික්ඛු **ආදී වචන කීහ. කුමක් හෙයින් නොවැඳ ශ්‍රමණ ව්‍යවහාරයෙන් කථා කළේද? ශ්‍රමණ සංඥාව පවත්නා හෙයිනි. ඔහුට මෙසේ සිතිණ. මෙතෙම අතරතුර කාමාවචරයෙහි විසීය. මම වනාහි ඒ කාලයේ පටන් බඹසර ඇත්තෙම් වෙමි. ඕහට ශ්‍රමණ සංඥාවම පවතී. එහෙයින් නොවැඳම ශ්‍රමණ ව්‍යවහාරයෙන් කථා කරයි. මේ දේවපුත්‍රයා තෙරුන්ගේ පෙර මිත්‍රයෙක් වීලු. කවර තැනක පටන්ද, කාශ්‍යප බුදුන්ගේ කාලයේ පටන්ය. පූර්වාධිකාර කථාවෙහි ආ මිත්‍රයන් පස්දෙනා අතුරෙන් යම් අනුතෙර කෙනෙක් සතරවැනි දවසේ අනාගාමී වූයේ ද, මේ හෙතෙමේ ය. එකල ඔවුන් අතුරෙහි සංඝස්ථවිරයන්ට රහත් බව සමග අභිඥාවෝ පැමිණියාහුය. හෙතෙම මගේ කෘත්‍යය මුදුන් පැමිණියේ යයි අහසට පැන නැගී අනෝතත්ත විලෙන් මුව සෝදා, උතුරුකුරු දිවයිනට පිණ්ඩපාතය ගෙන අවුත් ඇවැත්නි, මේ පිණ්ඩපාතය වළඳා නො පමාව මහණ දම් පුරව්’ යයි. (කීය.) අනෙක් අය මෙසේ කීහු. යමෙක් පළමුව අධිගමය උපදවා පිණ්ඩපාතය ගෙන ඒද? ඔහු විසින් ගෙන එන පිණ්ඩපාතය වළඳා සෙස්සන් මහණදම් කටයුතු යයි අපගේ කතිකාවතක් නැත. නුඹවහන්සේ තමන්ගේ හේතුසම්පත් හේතුවෙන් පළමුව කාර්යය මුදුන් පමුණුවන ලදී. අපි ද අපේ උපනිශ්‍රයක් වන්නේ නම්, එය හේතුකොටගෙන කටයුතු මුදුන් පමුණුවමු. එය අපට උත්තරයකි. ප්‍රපඤ්චයෙකි. නුඹවහන්සේ යනු මැනවී. උන්වහන්සේ යම් පහසු තැනකට ගොස් ආයු කෙළවර පිරිනිවන්පෑහ.
දෙවන දවස්හි දෙවැනි තෙරුන් වහන්සේ අනාගාමී ඵලය පසක් කළහ. උන්වහන්සේට ද අභිඥා පැමිණියාහු ය. හෙතෙමේ ද එසේම පිණ්ඩපාතය ගෙනවුත් අනෙක් අය විසින් පිළිකෙව් කරන ලදින් පහසු තැනකට ගොස් ආයු කෙළවර ශුද්ධාවාසයෙහි උපන. හෙතෙම ශුද්ධාවාසයේ සිට තමන්ගේ සහායකයන් බලන්නේ, ඒ වනවිට එක් අයෙක් පිරිනිවියේය. එක් අයෙක් දැන් භාග්‍යවතුන් සමීපයෙහි ආර්ය භාවයට පැමිණියේය. එක් අයෙක් ලාභ සත්කාර උදෙසා මම රහත්මියි. සිත් උපදවා සුප්පාරක පටුනෙහි වසන බව දැන, එහි එළඹ තොපි රහත් නොවේ. රහත් මගට පිළිපන්නේ නොවේ. යන්න, භාග්‍යවතුන් වහන්සේ වෙත ගොස් ධර්මය ශ්‍රවණය කරව’යි උනන්දු කරවීය. හෙතෙමේ ද ඇතුළු ගමේ දී භාග්‍යවතුන් වහන්සේගෙන් අවවාද යාඥා කොට ‘තස්මාතිහ තෙ බාහිය දිට්ඨෙ දිට්ඨමත්තං හොතූ’යි භාග්‍යවතුන් වහන්සේ විසින් සංක්‍ෂේපයෙන් අවවාද දෙන ලද්දේ, ආර්යභූමියට පැමිණියේය.
නැවත, තව එක් අයෙක් ඇත. ඔහු කොහේදැයි බලන්නේ අන්‍ධ වනයෙහි ශෛක්‍ෂ ප්‍රතිපදාව පුරමින් වසනු දැක මෙසේ සිතීය. සහායකයා සමීපයට යන්නෙමි. යන්නහු විසින් හිස් අතින් නොගොස් පඬුරක් ගෙන යන්නට වටී. එහෙත් යහළුවා නිරාමිස තැනැත්තෙක. පර්වතය මුදුනෙහි වසන්නා වූ ඔහුට මා විසින් අහසෙහි සිට දෙන ලද පිණ්ඩපාතයවත් පරිභෝග නොකර මහණදම් කළේය. දැන් ආමිස පඬුරු කෙසේ ගන්නෙහිද? දහම් පඬුරක් රැගෙන යන්නෙමි’යි බඹලොව සිටිමින්ම රුවන් වැලක් ගොතන්නකු මෙන්, ප්‍රශ්න පසළොසක් විභාගකොට, ඒ දහම් පඬුර ගෙන පැමිණ සහායකයාට නුදුරෙහි සිට තමන්ගේ ශ්‍රමණ සංඥාව පැවැත්වීම් වශයෙන් ඒ තෙරුන් නොවැඳ ම ‘මහණ! මහණ!! යයි අමතා ‘අයං වම්මිකො’ යනාදිය කීහ.
එහි සීඝ්‍රව ඇමතීම් වශයෙන් භික්ඛු භික්ඛු යයි නැවත නැවත දෙවරක් කීම දතයුතුය. යම්සේ එකම තිලකයකින් නළල නොහොබීද? එය වටකොට අනෙක් තිලකයන් ද දුන් කල්හි, පිපී සැරසුණාක් මෙන් හොබනේය. මෙසේ හුදෙකලා තනි වචනයම නො හොබී. පිරිවර පද සමග පිපී සැරසුණාක් මෙන් හොබනේ යයි පිරිවර පද වශයෙන් වචනය පිපී සැරසුණාක් මෙන් කරන්නේ මෙසේ කීය.
**අයං වම්මිකො** පෙරටව සිටි තුඹසක් නම් නැත. දේශනා වශයෙන් පෙරටුව සිටියකු දක්වන්නකු මෙන් **අයං** යයි කීය. **ලංගිං** ආයුධයක් ගෙන හාරන්නේ කණායමක් දැක්කේය. **උක්ඛිප්පලංඝිං අභික්ඛණ සුමෙධ** දරුව! පණ්ඩිතය! කණායමක් නම් රාත්‍රියෙහි දුම් නො දමයි. දහවල් දිලිසෙයි. ඒ කණායම ඔසවා හැර ගනුව. ඔසවන්න. මත්තෙහි (තව තවත්) සාරව. මෙසේ සියලු පදයන්හි අර්ථ දතයුතුයි. **උද්ධුමායිකං** මැඩියෙකු **චංගවාරං** කර පෙරහනක්, **කුම්මං **ඉබ්බෙක්, (කැස්බෙක්) **අසිසූනං** මස් කපන පිහියක් හා මස් ලොඹුවක්, **මංසපෙසිං **අත්ගලක් පමණ වූ අමු මස් ගොඩක්, **නාගං** සමන් මලන් කළඹක් ප්‍රමාණ සෝවැති තුනකින් යුතු මහා පෙනයක් ඇති නාගයකු දුටුවේය. **මා නාගං ඝට්ටෙසි** දඬු කෙළවරකින් හෝ වැල්පොටකින් හෝ පස් වැලි ආදියකින් හෝ නාගයා නොගටව. **නමො කරොති නාගස්ස** උඩු සුළඟින් ඉවත්ව පිරිසිදු වතක් හැඳ නාගයා වඳිව්. නාගයා විසින් අධිෂ්ඨාන කළ ධනය සත්මුතු පරම්පරාව දක්වා පරිභෝග කළ ද අවසන් නොවේ. නාගයා තමන් සතු ධනය දෙන්නේය. නාගයාට නමස්කාර කරව, **ඉතොවා** පන සුත්‍වා දුක්ඛක්ඛන්‍ධ සූත්‍රයෙහි **ඉතො** යනු ශාසනයෙහි අධිවචන වීද මෙහි එසේ නොවේ. මෙහි වනාහි දෙවපුත්තෙ යන්න අවධි වචනයි. එහෙයින් **ඉතොවා පන** නැවත මගෙන් විමසා වා යන අර්ථයි.
**චාතුම්මහා භතිකස්ස **සතර මහා භූතමය වූ, **කායස්ස අධිවචනං** ශරීරයට නමකි. යම්සේ බාහිර වම්මිකය තුඹස වමනය කෙරේනුයි වමනය කරන ලදනුයි, වමනය කරන ලද්දෙන් ඔසවන ලදනුයි වමනය කරන ලද ස්නේහය බඳනා ලදනුයි සතර කරුණින් වම්මික යයි කියන ලදී. ඒ තුඹස මත මුගටි, මී, සිකනල් ආදී නන්වැදෑරුම් ප්‍රාණීන් වමනය කරන ලදනුයි වම්මික නමි. වේයන් විසින් වමනය වමනය කොට මුවතුඩින් නගන ලද පස්වලින් උකුළු පමණටද මිනිස් පමණටද, උඩට නංවන ලදනුයි වම්මික නමි. වේයන් විසින් වමනය කළ කෙළ හා බැඳීමෙන් හාත්පසින් බඳනා ලද බැවින් සතියක් වැසි වැස්ස ද, නො විසිරෙන බැවින් වම්මික නමි. නියඟ කාලයෙහි එයින් පස්මිටක් ගෙන එය තමාගේ මිටින් පොඩිකරන කල්හි ස්නේහය නික්මෙයි. මෙසේ වමනය කළ ස්නේහයෙන් බඳනා ලද්දේනුයි වම්මික නමි. එපරිද්දෙන් මේ කයද, **අක්ඛිම්හා අක්ඛිගූථකො** ආදී වශයෙන් නන්වැදෑරුම් අසූචි කිළුටු මල වමනය කෙරේනුයි වම්මික නමි. බුදු පසේබුදු ක්‍ෂීණාශ්‍රවයෝ මේ අත්බැව්හිදීම, නිකාන්තිය දැඩිව ගැනීම ක්‍ෂය කිරීමෙන් ආත්මභාවය හැරගියාහු නිසාද, ආර්යයන් විසින් වමනය කරන ලදනුයි ද වම්මික නමි. මේ ශරීරය ඇට තුන්සීයකින් ඔසවන ලද්දේ, නහරවැලින් බඳනා ලද්දේ මසින් පුරවන ලද්දේ, තෙල් සහිත සමින් ඔතන ලද්දේ සත්ත්වයන් සත්ත්වයන් මුලා කෙරේද ඒ සියල්ල සියළු ආර්යයන් විසින් වමනය කරන ලද්දේනුයි වම්මික නමි. මෙසේ තෘෂ්ණාව විසින් උපදවන ලද බැවින් ආර්යයන් විසින් ඉවත දමන ලද්දා වූ ආශාවෙන් ස්නේහයෙන් මේ කය බඳනා ලදනුයි වම්මික නම් වේ.
යම්සේ තුඹස ඇතුළෙහි නොයෙක් ආකාරයේ ප්‍රාණින් එහිම උපදිත්ද, එය මළ මුත්‍ර පහකරයිද, ගිලන්ව නිදියත්ද, මැරී වැටෙත්ද, මෙසේ හෙතෙම ඔවුන්ට වැදුන් ගෙයත්, වැසිකිළියත්, රෝහලත්, සොහොන් බිමත්, එයම වේ. මෙසේ ක්‍ෂත්‍රිය මහාසාර ආදීන්ගේ පවා ශරීරය මුරකරුවන් විසින් ආරක්‍ෂා කරන ලද මනාකොට විසිතුරු සැරසිලි කරන ලද, මහානුභාව වූ ශරීරයක් යයි නො සිතා, සිවිය ඇසුරු කළ කුඩා ප්‍රාණීහුය. සම ඇසුරු කළා වූ, මස් ඇසුරු කළා වූ, නහර ඇසුරු කළා වූ, ඇට ඇසුරු කළා වූ, ඇටමිදුලු ඇසුරු කළා වූ, පණුවෝ කුල ගණනින් අසූ දහසක් පමණ වූ කෘමි කුලයෝ ඇතුළු කයෙහිම උපදිත්. මළ මුත්‍ර පහ කරත්. රෝගීව හොවිති. මැරී වැටෙත්. මෙසේ මේ සියලු ප්‍රාණීන්ගේ වැදුම් ගෙය, වැසිකිළිය, ගිලන්හල, සොහොන්බිම වේනුයි, මේ ශරීරය වම්මික සංඛ්‍යාවටම ගියේය. එහෙයින් **වම්මිකොති ඛො හික්ඛූ ඉවස්සෙතං චාතුම්මහා භූතිකස්ස කායස්ස අධිවචනං** යනාදිය වදාළහ.
**මාතා පෙත්තික සම්භවස්ස** මව නිසා ද පියා නිසා ද උපන්, මව්පියන්ගේ ශුක්‍ර ශ්‍රොණිතයෙන් හටගත්තා වූ, **ඔදන කුම්මාසූපචයස්සා** ආහාරවලින් ද, කුම්මාසයෙන් ද වඩනා ලද්දා වූ, **අනිච්චුච්ඡාදන පරිමද්දන භෙදන විද්ධංසන ධම්මස්සාති** මෙම ශරීරය ඇතිව නැතිවන අනිත්‍යය ස්වභාව කොට ඇත්තේය. දුගඳ නැතිකිරීම පිණිස ශරීර විලේපනයන් ආලේල්ප කළයුතු ස්වභාව ඇත්තේය. අඟපසඟ පීඩා මගහැරීම පිණිස සම්පබාහන කටයුතු කළ යුතුව ඇත්තේය. ළදරු කාලයෙහි, ගැබ විසීමෙන් වැරදි අන්දමින් පිහිටි අත් පා ආදිය සකස් කිරිම සඳහා අඳුන්ගෑම් අතින් පිරිමැදීම් ආදිය කළයුතු ස්වභාව ඇත්තේය. මෙසේ පරිහරණය කරන්නහුගේ ද කැඩෙන, බිඳෙන, විසිරෙන ස්වභාව ඇත්තේය. එසේ මාතාපෙත්තික සම්භව ඔදන කුම්මාසූපචය, උච්ඡාදන, පරිකම්මන මද්දන යන පදයන්ගේ හටගැනීම කියන ලදී. අනිච්ච, භෙදන, විධ්වංසන පදයන්ගෙන් බැසයාම - විනාශය කියන ලදී. මෙසේ පද හතෙන්ම සතරමහා භූතමය වූ සිරුරේ උස් පහත් බව ද වැඩීම ද, පිරිහීමද හටගැනීම හා නැසීමද කියන ලද බව දතයුතුය.
**දිවා කම්මන්තෙ** දවල් දවසේ කළයුතු කමාන්ත, **ධූපායනා** මෙහි ධූම ශබ්දය ක්‍රෝධය, තෘෂ්ණාව, විතර්කය, පඤ්චකාම ගුණ, ධර්ම දේශනාව සහ ස්වභාවික දුම් යන අර්ථයන්හි වැටේ. ‘කොධො ධූමො භස්මනි - මොඝවජ්ජං’ යන මෙහි ක්‍රෝධය යන අර්ථයෙහි වැටේ. ‘ඉච්ඡා ධූමායිතා සදා’ යන මෙහි තෘෂ්ණ අර්ථයෙහි වැටේ. ‘තෙන ඛො පන සමයෙන අඤ්ඤතරො භික්ඛූ භගවතො අවිදූරෙ ධූපායන්තො නිසින්නො හොති’ මෙහි විතර්ක අර්ථයෙහි ය.
(ගාථාවේ අදහස පස්කම් ගුණයෝ පංකයක් ද වේ. මඩක් ද වෙයි. මේ කාම සංඛ්‍යාත භය මූලත්‍රයකින් පිහිටියාක් මෙන් නිශ්චල යයි කියන ලදී. මා විසින් මුල් තුනක් ඇත්තේ යයි කියන ලද රජස් දුම් යයි ද ප්‍රකාශ කරන ලද්දේ ද, ඒ කාමයන් හැර බ්‍රහ්මදත්තය පැවිදි වව).
යන මෙහි පස්කම් ගුණයෙහිය. ධූමංකත්තා හොති මෙහි ධර්මදේශනා අර්ථයෙහිය. ‘ඔජො රථස්ස පඤ්ඤාණං ධූමො පඤ්ඤාණ මග්ගිනො’ ස්වභාවික දුමෙහි ය. මෙහි වූ කලී විතර්කයෙහි අදහස් කරන ලදී. අයං රත්ති ධූපායනා යනු එහෙයින් වදාරණ ලදී.
**තථාගතස්සෙතං අධිවචනං** තථාගතයන් වහන්සේ සප්ත ධර්මයන් බැහැර කරන ලද බැවින් බ්‍රාහ්මණ නම් වේ. සප්ත ධර්ම කවරේද? රාගය, ද්වේෂය, මෝහය, මානය, සක්කාය දෘෂ්ටිය, සැකය, සීල-ව්‍රත පරාමාස මේ සප්ත ධර්මයන් බැහැර කරන ලද බැවින්, බ්‍රාහ්මණ නම් **සුමෙධො** යහපත් වූ ප්‍රඥා ඇත්තේ, **සෙඛස්ස** මෙහි හික්මේනුයි සෙඛ නමි. භික්‍ෂුව ශික්‍ෂාවන්හි හික්මෙනු ලබන බැවින් සෙඛ යයි කියයි. කුමකින් හික්මේද අධි ශීලයෙහි හික්මෙයි. අධි චිත්තයෙහි හික්මෙයි. අධි ප්‍රඥාවෙන් හික්මෙයි.
**පඤ්ඤායෙතං** ලෞකික ලෝකෝත්තර ප්‍රඥාවට මේ නමකි. ආයුධ සංඛ්‍යාත ශාස්ත්‍රයට නොවේ. **විරියාරම්භස්ස** කායික චෛතසික වීර්යයට එය ප්‍රඥාගතික වෙයි. ලෞකික ප්‍රඥාව හා ලෞකික වීර්යය ලෝකෝත්තර ප්‍රඥාව හා ලෝකෝත්තර වීර්යය ද වේ. එහි වනාහි අර්ථ දැක්වීමය -
එක් දනව්වැසි බමුණෙක් උදෑසනම මාණවකයන් සමග ගමින් නික්ම දහවල් මන්ත්‍ර කියවා සවස ගමට ආයේය. අතරමග එක් තුඹසක් ඇත්තේය. එය රාත්‍රියෙහි දුම් දමයි. දවල් ඇවිලෙයි. බමුණා අතවැසි වූ සුමන මාණවකයාට කීය. දරුව! මේ තුඹස රෑ දුම් දමයි. දවල් දැල්වෙයි. මොහුගේ විකාරය බලන්නෙමු. එය බිඳ සතර කොටසක් කර විසුරුවව. හෙතෙමේ මැනවැයි උදැල්ලක් ගෙන සම පොළවෙහි පා තබා එසේ කළේය.
එහි ආචාර්ය බ්‍රාහ්මණයා මෙන් භාග්‍යවතුන් වහන්සේ ද සුමේධ මාණවකයා මෙන් ශෛක්‍ෂ භික්‍ෂුව ද, තුඹස මෙන් ශරීරය ද දරුව! මේ තුඹස රෑ දුම් දවයි. දවල් ඇවිලෙයි. මොහුගේ විකාරය බලන්නෙමු. එය බිඳ සතර කොටසක් කොට විසුරුවවයි බමුණා විසින් කියන ලද කාලය මෙන්, මහණ සතරමහා භූතමය වූ කය සතර කොටසක් කොට විමසව’යි භාග්‍යවතුන් වහන්සේ විසින් කියන ලද කාලය ද, ඔහුගේ මැනවැයි උදැල්ලක් ගෙන එසේ කිරීම මෙන්, ශෛක්‍ෂ භික්‍ෂූහුගේ විසි කොටසෙහි යම් තද බවක් වේද, මේ පෘථිවි ධාතුවයි. යම් දොළොස් කොට්ඨාශයෙහි යම් හාත්පසින් බඳනා බවක් වේද මේ ආපෝ ධාතුවයි. යම් සතර කොටසෙහි යම් පැසවන බවක් වේද, මේ තේජෝ ධාතුවයි. සය කොටසෙහි යම් පුරවන බවක් වේද, මේ වායෝ ධාතුවයි. මෙසේ මෙසේ චතුධාතු වවත්‍ථාන වශයෙන් ශරීරයට ඇති අයිතිය දතයුතුයි.
**ලංගීති ඛො භික්ඛූ** කුමක් හෙයින් භාග්‍යවතුන් වහන්සේ අවිද්‍යාව අගුලු කණුව කොට දැක්වූයේද? යම්සේ නගරයේ දොර වසා අගුල දැමූ කල්හි මහජනයාගේ ගමන නවතීද? යමෙක් නගරය තුළ වෙත්ද ඔහු ඇතුලේම වෙයි. යමෙක් පිටිනුවර වෙයි ද ඔහු පිටිනුවරම වේ. මෙසේ යමෙකුගේ නුවන් දොරටුවෙහි අවිද්‍යා නමැති අගුල වැටේද? ඔහුගේ නිවනට පමුණුවන ඥානගමනය නවතියි. එහෙයින් අවිද්‍යාව දොරගුලයයි දැක්වූ සේක. **පජහ අවිජ්ජන්ති** මෙහි කර්මස්ථානය ඉගෙනීම් පිළිවිසීම් වශයෙන් අවිද්‍යාව නැතිකිරීම කියන ලදී.
**උද්ධුමායිකාති ඛො භික්ඛු** මෙහි උද්ධුමායික නම් මැඩියා මහත් නොවේ. නියපිටක් පමණ වේ. පරණ කොළ (පරණලා) අතර හෝ ගස් අතරෙහි හෝ වැල් අතරේ සිටී. හෙතෙම දඩු කෙළවරකින් හෝ වැල් කෙළවරකින් හෝ පස් සුන්නෙන් ගටන ලද වෑයම්කොට මහත්වැ වටකුරුව බෙලිගෙඩියක් පමණ, වී සතරපාදයන් අහස්ගත කොට නැවතුනු ගමන් ඇතිව සතුරන්ගේ වසඟයට පැමිණෙයි. කවුඩු උකුසු ආදීන්ට ආහාර පිණිස වේ. මෙසේ මේ ක්‍රෝධය ද පළමුව උපදින්නේ සිත කැළඹීම් මාත්‍රයක්ම වෙයි. එකෙණෙහිම නිග්‍රහ නොකරන ලද්දේ වැඩී මුහුණ හැකිලීමට පමුණුවයි. එකල්හි බැහැර නොකරන ලද්දේ හණු සැලීමට පමුණුවයි. එකල්හි දුරු නො කරන ලද්දේ එරුස වචන කීමට පොළඹවයි. එකල්හි දුරු නො කරන ලද්දේ දිශාවන් බැලීමට පමුණුවයි. එකල්හි දුරු නොකරන ලද්දේ එහෙ මෙහෙ ඇදීමට පමුණුවයි. එකල්හි දුරු නොකරන ලද්දේ අත්, ගල්, දඬු-අවි අතට ගැනීමට පමුණුවයි. එකල්හි දුරු නොකරන ලද්දේ දඬු - අවිවලින් පහර දීමට පමුණුවයි. එකල්හි දුරු නොකරන ලද්දේ අනුන් ඇසීමට හෝ තමන් නැසීමට පමුණුවයි. ‘යතො අයං කොධො පරං ඝාතෙත්‍වා අත්තානං ඝාතෙති. එත්තාවතායං කොධො පරමුස්සද ගතො හොති පරම වෙපුලප්පත්තො’ යනාදිය වදාරණ ලද්දේය.
එහි යම් සේ මැඩියාගේ සතරපාදයන් අහස්ගත කල්හි ගමන නවතීද? මැඩියා සතුරන්ගේ වසඟයට ගොස් කවුඩු ආදීන්ට ආහාර වේද? එසේම ක්‍රෝධයෙන් යුත් තැනැත්තා කමටහන් ගෙන වඩන්නට නොහැකි වෙයි. සතුරන්ගේ වසඟයට යෙයි. සියලු මාරයන් විසින් කැමති සේ කටයුතු කරන්නේ වේ. භාග්‍යවතුන් වහන්සේ, උද්ධමායිකාති ඛො භික්ඛූ කොධූ පායා සස්සෙතං අධිවචනං යන්න වදාළහ. එහි බලයට පත් ක්‍රෝධයම කෝධූපායස නමි. පජහ කොධූපායා සන්ති යන මෙහි ප්‍රත්‍යවේක්‍ෂා ප්‍රහාණය වදාරණ ලදී.
**ද්වෙධාපතො** යනු මෙහි යම් සේ පුරුෂයෙක් ධනය සහිත වූයේ සම්පත් සහිත වූයේ කාන්තාර මාර්ගයකට අවතීර්ණ වූයේ, දෙමං සන්ධියකට පැමිණ මේ මගින් යා යුතුද? මේ මගින් යා යුතුදැයි තීරණය කරන්නට නොහැකි වන්නේ එහිම සිටී. ඉක්බිති ඔහු වෙත සොරු පැමිණ හිරිහැර කරදරවලට පමුණුවත්. මෙසේ මූල කර්මස්ථානය ගෙන හික්‍ෂුව බුද්ධාදි අට තැන සැකය උපදවා කර්මස්ථාන වඩන්නට නොහැකි වන්නේ ය. අනතුරුව ඔහුට ක්ලේශ මාරාදී සියලු මාරයෝ හිරිහැර පමුණුවති. එය සැකයෙන් දෙමංසන්ධියේ සිටින්නාක් වැනිය. ‘ද්වෙධා පතොති ඛො භික්ඛු විචිකිච්ඡා යෙත අධිවචනං’ යන්න භාග්‍යවතුන් වහන්සේ එහෙයින් වදාළහ. **පජහ විචිකිච්ඡං** මෙහි කර්මස්ථානය වැඩීම, පිළිවිසීම වශයෙන් සැකය දුරුකිරීම කියන ලදී.
**චංගවාරං** මෙහි රදවුන් විසින් කර පරහනෙහි දිය වත්කරන කල්හි කළ එකක් ද දෙකක් ද දහයක් විසක් කළ සියයක් වත්කරත් ද, බිඳුවක් පමණකුදු දිය රඳා නොසිටී. මෙසේ නීවරණ සහිත වූ පුද්ගලයාගේ අභ්‍යන්තරයෙහි කුසල ධර්මයන් නො පිහිටයි. ‘චංගවාරන්ති ඛො භික්ඛු පඤ්චන්නෙතං නීවරණානං අධිවචනං’ යන්න එහෙයින් කියන ලදී. **පජහ පඤ්ච නීවරණෙහි** මෙහි වික්ඛම්භණ තදංග වශයෙන් නීවරණ ප්‍රහාණය වදාරණ ලදී.
**කුම්මො** මෙහි ඉදිබුවාගේ සතරපාද, හිස යනුවෙන් අංග පසක් වේද? එසේම සියලු සංඛත ධර්මයෝ සංග්‍රහ කරනු ලබන්නා වූ පංචස්කන්ධයම වෙති. ‘කුම්මොති ඛො භික්ඛු පඤ්චන්තෙනං උපාදානක්ඛන්‍ධානං අධිවචනං’ යනාදිය වදාළහ. **පජහ පඤ්ච පාදානක්ඛන්‍ධෙහි** මෙහි පඤ්ච උපාදානස්කන්ධයන්හී ඡන්‍ද රාගය දුරුකිරීම වදාරණ ලදී.
**අසිසූනාති** මෙහි යම් සේ මස්ලොඹුව මතුයෙහි මස් තබා මන්නයෙන් කපයිද කොටයිද? එපරිද්දෙන් සත්ත්වයෝ වස්තුකාමය පිණිස ක්ලේශ කාමයන් විසින් නසනු ලබන්නේ වේද, වස්තුකාමයන් මත්තෙහි කොට ක්ලේශකාමයන් විසින් කපන ලද්දාහු කොටන ලද්දාහුම වෙත්. ‘අසිසුනාති ඛො භික්ඛු පඤ්චන්නෙතං කාම ගුණානං අධිවචනං’ යන්න එහෙයින් වදාළහ. **පජහ පඤ්චකාම ගුණෙති** මෙහි පස්කම් ගුණයන්හි ඡන්‍දරාගය දුරුකිරීම කියන ලදී.
**මංසපෙසීති ඛො භික්ඛු** මෙහි (මංසපේසී) මස්වැදලි නම් බොහෝ දෙනා විසින් පතන ලදී. ක්‍ෂත්‍රියාදී මිනිස්සු ද එය ප්‍රාර්ථනා කරත්. කවුඩන් ආදී තිරිසන්නු ද ප්‍රාර්ථනා කරති. යම්හෙයකින් මේ සත්ත්වයෝ අවිද්‍යාවෙන් මුළුමනින්ම මුවා වී, නන්දිරාගයට පැමිණ සංසාරය (වෘත්තය) ප්‍රාර්ථනා කෙරෙද්ද? යම්සේ හෝ මස්වදැල්ල තැබූ තුබූ තැන ලැගේද එපරිද්දෙන් මේ සත්ත්වයෝ තෘෂ්ණාවෙන් බඳිනා ලද්දාහූ සසර ලැගෙති. දුකට පැමිණේ ද උකටලී නොවෙති. මෙසේ තෘෂ්ණාව මස් වැදැල්ලක් සමාන වූයේ වේ. ‘මංසපෙසීති ඛො භික්ඛු නන්‍දිරාගස්සෙතං අධිවචනං’ යන්න භාග්‍යවත්හු වදාළහ.
**නාගොතිචො භික්ඛු ඛීණාසවස්සෙතං භික්ඛුනො අධිවචනං** මෙහි යම් අර්ථයකින් ක්ෂිණාශ්‍රව තෙම නාගයයි කියනු ලැබේද? එය අනඞ්ගන සූත්‍රයෙහි ප්‍රකාශ කරන ලදී. **නමො කරොහි නාගස්ස** ක්‍ෂීණාශ්‍රව වූ බුද්ධ නාගයා හට ‘ඒ භාග්‍යවත්හු සත්‍යාවබෝධය කළාහු සත්‍යාවබෝධය පිණිස දහම් දෙසති. ඒ භාග්‍යවත්හු දැමුණාහු ඉන්‍ද්‍රිය දමනය පිණිස දහම් දෙසති. ඒ භාග්‍යවත්හු සන්සිඳුනාහු ශමථය පිණිස දහම් දෙසති. ඒ භාග්‍යවත්හු තරණය කළාහු නිත්ථරණය පිණිස දහම් දෙසති. ඒ භාග්‍යවත්හු පිරිනිවියාහූ පරිනිර්වාණය පිණිස දහම් දෙසති. මෙසේ නමස්කාර කරවයි මෙහි අර්ථයි.
මෙසේ මේ සූත්‍රය තෙරුන් වහන්සේට කර්මස්ථානය විය. තෙරුන් වහන්සේද මේ සූත්‍රයම කර්මස්ථානය කොට විදසුන් වඩා රහත් බවට පැමිණි සේක. **අයමෙතස්ස අත්‍ථො** මේ එම ප්‍රශ්නයාගේ අර්ථයයි. මෙසේ භාග්‍යවතුන් වහන්සේ, රුවන් රැසක කුළුගන්වන්නාහු මෙන් අන්සන්ධි වූ පරිද්දෙන් දේශනාව නිමවූ සේක.
රථවිනීත සූත්‍ර වර්ණනාව
**එවම්මෙසුතං** යනු රථවිනීත සූත්‍රයයි. එහි **රාජගහෙ** එනම් නගරයෙහි ඒ නගරය වනාහී මහා මන්ධාතු මහා ගෝවින්ද ආදීන් විසින් පරිහරණය කරන ලද බැවින් රාජගහ යයි කියනු ලැබේ. මෙහි අන්‍ය වූ ප්‍රකාරයන් වර්ණනා කරති. ඔවුන්ගෙන් කිම මේ ඒ නගරයේ නාමයයි. මේ නගරය බුද්ධ කාලයෙහි ද, චක්‍රවර්ති කාලයෙහි ද, නගරය වේ. සෙසු කල හිස් වූයේ යක්‍ෂයන් විසින් අරක් ගන්නා ලදී. ඔවුන්ට වසන්ත වනයක්ව සිටී. **වෙළුවනෙ කලන්‍දක නිවාපෙ වෙළුවනං** ඒ උද්‍යානයේ නාමයයි. එය වනාහි හුණ ගසින්ද අටළොස් රියන් පවුරකින් ද, ගෝ පුර අට්ටාල ආදියෙන් යුක්තය. නීලවරණ වූයේ මනහර වෙයි. එහෙයින් වෙළුවන යයි කියයි. තව ද මෙහි ලෙහෙනුන්ට වැටුප් දුන්නාහු, එහෙයින් කලන්‍දක නිවාප යයි කියනු ලැබේ.
පෙර එක්තරා රජෙක් එහි උයකෙළි කෙළීමට පැමිණියේ සුරා මදයෙන් මත් වී දහවල් නින්දට පැමිණියේ ශයනය කළේය. ඔහුගේ පිරිවර ජනයා ද රජු ශයනය කළේයයි මල්පල ආදියෙන් පොළඹවනු ලබන්නේ ඔබනොබ ඇවිද්දේය. එකල රා ගඳ නිසා එක්තරා ගස් සිදුරකින් කළු නයෙක් නික්ම රජු ඉදිරියට ආයේය. ඒ දැක රුක් දේවතාවා රජුගේ ජීවිතය දෙමියි ලෙහෙන වෙසින් අවුත් කණ ළඟ ශබ්ද කළේය. රජු පිබිදියේය. කළු නයා නැවතුනේය. හෙතෙම එය දැක මේ ලෙහෙනා විසින් මට ජීවිත දානය දුන්නේ යයි එහි ලෙහෙනුන්ට වැටුප් පිහිටුවීය. ජීවිත දානයෙන් ද ඝෝෂා කළේය. එතැන් පටන් **කලන්‍දක නිවාප** යයි ප්‍රසිද්ධියට පත්විය. **කලන්‍දක** යනු ලෙහෙනුන්ට නමකි.
**ජාතිභූමකා** ජාති භූමියෙහි වැසි වූ, එහි ජාති භූමි යනු උපන් තැනයි. ඒ මේ උපන් තැන කොසොල් මහරජු ආදීන්ගේ නොවේ. චංකි බ්‍රාහ්මණ ආදීන්ගේ ද නොවේ. ශක්‍ර සුයාම සන්තුසිත ආදීන්ගේ නොවේ. අසූ මහා ශ්‍රාවක ආදී අන්‍ය සත්ත්වයන්ගේ උපන් තැන ජාතභූමි යයි නො කියනු ලැබේ. යමෙකුගේ උපන්දිනයෙහි දස සහශ්‍රී ලෝකධාතුව එකම ධජපෙල ඇතිව විසුරුණු මල් සුවඳ සුණු ගඳින් සුවඳ වූවා පිපුණා වූ සියළු ගස්වැල්වලින් යුත් නදුනුයන මෙන් බබළන්නී නෙළුම් කොළයක වූ දියබිඳක් සේ කම්පා වූද ජාත්‍යන්ධයන්ගේ රූපයන් දැකීම ආදී නොයෙක් ප්‍රාතිහාර්ය පෑවා වූද, ඒ සර්වඥ බෝධි සත්ත්වයන්ගේ උපන්බිම වූ ශාක්‍ය ජනපදයෙහි, කපිලවස්තු ගෘහය උපන් බිම යයි කියනු ලැබේ.
**වස්සං වුත්‍ථා** තෙමසක් වස් වසන ලද්දාහූ, පවාරණය කළ පැවරුම් ඇති. **භගවා එතදවොච** මහණෙනි! කිම ඉවසිය හැකිද? ආදී වචනයන්ගෙන් ආගන්තුක පිළිසඳර කොට **එතං කොනු ඛො භික්ඛවෙ** ආදී වචන කීය. ඒ භික්‍ෂූහු වනාහි මහණෙනි, කිම ඉවසිය හැකිද? කිම යැපිය හැකිද? කිම වෙහෙස නැතිව මග ආවාහුද? පිණ්ඩපාතය නොලැබී ක්ලාන්ත වූයේද යළි මහණෙනි, තෙපි කොහි සිට ආවාහුද? ආදී පිළිසඳර විසින් විචාරන ලද්දාහූ භාග්‍යවතුන් වහන්ස! ශාක්‍ය ජනපදයෙහි කපිලවස්ථාගාරයේ සිට ජාත භූමියෙන් ආම්භයි කීහ. එකල්හි භාග්‍යවතුන් වහන්සේ සුද්ධෝදන මහරජුගේ, සුක්කොදන රජුගේ, සක්කොදන රජුගේ, ධොතොදන රජුගේ, අමිතොදන රජුගේ, අමිතා දේවියගේ, පමිතා දේවියගේ, මහා ප්‍රජාපතීගේ ආදී සියළු ශාක්‍ය මණ්ඩලයාගේ සුවදුක් නො විචාළේය. අනතුරුව තමාත් දශ කථා වස්තුලාභී වූ අනුනුත් එහි සමාදන් කරවන්නා වූ ප්‍රතිපත්ති සම්පන්න වූ භික්‍ෂුවක් විචාරණ සේක්, **කොනු චො භික්ඛවෙ** යනාදිය වදාළහ.
කුමක් හෙයින් භාග්‍යවතුන් වහන්සේ සුද්ධෝදන ආදීන්ගේ සුවදුක් නො විචාරා මෙබඳු වූ භික්‍ෂුවකගේම විචාරන සේක්, ප්‍රිය බැවිනි. බුදුරදුන්ට ප්‍රතිපන්න භික්‍ෂූහු ද, භික්‍ෂුණීහු ද, උපාසක උපාසිකාවෝ ද, ප්‍රිය වෙත්. මනාප වෙත්. කුමක් හෙයින්ද? ධර්ම ගරුත්වය හෙයින් තථාගතයෝ ධර්මගරුක වූවාහු වෙති. ඔවුන්ගේ ධර්මගරුක භාවය ද ‘දුක්ඛං ඛො අගාරවො විහරති අප්පතිස්සො’ මේ අජපල් නුගරුක උපන් අදහසින් බව දතයුතුය.
භාග්‍යවතුන් වහන්සේ ධර්ම ගරුත්වය නිසාම මහා කාශ්‍යප තෙරුන් වහන්සේගේ අභිනිෂ්ක්‍රමණයේ දී තුන්ගව්වක් පමණ පෙරගමන් වැඩියහ. අතිරේක යොදුන් සියයක් ගොස් ගංගා තීරයේ දී දහම් දෙසා මහාකප්පින ස්ථවිරයන් රහත් බලයෙහි පිහිටවූහ. එක්දිනක් බතින් පසුව පන්සාලිස් යොදුන් මග ගෙවා ගොස් කුඹල් නිවසේ තුන්යම රෑ මුලුල්ලේ දහම් දෙසා පුක්කුසාති කුලපුත්‍රයා අනාගාමි කළ සේක. එක්විස් යොදුන් ගොස් වනවාසී තෙරණුන්දෑට අනුග්‍රහ කළහ. සැටයොදුන් මග ගොස් ඛදිරවනිය රේවත තෙරුන්ට දහම් දෙසූහ. අනුරුද්ධ තෙරුන් පාචීනවංස මිගදායෙහි හුන්නේ මහා පුරුෂ විතර්කය විතර්ක කෙරේයයි දැන අහසින් එහි ගොස් තෙරුන් හමුවෙහි බැස සාධුකාර දුන්හ. **කුටිකණ්ණසොණ** තෙරුන්ට එක් ගඳකිළියෙහි සෙනසුන් පනවවා අලුයම දම් දෙසුමට ආරාධනා කොට, ස්වර භඤ්ඤය (මිහිරි ගායනය) අවසානයේ සාධුකාර දුන්හ. තුන්ගවු මග ගෙවා ගොස් තුන් කුලපුතුන් වසන තැන, ගොසිංගසාල වනයෙහි සමගි රසයෙහි අනුසස් වදාළහ.
කාශ්‍යප බුදුහාමුදුරුවෝ ද ඝටීකාර කුඹල්කරුගේ නිවෙසට ගොස් මෙතෙම අනාගාමී ඵලයට පැමිණි ආර්යයෙකැයි විශ්වාස උපදවා සියතින් අහර ගෙන වැළඳූහ.
අපගේ භාග්‍යවතුන් වහන්සේ ද වස් එළඹෙන දිනය පැමිණි කල්හි, භික්‍ෂු සංඝයා විසින් පිරිවරන ලදුව දෙව්රමින් නික්ම චාරිකාවේ යෙදුනහ. කොසොල් මහරජු අනේපිඬු සිටු ආදීන්ට නවත්වනු නොහැකි විය. අනේපිඬු සිටු ගෙට අවුත් දොම්නසට පැමිණ සිටියහ. එකල පුණ්ණ නම් දාසිය පැමිණ ස්වාමීනි දොම්නසට පැමිණියේ ඇයිදැයි ඇසීය. එසේය ශාස්තෲන් වහන්සේ නවතා ගන්නට නො හැකි විය. මම මේ තෙමස තුළ ධර්මය අසන්නට හෝ අදහසේ හැටියට දන් දෙන්නට හෝ නො ලබමි. මම ශාස්තෲන් වහන්සේ නවත්වා ගන්නෙම් ද? ඉදින් හැකිනම් නවත්වා ගනුව, එසේ වුවහොත් තී දාසියක් නො වූවාම වේ. ඕ තොමෝ ගොස් දශබලධාරීන් වහන්සේගේ පාමුල වැටී භාග්‍යවතුන් වහන්ස නවතිනු මැනව කීවාය. පුණ්ණාවෙනි! තී අනුන් නිසා ජීවත් වන්නියකි. තී කුමක් කරන්නද? භාග්‍යවතුන් වහන්සේ මට දීමට සුදුසු වස්තුවක් නම් නැති. ඔබවහන්සේ දනී. එසේ වුවත් භාග්‍යවතුන් වහන්සේ නවතින්නේ නම් මම තිසරණ සරණයෙහි ද පංච ශීලයෙහි ද පිහිටමි. භාග්‍යවතුන් වහන්සේ මැනවි මැනවැ පුණ්ණාවෙනි වදාරා සාධුකාර දී නැවතී ජේතවනාරාමයට වැඩම වූ සේක. මේ කථාව පතළ විය. සිටුතුමා මේ කථාව අසා පුණ්ණා විසින් භාග්‍යවතුන් වහන්සේ නවත්වා ගත්තේ යයි අසා ඇය දාසි බවින් නිදහස් කොට දූ තනතුරෙහි තැබීය. ඕ තොමෝ ප්‍රවජ්‍යාව යැද පැවිදි වූවාය. පැවිදි වී විදර්ශනාව ආරම්භ කළාය. ඇගේ පටන්ගත් විදර්ශනාව දැනගත් ශාස්තෲන් වහන්සේ මේ ඕභාස ගාථාව වදාළ සේක.
පුණ්ණාවෙනි! පණ්ණරසී චන්ද්‍රයා මෙන් ශාසන ධර්මය පුරව. විදර්ශනා සහිත මාර්ග ප්‍රඥාව සම්පූර්ණ වූ කල්හි සසර කෙළවර කරන්නෙහිය.
මේ ගාථාවගේ කෙළවර ඕ තොමෝ අර්හත් බවට පැමිණ අභිඥා සම්පන්න ශ්‍රාවිකාවක් වූවාය. තථාගතයෝ මෙසේ ධර්මය ගරුකකොට ඇත්තාහ.
නන්‍දක ස්ථවිරයෝ උපස්ථාන ශාලාවෙහි ධර්මය දේශනා කරන කල්හී භාග්‍යවතුන් වහන්සේ ස්නානය නොකරම ගොස් තුන්යම රාත්‍රී සිටගෙනම බණ අසා දේශනාවසානයේ සාධුකාර දුන්හ. ස්ථවිරයන් පැමිණ වැඳ ස්වාමීනි, කවර වේලාවක වැඩියාහුදැ’යි විචාළේය. ‘ඔබ ධර්මදේශනාව ආරම්භ කළ මොහොතේමය.’ ‘වහන්ස, දුෂ්කර කාර්යයක් කළාහුය. නුඹවහන්සේ බුදු හෙයින් සියුමැළි වූවාහුය. භාග්‍යවතුන් වහන්සේ නන්දකය, ඉදින් ඔබ කල්පයක් බණ කියන්නේද? කල්පයක් පමණම මම සිටියේම අසන්නෙමි යි වදාළහ. මෙසේ තථාගතයෝ ධර්මගරුක වෙත්. ධර්මගරුක බවින් ඔවුන්ට පිළිවෙතට පැමිණියාහු ප්‍රිය වෙති. එහෙයින් ප්‍රතිපන්නකයෝ විචාරත්.
ප්‍රතිපන්නකයෝ නම්, 
1. තමන්ට හිත පිළිපන්නේ අනුන්ට හිත බවට නො පිළිපන්නේය.
2. අනුන්ගේ හිත බවට පිළිපන්නේ තමන්ට හිත පිණිස නො පිළිපන්නේය.
3. තමන්ට ද අනුන්ට ද හිත බවට පිළිපන්නේය.
4. තමන්ට ද අනුන්ට ද හිත පිණිස නො පිළිපන්නේය යනුවෙන් හතරවැදෑරුම් වේ.
එහි යමෙක් තමන් දශකථා වස්තුලාභී වේද, එහි අනුන් අවවාද නො කෙරේද, අනුශාසනා නො කෙරේ ද? ආයුෂ්මත් බක්කුල තෙරුන් මෙනි. මේ තෙමේ තම හිතබවට පිළිපන්නේ පරහිත බවට පිළිපන්නේ නොවේ. මෙබඳු වූ භික්‍ෂූන් භාග්‍යවතුන් වහන්සේ නො විචාරණ සේක. කවර හෙයින්ද මාගේ ශාසනයෙහි වෘද්ධි පක්‍ෂයෙහි නො සිටියේ යයි කියා
යමෙක් වනාහී දශකථා වස්තූන් නො ලබන සුළු වූයේ ඒ දශකථා වස්තූන්ගෙන් අනුන් අවවාද කෙරේද? ඒ කරන ලද වත් ඉවසනු පිණිසය. උපනන්ද ශාක්‍යපුත්‍රයන් මෙනි. මේ අය පරහිත පිණිස පිළිපන්නේ ස්වහිත පිණිස නො පිළිපන්නේය. මෙබඳු අයගෙන් ද නො විචාරති. කුමක් හෙයින්ද ඔහුගේ තෘෂ්ණාව ප්‍රහීණ නොවූ බැවිනි.
යමෙක් තමාත් දශකථාවස්තු නො ලබනසුළු වූයේ මෙරමාත් එයින් අවවාද නො කෙරේද? ලාළුදායි තෙරුන් මෙනි. මේ තෙමේ තමහට වැඩ පිණිස පිළිපන්නේත් නැත. අනුන්ට වැඩ පිණිස පිළිපන්නේ තී නොවේ. මෙබඳු වූවහුද නො විචාරති. කුමක් හෙයින්ද ඔහුගේ ඇතුළත ක්ලේශයන් පොරවකින් කැපිය යුතු තරම් මහත් වූ නිසයි.
යමෙක් වනාහි තෙමේ දශකථා වස්තුලාභී වූයේ අනුනුත් එයින් අවවාද කෙරේද? මෙතෙමේ තම හිත බවටද අනුන්ගේ හිත බවට ද පැමිණියේ වෙයි. සැරියුත් මුගලන් කසුප් ආදී අසූමහා සව්වන් මෙනි. මෙබඳු වූ භික්‍ෂුව විචාරණ සේක. කවර හෙයින්ද, මාගේ ශාසනයේ වෘද්ධි පක්‍ෂයේ සිටිය බැවිනි. මෙහිද මෙබඳු වූ මහණක් විචාරණ සේක් **කොනු ඛො භිකඛවෙ** යනාදිය වදාළහ.
මෙසේ භාග්‍යවතුන් විසින් විචාරණ ලද්දා වූ ඒ භික්‍ෂූන්ට භාග්‍යවතුන් වහන්සේ ස්වකීය ජාති භූමියෙහි දෙපිරිසටම හිත පිණිස පිළිපන් දශකථා වස්තුලාභී වූ භික්‍ෂුවක් විචාරයි. එහි කවරෙක් මෙබඳු වූයේ ද? ඔවුනොවුන් සිතීමක් හෝ සාකච්ඡාවක් හෝ නො වීය. කුමක් හෙයින්ද යම්හෙයකින් මන්තානිපුත්ත තෙරුන් මෙ ජනපදයෙහි අහස් මැද සිටි චන්ද්‍රයා මෙන්ද හිරු මෙන්ද, ප්‍රකට වූයේ ප්‍රසිද්ධ වූයේ වේද, එහෙයින් ඒ භික්‍ෂූහු මේඝ නාදය අසා එකවිට රැස්වූ මොනර සමූහයා මෙන් ද, ගණ සජ්ඣායනා කරන්නට ආරම්භ කළ භික්‍ෂූන් මෙන් ද, තමන්ගේ ගුරුවරයා වූ පුරාණ තෙරුන් භාග්‍යවතුන් වහන්සේට දන්වන්නාහු තෙරුන්ගේ ගුණ කියන්නට නො පොහෝනා මුවින් එක් පැහැරම **පුණ්ණෙ නාම භන්තෙ ආයස්මා** ආදිය කීහ.
එහි **පුණ්ණෙ** යනු ඒ තෙරුන්ගේ නමයි. හෙතෙම මන්තානියගේ පුත්‍රයාය. එහෙයින් මන්තාණිපුත්ත යයි කියයි. **සමභාවිතො** ගුණ සම්භාවනාවෙන් සම්භාවිතය.
**අප්පිච්ඡො** දැඩි කැමැත්තෙන් වෙන්විය. තණ්හාව නැත්තේය. මෙහි වනාහි ව්‍යඤ්ජන සාවසේස මෙන් වේ. එහෙත් අර්ථය නිරවශේෂය. යම්හෙයකින් ඔහුගේ සිත තුළ ක්ලේශ මාත්‍ර වූද කැමැත්තක් නම් නැත්තේද එහෙයිනි. මොහු සියලු ආකාරයෙන් ප්‍රහීණ වූ තෘෂ්ණා ඇති රහතන් වහන්සේ කෙනෙක්මය. තව ද මෙහි අත්‍රිච්ඡතා, පාපිච්ඡතා, මහිච්ඡතා, අප්පිච්ඡතා යන මේවායේ භේදය දතයුතුය.
එහි ස්වකීය ලාභයෙහි සතුටු නැති වූවහුගේ පරලාභයෙහි ප්‍රාර්ථනාව **අත්‍රිච්ඡතා** නම් වේ. එයින් යුක්ත වූවහට එකම බඳුනෙහි පිසින ලද ආප්පයක්, කැවුමක්, තමන්ගේ පාත්‍රයට වැටුණු කළ එය නො පිළිස්සුණු, මනාව නො ඉදුණු කුඩා කැවුමක් ආප්පයක් ලෙස හැඟේ. එයම වෙනත් කෙනෙකුගේ පාත්‍රයක වැටුණු කල එය හොඳින් පිළිස්සුණු ලොකු ආප්පයක් කැවුමක් සේ හැඟෙයි.
අවිද්‍යමාන ගුණ පහළ කරන බව ද, පිළිගැනීමෙහි පමණ නො දන්නා බව ද **පාපිච්ඡතා** නමි. ‘ඉධෙකච්චො අස්සද්ධො සමානො සද්ධොති මං ජනො ජනාතු’ ආදී ක්‍රමයෙන් අභිධර්මයේ පෙන්වයි. එයින් සමන්විත වූ පුද්ගලයා කොහොන් බැව්හි පිහිටයි.
විද්‍යමාන ගුණ පහළ කරන බව ද, පිළිගැනීමෙහි පමණ නො දන්නා බව ද **මහිච්ඡතා** නම් වේ. ‘ඉධෙකච්චො සද්ධො සමානො සද්ධොති මං ජනො ජානාතුති ඉච්ඡති - සීලවා සමානො සීලවාති මං ජනො ජානාතුති’ ආදී වශයෙන් අභිධර්මයෙහි ආයේය. එයින් සමන්විත වූ පුද්ගලයා සතුටු කිරීමට දුෂ්කර වූයේ වෙයි. වැදූ මවුද ඔහුගේ සිත් ගන්නට නොහැකි වෙයි.
ගිනි කඳ ද, සමුද්‍රය ද, මහේච්ඡ පුද්ගලයා ද යන මොහු තිදෙනම ගැලින් ප්‍රත්‍යය දුන්නත් සතුටු කළ නො හැකිමය.
විද්‍යමාන ගුණ සඟවන බව ද, පිළිගැනීමෙහි පමණ දන්නා බවද **අප්පිච්ඡතා** නම් වේ. එයින් සමන්විත වූ පුද්ගලයා තමන් කෙරෙහි විද්‍යමාන වූ ගුණය සඟවනු කැමති බැවින් සැදැහැ ඇතියේ සැදැහැ ඇතියයි ජනයා දැනගනීවායි නො කැමති වෙයි. සිල් ඇත්තේ, විවේක ඇත්තේ, බහුශ්‍රැත වූයේ, ප්‍රඥාවන්ත වූයේ පටන්ගන්නා ලද වීර්යය ඇත්තේ, සමාධි සම්පන්න වූයේ, ප්‍රඥාවත් වූයේ, ක්‍ෂීණාශ්‍ර වූයේ, මා ක්‍ෂීණාශ්‍රවයෙකැයි ජනයා දැනගනීවායි නො කැමති වේ. මජ්ඣන්තික ස්ථවිරයන් වහන්සේ මෙනි.
මජ්ඣන්තික තෙරුන් වහන්සේ මහා රහතන් වහන්සේ නමකි. එහෙත් උන්වහන්සේගේ පා සිවුරු පාදයක් (කහවනුවෙන් හතරෙන් එකක්) පමණ අගී. උන්වහන්සේ අශෝක රජුගේ විහාර පූජා දිනයෙහි සංඝ ස්ථවිර වූහ. උන්වහන්සේගේ රූක්‍ෂභාවය දැක මිනිස්සු ස්වාමීනි, මදක් බැහැර වුව මැනවැයි කීහ. රහතන් වහන්සේ මා වැනි රහත් කෙනෙකු රජුට සංග්‍රහ නො කරන කල්හි අන් කවරෙක් පිහිට වන්නේදැයි, පොළවෙහි කිමිද සංඝස්ථවිරයන්ට පුදන ලද පිණ්ඩය ගනිමින්ම නැගුනු සේක. මෙසේ මහ රහතන් වහන්සේ නමක් වූයේ ම ‘මේ රහත් කෙනෙකැ’යි මිනිසුන් දැනගන්නවාට නො කැමති විය. මෙසේ අල්පේච්ඡ භික්‍ෂුව නූපන් ලාභය උපදවයි. උපන් ලාභය තහවුරු කරයි. දායකයන්ගේ සිත ආරාධනය කරයි. හෙතෙම යම් විධියකින් තමාගේ අල්පේච්ඡ භාවයෙන් මදක් ගනී ද ඒ ඒ පරිද්දෙන් ඔහුගේ වතෙහි පැහැදුණු මිනිස්සු බොහෝකොට දෙන්නාහුය.
මීට වෙනස් වූ ද සතර වැදෑරුම් අල්පේච්ඡයක් වෙයි. ප්‍රත්‍ය අල්පේච්ඡය, ධුතංග අල්පේච්ඡය, පරියත්ති අල්පේච්ඡය, අධිගම අල්පේච්ඡය යනුවෙනි. ඔවුන් අතරෙන් සිවුපසයෙහි අල්පේච්ඡ වූයේ ප්‍රත්‍ය අල්පේච්ඡයයි. ඔහු දායකයාගේ කැමැත්ත, ශක්තිය දනී. දාන වස්තුවේ ප්‍රමාණය දනී. තමාගේ තරාතිරම ශක්තිය දනී. ඉදින් දාන වස්තුව බොහෝ වේද? දායකයා මදක් දෙනු කැමති වේද, දායකයාගේ වශයෙන් ස්වල්පයක් ගනී. දාන වස්තුව ස්වල්ප වූයේ දායකයා බොහෝ දෙනු කැමති වේද, තමාගේ ශක්තිය දැන ප්‍රමාණයෙන් ගනී. දාන වස්තුවත් බොහෝ වේද, දායකයා බොහෝ දෙනු කැමතිත් වේද, එකල තමාගේ ශක්තිය ගැන ප්‍රමාණයෙන් ගන්නේ ය.
ද්‍රවඟ පිළිවෙත් තමා සන්තකව ඇති බැව් නො දන්වනු කැමැත්තේ, ප්‍රචාරය නො කරනු කැමැත්තේ ධුතංග අල්පේච්ඡයයි. එය ප්‍රකෘති කිරීම පිණිස මේ වස්තූහු වෙති. සෝසානික මහා කුමාර ස්ථවිරයෝ අවුරුදු හැටක් සුසාන භූමියෙහි විසීය. වෙනත් එකම භික්‍ෂුවක් වත් එය නො දත්තේය.
මම හැමවසක් සොහොනෙහි විසුවෙමි. වෙනත් කෙනෙකු හා සම්බන්ධ නොවී විසූවෙමි. දෙවැන්නෙක් මා පිළිබඳව නො දන්නේය. සෝසානික ධුතංගයාගේ උතුම් බව පුදුම සහගතය.
සෑගිරි පර්වතයෙහි සහෝදරවරු දෙනමක් විසූහ. බාල තැනැත්තා උපස්ථායකයා විසින් එවන ලද උක්දඬු කීපයක් ගෙන වැඩිමහල්ලා වෙත ගියේය. ස්වාමීනි, පරිභෝග කළ මැනවැයි ඉල්ලීය. තෙරුන්ගේද දන් වළඳා අවසන මුව සෝදන වෙලාව විය. හෙතෙම කම් නැතැයි කීය. ඇයිද ස්වාමීනි, ඒකසනිකංග වූයේදැයි විමසීය. ඇවැත්නි, උක්දඬු ගෙනෙව කීය. පනස්වසක් ආරක්‍ෂා කළ ඒකාසනිකංගය සඟවා උක්දඬු පරිභෝග කොට මුව සෝදා දමා නැවත ඒකාසනිකංග ධුතංගය අධිෂ්ඨාන කළේය.
යමෙක් වනාහි සාකෙතකතිස්ස තෙරුන් මෙන් බහුශ්‍රැත භාවය දන්වන්නට නො කැමැති වීම මේ පර්යාප්ති අල්පේච්ඡතාවයයි. ස්ථවිරයන් වහන්සේ වනාහි, උදෙසීම් පිළිවිසීම් ආදිය නො කරන්නේ මොහොතක් (වෙලාවක්) නැතැයි කියයි. එහිදී මරණ ඇසිල්ල ලබන්නෙහිදැයි සමහරු චෝදනා කළහ. එසේ චෝදනා කරන ලද සඟ පිරිස අත්හැර කිහිරිවැල මුහුදු විහාරයට වැඩියහ. එහිදී වස් කාලය තුළ ස්ථවිර නවක මජ්ඣිම භික්‍ෂූන්ට උපකාරව සිට මහා පවාරණ පොහෝ දිනයෙහි ධර්ම කථාවෙන් මුළු ජනපදය (තම බහුශ්‍රැත) බවින් එකලු කොට ගියේය.
යමෙක් වනාහී සෝවාන් ආදි මාර්ගඵල ලබාත්, නය දන්වන්නට අකැමැති වේද, එය අධිගම අල්පේච්ඡභාවය වේ. කුලපුත්‍රයන් තුන්දෙනා මෙන් ද, ඝටීකාර කුඹල්කරු මෙන් ද වේ.
ආයුෂ්මත් පුණ්ණ තෙරුන් වහන්සේ වනාහි අත්‍රිච්ඡතාව (අධික ආශා ඇති බව) පාපිච්ඡතාව (පව් කිරීමට ආශාව) මහිච්ඡතාව (බොහෝ දේ අවශ්‍ය බව) යන සියල්ල හැර හැම අයුරකින්ම ඉච්ඡාවන් දුරුකොට තෘෂ්ණාරහිත වූ පිරිසිදු වූ අපිස් බවින් සමන්විත වූයේ අල්පේච්ඡ නම් වේ. භික්‍ෂූන්ට ද ඇවැත්නි, අත්‍රිච්ඡතා (ආශාධික වූයේ) පාපිච්ඡතා (පාපී බවට යොමුවූයේ) මහිච්ඡතා (බොහෝ දේ අවශ්‍ය වූයේ) යන මේ සියලු ධර්මයන් පහකළ යුතුයයි ඒ ධර්මයන්හි ආදීනව දක්වා මෙබඳු වූ අපිස් බවම සමාදන්ව පැවැතිය යුතුයයි අල්පේච්ඡ කථාව වදාළේය. “අත්තනාව අප්පිච්ඡො අප්පිඤ්ච කථංච භික්ඛුනං කත්‍ථා” යනු එහෙයින් කියන ලදී.
දැන් **අත්තනාව සන්තුට්ඨො** ආදියෙහි විශේෂාර්ථයම දක්වන්නෙමු. අර්ථ යෙදීම කී ආකාරයෙන්ම දතයුතුයි. **සන්තුට්ඨො** යනු ඉතරෙතර ප්‍රත්‍ය සන්තෝෂයෙන් සමන්විත වූයේ, ඒ සන්තෝෂය වනාහි දොළොස් ආකාර වෙයි. කෙසේද යත්, යථාලාභ සන්තෝෂ යථා බල සන්තෝෂ, යථා සාරුප්ප සන්තෝෂ යනුවෙන් තෙපරිදිය. පිණ්ඩපාතාදියෙහි ද මෙසේය. මේ එහි ප්‍රභේද විස්තරයයි.
මෙහි භික්‍ෂුවක් සිනිඳු හෝ රළු හෝ සිවුරක් ලබයි. හෙතෙම එයින් ම යැපෙයි. වෙන එකක් ප්‍රාර්ථනා නො කරයි. ලැබුනත් නො ගනියි. මෙය ඔහුගේ සිවුරු පිළිබඳ යථාලාභ සන්තෝෂයයි. ඉක්බිති යම් භික්‍ෂුවක් ස්වභාවයෙන් ම දුර්වල වේද, රෝගයකින් හෝ ජරාවෙන් පීඩා විඳින්නේ ද, බර සිවුරක් පොරවන්නේ ක්ලාන්ත වේද, හෙතෙම සභාග භික්‍ෂුවක් සමග එය මාරුකොට සැහැල්ලු සිවුරක් ලබාගෙන සතුටු වන්නේද මේ ඔහුගේ චීවරයෙහි යථාබල සන්තෝෂයයි. වෙනත් කෙනෙක් ප්‍රණීත වූ ප්‍රත්‍යය ලබනසුළු වේද, හෙතෙම පට සිවුරක් හෝ වෙනත් වටිනා සිවුරක් හෝ බොහෝ සිවුරු හෝ ලැබ, මෙය පැවිදිව බොහෝකල් වූ ස්ථවිර නමකට නැතිනම් බහුශ්‍රැතයන්ට සුදුසුය. නැතිනම් මෙය ගිලනුන්ට හෝ අල්පලාභියෙකුට සුදුසුයයි එවැන්නෙකුට දී ඔවුන්ගේ පැරණි සිවුරක් හෝ, කසල ගොඩ ආදියෙන් අවුලා සකස් කරන ලද සඟල සිවුරක් දරන්නේ ද එයින් සතුටු වන්නේ ද චීවරය පිළිබඳ යථා සාරුප්‍ය සන්තෝෂයයි.
නැවත භික්‍ෂුවක් වනාහි නීරස හෝ මිහිරි හෝ පිණ්ඩපාතයක් ලබයි ද හෙතෙම එයින් යැපෙයි ද, වෙනත් දෙයක් නො පතයිද, ලැබුනත් නො ගන්නේ ද මෙය ඔහුගේ පිණ්ඩපාතය පිළිබඳ යථාලාභ සන්තෝෂයයි. යම්කිසි භික්‍ෂුවක් තමාගේ ස්වභාවයට (කැමැත්තට) විරුද්ධ හෝ රෝගයට අපථ්‍ය හෝ පිණ්ඩපාතයක් ලබයි. යම්කිසි විධියකින් පරිභෝග කරන ලද පිණ්ඩපාතයකින් අපහසු තත්ත්වයකට පත්වීද, හෙතෙම එය සභාග මහණක් හට දී ඔහු අතින් වෙනත් යහපත් බොජුන් වළඳා මහණදම් කරන්නේ ද සතුටුවූයේම වේ ද මේ ඔහුගේ පිණ්ඩපාතයෙහි යථාබල සන්තෝෂයයි. වෙනත් භික්‍ෂුවක් බොහෝ ප්‍රණීත පිණ්ඩපාතය ලබයිද, හෙතෙම එය ප්‍රවෘජිත ස්ථවිරවරුන්ට, බහුශ්‍රැතයන්ට අල්පලාභීන්ට දී ඔවුන්ගෙන් ඉතිරිය හෝ පිණ්ඩපාතයේ හැසිර මිශ්‍රක ආහාරයක් ලැබ එය වළඳමින් සතුටු වන්නේද මේ පිණ්ඩපාතයෙහි යථා සාරුප්‍ය සන්තෝෂයයි.
මෙහි භික්‍ෂුවක් වනාහි කැමති හෝ අකමැති සෙනසුනක් ලබාද, හෙතෙම එයින් සොම්නසක් හෝ ක්‍රෝධයක් උපදවයි ද, යටත්පිරිසෙයින් තණ ඇතිරියක් ලද පරිද්දෙන් ම සතුටු වේද, මේ ඔහුගේ සෙනසුන් පිළිබඳව ‘යථාලාභ’ සන්තෝෂයයි. යම් භික්‍ෂුවක් වනාහි තමන්ගේ ස්වභාවයට විරුද්ධ හෝ අසනීපයට විරුද්ධ හෝ සෙනසුනක් ලබයි. එහි වැසීම අපහසු වෙයි ද, හෙතෙම එය සභාග භික්‍ෂුවකට දී ඔහු සමීපයෙන් සත්ප්‍රාය වූ ගැලපෙන්නා වූ සෙනසුනක් ලැබ සන්තෝෂ වන්නේ ද, මේ ඔහුගේ සෙනසුන් පිළිබඳව ‘යථාබල සන්තෝෂයයි. වෙනත් භික්‍ෂුවක් ලෙන්, මඩුලු, කුළුගෙවල් ආදියෙන් සමන්විත බොහෝ සැප පහසු ඇති සෙනසුනක් ලබා ද, එය චීවරාදියෙහි මෙන් වැඩි වස් සහිත ස්ථවිර භික්‍ෂුවකට හෝ බහුශ්‍රැත භික්‍ෂුවකට හෝ අල්පලාභි භික්‍ෂුවකට හෝ ගිලන් භික්‍ෂුවකට හෝ දී, යම්කිසි තැනක වෙසෙමින් සතුටු වන්නේ ද මේ සෙනසුන් පිළිබඳව යථා සාරුප්‍ය සන්තෝෂය වන්නේ ය. උතුම් සේනාසන නම් ප්‍රමාදයට කරුණුය. එහි ඉන්නා අයට ථීනමිද්ධය, නිදිමත බව ඇති වේ. නින්දෙන් මඩනා ලදුව නැවත පුබුදින්නන්ට පාප සිතිවිලි පහළ වෙති. ප්‍රත්‍යවේක්‍ෂා කොට එවැනි සෙනසුනකට පැමිණිය ද නො පිළිගනී. හෙතෙම එය ප්‍රතික්ෂේප කොට පාළු හිස් තැනක, ගසක් මුලක වෙසෙමින් ම සතුටු වන්නේ ද එය සේනාසන පිළිබඳව යථා සාරුප්‍ය සන්තෝෂය වේ.
මෙහි යම්කිසි භික්‍ෂුවක් වනාහි බෙහෙත් ගිලන්පස ලබයි. එය ප්‍රණීත වූයේ හෝ තිත්ත වූයේ හෝ තමන් එයින් සතුටු වන්නේ ද වෙන යමක් නො පතන්නේ ද, ලැබුනත් නො ගන්නේ ද එය ගිලන්පස පිළිබඳව යථාලාභ සතෝෂය වේ. යම්කිසි භික්‍ෂුවකට තෙලින් ප්‍රයෝජන ඇති කල්හි (උක්) පැණි ලබයි ද, හෙතෙම එය සභාග භික්‍ෂුවකට දී ඔහු අතින් තෙල් ගෙන වෙනත් තෙලක්ම සොයා වෙදකම් කරන්නේ ම සතුටට පත් වේද, මේ වූ කලී බෙහෙත් ගිලන්පස පිළිබඳ යථාබල සන්තෝෂය වේ. අනෙක් මහ පිනැති භික්‍ෂුවක් බොහෝ තෙල්, මී, සකුරු, ආදී ප්‍රණීත වූ බෙහෙත් ලබයිද? හෙතෙම එය මහා ස්ථවිර, බහුශ්‍රැත, අල්පලාභී, ගිලන්, භික්‍ෂුවකට දී ඔවුන්ගෙන් ලබන්නා වූ කිසිවකින් යැපෙමින් සතුටු වේද, නැතහොත් එක් භාජනයක මුත්‍ර හරීතකය ද, එකක චතුමධුර ද තබා ස්වාමීනි, කැමති දෙයක් ගන්නැයි කී කල්හී, ඉදින් ඔහුගේ රෝගය ඒ දෙක අතුරෙන් එකකින් වුවත් සන්සිඳෙන්නේ ද, එකල්හි මුත්‍ර හරීටකය බුද්ධාදීන් විසින් වර්ණිත බැවින් චතුමධුර පිළිකෙව් කොට මුදු හරීටකය ගෙන බෙහෙත් කරමින් පරම සතුටට පත් වන්නේද? මේ වූ කලී ගිලන්පස පිළිබඳව යථා සාරුප්‍ය සන්තෝෂය වේ.
මොවුන් අතුරෙන් වනාහි වෙන වෙනම ප්‍රත්‍යයන්හි මේ සන්තෝෂ තුන අතුරෙන් යථා සාරුප්‍ය සන්තෝෂයම අග්‍ර වේ. ආයුෂ්මත් පුණ්ණ තෙරුන් වහන්සේ එකි එකී ප්‍රත්‍යයෙහි මේ තුන් සන්තෝෂයන්ගෙන් සන්තෝෂ වූයේය. **සන්තුට්ඨි කථඤ්ච** යනු භික්‍ෂූන්ට මේ සන්තුට්ඨි කථාව කරන්නේම වේ.
**පවිවිත්තො** යනු කාය පවිවේකය, චිත්ත පවිවේකය, උපධි පවිවේකය යන මේ තුන් පවිවේකයන්ගෙන් සමන්විත වූයේ යනුයි. එක්වන්ව යයි, හුදෙකලාවම සිටියි. හුදෙකලාවම නිදයි. හුදෙකලාවම පිඬු පිණිස හැසිරෙයි. හුදෙකලාවම පෙරළා එයි. හුදෙකලාවම සක්මන් කරයි. හුදෙකලාවම හැසිරෙයි. හුදෙකලාවම වාසය කරයි. මේ වූ කලී කාය පවිවේකය නම් වෙයි. අෂ්ට සමාපත්තිය චිත්ත පවිවේකය නම් වේ. නිර්වාණය උපධි පවිවේක නම් වේ. ‘කාය පවිවේකොච වවකට්ඨ කායානං, නෙකඛම්මාහිරකානං, චිත්ත පවිවෙකො ච පරිසුද්ධ චිත්තානං, පරම වොදානප්පත්තානං, උපරි පවිවෙකොච නිරූපධීනං පුග්ගලානං විසංඛාර ගතානං’ යනු එහෙයින් කියන ලදී. **පවිවෙක කථන්ති** යනු භික්‍ෂූන්ට ද යළි මේ පවිවේක කථාව කරන්නේ,
**අසංසට්ඨො **යනු පස් වැදෑරුම් සංසර්ගයන්ගෙන් වෙන් වූයේ, සංසර්ගය පස්වැදෑරුම්ය. ශ්‍රවණ සංසර්ගය (ශබ්දයෙහි ඇලීම), දර්ශන සංසර්ගය (දැකීමෙන් ඇලීම), සමුල්ලාප සංසර්ගය, (මිථ්‍යා විතර්කයන්හි ඇලීම) සම්හෝග සංසර්ගය (සම්භෝගයෙහි ඇලීම), කාය සංසර්ගය (ස්පර්ශයෙහි ඇලීම) යනු පස්වැදෑරුම් සංසර්ගයෝය. ඔවුන් අතුරෙහි මෙහි යම් භික්‍ෂුවක් අසවල් ගමේ හෝ නියම්ගමේ හෝ රූපශ්‍රීයෙන් යුත්, දැකුම්කළු, ප්‍රසාදය එළවන, ලස්සන පාටින් යුත් ස්ත්‍රියක් හෝ තරුණියක් ඉන්නේ යයි අසයි. අසා ඒ පිළිබඳ ඇල්මෙහි ගැලෙයි. විශේෂයෙන් ඇලෙයි. බ්‍රහ්මචරියාව ආරක්‍ෂා කරන්නට නො හැකි වෙයි. ශික්‍ෂාවන් දුර්වල වී එය ප්‍රකාශ නො කොට ගිහි බවට පත්වෙයි. මෙසේ අනුන් විසින් කියන ලද රූප සම්පත්තිය අසා හෝ තමන් විසින් සිනහසෙන, කථාකරන, ගී කියන හඬ අසන්නහුගේ ශ්‍රෝත විඤ්ඤාණයෙහි උපන්නා වූ රාග සිතිවිල්ල සවන සංසග්ග නම් වෙයි. මෙය අනිත්‍ථිගන්‍ධ පසේ බෝධි සත්ත්වයන්ගේ ද පංචග්ගල නම් ලෙන්වැසි තිස්ස සාමණේරයන්ගේ වශයෙන් ද දතයුතුයි.
සාමණේර තෙම අහසින් යන්නේ, ගිරිගම් වැසි කම්කරු දියණියන් වූ කුමරියන් පස්දෙනා පියුම් විලට ගොස් නා මල් පැළඳ මිහිරි හඬින් ගැයු ගී හඬ අසා කාම රාගයෙන් විඳින ලද්දේ විශේෂයෙන් පිරිහී අනතුරට පත් වූයේය.
මේ ශාසනයෙහි කිසියම් භික්‍ෂුවක් තමන්ම නො අසයි. (එහෙත්) ලස්සන රූපයක් ඇති ප්‍රසාදය එළවන, උතුම් වූ ඡවි වර්ණයෙන් පැහැපත් වූ හොඳට වැඩුණු අඟපසඟ ඇති ස්ත්‍රියක් හෝ තරුණියක් තමන්ම දකී. හෙතෙම ඈ දැක ඒ රූපයෙහි ඇලෙයි. වශී වෙයි. බඹසර රකින්නට නො හැකි වෙයි. ශික්‍ෂාවන් දුබල බවට පැමිණෙයි. ශික්‍ෂාවන් දුබල නොකොට ගිහි බවට පැමිණෙයි. මෙසේ විසභාග රූපය බලන්නාට චක්ෂුර් විඥාන වීථි වශයෙන් උපන් රාගය දර්ශන සංසර්ගය නම් වෙයි. එය මෙසේ දතයුතුයි.
එක් තරුණ භික්‍ෂුවක් කාල දීඝවාපී විහාරයට පාමොක් උදෙසීම පිණිස ගියේ ගුරුවරයා ඔහුට වන අන්තරාය දැක අවසර නුදුන්නේ. හෙතෙම නැවත නැවත ඇවිටිලි කරන්නේ, ඉදින් ඔබ ඇතුලුගම නො හැසිරෙන්නෙහි නම් තොපට අවසර දෙන්නෙමි’යි කීය. භික්‍ෂුව එය පිළිගෙන අවසර ලබා, උද්දේසය නිමි කල්හි ආචාර්යයන් වැඳ යන්නේ, ගුරු හාමුදුරුවෝ මේ ගමෙහි හැසිරෙන්නට ඉඩ නො දෙයි. කවර කරුණක් නිසාදැයි සිවුරු පොරවා ගමට පිවිසියේය. එක් කුල දියණියක් කහ වස්ත්‍රයක් පොරවා ගෙදර සිටියේ, තරුණ භික්‍ෂුව දැක හටගත් රාග ඇත්තේ කෙණෙස්සෙන් කැඳ ගෙනැවිත් භික්‍ෂුවගේ පාත්‍රයෙහි බහා නැවතී ඇඳෙහි හොත්තීය. එකල්හි මව්පිය දෙදෙන මේ ඇයිද දරුවයි විචාළහ. (දැන) මෙතනින් ගියා වූ භික්‍ෂුව ලබන්නේ නම් ජීවත් වන්නෙමි. නැතිනම් මිය යන්නෙමියි ඇය කීවාය. මව්පිය දෙදෙන ඉක්මනින් ගොස් ගම්දොරදී තරුණ භික්‍ෂුව නවත්වා වැඳ ස්වාමීනි නවතිනු මැනැවි. දහවල් දානය ගතමැනැවැයි කීහ. භික්‍ෂුව කම් නැත යන්නෙමියි කීය. ඔව්හූ වහන්ස, කීමට කාරණයක් ඇතැයි ඉල්ලා සිටින්නේ, අපේ ගෙදර බොහෝ ධනය ඇත. එකම දියණියක් ද සිටී. ඔබ අපගේ එකම පුතා වනු මැනැවි. සුවසේ ජීවත් වන්නට හැකියයි කීහු. තරුණ භික්‍ෂුව මට මේ පළිබෝධයෙන් ප්‍රයෝජන නැතැයි නික්ම ගියේය.
දෙමාපියෝ ආපසු ගොස් දරුව, භික්‍ෂුව නවත්වා ගැනීමට නො හැකි විය. අපි වෙනත් කැමැති කෙනෙකු බලමුයි කීහ. නැගිට කන්න බොන්නැයි කීහ. ඕ නො කැමති වන්නී සතියක් නිරාහාරව සිට කලුරිය කළාය. දෙමාපියෝ, ඇගේ සිරුර පිළිබඳව අවසන් කටයුතු කර ඒ කහ වස්ත්‍රය ළඟ පන්සලේ භික්‍ෂු සංඝයාට පූජා කළහ. භික්‍ෂූහු වස්ත්‍රය කෑලි කෑලි කපා බෙදූහ. එක් මහළු භික්‍ෂුවක් තමන් ලත් කොටස ගෙන, කැළණි විහාරයට පැමිණියේය. (යට කී) තරුණ භික්‍ෂුව ද කැළණි සෑය වැඳීම සඳහා දවල් කාලයෙහි ම එහි ගොස් සිටියේය. මහළු භික්‍ෂුව ඒ රෙදිකඩ ගෙන, මේ රෙද්දෙන් මට පෙරහනක් මසා දෙන්නැයි තරුණ භික්‍ෂුවට කීය. තරුණ භික්‍ෂුව මේ රෙදිකඩ කොහෙන් ලැබුනේදැයි මහළු භික්‍ෂුවගෙන් ඇසීය. මහළු භික්‍ෂුව සියළු ප්‍රවෘත්ති කථාව කීය. හෙතෙමේ එය අසාම මෙබඳු තැනැත්තිය සමග සංවාසය නො ලදිමියි රාග ගින්නෙන් දැවන්නේ එහිම කළුරිය කළේය.
ඔවුනොවුන් අල්ලාප සල්ලාප වශයෙන් උපන් රාගය වනාහි ‘සමුල්ලාප සංසර්ග’ නමි. භික්‍ෂුවක් භික්‍ෂුණියක සතු හෝ භික්‍ෂුණියක් භික්‍ෂුවක සතු හෝ යම් භාණ්ඩයක් ගෙන පරිභෝග කිරීම, වශයෙන් උපන් රාගය ‘සම්භෝග සංසර්ග’ නම් වෙයි.
එය මෙසේ දතයුතුය. මිරිසවැටි විහාර පූජාවෙහි භික්‍ෂූන් ලක්‍ෂයක්ද භික්‍ෂුණීන් අනූදහසක් ද සහභාගි වූහ. එක් සාමණේර නමක් උණුකැඳ බඳුනක් ගෙන යන්නේ වරක් සිවුරු කොණෙහි ද වරක් බිම ද තැබීය. එක් සාමණේරියක් එය දැක පාත්‍රය මෙහි තබාගෙන යවයි තැටියක් දුන්නීය. ඉන් මෑත කාලයෙහි කිසියම් බියක් උපන් නිසා විදේශගත වූහ. ඔවුන් අතුරෙන් සාමණේරිය පළමුව ගියා ය. පසුව ඕ තොමෝ සිංහල භික්‍ෂුවක් ආයේ යයි අසා තෙරුන් සමීපයට ගොස් පිළිසඳර කතා කරන්නී වහන්ස, මිරිසවැටි විහාර පූජා අවධියේ නුඹවහන්සේ කෙතෙක් වස් ඇත්තේදැයි ඇය විචාළාය. එකල මම අවුරුදු සතක් වයසැති හෙරණක් වීමි. ඔබ වනාහි කෙතෙක් වස් ඇත්තීදැයි හෙරණ විචාළේය. එකල මම ද සත් වයස් ඇති හෙරණියක් වීමි. එහිදී උණුකැඳ ගෙන යන්නා වූ එක් හෙරණකට මම තැටියක් දුනිමි’යි ඇය කීවාය. ස්ථවිර තෙමේ ද ඒ මම යැයි තැටිය ගෙනහැර දැක්වීය. ඔව්හූ මෙපමණ වූ මැ සංසර්ගයෙන් බඹසර රක්නට නො හැකි වූවෝ දෙදෙනම හැටවැනි වියේ දී උපැවිදි වූහ.
අත් ගැනීම් ආදිය නිසා උපන් රාගය ‘කාය සංසර්ග’ නම් මේ කතාව මෙසේ දැක්වේ. මහසෑ මළුවෙහි තරුණ භික්‍ෂූහු පාඩම් කරති. ඔවුන් පිටුපස තරුණ භික්‍ෂුණීහු බණ අසති. එහි එක් තරුණ භික්‍ෂුවක් අත් දික්කරන විට එක් තරුණ භික්‍ෂුණියකගේ ඇඟෙහි ගැටිණ. ඕ ඒ අත ගෙන තම පපුවෙහි තබා ගත්තාය. මෙම සංසර්ගයෙන් දෙදෙනම ගිහි බවට පැමිණියාහුය.
මේ පස්වදෑරුම් සංසර්ගයන් අතුරෙන් භික්‍ෂූන් සමග භික්‍ෂුවගේ ශ්‍රවණ, දර්ශන, සමුල්ලාප සම්භෝග, කාය සංසර්ග නිරතුරුව සිදුවන්නේය. භික්‍ෂුණීන් සමග කාය සංසර්ගය තබා සෙසු සංසර්ගයෝ කලින් කල වෙති. උපාසිකාවන් සමග ද එසේයි. උපාසකයන් සමග සියල්ලෝම කලින් කල වෙති. ඔවුන් ක්ලේශ වසඟ නොවී සිත රැකිය යුතුය.
එක් භික්‍ෂුවක් ග්‍රහ ග්‍රාහක වෙයි. එක් භික්‍ෂුවක් ග්‍රාහ වුත්තක වෙයි. එක් භික්‍ෂුවක් මුක්ත මුක්තක වෙයි.
ඔවුන් අතරෙහි යම් භික්‍ෂුවක් කරා මිනිස්සු ආමිසයෙන් සංග්‍රහ කිරීම් වශයෙන් පැමිණෙත් ද, භික්‍ෂුවද මල් ගෙඩි ආදියෙන් සංග්‍රහ කෙරේ ද, මේ තෙමේ ගාහ ගාහක නම් වේ. යම්කිසි මිනිසුන් පිරිසක් යම්කිසි භික්‍ෂුවක් කරා කී පරිද්දෙන් පැමිණේද, භික්‍ෂුව ද දක්‍ෂිණෙය්‍ය (දීමට සුදුස්සා වශයෙන්) පැමිණේද, මේ තැනැත්තේ ග්‍රාහ මුත්තක නම් වේ. යම් භික්‍ෂුවකට මිනිස්සු සිව්පසය දෙත්. භික්‍ෂූහු මල් ගෙඩි ආදිය දී සංග්‍රහ කෙරේද, මෙ තෙමේ මුත්තගාහක නම් වේ. යම් භික්‍ෂුවකට මිනිස්සු දීමට සුදුස්සන් වශයෙන් සළකා සිව්පසය දෙත් ද, භික්‍ෂුව ද චුල්ලපිණ්ඩපාතික තිස්ස තෙරුන් මෙන් දක්ඛිණෙය්‍ය වශයෙන් වළඳීද? මේ තෙමේ මුක්ත මුත්තක නම් වේ.
එක් උපාසිකාවක් චුල්ල පිණ්ඩපාතිකතිස්ස තෙරුන්ට දොළොස් වසරක් පිණ්ඩපාතයෙන් උපස්ථාන කළේය. එක් දවසක් ගමේ ගින්නක් ඇති වී උපාසිකාවගේ ගෙය දැවිණ. අනෙක් කුලුපග භික්‍ෂූන් පැමිණ කිමෙක්ද, උපාසිකාවෙනි, යම්කිසි දෙයක් රැක ගන්නට පුළුවන් වීද යනුවෙන් පිළිසඳර කථා කළහ. මිනිස්සු අපගේ මවගේ කුලුපග තෙරුන් වහන්සේ වළඳන වේලාවටම එන්නේ යයි කීහු. තෙරුන් වහන්සේ ද පිඬු පිණිස හැසිරෙන වේලාවටම වැඩියහ. උපාසිකාවද බිත්ති සෙවනෙහි හිඳුවා භික්‍ෂාව සකස්කොට දුන්නීය. තෙරුන්වහන්සේ බත්කිස නිමවා නික්ම ගිය කල්හි මිනිස්සු අපේ මවගේ කුලුපග භික්‍ෂුව වළඳන වේලෙහිම පැමිණියාහු යයි කීහ. උපාසිකා තොමෝ ඔබලාගේ කුලුපග භික්‍ෂූහු ඔබලාටම සුදුසුය. මගේ කුලුපග භික්‍ෂුව මටම සුදුසුයයි කීවාය.
ආයුෂ්මත් මන්තාණිපුත්‍ර තෙරුන් වනාහි මේ පස්වැදෑරුම් සංසර්ගයන්ගෙන් අසංසර්ග වුයේම ග්‍රාහ මුත්තක ද මුත්තමුත්තක ද වූයේය. උන්වහන්සේ අසංසට්ඨ වූයේ ද, එපරිද්දෙන් අනෙක් භික්‍ෂූන්ට ද අසංසට්ඨ කථාවම කරන්නේ විය.
**ආරද්ධවිරියො** දැඩිව ගන්නා ලද වීර්යය ඇත්තේ සම්පූර්ණ වූ කායික චෛතසික වීර්යය යන අර්ථයි. යම්කිසි භික්‍ෂුවක් ගමනෙහි දී උපන් ක්ලේශයෝ පැමිණෙන්නට නො දේද? සිටීමෙහි උපන් ක්ලේශය හිඳීමට හෝ හිඳීමෙහි උපන් ක්ලේශ නිදීමට හෝ පැමිණෙන්නට නොදේද, මන්ත්‍රයකින් කළු නයෙකු පෙළාගන්නෙකු මෙන් ද, සතුරෙකු බෙල්ලෙන් අල්ලා ගන්නාක් මෙන් ද හැසිරේද මෙතෙම ආරද්ධවීරිය නම් වේ. මේ ස්ථවිරයෝ ද එබඳු වූහ. භික්‍ෂූන්ට ද එසේම වීර්යාරම්භ කිරීමට අවවාද කරන්නෙක් වූයේය.
**සීල සම්පන්නො** යනාදියෙහි **සීලං** යනු සිව්පිරිසිදු ශීලයයි. **සමාධි** විදර්ශනාව පාදක කොටගත් අෂ්ට සමාපත්තියයි. **පඤ්ඤා** යනු ලොවී ලොව්තුරා නුවණයි. **විමුත්ති** යනු ආර්ය ඵලයයි. **විමුත්ති ඤාණදස්සනං** යනු එකුන්විසි වැදෑරුම් ප්‍රත්‍යවේක්‍ෂා ඤාණයයි. ස්ථවිර තෙමේ තමනුත් ශීලාදියෙන් සම්පූර්ණව, සෙසු භික්‍ෂූන්ට ද ශීල සම්පන්න වන ලෙස සීලාදී කථා වදාරයි.
ඒ මේ ස්ථවිර තෙම දසකථා වස්තූන්ගෙන් අවවාද දෙයි. **ඔවාදකො** යමෙක් අවවාද කරන්නේම වේද, සියුම්ව අර්ථය පරිවර්තනය කර දක්වන්නට නොහැකි වේද? මේ ස්ථවිරයෝ එසේ නොවේ. මේ ස්ථවිරයන් වනාහි ඒ දසකථා වස්තූන් විස්තර කරන්නට හැකිවන බැවින් විඤ්ඤාපක නම් වේ. තවත් කෙනෙකුට දක්වන්නට හැකිවෙයි. කරුණු දක්වන්නට නො හැකි වෙයි. මේ ස්ථවිරයෝ කරුණු ද දක්වති. ඒ නිසා **සන්‍දස්සක** නම් වේ. තවත් කෙනෙක් විද්‍යමාන කරුණ දක්වයි. එහෙත් තේරුම් ගන්වන්නට නො හැකි වෙයි. මේ ස්ථවිරයෝ තේරුම් ගන්වන්නට ද සමත් වේ. ඒ අනුව **සමාදපක** නම් වේ. නැවත එසේ සමාදන් කරවා ඒ කථා වස්තූන්හි උත්සාහය ඉපදවීම් වශයෙන් භික්‍ෂූන් තෙදගන්වන නිසා **සමුත්තෙජක** නම් වෙයි. උත්සාහය උපන් කල්හි ගුණ කියා සතුටු කරවත්නුයි **සම්පහංසක** නම් වෙයි.
**සුලද්ධ ලාභා** අනුන්ගේ මිනිසත් බව, පැවිද්ද, ආදි ගුණයෝ ලාභයෝ නම් වෙති. ආයුෂ්මත් පුණ්ණ ස්ථවිරයන්ට මේ ගුණ මැනැවින් පිහිටා තිබීම මේ ලාභයෝ වෙති. ශාස්තෲන් වහන්සේ සමීපයෙහි මෙසේ යම් කෙනෙකුගේ ගුණය ප්‍රකාශ වූයේ ද, එහෙයින් යන අර්ථයි. තව ද මෝඩයන් විසින් එසේ ගුණ කීම නම් ලාභයක් නොවේ. නුවණැත්තන් විසින් කරන ගුණකථනයම ලාභයක් වේ. ගිහියන් විසින් ගුණ කීම ද එවැනි ලාභයක් නොවේ. ගිහියන් විසින් වනාහි ගුණ කියන්නෙමැයි අපගේ ස්ථවිරයන් වහන්සේ මෘදුමොලොක්, මිත්‍රබව දක්වන, ප්‍රියමනාප කථා ඇත්තහ. විහාරයට එන අයට කැඳබත් ආදී ප්‍රණීත දේ දෙන්නාහ. සංග්‍රහ කරන්නාහ ආදිය කියමින් අගුණම කියයි. මේ ස්ථවිරයෝ අතිශයින් මෝඩයකු මෙන්, දුර්වලයකු මෙන්, ඇහිබැම නගන්නෙකු මෙන් වේ. මොහු සමග විශ්වාසයක් නැතැයි කියන්නේම වර්ණනා කරයි. භික්‍ෂූන් විසින්ද බුදුන්වහන්සේ නැති තැන දී ඒ ගුණ වර්ණනා කරත්. එය ලාභයක් නොවේ. ශාස්තෲන් වහන්සේ සමීපයෙහි ගුණ කීමම ඉතා ලාභයෙකි.
මේ කාරණය සඳහා **සුලද්ධ ලාභා** යන්න කීහ. **අනුමාස්ස අනුමාස්සා **යනු දසකථා වස්තූන්ට පිවිස පිවිස, **තඤ්ච සත්‍ථා අබ්භනුමොදති** ශාස්තෲන් වහන්සේ ද ඒ ගුණය දැන, මෙය එසේමය. ඒ භික්‍ෂුව අල්පේච්ඡමය. ඒ භික්‍ෂුව ලද දෙයින් තුටුවේම යැයි අනුමෝදන් වෙති. මෙසේ නුවණැත්තන් විසින් ගුණ කීම එක් ලාභයෙක. මේ භික්‍ෂූන් විසින් ගුණ කීම, ශාස්තෲන් හමුවෙහි ගුණ කීම, දශකථා වස්තූන්ට පිවිසෙමින් ගුණ කීම, ශාස්තෲන් විසින් අනුමෝදන් වීම, මේ ලාභ පස සඳහා **සුලද්ධ ලාභො** යයි කීහ.
**කදාචි** කිසියම් කලෙක, **කරහචි** යනු ඊටම සමාන අර්ථවත් වදනකි. **අප්පෙවනාම සියා කොචි දෙව කථා සල්ලාපො** යනු කිසියම් කථා පැවැත්මෙක් වන්නේ නම් ඉතා යෙහෙක. තෙරුන් විසින් ආයුෂ්මත් පුණ්ණ ස්ථවිරයන් නො දක්නා ලද්දේල, ඔහුගේ ධර්ම කථාවක් නො ඇසූ විරූල, මේ නිසා හෙතෙම ඔහුගේ හමුවීම ද බණ ඇසීම ද ප්‍රාර්ථනා කරමින් මෙසේ කීහ.
**යථාභිරත්තං** යනු කැමති පරිද්දෙන් වැස, එක් තැනක වසන්නා වූ බුදුවරුන්ට සෙවන, දිය ආදී විපතකින් හෝ, අපහසු සෙනසුනකට හෝ මිනිසුන්ගේ සැදැහැ නැතිවීමකට හෝ පැමිණියේ නම් එහි වැඩසිටීමක් නැත. සම්පත්තියෙන් මෙහි සුවසේ වෙසෙමුයි සිත් අලවා කලක් විසීමක්ද නැත. එහෙත් යම්තැනක තථාගතයන් වැඩසිටින කල්හි සත්ත්වයෝ සරණයෙහි හෝ පිහිටත්ද සිල් සමාදන් වෙත්ද, පැවිදි වෙත්ද සෝවාන් මාර්ගාදී ඵලයන්ට උපනිශ්‍රය වෙත් ද, එහි බුදුවරයෝ සත්ත්වයන් ඒ ඒ සම්පත්තීන්හි පිහිටුවන අදහසින් එහි වෙසෙති. ඔවුන් නැතිකල්හි නික්ම යති. ‘අදහස් වූ පරිදි වැස’ යන්න එහෙයින් කියන ලදී.
**වාරිකං චරමානො** භාග්‍යවතුන් වහන්සේගේ චාරිකා වූ කලී දෙයාකාර වේ. තුරිත චාරිකා අතුරිත චාරිකා යනුවෙනි.
(සිව්සස්) අවබෝධ කළ හැකි පුද්ගලයන් දුරක හෝ සිටින්නේ නම් ඔවුන් සොයා වහා යාම තුරිත චාරිකා නම් වේ. මහාකාශ්‍යප තෙරුන් නිසා පෙරගමන් යාම දතයුතුය. භාග්‍යවතුන් වහන්සේ මහකසුප් මහතෙරුන් වහන්සේ සඳහා පෙරගමන් යන්නේ ක්‍ෂණිකව තුන්ගවුවක් වැඩියේය. ආලවකයන් නිසා තිස්යොදුනක් ද එසේම අංගුලිමාල සඳහා ද එසේය. පුක්කුසාති රජු වෙනුවෙන් යොදුන් පන්සාලිසක් වැඩියහ. මහාකප්පින රජු සඳහා එක්සිය විසි යොදුනකි. ඛදිරිවනිය රේවත තෙරුන් සඳහා සත්සිය යොදුනක් ගියහ. ධර්ම සේනාපතීන්ගේ සද්ධි විහාරිකයකු සඳහා වනවාසී තිස්ස තෙරුන් සඳහා එක්විසි යොදුනක් හා තුන්ගව්වක් වැඩියහ.
එක් දවසක් සැරියුත් තෙරුන් වහන්සේ ස්වාමීනි, තිස්ස සාමණේරයන් සමීපයට යන්නෙමැයි කීහ. භාග්‍යවතුන් වහන්සේ ද මම ද යන්නෙමියි කියා ආයුෂ්මත් ආනන්ද ස්ථවිරයන් ඇමතීය. ආනන්ද වනවාසී තිස්ස සාමණේරයන් සමීපයට යාම සඳහා විසිදහසක් ෂඩ්අභිඥාධාරීන්ට දන්වව යි කීය. ඉක්බිති දෙවන දිනයේ විසිදහසක් ක්‍ෂීණාශ්‍රවයන් පිරිවරාගෙන අහසට පැන නැගී එක්සිය විසියොදුනක් පමණ ගොස් ඔහුගේ ගොදුරුගමෙහි බැස සිවුරු පෙරවූහ. රැකීරක්‍ෂා සඳහා යන මිනිස්සු බුදුහාමුදුරුවන් දැක, පින්වතුනි! භාග්‍යවතුන් වහන්සේ වැඩියහ. ගමන් නවතවු යයි කියා, අසුන් පනවා, කැඳ පිළිගන්වා පා මෙහෙවර කරන්නාහු, භාග්‍යවතුන් වහන්සේ කොහේ වඩින්නේදැයි තරුණ භික්‍ෂූන් විචාළාහුය. උපාසකයිනි, භාග්‍යවතුන් වහන්සේ අන්තැනක නො වඩිති. මෙහිම මේ තිස්ස සාමණේරෙයන් දැකීම පිණිස වැඩියේමය. ඔව්හූ අපගේ කුලුපග තෙරුන් දැකීම පිණිස ශාස්තෲන් වහන්සේ වැඩමවීලු. අපගේ තෙරුන් වහන්සේ කුඩා කෙනෙක්ම නොවූයේ යයි සතුටට පැමිණියාහු වෙති.
ඉක්බිති භාග්‍යවතුන් වහන්සේගේ බත්කිස අවසානයේ සාමණේර හිමියෝ ගමෙහි පිඬු පිණිස හැසිර උපාසකවරුනි, මහා භික්‍ෂු සංඝයාදැයි විචාළේය. ඔව්හූ එසේය භාග්‍යවතුන් වහන්සේ වැඩමවූහයි කීවාහුය. හෙතෙම භාග්‍යවතුන් වහන්සේ වෙත එළඹ පිණ්ඩපාතයෙන් විචාළේය. ශාස්තෲන් වහන්සේ ඔහුගේ පාත්‍රය අතින් ගෙන තිස්සය, කම් නැත. බක්කිස අවසන්යයි කීය. ඉන්පසුව උපාධ්‍යායන් විචාරා තමන්ට නිසි වූ ආසනයෙහි හිඳ බත්කිස කළේය. ඉක්බිති බත්කිස අවසානයේ ශාස්තෲන් වහන්සේ බණ වදාරා නික්මී, ගම්දොර සිට තිස්සය, තොප වසන තැනට ගමන්මග කෙසේදැයි පිළිවිසීය. භාග්‍යවතුන් වහන්ස මේය, තිසය මග දක්වමින් පෙරටුව යව.
භාග්‍යවතුන් වහන්සේ වනාහි දෙවියන් සහිත ලෝකයාට මාර්ගෝපදේශකයා වුවත්, සියලු තුන්ගවු මග සාමණේරයන් දක්නට ලැබීම සඳහා මාර්ග දේශකයා කළේය. හෙතෙම තමන් වසන තැනට ගොස් භාග්‍යවතුන්ට වත්පිළිවෙත් කළේය. ඉක්බිති භාග්‍යවතුන් වහන්සේ තිස්සය, තොපගේ සක්මන කොහේදැයි විචාරා, එහි ගොස් සාමණේරයන්ගේ හිඳින ගල්පොත්ත උඩ වාඩි වී තිස්සය, මෙතැන ඔබ සුවසේ වසන්නේදැයි විචාළේය. එසේය ස්වමීනි, මෙතැන වසන්නහුට සිංහ, ව්‍යාඝ්‍ර, ඇත්, මුව, මයුර ආදීන්ගේ ශබ්ද අසන්නා වූ මට අරණ සංඥාව උපදී. ඒ නිසා සුවසේ වසමි. ඉක්බිති භාග්‍යවතුන් වහන්සේ ඔහුට භික්‍ෂු සංඝයා රැස්කරව! තොපට බුද්ධ දායාදය දෙන්නෙමි කියා භික්‍ෂු සංඝයා රැස් වූ කල උපසම්පදාවෙහි පිහිටුවා තමන් වසන තැනට ගියේය. මේ තුරිත චාරිකා නම් වේ.
නැවත ගම් නියම්ගම් පිළිවෙළින් දිනපතා යොදුන අඩයොදුන වශයෙන් පිඬුසිඟා වැඩීම ආදී චර්යාවන්හි ලෝක සත්ත්වයාට අනුග්‍රහ පිණිස වඩින්නා වූ ගමන අතුරිත චාරිකා නම් වේ. මේ චාරිකාවෙහි හැසිරෙන භාග්‍යවතුන් වහන්සේ මහා මණ්ඩලය, මධ්‍ය මණ්ඩලය, අන්තර් මණ්ඩලය යන මේ තුන් මණ්ඩලයන් අතුරෙන් එක් මණ්ඩලයකදී හැසිරෙන සේක. එහි මහා මණ්ඩලය යොදුන් නවසීයකි. මධ්‍යම මණ්ඩලය යොදුන් හයසියයකි. අන්තර් මණ්ඩලය යොදුන් තුන්සීයකි. යම් දවසක මහා මණ්ඩලයේ චාරිකාවේ හැසිරීමට කැමති වේද, මහා පවාරණයෙන් පවරා පෑළවිය දිනයෙහි මහ බික්සඟන පිරිවරා නික්මෙයි. හාත්පස යොදුන් සියයක් එකම උත්සවයක් වෙයි. පළමු පළමු පැමිණි අය නිමන්ත්‍රණයට අවස්ථාව ලබයි. අනෙක් මණ්ඩල දෙක්හි සත්කාරය මහා මණ්ඩලයේ බැසගනී. එහි භාග්‍යවතුන් වහන්සේ ගම් නියම්ගම්හි එක් දිනක් දෙදිනක් වසන්නේ දාන මානාදිය පිළිගැනීමෙන් මහා ජනයාට අනුග්‍රහය දක්වමින් ධර්ම දානයෙන් සසරින් එතෙර වීමට කුසල වර්ධනය කරවමින් නව මසක් සැරිසැරීම කරන සේක.
ඉදින් ඇතුළු වස භික්‍ෂූන්ගේ සමථ විදර්ශනා තරුණ වේද, මහා පවාරණයෙන් පවාරණය නොකොට පවාරණ සංග්‍රහය දී, ඉල්මස පුණු පොහෝදා පවරා, උඳුවප් මස පළමු දිනයෙහි මහා බික්සඟන පිරිවරා නික්මී මධ්‍ය මණ්ඩලයේ සැරිසරයි. අනෙක් කාරණයකින් මධ්‍යම මණ්ඩලයෙහි චාරිකාවේ සැරිසරනු කැමැත්තේ සතරමාසයක් වැස නික්මෙයි. පෙර කී ආකාරයෙන්ම ඉතිරි මණ්ඩල දෙක්හි ද සත්කාරය මධ්‍යම මණ්ඩලයේ දී බැස ගනී. භාග්‍යවතුන් වහන්සේ පළමු ආකාරයෙන්ම ලෝකයාට අනුග්‍රහ කරන්නේ මාස අටක් චාරිකාව සම්පූර්ණ කරන සේක.
යළි ඉදින් සිව්මසක් වසන්නා වූ භාග්‍යවතුන් වහන්සේ වෛනෙය ජනයෝ මුහුකුරා නොගිය ඉඳුරන් ඇත්තෝ වේද, ඔවුන්ගේ ඉන්‍ද්‍රියයන්ගේ මේරීම් බව බලාපොරොත්තුවෙන් තවත් මාසයක් දෙකක් සිව්මසක් එහිම වැස මහබික් සඟන පිරිවරා නික්මෙති. පෙර කී පරිද්දෙන්ම ඉතිරි මණ්ඩල දෙක්හි සත්කාරය අන්තර් මණ්ඩලයේ දී බැසගනී. භාග්‍යවතුන් වහන්සේ පෙර කී පරිද්දෙන්ම ලෝ වැස්සන්ට අනුග්‍රහය දක්වමින් පස් මසක් හෝ සාර මසක් චාරිකාව සම්පූර්ණ කරන්නේය.
මෙසේ මේ මණ්ඩල තුනෙහි යම්කිසි තැනෙක චාරිකාවෙහි හැසිරෙන සේක් චීවරාදී සිව්පස හේතුවෙන් නො හැසිරෙති. වැළිත් යම් කෙනෙක් දුබල වූයේ ද, බාල වූවෝ ද ජරාවට පත් වූවෝ ද, රෝගී වූවෝද ඔව්හූ කවර කලක අවුත් තථාගතයන් දකින්නෝ ද, එහෙත් මා චාරිකාවෙහි හැසිරෙන කල්හි මහා ජනයා තථාගතයන්ගේ දැක්ම ලබන්නේය. එහිදී ඔව්හූ සිත් පහදවා ගන්නෝය. සමහරු මාලාදියෙන් පූජා කරන්නෝය. සමහරු බත් හැන්දක් පූජා කරන්නෝය. සමහරු මිථ්‍යාදෘෂ්ටිය අත්හැර සම්‍යක් දෘෂ්ටිකයෝ වන්නාහ. මෙසේ ලෝවැස්සන් කෙරෙහි අනුකම්පාවෙන් දීර්ඝ කාලයක් හිතසුව පිණිස චාරිකාවෙහි සැරිසරන්නේය.
තව ද භාග්‍යවතුන් වහන්සේ කරුණු හතරක් මුල්කරගෙන චාරිකාවේ හැසිරෙත්. ජංඝා විහාර වශයෙන් ශරීරයේ පහසුව සඳහා අර්ථෝත්පත්ති කාලය කැමති වනු පිණිස, භික්‍ෂූන්ට ශික්‍ෂාපද පැනවීම පිණිස, ඒ ඒ තැන්හි සිව්සස් අවබෝධ කිරීමට මුහුකුරා ගිය ඉඳුරන් ඇති අය අවබෝධ කරවනු පිණිස ද, වශයෙනි. මත්තෙහි ද අන්‍ය වූ සතරකාර ණයකින් භාග්‍යවතුන් වහන්සේ චාරිකාවෙහි සැරිසරන සේක. බුදුන් සරණ යන්නාහු යයි කියා හෝ දහම් සරණ යන්නාහු යයි කියා හෝ සංඝයා සරණ යන්නාහු යයි කියා හෝ මහත් වූ ධර්ම වර්ෂාවෙන් සිව්වණක් පිරිස සතප්වන්නෙමියි කියා චාරිකාවේ සැරි සරති. අන්‍ය වූ කරුණු පහක් උපයෝගී කරගෙන භාග්‍යවතුන් වහන්සේ චාරිකාවේ සැරි සරති. සතුන් මැරීමෙන්, සොරකම් කිරීමෙන්, පර ස්ත්‍රීන් හා පරපුරුෂ සේවනයෙන් බොරු කීමෙන්, මත්ද්‍රව්‍ය පාවිච්චි කිරීමෙන් වෙන් වන්නාහු යයි කියා හෝ තවත් අන්‍ය වූ කරුණු අටක් නිසාද භාග්‍යවතුන් වහන්සේ චාරිකාවෙහි හැසිරෙන්නෝ වෙති. ප්‍රථමධ්‍යාන, ද්වීතිය ධ්‍යාන තෘතිය ධ්‍යාන චතුර්ථ ධ්‍යාන ලබන්නාහු යයි කියා හෝ, ආකාසානඤ්චායතන, විඤ්ඤාණඤ්චායතන, ආකිඤ්චඤ්ඤායතන, නේවසඤ්ඤානාසඤ්ඤායතන ලබන්නාහු යයි කියා හෝ, අනික් වූ තවත් අට කරුණක් නිසා භාග්‍යවතුන් වහන්සේ චාරිකාවෙහි හැසිරෙන්නෝ වෙති. සෝවාන්, සකෘදාගාමී, අනාගාමි, අර්හත් මාර්ගවලට හා ඵලයන්ට පැමිණෙන්නාහු යයි යම්කිසි පිරිස් ඇත්නම් ඔවුන් සඳහාය. මේ අතුරිත චාරිකායයි අදහස් කෙරේ. මේ අතුරිත චාරිකාව නිබද්ධ චාරිකා අනිබද්ධ චාරිකා වශයෙන් දෙපරිදි වේ. සිව්සස් අවබෝධයට උපනිශ්‍ර සම්පත් ඇති එකම පුද්ගලයකු සඳහා යෙත් ද ඒ නිබද්ධ චාරිකාවයි. යම් විධියකින් ගම් නියම්ගම් නුවර පිළිවෙළින් වැඩමවන්නේ අනිබද්ධ චාරිකායි. මේ අනිබද්ධ චාරිකාව මෙහි අදහස් කරන ලද්දේය.
**සෙනාසන පටිසාමෙත්‍වා** සෙනස්න සකස්කොට එය වනාහි සකස් කරන්නා වූ තෙරුන් කුඩා පාත්‍ර, විශාල පාත්‍ර, කුඩා තැටි, මහා තැටි, පටසිවුරු, දුහුල් සිවුරු ආදිය පොදියක් කොට ගිතෙල්, තෙල් ආදිය හෝ කළයක පුරවා ගබඩාවක තබා දොර වසා අගුල් යතුරු ආදිය යෙදවීය. ඉදින් භික්‍ෂුවක් හෝ සාමණේරයෙක් හෝ ආරාමිකයෙක් හෝ විහාරාධිපතිවරයෙක් හෝ නොවේ ද? ගල් සතරක් උඩ ඇඳක් පිට ඇඳක් නංවා පුටුවක් උඩ පුටුවක් නංවා චීවර වංශයෙහි, සිවුරු වනන වැළෙහි හෝ මතුයෙහි ගුලිකොට දොර කවුළු වසා නික්ම යා යුතුයයි කී හෙයින් නේවාසික භික්‍ෂුවගෙන් ඇසීමෙන් පමණක් සකස් කළහ.
**යෙන සාවත්‍ථි තෙන චාරිකං පක්කාමි** යනු ශාස්තෲන් වහන්සේ දකිනු කැමැත්තේ වී, සැවැත්නුවර යම් දිසාවකද, එහි ගියේය. එහි යන්නේද සුද්ධෝදන රජුට කියා ගිතෙල්, තල තෙල්, මීපැණි ආදිය ගෙන්වාගෙන නො ගියේය. සමූහය අත්හර ගියා වූ මතැතෙකු මෙන් ආ විවිධ වැඩකටයුතු ඇති සිංහයෙකු මෙන්, පාසිවුරු ගෙන හුදෙකලාවම ගියේය.
කුමක් හෙයින් මෙතෙම පන්සියයක් අතවැස්සන් සමග රජගහ නුවරට පැමිණ දැන් නික්මුනේද? රජගහනුවර කිඹුල්වත්පුරයෙන් දුර සැට යොදුනකි. සැවැත්නුවර වනාහී පසළොස් යොදුනකි. ශාස්තෲන් වහන්සේ සතලිස්පස් යොදුනක් අවුත් සැවැත්නුවර වාසය කරයි. දැන් ඉතා සමීපයයි අසා නික්මුනේය. මෙය කරුණු රහිතය. බුදුන් හමුවට යන්නා වූ මෙතෙම යොදුන් දහසක් වුවද යන්නේමය. එකල්හි වනාහි කාය විවේකය ලබන්ට නො හැකි වේද? බොහෝ දෙනා සමග යන කල්ගි කෙනෙක් ‘යමු’ යයි කියත්. කෙනෙක් මෙහි ටිකක් සිටිමු’යි කියති. කෙනෙක් සිටිමු’යි කියනවිට කෙනෙක් යමු’යි කියයි. එහෙයින් කැමති කැමති වෙලාවක, සමවත් සම වදින්නට හෝ පහසු සෙනසුනක කාය විවේකය ලබන්නට හෝ නො හැකි වන්නේ ය. තනිවම යනවිට මේ සියල්ල සුලභ වන නිසා එකල්හි තනිවම නික්ම ගියේ ය.
**චාරිකං චරමානො** යනු මේ සෑම චාරිකාවක්ම මහජනයාට සංග්‍රහ පිණිස බුදුවරුන්ගෙන්ම ලැබේද? එහෙත් බුදුන් ගෙන රූඪී ශබ්දයෙන් ශ්‍රාවකයන් ද කියනු ලැබේ. පැදුරු ආදියෙන් කරන ලද විජිනිපත තල්වැට වන්නාක් මෙනි.
**යෙන භගවා** යනු සැවැත්නුවර සමීපයෙහි එක් ගමක පිඬු පිණිස හැසිර, බත්කිස නිමවා, සැරියුත් ස්ථවිරයන් හෝ මුගලන් ස්ථවිරයන් වසන තැනට ගොස් පා දොවා තෙල් ගල්වා යම්කිසි පානයක් බී මදක් ගිමන් හැර ගාස්තෘන් වහන්සේ දකින්නෙමි’යි සිතක් නූපදවා කෙලින්ම ගඳකිළිය වෙතම ගියේය. යම්හෙයකින් ශාස්තෲන් වහන්සේ දකිනු කැමති වූ තෙරුන්ට අන් කිසිවෙකු විසින් කළයුත්තක් නැත. එහෙයින් රහල් තෙරුන් හෝ ආනන්ද තෙරුන් සමග ගොස් ශාස්තෲන් වහන්සේ දකින්නට අවසර ලබාගත යුතු යයි යන සිතක් නො ඉපදවීය.
ස්ථවිර තෙමේම බුද්ධශාසනය කෙරෙහි වල්ලභ වූයේ, රජුගේ යුද්ධය දිනූ මහා යෝධයකු මෙන් විය. යම්සේ (රජුගෙ යුද්ධය දිනු) එවැනි සෙන්පතියකුට රජුන් දැකීමට අනුන්ගේ සරණ සෙවීමට අවශ්‍ය නැත. වල්ලභ ස්වභාවය නිසා හුදෙකලාවම රජු දකී. මෙසේ තෙරුන් වහන්සේ ද බුදු සසුනෙහි වල්ලභ වූ බැවින්, එවැන්නකුට ශාස්තෲන් වහන්සේ දකින්නට අනෙක් කෙනෙකු සෙවීමේ කෘත්‍යයක් නැතැයි පා සෝදා පාපිස්නෙහි පා පිස, **යෙන භගවා තෙනුපසංකමි** යනු භාග්‍යවතුන් වහන්සේ ද මන්තානිපුත්ත තිස්ස ස්ථවිරයන් වඩින්නේ යැයි අලුයම් කාලයේ ම දුටු සේක. එහෙයින් ගඳකිළියට පිවිස දොරඅගුලු නොදීම වෙහෙස සන්සිඳුවා ගෙන නැගිට සිටියේය. තෙරුන් වහන්සේ දොර හැර කිළියට පිවිස භාග්‍යවතුන් වහන්සේ වැඳ එකත්පස්ව සිටියේය.
**ධම්මියා කථායා** යනු භාග්‍යවතුන් වහන්සේ ධාර්මික කථා කථා කරන්නේ චුල්ල ගොසිංග සූත්‍රයෙහි එන කුලපුත්‍රයන් තිදෙනාට සමගිය පිළිබඳ ආනිසංස වදාළහ. සේඛ සූත්‍රයෙහි ආවාස ආනිසංශය ද, ඝටීකාර සූත්‍රයෙහි සිහිය පිහිටුවා ගැනීම පිළිබඳව වූ පූර්වේනිවාසය පිළිබඳ කථාවද, රට්ඨපාල සූත්‍රයෙහි සතරවිධ ධර්මෝපදේසද, සේල සූත්‍රයෙහි පැන් දීමේ අනුසස් ද, කිලේසීය සූත්‍රයෙහි භගු ස්ථවිරයන් දහම්කථා පවත්වන්නේ එකඟ බැව්හී අනුසස් ද කීයේ ය. මේ රථවිනීත සූත්‍රයෙහි වනාහි ආයුෂ්මත් පුණ්ණ තෙරුන්ට වදාරන්නේ දසකථා වස්තු ආශ්‍රයකොට ඇති අනන්ත නය දැක්වීය. පුණ්ණ, මේ ද අල්පේච්ඡ කථාමය. සන්තෝෂ කථාමය. පටිසම්භිදාවන්ට පත් වූ ශ්‍රාවකයා හට වෙරළෙහි සිට මහා සමුද්‍රය අත දිගුකර පෙන්වන්නාක් මෙන් වූයේය.
**යෙනන්‍ධවනං** යනු එකල්හි වනාහි බතින් පසුව ජේතවනය ආකීර්ණ වෙයි. බොහෝ ක්‍ෂත්‍රිය බ්‍රාහ්මණාදීහූ ජේතවනයට රැස් වෙති. සක්විති රජකුගේ කඳවුර පිහිටි තැන මෙන් වෙයි. උතුම් වූ විවේකය ලබන්නට නොහැකි වෙයි. අන්‍ධවනය වනාහි ප්‍රධන් ඝරයක් මෙන් විවේක ඇත්තේය. එහෙයින් අන්‍ධවනය වෙත එළඹියේය. කවර හෙයකින් මහතෙරවරුන් නො පෙනේද? ඔහුට මෙසේ සිතුණේල. සවස් යාමයෙහි අවුත් මහතෙරුන් දැක නැවත බුදුන් දකින්නෙමි. මෙසේ මහතෙරවරුන්ට එක උපස්ථානයක් වන්නේය. ශාස්තෲන් වහන්සේට උපස්ථාන දෙකක් වන්නේය. ශාස්තෲන් වහන්සේ වැඳ එයින් පසු මගේ වසන තැනට යන්නෙමි.
**අභිණ්හං කිත්තයමා නො අහොසි** යනු නැවත නැවත ගුණ සිහි කරමින් වර්ණනා කරමින් වාසය කළේය. ස්ථවිරයන් වහන්සේ වනාහි එතැන් පටන් දිනපතා සංඝයා මැද මන්තානිපුත්ත නම් වූ පුණ්ණ ස්ථවිරයන් වහන්සේ සිව් පිරිස සමග එකතුවීමක් පයිරුපාසනයක් නැත්තේය. හෙතෙම දශබලධාරීන් වහන්සේ දැකීමට එන්නේය. කෙසේ නමුත් මා නො දැකම යන්නේ යයි, ස්ථවිර, නවක මධ්‍යම භික්‍ෂූන්ට සිහිකිරීම පිණිස ආයුෂ්මත් පුණ්ණ තෙරුන්ගේ ගුණ වර්ණනා කරයි. මෙසේ සිතුණේල. මහළු භික්‍ෂූන් නම් හැමකල්හිම ඇතුළු විහාරයේ නො සිටිති. (එහෙත්) ගුණකථාව කරන කල්හී, යම්කිසි කෙනෙක් ඔහු දකීද? හෙතෙම අවුත් මට කියාවා, ඉක්බිති තෙරුන්ගේම සද්ධිවිහාරික තෙම ඒ ආයුෂ්මතුන් පාසිවුරු ගෙන ගඳකිළියට ඇතුල්වෙනු දුටුවේය. කෙසේනම් ඔහු එය දැනගත්තේද? පුණ්ණ පුණ්ණ යයි කියන්නා වූ භාග්‍යවතුන් වහන්සේගේ ධර්ම කථාවෙන් දැනගත්තේ ය. මාගේ උපාධ්‍යායන් වහන්සේ යම් කෙනෙකුගේ ගුණ නිතර නිතර කියන්නේ ද මේ ඒ ස්ථවිරයෝය. මෙසේ ඔහු පැමිණ තෙරුන්ට දැන්වීය.
**නිසීදනං ආදායා** යනු නිසීදනය නම් දාවලු සහිත චීවරයයි. ස්ථවිරයන් වහන්සේ වනාහී සම්කඩ ගෙන ගියේය. **පිට්ඨිතො පිට්ඨිතො** පිටිපසින් පිටිපසින් **සීසානු ලොකීති** යමෙක් උස්තැනෙක්හි දී පිට දකින්නේ ද, මිටි තැනකදී හිස දකින්නේ ද එසේ යන්නේ ද එය සීසානුලෝකයයි කියනු ලැබේ. ඒ අනුව ලුහුබැන්දේය. තෙරුන් වහන්සේද සංවර වූ පා ශබ්දය ඇති බැවින් ඉතා ආසන්නවට ගියේ නමුත් පා ශබ්දයෙන් බාධාවක් නො වීය. එහෙත් මේ කථා කිරීමට සුදුසු කාලය නොවේයි දැන ඉතා සමීප නො වූයේය. අන්ධවනය ඉතා විශාලය. එක් තැනක රුක්ගොමු ආදියට වැසී සැඟවී යාමෙන් නො දක්නේ ‘ඇවැත්නි, පුණ්ණ’යයි අපහසු ශබ්දයක් කළයුතු වේයැ’යි හුන් තැන දැනගැනීම සඳහා ඉතා නුදුරු තැනක සිසානුලෝකීව ගියේය. **දිවා විහාරං නිසීදති** යනු දිවා විහරණය සඳහා හුන්නේය.
එහි දී ආයුෂ්මත් පුණ්ණ ස්ථවිරයෝ ද සැරියුත් තෙරණුවෝ ද, උසස් වූ බ්‍රාහ්මණ වංශිකයෝ වූහ. පුණ්ණ තෙරුන් ද සැරියුත් තෙරුන් ද, රන්වන් වූහ. පුණ්ණ තෙරුන් ද සැරියුත් තෙරුන් ද අර්හත්ඵල සමාපත්තියට සමවැදුණෝ වූහ. පුණ්ණ තෙරුන් කල්ප ලක්‍ෂයක් සම්පූර්ණ කරන ලද (අභිනීහාර) පාරමී දහම් ඇත්තේය. සැරියුත් තෙරුන් කල්ප ලක්‍ෂයක් අධික කොට ඇති ඒකාසංඛ්‍යයක් පිරූ පාරමීදම් ඇත්තේය. එක රන් ගුහාවකට පැමිණි සිංහයන් දෙදෙනෙකු සේ ද, එක් ඇඟ කිළිපොළන භූමියකට බැසගත් ව්‍යාඝ්‍රයන් දෙදෙනෙකු සේ ද, මල් පිපුණු එක සල් වනයකට පිවිසි ඡද්දන්ත කුලයේ ඇත් රජුන් දෙදෙනෙකු මෙන් ද, එක් සිම්බලී හිඹුල් වනයකට පිවිසි ගුරුළු රජුන් දෙදෙනෙකු මෙන් ද, එකම මිනිස් ස්ථානයකට පැමිණි වෛශ්‍රවණයන් දෙදෙනෙකු මෙන් ද, එකම විමානයකට ඇතුල් වූ භාරිත මහා බ්‍රහ්මයන් දෙදෙනෙකු මෙන් ද, දෙදෙනම බ්‍රාහ්මණ ජාති ඇති, දෙදෙනම රන්වන් වූ දෙදෙනම සමාපත්තිලාභී වූ, දෙදෙන පාරමී පිරුවා වූ දෙදෙනම පටිසම්භිදා පත් වූ, මහා ක්‍ෂීණාශ්‍රවයෝ එක වනලැහැබකට පැමිණ ඒ වනලැහැබ ශෝභා සම්පන්න කළාහු වෙති.
**භගවති නො ආවුසො බ්‍රහ්මචරියං වුස්සතී** යනු ඇවැත්නි, අපගේ භාග්‍යවතුන් වහන්සේ සමීපයෙහි ආයුෂ්මතුන් වහන්සේ බඹසර විසූයේද? මෙය ආයුෂ්මත් සැරියුත් තෙරුන්වහන්සේ, භාග්‍යවතුන් වහන්සේ හමුවෙහි ඔහුගේ බඹසර විසීම දන්නා නමුත් කථාවක් ආරම්භ කිරීම සඳහා විචාළේය. පළමුව කථා නොකොට පසුව කථාවක් නූපදීද, එහෙයින් මෙසේ විචාළේය. තෙරුන්වහන්සේ පිළිතුරු දෙන්නේ ආයුෂ්මතුනි, එසේයයි කීය. ඉක්බිතිව ප්‍රශ්න විසඳීම් අසනු කැමතිව, ආයුෂ්මත් සැරියුත් තෙරුන් වහන්සේ **කින්නු ඛො ආවුසො සීල විසුදත්‍ථං භගවති බ්‍රහ්මචරියං වුස්සතී** පිළිවෙළින් සප්ත විසුද්ධීන් විචාළේය. ඒ පිළිබඳ විසිතුරු කථාව විශුද්ධි මාර්ගයේ කියන ලදී. ආයුෂ්මත් පුණ්ණ ස්ථවිරයෝ, යම්හෙයකින් සිව් පිරිසිදු සිල්හි පිහිටියේ වුවත්, බ්‍රහ්මචරිය වාසය සම්පූර්ණත්වයට නො පැමිණියේය. එහෙයින් **නො හිදං ආවුසො** යනුවෙන් සියල්ල ප්‍රතික්‍ෂේප කළේය.
**කිමත්‍ථ චර ආවුසො** යනු ඉදින් ශීල විශුද්ධි ආදීන් සඳහා බ්‍රහ්ම චරියාවෙහි නො වෙසේද? එසේ නම් කුමක් සඳහා වෙසේදැයි විචාළේය. **අනුපාදා පරිනිබ්බාණත්‍ථං ඛො ආවුසො** යනු මෙහි අනුපාදා පරිනිබ්බාණය නම් අප්‍රත්‍ය පරිනිබ්බාණයයි. උපාදානයෝ දෙදෙනෙක්ම වෙති. ග්‍රහණොපාදානය, (දැඩි සේ ගැනීම) හා ප්‍රත්‍යයොපාදානය (ප්‍රත්‍ය දැඩිව ගැනීම) යනු එම දෙකයි. ග්‍රහණොපාදානය - කාම උපාදාන ආදී වශයෙන් සතරවැදෑරුම් වේ. (කාම-දිට්ඨි-සීලබ්බත-අත්තවාද) ප්‍රත්‍යයොපාදානය නම් අවිජ්ජා පච්චයා සංඛ්‍යාත (අවිද්‍යාව හේතුවෙන් සංස්කාරයෝ හටගනී) ආදී වශයෙන් දැක්වූ ප්‍රත්‍යයෝයි. එහි ග්‍රහණොපාදානය කියන ආචාර්යවරයෝ **අනුපාදාන පරිනිබ්බානන්ති** සතර උපාදානයන්ගෙන් එක්තරා එකකිනුදු කිසි ධර්මයක් නොගෙන පවත්නා වූ අර්හත් ඵලය අනුපාද පරිනිර්වාණයයි කියත්. එය වනාහි උපාදානයන් හා සම්ප්‍රයුක්තවද කිසි ධර්මයක් දැඩිකොට නො ගනී. ක්ලේශයන්ගේ පිරිනිවීම අවසානයේ උපන් බැවින් පරිනිබ්බාණ යනු වේ. ප්‍රත්‍යයොපදානය ප්‍රකාශ කරන් ඇදුරො අනුපාදා පරිනිබ්බාණය යනු ප්‍රත්‍ය රහිත පරිනිර්වාණය වූ ප්‍රත්‍ය වශයෙන් නූපන් අසංඛත වූ අමෘත ධාතුවම ‘අනුපාදා පරිනිබ්බානය’ යයි කියත්. මෙය අන්තයයි. මෙය කෙළවරයි. යම්හෙයකින් අප්‍රත්‍ය පරිනිර්වාණයට පැමිණියහුගේ බඹසර විසීම මුදුන් පැමිණියා නම් වේ. එහෙයින් ස්ථවිරයෝ **අනුපාදා පරිනිබ්බානත්‍ථං** ආදිය කීයේය. ඉක්බිති ඔහු වෙනත් පැනයකට යොමු කරන්නා වූ ආයුෂ්මත් සැරියුත් තෙරුන් වහන්සේ **කින්නු ඛො ආවුසො සීල විසුද්ධි අනුපුබ්බානන්ති** ආදී වශයෙන් නැවත සාකච්ඡාව ආරම්භ කළහ.
ස්ථවිර තෙමේ ද සියලු පරිවර්තනයන්හි එසේම ප්‍රතික්‍ෂේප කොට අවසානයෙහි දොස් දක්වන්නාහු, **සීල විසුද්ධිඤ්චෙ ආවුසො** යනාදිය කීහ. එහි **පඤ්ඤා පෙස්ස **ඉදින් පනවන්නේ නම්, **ස උපාදානං යෙව සමානං අනුපාදා පරිනිබ්බානං**, **පඤ්ඤාපෙස්ස** ග්‍රහණ සහිත වූ ධර්මයෙක් ද, ග්‍රහණ රහිත වූ ධර්මයෙක ද ප්‍රත්‍ය සහිත වූ ධර්මයක් ද අප්‍රත්‍ය වූ ධර්මයක් ද, සංඛත ධර්මයක් ද අසංඛත ධර්මයක් ද පනවන්නේ ය යන අර්ථය ගතයුතුයි. **පුථුජ්ජනො හාවුසො** යනු මෙහි සංසාරගත වූ බාල ලෞකික පෘථග්ජනයෝම දතයුතුයි. හෙතෙමේ සිව්පිරිසිදු සිල් පමණකුදු නැති හෙයින් සියලු අන්දමින්ම මේ ධර්මයන්ගෙන් වෙන්වුයේ වෙයි.
**තෙන හි** යම් කාරණයකින් ඇතැම් පණ්ඩිතයෝ උපමාවෙන් අර්ථය දැන ගනිත් ද, ඒ කාරණයෙන් **උපමා තෙ කරිස්සාමි** උපමාවක් කියන්නෙම් යන අර්ථයි.
**සත්ත රථ විනීතානි** යනු හික්මුණු අසුන් යෙදූ රථ සතකි. **යාවදෙව චිත්ත විසුද්ධත්තා** යනු ඇවැත්නි, මේ සීල විශුද්ධිය නම් යම්තාක් චිත්ත විශුද්ධි සංඛ්‍යාත වේ යනු අර්ථයි. **චිත්ත විසුද්ධත්‍ථා** යනු අවධි වචනයි. මෙය වනාහි මෙහි අර්ථයයි. යම්තාක් චිත්ත විසුද්ධි සංඛ්‍යාත අර්ථය වේද, ඒ තාක් සීල විශුද්ධිය කැමති විය යුත්තේය. මේ යමක් චිත්ත විශුද්ධිය වේද, එයම සීල විශුද්ධිය වේ යන අර්ථයි. මේ කෙළවරය. මේ අවසානයය. චිත්ත විශුද්ධියෙහි සිටියහුම සීල විසුද්ධි කෘත්‍යය කරන ලද්දේ ද එහෙයිනි. මෙසේ අනෙක් සියළු පදයන්හි ද අර්ථ ගතයුතුයි.
මේ දක්වනු ලබන්නේ එහි උපමා සන්සන්දනයයි. පසේනදී කෝසල රජු මෙන් ජරා-මරණ දෙකින් බියපත් වූ, යෝගාවචර තෙමේ දතයුතුයි. සැවැත්නුවර මෙත් සත්කාය නමැති නගරය ය. සාකේත නුවර මෙන් නිර්වාණ නගරයය. රජුගේ සාකේත නගරයෙහි වෘද්ධි එළවන්නා වූ, වහා ගොස් පැමිණිය යුතු වූ අත්‍යවශ්‍ය කාර්යයක් උපන් කාලය මෙන්, යෝගියාගේ අභිසමය නො කළා වූ චතුරාර්ය සත්‍යයන්ගේ අභිසමය කිස උපන් කාලයයි. අසුන් යෙදූ රිය සක මෙන් සප්ත විසුද්ධීහුය. පළමුවන රථයට නැගි කල්හි මෙන් සීල විසුද්ධියේ සිටි කාලයයි. පළමුවන රථ විනීතාදියෙන් දෙවෙනි රථවලට නැගි කාලය මෙන් සීල විසුද්ධි චිත්ත විසුද්ධීන්හි සිටි කාලයයි. සත්වැනි රථ විනීතයෙන් සාකේතයේ අන්තඃපුර දොරටුවෙහි බැස ප්‍රාසාද තලයෙහි (මතු මහලෙහි) නෑ මිතුරු සමූහයා පිරිවරාගෙන, මිහිර රස බොජුන් වළඳන කල මෙන්, යෝගීන්ගේ ඤාණ දර්ශන විසුද්ධියෙන් සියලු කෙලෙසුන් නසා, උතුම් ධර්මය නමැති ප්‍රාසාදයට නැගී පණහක් කුසල් දහම් පිරිවරාකොට ඇතිව, නිවන අරමුණු කොට ඵල සමාපත්තියට පැමිණ, නිරෝධ නමැති ශයනයෙහි හුන්නහුගේ ලොව්තුරු සුවය විඳින කාලය දතයුතු.
මෙසේ ධර්ම සේනාධිපති වූ සැරියුත් මහ ස්ථවිරයන් වහන්සේ දස කථාවස්තුලාභී වූ පුණ්ණ තෙරුන් ගෙන් සප්ත විසුද්ධීන් විචාළාහ. ආයුෂ්මත් පුණ්ණ තෙරුන් වහන්සේ දසකථා වස්තූන් විසඳුහ. මෙසේ විචාරන්නා වූ ධර්ම සේනාපතීන් වහන්සේ දැනගෙන විමසුවේද? නැතිනම් නොදැන විමසුවේද? නැවත තීර්ථ කුසලවැ හෝ විෂයෙහි විමසුවෝද, නැතිනම් තීර්ථ කුසල නොවී අවිෂයයෙහි විසඳුවෝද, යම්හෙයකින් දැන තීර්ථ කුශලව විෂයෙහි විසඳුවෝද, නැතිනම් තීර්ථ කුශල නොව අවිශයෙහි විසඳුවෝද, යම්හෙයකින් දැන තීර්ථ කුශලව විෂයෙහි විචාරති. දම් සෙනෙවියන්ට කියන්නේද, දැන තීර්ථ කුශලව විෂයෙහි විසඳතියි පුණ්ණ තෙරුන්ට කියන්නේද, යමක් කථා වස්තූන්හි කෙටියෙන් කියා විශුද්ධීන්හි විස්තර දක්වන්නේ ද, යමක් විශුද්ධින්හි දි කෙටියෙන් කියා කථා වස්තූන්හි විස්තර දක්වන්නේ ද, මේ ක්‍රමයෙන් දත යුතුය.
විශුද්ධීන් අතරෙහි, එක් ශීල විශුද්ධිය කථා වස්තූන්හි සතරක්ව ආයේ ය. අල්පේච්ඡ කථාය, සන්තුට්ඨි කථාය, අසංසග්ග කථාය, සීල කථාය යනුවෙනි. එක් චිත්ත විශුද්ධිය තුන් වස්තුවක්ව ආයේය. පවිවේක කථා, විරියාරම්භ කථා, සමාධි කථා. මෙසේ යමක විශුද්ධීන්හි කෙටියෙන්ද කථා වත්‍ථූන්හි විස්තර වශයෙන් ද දක්වා ඇත්තේ ය. කථා වස්තුවෙහි එක් ප්‍රඥා කථාව විශුද්ධි පහක් වශයෙන් සවිස්තරව ආයේය. දිට්ඨි විශුද්ධි, කංඛාවිතරණ විසුද්ධි, මග්ගාමග්ග ඤාණදස්සන විසුද්ධි, පටිපදාඤාණ දස්සන විසුද්ධි, ඤාණදස්සන විසුද්ධි වශයෙනි. මෙසේ යමක් කථාවස්තුවෙහි සංක්‍ෂිප්තද, එය විසුද්ධියේ දී සවිස්තරව දැක්වෙයි. එහෙයින් සැරියුත් තෙරණුවෝ සප්ත විසුද්ධි විචාරන්නේ අනෙකක් නො විචාළාහුය. දශකථා වස්තූන්ම විචාළහ. පුණ්ණ ස්ථවිරයෝ ද සප්ත විසුද්ධීන් විසඳන්නේ අනෙකක් නො විසඳූහ. දශකථා වස්තූන්ම විසඳූහ. මෙසේ උන්වහන්සේලා දෙදෙනම දැන එතෙරවීමෙහි සමත් වූවෝම අදාළ කාරණයම විසඳුහ. විසඳුවාහ’යි දතයුතු.
**කො නාමා ආයස්මා** යනු තෙරුන් වහන්සේ ඔහුගේ නම නො දන්නේම නොවේ. නැවත දැනගැනීමෙන් සතුටක් විඳින්නෙමි’යි යන අදහසින් විචාළහ. **කථඤ්චපන ආයස්මන්තං** යනු මෙය ස්ථවිරයන් වහන්සේ සතුටුවෙමින් කීහ. **මන්තානි පුත්තො** යනු මන්තාණි නම් බැමිණියගේ පුතාය. **යථා තං** යන මෙහි **තං** යනු නිපාතයක් පමණි. ඇසූ පිරූ තැන් ඇති ශ්‍රාවකයෙකු විසින් යම්සේ ප්‍රකාශ කළයුතු ද එපරිද්දෙන් ප්‍රකාශ කරන ලදී යනු මෙහි කෙටි අර්ථයයි. **අනුමාස්ස අනුමාස්සා** යනු දසකථා වස්තූන්ට බැස ඊට පිවිස, **වෙලණ්ඩුකෙන** යනු මෙහි **වෙලං **යනු වස්ත්‍රයයි. අණ්ඩුක නම් සුඹුලය. වත්සුඹුලක් හිසෙහි රඳවා ආයුෂ්මතුන් එහි හිඳුවා පරිහරණය කරන්නා වූ ද, ඉදින් සබ්‍රහ්මචාරීහු මෙය දකින්නට ලබන්නාහු නම්, ඒ දැකීම ඔවුන්ට යහපත පිණිසම වේ යයි අස්ථාන පරිකල්පනයෙන් නිරතුරුවම දැකීමට උපාය යෙදූහ. යම්හෙයකින් මෙසේ පරිහරණය නො කරන්නා වූ, ප්‍රශ්න විචාරනු කැමැත්තහු විසින් හෝ බණ අසනු කැමැත්තහු විසින් හෝ තෙරුන්වහන්සේ කොහේ සිටියේද, කොහේ හෝනේද, විමසමින් හැසිරිය යුතු වේද, ඉක්බිති මෙසේ පරිහරණය කරන්නහු විසින් කැමති කැමති වේලාවක හිසෙන් බස්වා, උතුම් ආසනයක වඩා හිඳුවා, ප්‍රශ්න විමසන්නට හෝ බණ අසන්නට හැකිවේද, එහෙයින් අස්ථාන පරිකල්පනයෙන් තොරතුරු දැකීමට උපාය යෙදූහ.
**සාරිපුත්තො ච පන මන්ති **යනු සාරීනම් බැමිණියගේ පුත්‍ර තෙමේද මෙසේ ම සබ්‍රහ්මචාරීහූ දනිති. **සත්‍ථුකප්පෙන** යනු ශාස්තෲන් සමානවම මෙසේ තනි පදයකින්ම ආයුෂ්මත් පුණ්ණ තෙර සැරියුත් තෙරුන් සඳමඬලෙහි නගා තබන්නෙකු මෙන් එසවීය. යම්හෙයකින් මෙතැන්හී තෙරුන්ගේ (ඒකාන්ත) අසමසම ධර්මකථික භාවය ප්‍රකට වූයේ ද එහෙයිනි. ඇමතියෙකු ශ්‍රේෂ්ඨයයි කියන්නේ රජු හා සමානයයි කියන්නේ ද? ගොනෙකු ඇතෙකු හා සමාන යයි කියන්නේ ද, වැවක් සමුද්‍රය තරම් යයි කියන්නේ ද, ආලෝකය සඳ හිරු පෑයුවා හා සමානයයි කියන්නේද? මෙයින් මත්තෙහි මුන්වහන්සේගේ ශ්‍රේෂ්ඨත්වය පිළිබඳ කථාවක් නැත්තේ ම ය. ශ්‍රාවකයකුගේ ශ්‍රේෂ්ඨ බව කියන්නේ ශාස්තෲන් සමානයයි කියන්නේ ය.
**එත්තකම්පි නො නප්පටිභාසෙය්‍ය** යනු පටිසම්භිදාලාභියෙකුට නො වැටහීමක් නම් නැත. යම් උපමාවක් ඉදිරිපත් කළේද? එය ගෙනහැර නො දක්වන්නෙමු. අර්ථයම කියන්නෙමු. උපමාව නො දන්නන්ට නො වැටහේද, එහෙයිනි. අටුවාව මෙය ප්‍රතික්‍ෂේප කොට උපමා නම් බුදුන් සමීපයේදීම ගෙන දැක්විය යුතුයයි, තෙරුන්ට ගරු බුහුමන්, පිදීම් කරන්නේම මෙසේ කීය.
**අනුමාස්ස අනුමාස්ස පුච්ඡිතානි** යනු දස කථාවස්තූන්ට බැස විචාරණ ලද්දාහු, කිමෙක්ද ප්‍රශ්න විචාරීම බරෙක්ද? නැතිනම් විසඳීම අපහසුතාවයක්ද? උගෙන විචාරීමි. නො පුළුවන. එහෙත් විසඳීම් බරක් වේ. හේතු සහිතව කරුණු සහිතව විචාරීම බැරෑරුම් ම ය. **සමනුමොදිංසු** යනු සමාන සිත් ඇත්තේම අනුමෝදන් වූහ. මෙසේ අනුසන්ධි වූ පරිද්දෙන් දේශනාව නිමවීය.
නිවාප සූත්‍ර වර්ණනාව
**එවම්මෙසුතං** යනු නිවාප සූත්‍රයයි. එහි **නෙවාපිකො** යනු යමෙක් මුවන් ඇල්ලීම පිණිස, මේ තණ කන්නට එන මුවන් පහසුවෙන් අල්ලා ගන්නෙමි යයි කැලෑවෙහි තණ බිජුවට වපුරාද? **නිවාපං** යනු තණකොලය **නිවුත්තං** යනු වපුරන ලද, **මිගජාතා** යනු මුව සමූහයා, **අනුපඛජ්ජා **යනු ඇතුළතට පිවිස, **මුච්ඡිතා** යනු තෘෂ්ණාවෙන් මුසපත් වූවාහු, **මුච්ඡිතා** තෘෂ්ණාව හදවතට ඇතුල් වී (මූර්ඡා) මුසපත් වූ ආකාරයට පමුණුවන ලද්දාහු, **මදං ආපජ්ජිසන්ති** යනු මාන මදයට පැමිණෙන්නාහුය. **පමාදන්ති** යනු විසුරුණා වූ සිත් ඇති බවට, **යථා කාම කරණීයා භවිස්සන්ති** යනු යමක් කැමති වන්නෙම්ද එය එසේ කටයුතු වන්නේ ය. **ඉමස්මිං** නිවාපෙ යනු මේ තෘණ වැපිරූ තන්හි.
එක් නිවාප තණ වර්ගයක් නම් ඇත. එය යම් යම් සේ නියඟය ඒද ඒ ඒ පරිද්දෙන් හූරුහැල් වනයක් මෙන් ද, මේඝමාලාවක් මෙන් ද, එකට ගුටි වෙයි. වැද්දෝ එය එක් දිය පහසුකම් ඇති තැනක කැස (හා) වපුරා වැටක් බැඳ දොරක් දමා ආරක්‍ෂා කරත්. අනතුරුව යම් මහා නියඟයක් පැමිණි කල්හි සියලු තණකොළ වියලී ගියේද, දිව තෙමන පමණකුත් ජලය නැති වූයේ ද, එකල්හි මුව සමූහයෝ වියලි තණ ද, පරඬැල් ද කමින් වෙවුලමින් මෙන් හැසිරෙන කල්හි, නිවාප තෘණයාගේ සුවඳ ආඝ්‍රාණය කොට වධ බන්ධනාදිය නො සලකා වැට කඩමින් ඇතුල් වෙති. ඔවුන්ට නිවාප තණ අතිශයින් ප්‍රියමනාප වන බැවිනි. නෙවාපික තෙපීමේ (අයිතිකරුවන්) එය දැක දෙතුන් දිනක් ප්‍රමාද ද ඇත. මුවේ විවරකළ දොරෙන් ඇතුල් වී හැකිතරම් කා දිය බී පැනයති. දෙවන දවසෙහි කිසිවක් සිදු නොවේ. කන් සලමින් කා දිය බී නො වෙවුලන ගතියෙන් යෙති. ඊළඟ දවසේ කිසිවක් කිරීමට කිසිවෙක් නැතැයි යැපෙන තාක් කා වතුර බී සෙවන තැනකට වී නිදති. ඔවුන්ගේ ප්‍රමාද බව දුටු වැද්දෝ දොර වසා පිරිවර සමගින් වටකොට, කෙළවරක සිට කොට කොට යති. මෙසේ ඔවුන් ඒ නිවාපස්ථානයේ නේවාපිකයා විසින් කැමති පරිද්දෙන් තමන්ගේ කටයුතු කරති.
**තත්‍ර භික්ඛවෙ** මහණෙනි! ඒ මෘග සමූහයන් කෙරෙහි **පඨමා මිගජාතා** මෘග සමූහයෝ පළමුවෙනි දෙවෙනි කියා නැත. එහෙත් භාග්‍යවතුන් වහන්සේ පැමිණ පිළිවෙළින් පළමුවෙනි දෙවෙනි තෙවැනි සිව්වෙනි වශයෙන් නම් කොට දැක්වීය. **ඉද්ධානු භාවා** යනු කැමති පරිද්දෙන් කළයුතු බැවින්, මෙහි වසඟ බවම ඉද්ධි යයි ද ආනුභාවයයිද අදහස් කළහ.
**භයභොගා** බියෙන් කළයුතු පරිභෝගයෙන්, **බලවිරියං** යනු ඔබිනොබ හැසිරෙන වායෝ ධාතුව **පරිහායි** පිරිහුනේය යන අර්ථයි.
**උපනිස්සාය ආසයං කප්පෙය්‍යාම** යනු ඇතුළතට වැදී කන්නවුනට බයම වෙයි. පිටතින් අවුත් කන්නවුන්ටද එයම වෙයි. අපි වනාහි මේ නිවාපන ස්ථානය ඇසුරු කොට එක පැත්තක (පිටත) වාසය කරන්නේ නම් ඉතා හොඳයයි සිතුවෙමු. **උපනිස්සාය ආසයං කප්පයිංසු **වැද්දෝ වූ කලී හැමදාම ප්‍රමාද වන්නේ නොවෙති. අපි තැන් තැන්වල සෙවණ ඇති තැන්වල ලැහැබ්වල, වැට අයිනේ එක්පසෙක සිටින්නෙමු. වැද්දන් කෑමට හෝ මුව දෙවීමට හෝ පිටත ගියකල්හි නිවාස වත්තට පැන කෑ පමණක් බිව් පමණක් කොට අප වසන තැන්වලටම පිවිසෙන්නෙමු යයි නිවාප වත්ත ඇසුරුකොට වනයෙහි ගස් මුල් සෙවණ තැන්, පඳුරු තුළ ආදියෙහි විසූහ. **භුඤ්ජිංසු** යට කී ආකාරයෙන් වැද්දන්ගේ ප්‍රමාද කාලය දැක වහ වහා පිවිස තණ කෑවාහු වෙති.
**කෙටුභීනො** යනු හික්මුණු කෛරාටිකයෝ **ඉද්ධිමන්තා **යන ඍද්ධි ඇත්තවුන් මෙන්, **පරජනා** යක්‍ෂයෝ, මොවුන් මෘග සමූහයෝ නො වෙති. **ආගතිංවා ගතිංවා** යනු මෙතැනින් එති. අසවල් තැනින් යති. මේ කිසිවක් නො දන්නමෝ වෙමු. **දණ්ඩවාකරාහි **යනු දඬුවර දැල්වලින් **සමන්තා සප්පදෙසං අනුපරිවාරෙසු** යනු මොව්හූ මායා ඇත්තෝය. ඉතා දුර නොයත්. කිට්ටුව ම සිටින්නාහු වෙති. නිවාප ක්‍ෂේත්‍රය හාත්පස මහත් වූ අවසරය පිරිවැරුවාහු වෙති. **අද්දසාසුං** මෙසේ වටකොට හාත්පස දැල් එලා වටකොට බලන්නාහු දුටුවාහුය යන අර්ථයි. යම් තැනකට ඔවුහු ගියාහුද, එතැන දුටුවාහුය.
**යන්නූන මයං තත්‍ථ අගතීති** ඔව්හූ වනාහි මෙසේ සිතූහ. ඇතුළත හෙට ඇතුළත කරන්නවුන්ට ද බිය වේ. පිටතින් ඇවිත් කන්නවුන්ට ද, සමීපයේ ජීවත්ව කන්නවුන්ට ද බියම උපදී. යම්හෙයකින් ඔවුන්ද වරදැලින් වටකොට ගනිත්ද ඒ නිසාම ඔවුන්ට මෙසේ සිතිණ. අපි යම්හෙයකින් නේවාපිකයාට ද, නේවාපික පිරිසට ද සුදුසු නො වේද, විෂය නො වේද, අරමුණු නොවේද, එබඳු තැනෙක්හි වාසය කරන්නෙමු නම් එය ඉතා මැනවි. **අඤ්ඤෙ ඝංට්ටෙස්සන්තී** එහෙයින් එයින් ඉතා දුර වසන්නා වූ අන්‍යයෝ ද පැමිණ ගැටෙන්නාහ. **තෙ ඝට්ටිතා අඤ්ඤෙ** ඔවුහු ද ගැටෙන්නාහු එයින් ඉතා දුර වසන්නා වූ අන්‍යයන් සමග ගැටෙන්නාහ. **එවං ඉමං නිවාපං නිවුත්තං සබ්බසො මිගජාතා රිඤ්චිස්සන්ති** යනු මෙසේ අප විසින් වපුරන ලද නිවාපය සියලු මුවන් විසින්, මුව සමූහයා විසින් අත්හරින්නාහ. දුරු කරන්නාහ. **අජ්ඣුපෙක්ඛෙය්‍යාමා** ඔවුන් ගැනීමට අපි අපොහොසත් වෙමු. දුරු කරන්නෙමු. යම් සේ එසේ එන්නා වූ තරුණ මුවකු හෝ පැටියෙකු හෝ මහල්ලෙක් හෝ දුබලයෙක් හෝ රැලින් වෙන් වූ කෙනෙක් හෝ ලබන්නට හැකි වන්නේය. නො එන කල්හි මේ කිසිත් නැත්තේය. **අජ්ඣුපෙක්ඛිංසු ඛො භික්ඛවෙ** යනු මෙසේ සිතා උත්සාහ නො කරන්නෝ වූහ.
**අමුං නිවාපං නිවුත්තං මාරස්ස අමූනිච ලොකොමිසාති** මෙහි සංසාරයේ ආමිෂ වූ පස්කම් ගුණයන්ට මේ නමකි. මාර තෙමේ බීජයන් මෙන් පස්කම් ගුණ වපුරමින් නො ඇවිදියි. එහෙත් කාමගුණයන් පිළිබඳව ගිජු වූවන්ගේ මත්තෙහි ආධිපත්‍යය පවත්වයි. එහෙයින් කාම ගුණය මාරයාගේ නිවාපයයි. එහෙයින් කියන ලදී. **අමුං නිවාපං නිවුත්තං මාරස්සාති න පරිමච්චිංසු මාරස්ස ඉද්ධානුභාවාති** යනු මාරයාගේ වසඟයට ගියාහු වූවෝය. ඔවුහු යම්සේ කැමැත්තේ ද එසේ කටයුතු කළහ. මේ දූපුත් අඹුදරුවන් සහිත ප්‍රව්‍රජ්‍යාවට දක්වන ලද උපමාවයි.
**චෙතො විමුත්ති පරිහායි** මෙහි **චෙතො විමුත්ති **නම් ආරණ්‍යගතව වසන්නෙමි යයි උපන් අදහසයි. එය පිරිහී ගියේය යන අර්ථයි. **තථූපමෙ අයං භික්ඛවෙ ඉමෙ දුතියොති** යනු මේ බ්‍රාහ්මණ ධර්ම ප්‍රවෘජ්‍යාවට උපමාවයි. බ්‍රාහ්මණයෝ වනාහි අටසාළිස් වසක් කුමර බඹසරෙහි හැසිර, පරම්පරාව සිඳීමේ බියෙන් පරපුර ගළපන්නෙමැයි ධනය සොයා, බිරිඳක් ගෙන ගෘහවාසයෙහි වැස එක් පුතෙකු වැදූ කල්හි, අපගේ සමීපයට පැමිණ, සසර බිය නොසිඳිනා ලදය. ප්‍රවේණිය ගලපන ලදයැයි නැවත නික්ම පැවිදි වෙයි. එහිම සකලත්‍රවාසයෙහි හෝ යෙදෙත්.
**එවංහි තෙ භික්ඛවෙ තතියා සමණ බ්‍රාහ්මණ න පරිමුච්චිංසු** යනු පෙර අය මෙන් ඔහු ද මාරයාගේ අධිපතිභාවයෙන් නො මිදුණහ. කැමති සේ කටයුතු කරන්නෝ ම වූහ. නැවත ඔව්හූ කුමක් කළෝ ද, ගම් නියම්ගම් රාජධානිවල හැසිරෙමින්, ඒ ඒ ඔවුන්ගේ ආරාම උයන් පිහිටි තන්හි ආශ්‍රමයන් තනා පදිංචි වී තම දරුවන්ට ඇත්, අස් රිය ශිල්ප ආදියෙහි හික්මවා, ශිල්ප උගන්වති. මෙසේ ඔවුන්, වරදැලින් තෙවැනි මෘගජාතීන් මෙන් පාපීමත් වූ මාරයාගේ දිමුදැලින් වටකරන ලද්දාහු කැමති සේ කටයුතු කරන්නේ වූහ.
**තථූපමං අහං භික්ඛවෙ - ඉමෙ චතුත්‍ථෙති** යන මෙය ශාසනය පිළිබඳව දැක්වූ උපමාවයි.
**අන්‍ධමකාසිමාරං** යනු මාරයාගේ ඇස් නොබිඳි බවයි. එහෙත් විදර්ශනාපාදක ධ්‍යානයට සමවැදුනු භික්‍ෂූන්ගේ සිත මෙනම් අරමුණු නිසා පවතීයයි මාරයාට දකින්නට නො හැක්කේය. එහෙයින් කියන ලදී. **අන්‍ධමකාසි මාරං** යනු **අපදං වධිත්‍වා මාර චක්ඛුං** එම පර්යායෙන්ම යම්සේ මාරයාගේ ඇස අස්ථාන වේද, ස්ථාන රහිත වේද, නො පිහිටියේ වේද අරමුණු ගැනීමට නො හැකි වූයේ ද, එපරිද්දෙන් නසා යන අර්ථයි. **අදස්සනං ගතො පාපිමතො** යනු ඒ අන්දමින්ම ඒ ප්‍රකාරයෙන්ම පාපිමත් වූ මාරයාගේ ඇස් නො පෙනී ගියේ ද, නො දක්නා බවට ගියේද, හෙතෙම තමන්ගේ මසැසින් විදර්ශනා පාදකධ්‍යානයට සමවැදුනු භික්‍ෂුවගේ ඤාණ ශරීරය දක්නට නො හැකි වන්නේමය.
**පඤ්ඤාය චස්ස දිස්වා** මාර්ග ප්‍රඥාවෙන් චතුරාර්ය සත්‍යය දැක සතර ආශ්‍රවයෝක්‍ෂය කරන ලද්දාහු වෙති. **තිණ්ණෙ ලොකෙ විසත්තිකං** ලෝකයෙහි ඇළුණු විශේෂයෙන් ඇළුණු බැවින් විසත්තිකා නම් වූ සංඛ්‍යාවට ගිය නොහොත්, **විසත්තිකාති කෙනට්ඨෙන විසත්තිකා** පතළ වූයේ යයි විසත්තිකා නමි. තුන්බිම පතුරුවන බැවින් විසත්තිකා රූපාදියෙහි විශාල වූ අරුතින් විසත්තිකා, ඉවසන සුළු බැවින් විසත්තිකා සිත හකුළුවානුයි විසත්තිකා, දුක් ගෙන එන්නේයයි විසත්තිකා - විසංවාදය කරන බැවින් විසත්තිකා - විෂය මූල වන හෙයින් විසත්තිකා විෂ වල ඇති බැවින් විසත්තිකා, දුක් පරිභෝජනය කරන්නේනුයි විසත්තිකා, රූපයෙහි ශබ්දයෙහි ගන්ධයෙහි රසයෙහි ස්පර්ශයෙහි තෘෂ්ණා ඇත්තේනුයි විසත්තිකා නම් වේ. තෘෂ්ණාව තරණය කළේනුයි විසත්තිකා. එහෙයින් කියන ලදී. **තිණ්ණෙ ලොකෙ විසත්තිකා**
අරියපරියෙසන සූත්‍ර වර්ණනාව
**එවම්මෙසුතං** මේ පාසරාසි සූත්‍රයයි. එහි **සාධු මයං ආවුසො** යනු ආයාචනා කරමින් කියත්. මේ දනව්වැසි පන්සියයක් භික්‍ෂූහු දශබලධාරීන් වහන්සේ දකින්නෙමුයි සැවැත්නුවරට පැමිණියාහුය. මේ පිරිස ශාස්තෲන් වහන්සේ දුටහ. එහෙත් ධර්මකථාවක් නො ඇසූහ. ඔවුන් ශාස්තෲන් වහන්සේ කෙරෙහි ඇති ගෞරවය නිසා අපට ධර්මකථාවක් වදාරන්නැයි කියන්නට අපොහොසත් වූහ. බුදුවරු නම් ගෞරව කළයුත්තේමය. තනිව හැසිරෙන මෘගරාජන් වූ සිංහයෙකු බඳුය. මදය ඇති ඇතෙකු මෙනි. පෙණය කළ සර්පයකු මෙනි. ගිනිකඳක් මෙනි. එබැවින් ළංවිය නොහැක. මෙසේ කියන ලද්දේය.
**අසිවිසො යථා ඝොරො - මිගරාජාච කෙසරී **
**නාගො ච කුඤ්ජරො දන්තී - එවං බුද්ධා දුරාසදා **
දරුණු ආශීර්විෂයක්හු වෙත, ශෙර සිංහයකු වෙත, දන්තී නම් වූ ඇතකු වෙත ළංවිය නොහැක්කේ ද, එසේ සර්වඥ බුදුවරයන් වෙත ද ළංවිය නො හැක්කේය.
මෙසේ ළංවිය නො හැක්කා වූ බුදුරජුන් වෙත යාඥා කරන්නට නො හැකි වූ ඒ භික්‍ෂූහු ආයුෂ්මත් ආනන්ද හිමියන් වෙත යාඥා කරන්නාහු **සාධූ මයං ආවුසො** යයි කීහූ.
**අප්පෙවනාම** ලබන්නෙමු නම් ඉතා යහපත්ය. කුමක් හෙයින් ඒ තෙරවරුන්ට රම්මක බමුණාගේ ආශ්‍රමයට පැමිණෙන්න යයි ආනන්ද තෙරුන් කීයේ ද, බුදුන් වහන්සේගේ ක්‍රියා තමන්ට පළපුරුදු බැවිනි. අද ශාස්තෲන් වහන්සේ දෙව්රම වැස පූර්වාරාමයේ දී දිවා විහාර කරන්නේය. අද පූර්වාරාමයෙහි වැස දෙව්රමැ දිවා විහාර කරන්නේය. අද හුදෙකලාවම පිඬු පිණිස පිවිසෙන්නේය. අද භික්‍ෂු සංඝයා පිරිවරා මෙකල ජනපද චාරිකාවේ සැරිසරන්නේය. මෙසේ දකින්නට ඔහුට චෙතොපරියාය ඤාණය තිබේද? නැත. අනුමාන බුද්ධියෙන් මෙතෙක් කරන ලද ක්‍රියාවන් පිළිබඳ දැනීමෙන් මේ පිළිවෙළ දනියි. යම් දවසක භාග්‍යවතුන් වහන්සේ ජේතවනයෙහි වැස පූර්වාරාමයෙහි දිවා විහාරය කරනු කැමති වේද, එකල්හි සේනාසන පරිෂ්කාර භාණ්ඩයන්ගේ සකස්කරන අයුරු දැක්වෙයි. තෙරුන්වහන්සේ මුසුන් කසල දමන කූඩ ආදිය සකස් කෙරේ. පූර්වාරාමයේ වැස දෙව්රම් වෙහෙර දිවා විහාරය කරනු කැමති වේද, එකල්හි ද මේ ක්‍රමයමැයි.
යම් දවසක හුදෙකලාව පිඩු පිණිස හැසිරීම කැමති වේද, එදා උදෙන්ම සිරුර පිළිදැගුම් කොට, ගඳකිළියට වැඩමවා දොර වසා ඵල සමාපත්තියට වඩා හිඳියි. අද භාග්‍යවතුන් වහන්සේ හික්මවිය යුත්තෙකු දැක හුන්නේ ය යන සංඥාව දැන, අද භාග්‍යවතුන් වහන්සේ තනිවම පිඬුසිඟා වඩින්නේ ය. තෙපි පිඩුසිඟා යාමට, භික්‍ෂාචාරයට සැරසෙවු යයි භික්‍ෂූන්ට දැනුම් දෙයි. යම්කිසි දවස භික්‍ෂූන් පිරිවරා වැඩමවනු කැමැත්තේ වේද, එදින ගඳකිළියේ දොර අඩක් පමණක් වසා ඵලසමවත් සුවය විඳිමින් සිටියි. ආනන්ද තෙරුන් එයින් දැන පා සිවුරු ගෙන පිඬු පිණිස හැසිරීමට සූදානම් වන්නැයි භික්‍ෂූන්ට දන්වයි. යම්කිසි දවසක ජනපදචාරිකාවේ පිවිසෙනු කැමති වන්නේ ද එදිනට පිඩු දෙක තුනක් වැඩිපුර වළඳා සක්මනට නැගී ඔබිනොබ සක්මන් කරති. ඒ සලකුණෙන් ආනන්ද තෙරුන්, භාග්‍යවතුන් වහන්සේ ජනපද චාරිකාවේ හැසිරෙන්නේ ය. ඔබලාද කළයුතු දේ දනිවු යයි භික්‍ෂූන්ට දන්වයි.
භාග්‍යවතුන් වහන්සේ ප්‍රථම බෝධියෙහි විසිවසක් අනිබද්ධවාසික වූයේය. පසුව විසිපස් වසක් සැවැත්නුවරම ඇසුරුකොට වාසය කරන්නේ එක් දවස දෙතැනක් පරිභෝග කරති. දෙරම් වෙහෙර රාත්‍රියෙහි වැඩසිට දෙවන දවසේ භික්‍ෂු සංඝයා පිරිවරා දකුණු දොරින් පිණ්ඩපාතය සඳහා පිවිස, පෙරදිග දොරින් නික්ම පූර්වාරාමයෙහි දිවා විහරණය කරයි. පූර්වාරාමයේ රාත්‍රියේ වැඩසිට දෙවන දවසේ නැගෙනහිර දොරටුවෙන් සැවැත්නුවර පිඬු පිණිස හැසිර, දකුණු දොරින් නික්ම දෙව්රම දිවා විහාරය කරති. කවර හෙයින් ද, දෙපසම මහජනයාට අනුකම්පාව පිණිසය. පුරුෂයෙකු වශයෙන් ජීවත්ව අනේපිඬු සිටාණන් මෙන් ද, ස්ත්‍රියක වශයෙන් ජීවත්ව විශාඛාව මෙන් ද තථාගතයන් උදෙසා ධන පරිත්‍යාග කළ වෙනත් පුරුෂයකු හෝ ස්ත්‍රියක නැත. එබැවින් භාග්‍යවතුන් වහන්සේ ඔවුන්ට අනුකම්පා කිරීම පිණිස මේ දෙතැනම පරිභෝග කළ සේක. මේ කියන දවසේ ජේතවනයේ විසූහ. එහෙයින් ආනන්ද ස්ථවිර තෙමේ අද භාග්‍යවතුන් වහන්සේ සැවැත්නුවර පිඬු පිණිස හැසිර, සවස් කාලයෙහි සිරුර සේදීම සඳහා පැදුන් කොටුවට යන සේක. එහිදී මම ඇඟ සෝදා සිටියා වූ භාග්‍යවතුන් යැද, රම්මක බමුණාගේ අසපුවට ගෙන යන්නෙමි. එහිදී මේ භික්‍ෂූන්ට භාග්‍යවතුන් වහන්සේ සමීපයෙන් දැහැමි කථා අසන්නට හැකි වන්නේ යයි සිතා එම භික්‍ෂූන්ට (එහි යන ලෙස) මෙසේ කීහ.
**මිගාරමාතු පාසාදො** විශාඛාව විසින් ඉදිකළ ප්‍රාසාදය. ඕ තොමෝ මිගාර සිටුවරයා විසින්, මව් තන්හි තැබූ බැවින් මිගාර මාතා යයි කියයි. **පටිසල්ලානා වුට්ඨිතො** ඒ ප්‍රාසාදයෙහි දෑගසව්වන් ගේ සැතපෙන කාමර දෙක මැද, භාග්‍යවතුන් වහන්සේගේ ගඳකිළිය වූයේ ය. තෙරුන්වහන්සේ දොර විවරකොට ඇතුළු කාමරය හැමද පරවුණු මල් කසළ බැහැරකොට ඇඳ පුටු ආදිය සකසා පණවා ශාස්තෲන් වහන්සේ දැන් වූ කල්හි, ශාස්තෲන් වහන්සේ ඇතුළු ගැබට පිවිස සතිසම්පජඤ්ඤයෙන් යුතුව, දකුණු පසට හැරී සිංහ සෙය්‍යාවට පැමිණ වෙහෙස නිමවා නැගිට ඵල සමවතට සමවැද හිඳ, සවස් භාගයෙහි එයින් නැගී සිටියේය. **පටිසල්ලාණ වුට්ඨිතො **යනු ඒ සඳහා කියන ලදී.
**පරිසිඤ්චිතුං** යමෙක් වනාහි හුණු මැටි ආදියෙන් අත් පා අවයව උලමින්, මූලාදියෙන් ගටමින් නාන්නේද, හෙතෙම ජලස්නානය කරන්නේ යයි කියනු ලැබේ. යමෙක් එසේ නොකොට ප්‍රකෘතියෙන්ම නහා ද හෙතෙම පරිෂේක කෙරේයයි කියනු ලැබේ. බුදු සිරුරෙහි එසේ හළයුතු රජස් දැලි ආදිය නො තැවරෙයි. එහෙත් ඍතු ගැනීම සඳහා තථාගතයෝ හුදෙක් ජලයට බසිති. **ගත්තානි පරිසිඤ්චිතුං** යන්න එබැවින් කීහ. **පුබ්බ කොට්ඨකො** පැදුන් කොටුව,
සැවැත්නුවර විහාරය සමහර කලෙක විශාල වෙයි. සමහර කලෙක කුඩා වෙයි. විපස්සී භගවතුන්ගේ කාලයෙහි එය යොදුනක් පමණ විය. සිඛී බුද්ධ කාලයෙහි තුන්ගව්වක්ද, වෙස්සභූ බුදුන් දවස අඩ යොදුනක් ද, කකුසඳ බුද්ධ කාලයේ ගව්වක් පමණද, කෝනාගමන බුදුන් දවස අඩගව්වක් පමණද, කාශ්‍යප බුද්ධ කාලයේ විසි ඉස්බක් පමණ ද, අප බුදුන් දවස අටකිරියක් පමණ ද වූයේය. ඒ නගරය ඒ විහාරයට සමහර කාලවල පෙරදිගින් පිහිටියේය. සමහර කාලවල දකුණු පසින් පිහිටියේය. සමහර කාලවල පෑලදිගින් ද සමහර කාලවල උතුරුදිගින් ද පිහිටියේය.
එසේ වුවත් දෙව්රම් වෙහෙර ගඳකිළිය පිහිටි තැන හා බුදුන් සැතපෙන ඇඳේ සතර පා පිහිටි තැන් වෙනස් නො වන්නේම ය. අචලය. එසේ වෙනස් නො වන්නා වූ ස්ථාන සතරක් වෙති. මහබෝමැඩ පිහිටි තැන, දම්සක් පැවතුම් සූත්‍රය දෙසූ තැන, සංකස්සපුර දොරටුව, දේවාවරෝහණ කාලයේ හිණිපෙළ පිහිටි තැන සහ ඇඳේ පා සතර පිහිටි තැන යන හතරයි.
මේ පූර්වකොටුව වනාහි කසුප් දශබලධාරීන් දවස විසි ඉස්බක් පමණ විහාරය පිහිටි කල්හි, පෙරදිග දොරටුවෙහි විය. එය දැනුදු පැදුන් කොටුව නම් වන්නේ ම ය. කාශ්‍යප දශබලධාරීන්ගේ කාලයේ අචිරවතී නගරය වටකොට ගලා බසින්නී පැදුන්කොටුවට පැමිණ ජලයෙන් බිඳී ගැඹුරු වූ සමකොට ඇති, මහත් වූ දිය වළක් මැවිණ. එහි එකක් රජු නාන තොටය. එකක් පුරවැසියන් නාන තොටය. එකක් භික්‍ෂු සංඝයා නාන තොටය. එකක් සර්වඥයන් නහන තොටයයි සිත්කලු වූ රිදීපට වැනි සුදුවැලි විසිරුණු නහන තොටවල් විය.
භාග්‍යවතුන් වහන්සේ ආයුෂ්මත් ආනන්ද තෙරුන් සමග මෙවැනි වූ පැදුන්කොටුව වෙත එළඹ සිරුර සෝදන්නට විය. ඉක්බිති ආනන්ද තෙරණුවෝ දියසළුව එලවූහ. භාග්‍යවතුන් වහන්සේ රත් දෙපට අඳනය ඉවත්කොට දියසළුව හැන්දේය. අනඳ හිමි අඳනය සමග සිවුරු තම අතට ගත්තේ ය. භාග්‍යවතුන් වහන්සේ දියට බැස්සේය. උන්වහන්සේ දියට බැසීමත් සමග දියේ සිටි මසුන් සියල්ලෝ රන්වන් වූහ. යතුරු නළවලින් රත්රස දහර විසුරුවන කලක මෙන් ද, රට අතුරන කලක මෙන් ද විය. ඉක්බිති භාග්‍යවතුන් වහන්සේ නහා අවසන් වූ පසු අනඳ තෙරහු අඳනය හා සිවුරු ලබාදුන්හ. භාග්‍යවතුන් වහන්සේ අඳනය හැඳ විදුලියක් වැනි වූ කාය බන්‍ධනය (පටිය) බැඳ මහා චීවරය දෙකොන්හි ගෙන සිටියහ. **පුබ්බකොට්ඨකෙ ගන්තානි පරිසිඤ්චිත්‍වා පච්චුත්තරිත්‍වා එකචීවරො අට්ඨාසි** යන්න එහෙයින් කියන ලදී.
මෙසේ සිටියා වූ භාග්‍යවතුන් වහන්සේගේ සිරුර, විකසිත කමල උපුල ආදියෙන් ශෝභාමත් වූ විලක් මෙන් ද, මුල සිට අග දක්වා මල් පිපුණු පරසතු රුක මෙන් ද, තරු කිරණින් විසිතුරු වූ අහස්තලය මෙන්ද බැබළුණේය. බඹයක් විහිදෙන්නා වූ ෂඩ්වර්ණ රශ්මියෙන් ඔප්නැංවුණු දෙතිස්මහා පුරිස් ලකුණු දෙතිස් සඳමාලාවක් මෙන්, දෙතිස් හිරු මාලාවක් මෙන් ද, බැබළුනේය. තව ද පිළිවෙළට සිටින ලද දෙතිස් සක්විත්තන් මෙන් ද, දෙතිස් දිව්‍යරාජයන් මෙන් ද, දෙතිස් මහා බ්‍රහ්මරාජයන් මෙන් ද අතිශයින් බැබලූහ. මෙබඳු තන්හි බුදුවරුන්ගේ ශරීර වර්ණය හෝ ගුණය හෝ වර්ණනා කිරීමට ගාථා හෝ උපමා හෝ නැත්තේමය. විචිත්‍ර භාණක ප්‍රතිභා පූර්ණ ධර්ම කථිකයෙකු විසින්ම ඔහුගේ ශක්තියෙන්ම කළ යුත්තේය.
**ගතතානි පුබ්බායමානො** ශරීරය ප්‍රකෘති භාවයට පමුණුවමින්, නිරුදක කෙරෙමින්, වියලවමින් යන අර්ථයි. දිය සහිත සිරුරෙහි සිවුරු පොරවන්නහුගේ සිවුර තැනින් තැන පැල්ලම් ඇති වේ. එසේ සිවුරේ තෙත් පැල්ලම් නිසා පුස් නැගීමෙන් පරිෂ්කාර කෙළෙසෙයි. එහෙත් බුදු සිරුරෙහි රජස් දැලි නො තැවරෙයි. නෙළුම් කොළයක වැටුණු දියබිඳු මෙන් ජලය පෙරලී යයි. මෙසේ ඇති කල්හි ද භාග්‍යවතුන් වහන්සේ ශික්‍ෂාවට ගරුකිරීම සඳහා මේ පැවිදි වතෙකැයි මහ සිවුර දෙකොනින් අල්ලා කයෙහි ඉදිරිපස වසා සිටියේය.
එකෙණෙහි ආනන්ද තෙරහු මෙසේ සිතූහ. භාග්‍යවතුන් වහන්සේ මහා සිවුර පොරවා මිගාරමාතු ප්‍රාසාදය වෙත ගමන් ඇරඹූ කල්හි නො නැවැත්විය හැක්කේය. බුදුවරයන්ගේ අභිප්‍රායයෙහි ස්වභාවය නම් තනිව හැසිරෙන්නා වූ සිංහයකු ගැනීම පිණිස අත දිගු කරන්නාක් මෙන් ද, මද ඇතෙකුගේ සොඬ පිරිමදින්නාක් මෙන් ද උග්‍ර තේජස් ඇති සර්පයකු බෙල්ලෙන් අල්ලා ගැනීමක් මෙන් ද, බරපතළ කාර්යයක් වෙයි. දැන් මෙහිදීම රම්මක බ්‍රාහ්මණයාගේ අසපුව පිළිබඳව වර්ණනා කොට එහි වැඩමවීම පිණිස භාග්‍යවතුන් වහන්සේ යාඥා කරමි. හෙතෙම එසේ කළේය. **අථඛො ආයස්මා ආනන්‍දො -පෙ- අනුකම්පංදාය ** යනුවෙන්
එහි **අනුකම්පං උපාදාය** භාග්‍යවතුන් වහන්සේ සමීපයෙන් දැහැමි කථාවක් අසන්නෙමු යයි ධම්මික අසපුවට ගිය පන්සියයක් භික්‍ෂූන්ට අනුකම්පා පිණිස ඔවුන් කෙරෙහි කරුණාවෙන් මේ යාඥාව කළේය යන අර්ථයි.
**ධම්මියාකථායා** දස පාරමිතාවන් අතුරෙන් එක්තරා පාරමිතාවක් පිළිබඳ වූද, මහාභිනිෂ්ක්‍රමණය පිළිබඳව ද ගුණ කථා කරමින් ඒ භික්‍ෂූහු සිටියාහුය. **ආගමයමානො** යනු බලමින්, මම බුද්ධයෙමි. වහාම නො පිවිස භික්‍ෂූන්ගේ කථා අවසන් වන තෙක් සිටියේය යන අදහසයි. **අග්ගලං ආකොටෙසි** යනු නියපිටින් දොරටු තට්ටු කළේය. **විවරිංසු** ඒ හඬ ඇසු කෙණෙහිම හුන් තැනින් නැගිට අවුත් දොර විවර කළහ.
**පඤ්ඤත්තෙ ආසනෙ** බුද්ධ කාලයෙහි ඒ ඒ තැන භික්‍ෂුවක් හෝ වාසය කළේය. ඒ සියළු තන්හිම බුද්ධාසන පනවන ලද්දේම වේ. **තස්මා **කවර හෙයින්ද යත්, තමන් සමීපයෙන් කමටහන් ගෙන පහසු තැන්වලට ගිය භික්‍ෂූන් වහන්සේලා පිළිබඳව භාග්‍යවතුන් වහන්සේ (වරින්වර) සිහිකරන සේක. අසවල් භික්‍ෂුව මා සමීපයෙන් කමටහන් ගෙන ගියේය. ඔහුට මාර්ගාධිගමයක් උපදවන්නට හැකිවීද නැද්දැයි උන්වහන්සේ ඔවුන් පිළිබඳ බලති. එකල්හි ඔව්හූ කමටහන් හැර දමා අකුසල විපාකයක් උපදවාගෙන සිටීනම්, උන්වහන්සේ දකිති. නැවත, මා සමාන වූ ශාස්තෲවරයෙකු සමීපයෙන් කර්මස්ථාන ගෙන වසන්නා වූ මේ කුලපුත්‍රයා අකුශල විතර්කයන් මැඩපවත්වා අනවරාග්‍ර වූ මේ සංසාර දුකෙහි ගිල්වන්නේ කෙසේදැයි ඔහුට අනුග්‍රහ පිණිස ඒ කුලපුත්‍රයාට එහිදීම තමන් දක්වා ඒ කුලපුත්‍රයාට අවවාද කොට අහසින් තමන් වසන තැනටම වැඩමවන්නේ ය. එකල්හි ඔවදන් ලබන්නා වූ භික්‍ෂුව මෙසේ සිතයි. ශාස්තෲන් වහන්සේ අපගේ සිත් දැන වැඩමවා අපගේ සමීපයේ සිටම අපට දක්වන්නේ ය. ඒ අවස්ථාවේ මෙහි වැඩ සිටින්න, මෙහි වැඩ සිටින්න යැයි අසුන් සෙවීම කළ නො හැක්කේය. ඒ නිසා බුදුන් සඳහා ආසන පනවාම ඔහු වාසය කරති. යමෙකුට පුටුවක් ඇත්ද ඔහු එය පනවයි. යමෙකුට නැත්තේද, හෙතෙම ඇඳක් හෝ පුවරුවක් හෝ, ලී කොටයක් හෝ ගලක් හෝ වැලි ගොඩක් හෝ ඒ සඳහා පනවයි. එයත් නො ලබන්නාහු පැරණි පරණලා රැස්කොට ඒ මත පාංශුකූල රෙද්දක් අතුරා තබති. මේ වනාහි ස්වභාවිකවම පනවන ලද්දා වූ අසුනක් වන්නේ ය. **පඤ්ඤත්තෙ ආසනෙ නිසීදි** යන්න ඒ සඳහා කියන ලදී.)
**කායනුත්‍ථා** කවර කථාවකින් යුක්තව රැස්ව හුන්නේද යන අර්ථයි. ‘කාය වෙත්‍ථාති’ යනුවෙන් ද පෙළේ සඳහන්ය. ඇගේ මෙහි කවර කථාවක නියැළී සිටියාහුද යන අදහසයි. කාය නොත්‍ථාති යනුවෙන්ද එයි. පළමු අදහසමැයි. **අන්තරා කථා** යනු කර්මස්ථාන, මනසිකාර, උද්දෙස, කමටහන්, මෙනෙහි කිරීම්, උදෙසීම්, පිළිවිසීම් ආදීන් අතුරෙන් එක් කථාවක, විප්පකා මගේ පැමිණීමෙන් අවසන් නොවූ, මුදුන්පත් නොවූ, **අථ භගවා අනුප්පත්තො** මේ කාලයෙහිම භාග්‍යවතුන් වහන්සේ වැඩමවූහ. **ධම්මීවා කථා** දශකථා වස්තුවලින් වෙන් වූ දැහැමි කථා, **අරියොවා තුණ්හීභාවො** මෙහි වනාහි උතුම් වූ ද්විතීය කර්මස්ථානය ද ආර්ය වූ නිශ්ශබ්දතාවය වේ. එහෙයින් ඒ ධ්‍යානය වඩා උන්නා වූ ද, මූල කර්මස්ථානය ගෙන උන්නා වූද භික්‍ෂූන් ආර්ය වූ නිශ්ශබ්දතාවයෙන් යුක්ත වූයේ යයි දතයුතු.
**ද්වෙ මා භික්ඛවෙ පරියෙසනා** යනු අනුසන්ධි කවරේද? ඒ භික්‍ෂූහු තථාගතයන්ගේ ධර්ම කථාවක් අසන්නෙමු’යි ආනන්ද තෙරුන්ට භාර කළහ. ඔව්හූ එහි හිඳ තිරශ්චීන කථා නොකොට ධාර්මික කථාවකින්ම හුන්හ. ඉක්බිති භාග්‍යවතුන් වහන්සේ මේ තොපගේ පර්යේෂණය ආර්ය පර්යේෂණයයි දැක්වීමට මේ දේශනාව ආරම්භ කළ සේක. එහි **කතමාච භික්ඛවෙ අනරියා පරියෙසණා** මෙහි යම්සේ මාර්ගයෙහි දක්‍ෂ වූවෙක් පළමුකොට දුරුකළයුතු අපාය මාර්ගය දක්වන්නේ වම හැර දකුණු ගනුවයි කියාද, මෙසේ භාග්‍යවතුන් වහන්සේ දේශනාවෙහි දක්‍ෂ බැවින්, පළමුව දුරුකළයුතු අනාර්ය පර්යේෂණය වදාරා පසුව අරිය පරියේසනය කියන්නෙමැයි උදෙසීමේ අනුක්‍රමය බිඳ මෙසේ වදාළහ.
**ජාතිධම්මො** උපදින ස්වභාව ඇති, **ජරා ධම්මො** දිරණ ස්වභාව ඇති, **බ්‍යාධී ධම්මො** රෝගී ස්වභාව ඇති, **මරණ ධම්මො** මියෙන ස්වභාව ඇති, **සොක ධම්මො** ශෝක කරන ස්වභාව ඇති, **සංකිලෙස ධම්මො** කෙළෙසන ස්වභාව ඇති,
**පුත්ත භරියා** පුත්‍රයෝ ද භාර්යාවෝ ද, සියලු තන්හි මේ ක්‍රමයයි. **ජාතරූප රජතං** මෙහි වනාහි **ජාතරූපං** යනු රත්රන්ය. **රජතං** රිදීය. යම්කිසි එදිනෙදා ව්‍යවහාරයට පැමිණි ලෝහ මසු මුදල් ආදියයි. **ජාතිධම්මා හෙතෙ භික්ඛවෙ උපදයො** මේ පස්කම් ගුණයෝ උපධීහු නම් වෙති. ඒ සියල්ල ජාතිධම්ම යන්නෙන් දක්වන්නේය. උපදින ස්වභාව ඇත්තේය යන තේරුමයි. ව්‍යාධිධම්ම ආදියෙහි ජාතරූප නොගනී. ශීර්ෂ රෝගාදිය ව්‍යාධි නම් වෙති. ජාතරූප ආදියෙන් සත්ත්වයන්ගේ උපත් මරණ සිදු නොවේ. ශෝකය නූපදී. එහෙත් අයස් ආදී කෙලෙසිලිවලින් කෙලෙස් වේයයි සංකිලෙස ධර්මාචාරයෙහි ගන්නා ලදී. එසේ ඍතු විපර්යාසයෙන් ජාති ධර්ම චාරයෙහි ද, මල හටගෙන දිරන හෙයින් ජරා ධම්මචාරයි ද ගන්නා ලදී.
**අයං භික්ඛවෙ අරියා පරියෙසනා** මහණෙනි, මේ නිදොස් බැවින් ද, ආර්යයන් විසින් සේවිය යුතු බැවින් ද, අරිය පරියේසනා යයි දතයුතුයි.
**අහම්පි සුදං භික්ඛවෙ** යනු කුමක් හෙයින් ඇරඹියේද, මුලපටන් මහාභිනිෂ්ක්‍රමණය දැක්වීමටය. ආදියේ මෙසේ සිදුවීල. මහණෙනි, මම පෙර අනාර්ය වූ පරියේසනය සේවනය කෙළෙමි. ඒ මම එය අත්හැර අරිය පරියේසනය පරිශීලනය කොට සර්වඥ භාවයට පැමිණියෙමි. පස්වග මහණෝ ද අනාර්ය පරියේසනය පරිශීලනය කළාහු වෙති. ඔව්හූ එය අත්හැර ආර්ය පරියේසනය පරිශීලනය කොට රහත්බවට පැමිණියාහුය. ඔබලාද මගේ හා පස්වග මහණුන්ගේ ගමන්මගට පිළිපන්හ. ආර්ය පරියේෂණය මුලපටන් ඔබලාගේ පරියේෂණයයි. මුලපටන් මහාභිනිෂ්ක්‍රමණය දැක්වීමට මේ දේශනාව ආරම්භ කළහ.
එහි **දහරොව සමානොති** තරුණ වූයේම, **සුසුකාළකෙහොති** මනාව කළු වූ හිසකෙස් ඇති, අඳුන්වන් හිසකෙසින් යුක්ත වූයේ යන අර්ථයි. **භද්‍රෙන** සිත්කළු වූ භද්‍ර යෞවනයේ, **පඨමෙන වස්සා** තුන් වයස් අතුරෙන් පළමුවන වයම්සේ, **අකාමකානං** නොකැමැති වන්නවුන්ට, අනාදරාර්ථයෙහි සාමි වචනයි. මොවුන්ගේ මුහුණු වල කඳුළු ඇත්තේනුයි අස්සුමුඛ නම් වේ. ඔවුන්ගේ **අස්සුමුඛානං** කඳුළුවලින් තෙත් වූ මුහුණු ඇතිකල්හිම **රදන්තානං** හඬා කඳුළු වගුරුවන්නවුන්ට,
**කිං කුසල ගවෙසී** කුසලය කුමක්දැයි සොයනෙමි. **අනුත්තරං සන්තිවරං පදං** උතුම් වූ ශාන්ති සංඛ්‍යාත වූ, උතුම් ධර්මය, නිර්වාණය සොයන්නේ යන අර්ථයි. **යෙන ආළාරො** මෙහි ආළාර යනු ඔහුගේ නමයි. දීර්ඝ පිංගලයෙක් නිසා ඔහුට ඒ නම වීය. **කාලාමො** යනු ගෝත්‍රයයි. **විහාරතායස්මා** ආයුෂ්මත්හු වාසය කෙරේවා. **යත්‍ථ විඤ්ඤූ පුරිසො** යම් යම් ධර්මයෙක්හි පණ්ඩිත පුරුෂයෙක් තෙම **සකං ආචරියකං** තමන්ගේ ආචාර්ය කාලය, **උපසම්පජ්ජ විහරෙය්‍ය** අවසර ලැබ වාසය කරන්නේය. මෙයින් ඔහු විසින් අවසර දෙන ලද බව කියයි. **තං ධම්මං** ඒ ඔහුගේ සමය පෙළ **පරියුපණින්ති** අසා උගත්තේය.
**ඔට්ඨ පහත මත්තෙන** ඔහු විසින් කියන ලද්ද පිළිගත්තේ යයි තොල් හැසිරවීම් පමණකින් පමණකින් අනුමත කළේ යන අර්ථයි. **ලපිතලාපන මත්තෙ** ඔහු විසින් කියන ලද්දට පෙරලා කියන පමණින් **ඤාණවාදං** වාදය දනිමි. **ථෙරවාදං** ස්ථිරභාව වාදය, මේ වචනයෙහි මම ස්ථිර වෙමි. පිළිගනිමි. **අහඤ්චෙව අඤ්ඤෙචාති** තනිව මම පමණක් නොවේ. අනිත් අය ද මෙසේ කියති. **කෙවලං සද්ධා මත්‍ථකෙන** නුවණින් ප්‍රත්‍යක්‍ෂ නො කොට පිරිසිදු වූ ශ්‍රද්ධාව පමණකින් බෝසත් තෙමේ වචනයෙන් පමණක් ධර්මය උගත්තේ, කාලාම විසින් වවනයෙන් පමණක් නොව, මේ ධර්මයෙහි මෙතෙම ඒකාන්තයෙන් සමාපත්තිලාභී වීයයි දැනගත්තේය. එහෙයින් ඔහු මෙසේ කීවේය.
**ආකිඤ්චඤ්ඤායතනං පවෙදෙසි ආකිඤ්චඤ්ඤායතනය** අවසන්කොට ඇති සත් (සමාපත්ති) සමවත් ලාභීයයි මා දැනගත්තේය. **සද්ධා** මේ සත් සමවත් ඉපදවීම පිණිස ශ්‍රද්ධාවද වීර්යය ද (උපයෝගී) විය යන කාරණයයි න්‍යායයි. **පද භෙය්‍යං** උත්සාහ කරන්නෙමි.
**න චිරස්සෙව තං ධම්මං සයං අභිඤ්ඤා සච්ජිකත්‍වා උපසම්පජ්ජ **විහාසිං බෝසත් තෙමේ වීර්යය දැඩිකොට වැඩිකල් නො යවාම සත්රුවන් හිණිමගක් ගලපන්නෙකු මෙන් සත් සමවත් ඉපිදවීය. එහෙයින් මෙසේ කීය.
**ලාභානො ආවුසො** මේ කාලාම තෙමේ ඊර්ෂ්‍යා නොකරන්නෙක්ල. එහෙයින් මේ ආධුනිකයා කුමක්කොට මේ සත් සමවත් ඉපිදවූයේදැයි ඊර්ෂ්‍යා නොකොට තමන්ගේ ප්‍රසාදය පළ කරන්නේ මෙසේ කීය. **උභො සන්තා ඉමංගණං පරිහරාම **මගේ මේ පිරිස ඉතා විශාලය. දෙදෙනාම පරිහරණය කරමුයි කියා සමූහයාට අදහසක් දුන්නේය. මම ද සත් සමවත්ලාභී වෙමි. මේ මහා පුරුෂයා ද සත් සමවත්ලාභී වේ. මෙතෙක් දෙනා (කොටසක් මේ මහා පුරුෂයා සමීපයෙන් පරිකර්ම උගනිව්. මෙපමණක් මා සමීපයෙන් උගනිව් යයි භාගයක් බෙදා දුන්නේය. **උළාරාය** උතුම් වූ, **පූජාය** කාලාමගේ උපස්ථායක ස්ත්‍රී පුරුෂයෝ සුවඳ ද්‍රව්‍ය හා මල් රැගෙන එති. කාලාම තෙමේ යව්, මහා පුරුෂයා පුදන්නැයි කියයි. ඔව්හූ මහා පුරුෂයා පුදා ඉතිරි වූ දෙයින් කාලාම පුදත්. මහාර්ඝ වූ ඇඳ පුටු ආදිය ගෙන එති. ඒවාද මහා පුරුෂයාට දී යමක් ඉතිරි වූයේ නම් තමන් ගනියි. ගිය ගිය තැන උතුම් වූ සෙනසුන් බෝසතුන්ට පමුණුවා සෙස්ස තමන් ගනියි. මෙසේ ශ්‍රේෂ්ඨ වූ පූජාවෙන් පිදීය.
**නායං ධම්මො නිබ්බිදාය** ආදිය මේ සත් සමවත් ධර්ම සසරින් එතරවීමට, සසර කලකිරීමට, රාගාදිය ප්‍රහීණ කිරීම පිණිස, කෙලෙස් සංසිඳීම පිණිස දතයුතුව සර්ව ධර්මයන් දැනගැනීමට, සිව්මග අවබෝධය පිණිස, නිවන සාක්‍ෂාත් කිරීම පිණිස නො පවත්නේය යන අර්ථයි.
**යාවදෙව ආකිඤ්චඤ්ඤා යතනූපපත්තියා** කල්ප සැටදහසක් ආකිඤ්චඤ්ඤායතන භවයෙහි ඉපදීමට පමණක් ප්‍රමාණවත් වේ. එයින් මත්තෙහි නො පවතී. මෙය නැවත ආපසු එන ස්වභාවයක්ම ඇත්තේය. යම් තැනකට පමුණුවාද එතැනද ජාති ජරා මරණවලින් පිරිපුන් තැනක්මය. මාර පාසයෙන් වටකරන ලද්දේමය.
එතැන් පටන් මහසත් තෙමේ, යම් සේ සාදුකින් පෙළෙන පුද්ගලයෙක් මිහිරි ආහාරයක් ලැබ අතිශයින් ප්‍රියකරනු ලබන්නේ, මදක් වළඳා පිත් වශයෙන් හෝ සෙම් වශයෙන් හෝ මැස්සෙකු සිටීමෙන් හෝ ඉවත දමයිද එක පිඩක්වත් බුදින්නට අකමැති වේද, සිත් නූපදවාද, එසේම මහත් උත්සාහයකින් මේ සප්ත සමාපත්තීන් ලැබී ද, එයද නැවත ඉපදීම ආදී ආදීනව භේදයන් දැක, නැවත මේ ධර්මය ආවර්ජනා කරන්නෙමි. සමාදන් වන්නෙමි. සමවදින්නෙමි. අධිෂ්ඨාන කරන්නෙමි. නැගී සිටින්නෙමි. ප්‍රත්‍යවේක්‍ෂා කරන්නෙමි යන සිතක් පමණවත් නො ඉපදවීය. **අනලං කරිත්‍වා** මෙයින් කම් නැත. මෙයින් කම් නැත. නැවත නැවත ප්‍රතික්‍ෂේප කොට **නිබ්බිජ්ජා** කළකිරි. **අපක්කමිං** ගියේය.
**නඛොරාමො ඉමං ධම්මං** මෙහි ද බෝසත් තෙම ඒ ධර්මය ඉගෙන ගත්තා පමණක් නොව, මේ අෂ්ට සමාපත්ති ධර්මය ද, උද්දකරාම තවුසාගේ වචනයෙන් උගත්තා පමණක් නොව, ඒකාන්තයෙන් මොහු අෂ්ට සමාපත්තිලාභීයයි දැනගත්තේය. එබැවින් ඔහුට ද මේ සිත විය. **න ඛො රාමො -පෙ- ජානං පස්සං විහාසී** පෙර කියන ලද පරිදිම මෙහි අර්ථය දතයුතුයි.
**යෙන උරුවෙලා සෙනානිගමො** යන මෙහි උරුවෙලා මහත් වූ වැලි රැස (ගොඩ) යන අර්ථයි. නොහොත් **උරු** යන්නෙන් වැලි කියයි. **වෙලා** යන්නෙන් සීමාව කියයි. සීමාව ඉක්මවීමෙන් ගෙන එන ලද වැලි උරුවෙලා යි මෙහි අරුත් දතයුතු. බුදුන් උපදින්නටත් පෙර ඈත අතීතයේ දස දහසක් කුල පුත්‍රයෝ තවුස් පැවිද්දෙන් පැවිදිව එම ප්‍රදේශයෙහි වාසය කරන්නේ, එක් දවස් සියලු දෙන රැස් වී කතිකාවක් ඇතිකර ගත්හ. කයින් කරන ක්‍රියා සහ වචනයෙන් කරන ක්‍රියා (කීම්) අන්‍යයන්ට ප්‍රකට වෙයි. සිතින් කරන ක්‍රියා ප්‍රකට නොවේ. එහෙයින් යමෙකුට කාම විතර්ක, ව්‍යාපාද විතර්ක, විහිංසා විතර්ක පහළ වුවහොත් ඔහුට අනික් චෝදකයෙක් නැත. හෙතෙම තම තමන්ම චෝදනා කර ගනිමින්, පාත්‍රය පුරවා වැලි ගෙනවුත්{1} (කොළ ගොටුවකින් වැලි ගෙනවිත්) මෙතැන්හි විසුරුවා හළයුතුය. මෙය ඔහුම ඔහුටම කරගන්නා දඬුවමයි. එතැන් පටන් යමෙකුට එබඳු විතර්කයක් පහළ වූයේද, හෙතෙම එහි වැලි විසුරුවයි. මෙසේ එහි ක්‍රමයෙන් වැලි රැසක් විය. ඊට පසුව පශ්චිම ජනයා පරික්ඛිපෙත්‍වා - වටකොට (චෛත්‍ය ස්ථානයක්) පූජනීය ස්ථානයක් කළේය. ඒ සඳහා **උරුවෙලා** යයි කියන ලදී. මහත් වූ සමූහය, මහා වැලි රැස යන අර්ථයි. ඒ සඳහාම කියන ලදී. තව ද, උරු යනු වැලි වලට නමකි. වෙලා යනු සීමාවයි. සීමාව ඉක්මවා වැලි ගෙන එන ලද හෙයින් උරුවෙලා යන අර්ථය වීයයි මෙසේත් අර්ථ දතයුතු.
**සෙනානිගමො** සේනාවගේ නියම්ගම, ප්‍රථම කල්පයෙහි දී එතැන සේනාවගේ නිවෙසය කඳවුර පිහිටියේල. ඒ පෙදෙස සේනානි ගමයයි කියයි. සෙනානිගාමො යනු ද පාඨයි. සේනානි යනු සුජාතාවගේ පියාය. ඔහුගේ නියම්ගමය යන අර්ථයි. **තදවසරි** එහි ගියෙමි. **රමණියං භූමිභාගං** සිත්කළු වූ බිම් පෙදෙස, මනාව පිපුණු නොයෙක් වර්ණ වූ ගොඩ හටගන්නා මලින් විසිතුරු වූ මනරම් බිම් පෙදෙස, **පාසාදිකංච වනසණ්ඩං** මොනරපිල් කලප් හා සමාන වූ ප්‍රසාදය උපදවන්නා වූ නිල්වන් වන පෙදෙස දුටුවේය. **නදිඤ්ච සන්‍දන්ති** ගලා බසින්නා වූ නිල් මැණිකක් සමාන වූ පිරිසිදු වූ සීතල වූ නිල් දියදහර ඇති නේරංජරා නදිය ද දුටුවේය. **සෙතකං** පිරිසිදු වූ මඩ රහිත වූ, **සුප්පතිත්‍ථං** පිළිවෙළින් ගැඹුරු වූ සුන්දරව පිහිටියා වූ තොටුපල ඇති, **රමණීයං** රිදීපටක් හා සමානව විසිරුණු වැලි ඇති බොහෝ මස් කැසුබුවන් ඇති, මන වඩන දැකුම් ඇති, **සමන්තාච ගොචර ගාමං** හාත්පස නො දුරෙහි ගමන් පහසුකම් ඇති, පැමිණි පැවිද්දන්ට සුලභ ආහාරපාන ඇති ගොදුරුගම දුටුවේය. **අලං වත** ඒකාන්තයෙන්ම සුදුසුය. **තත්‍ථෙව නිසීදිං** බෝ පලඟ හිඳීම සඳහා කීය. උපරි සූත්‍රයෙහි **තත්‍ථෙව** යන්නෙන් දුෂ්කර ක්‍රියා ස්ථානය අදහස් කර ඇත. මෙහි වනාහි බෝ පලඟ ස්ථානය අභිප්‍රේතයි. මේ වනාහි බෝ පලඟයි. **තත්‍ථෙව නිසීදි** යන්න එහෙයින් කීහ. **අලමිදං පධානාය** මෙතැන පධන් වීර්යය වැඩීම සඳහා සුදුසුයයි සිතා හුන්නෙමි යන අර්ථයි.
**අජ්ඣගමං** ලැබීම්, **ඤාණඤ්ච පෙන මෙ දස්සනං** සියළු ධර්මයන් දැකීමෙහි සමර්ථ වූ සර්වඥතාඥානය පහළවිය. **අකුප්පා මෙ චෙතො විමුත්ති** මාගේ අර්හත්ඵල විමුක්තිය, අකෝප්‍ය බැවින් ද, අකෝප්‍ය වූ අරමුණු ඇති බැවින් ද අකෝප්‍යය, ඕ විමුක්ති රාගාදියෙන් නො කිපේනුයි අකෝප්‍ය වේ. අකෝප්‍ය වූ නිවන අරමුණු වී ඇති බැවින් ද අකොප්‍යාලම්බණ බැවින් ද අකුප්පා නම් වේ. **අයමන්තිමා ජාති** මේ සියල්ලට පසුව එන අන්තිම ජාතියයි. **නත්‍ථිදානි පුනබ්භවො** දැන් නැවත මට අලුත් ප්‍රතිසන්ධියක් නම් නැත්තේමය. මෙසේ ප්‍රත්‍යවේක්‍ෂා ඤාණය මට උපන්නේයයි දක්වයි.
**අධිගතො** ප්‍රතිවේධ කරන ලද, අවබෝධ කරන ලද, **ධම්මො** චතුරාර්ය සත්‍ය ධර්මයි. **ගම්හීරො **ගැඹුරුය. දුරවබෝධය. මේ ප්‍රකට බවට විරුද්ධ වචනයි. **දුද්දකෙ** ගැඹුරු බැවින්ම දුකසේ දැකිය යුතුය. පහසුවෙන් දක්නට නො හැකිය. **දුරනුබොධො** දුකසේ අවබෝධ කළයුතුය. **සන්තො** නිවුණෝය. **පණීතො** අතෘප්තිකරය. මේ වචන දෙක ලෝකෝත්තර තත්ත්වය සඳහාම කියන ලදී. **අතක්කාවචරො** තර්කයෙන් බැසගත යුත්තේ, පැමිණිය යුත්තේ අවබෝධ කරගත යුත්තේ නොවෙයි. නුවණින්ම අවබෝධ කළයුතුය. **නිපුණො** සිලුටුය. **පණ්ඩිත වෙදනීයො** සම්‍යක් ප්‍රතිපත්තියට පිළිපන් නුවණැත්තන් විසින්ම දත යුත්තේය.
**ආලයරාමා** සත්ත්වයෝ පස්කම් ගුණයන්හි ඇලී පවතිත්. එහෙයින් ඒ පස්කම් ගුණයෝ ආලය නමැයි කියනු ලැබේ. එකසිය අටක් වූ තෘෂ්ණා විචරිතයෝ අලවතී. එහෙයින් ආලය යයි කියනු ලැබෙති. ඒ තෘෂ්ණා සංඛ්‍යාත ආලයෙහි හැසිරී ක්‍රීඩාකරන තේරුමින් ආලයරාමා නම් වේ. ආලයෙහි ඇලෙනේනුයි **ආලයරතා** නම් වේ. ආලයන්හි මනාකොට මුදිත (සතුටු) වූයේ නුයි **ආලය සමුද්දිතා** නම් වේ. එසේම යි. යම්සේ මනාව මල් පිපුණු පලබරින් යුතු වූ රුප්පෙළකින් සමන්විත උයනකට පිවිසි රජ කෙනෙක් ඒ උයනේ සම්පත් දැක එහි ඇලේද, අතිශයින් සතුටු වී ප්‍රමෝදිතව, ප්‍රීතිමත්ව, උකටලී නොවී සවස ආපසු නික්ම යන්නට ද අකැමති වේද, එපරිද්දෙන් කාමයෙහි ද තෘෂ්ණාවෙහි ද සත්ත්වයෝ ඇලෙති. සංසාර වෘතයෙහි අතිශයින් සතුටු වී උකටලී නොවී වසත්. එහෙයින් ඔවුන්ට භාග්‍යවතුන් වහන්සේ දෙවදෑරුම් වූ ආලය උද්‍යාන භූමියක් මෙන් දක්වමින් **ආලයරාමා** යනාදිය කීහ.
**යදිදං **යනු නිපාතයෙකි. ඔහුගේ ස්ථානය සඳහා **යං ඉදං** යන්නද, පටිච්ච සමුප්පාදය සඳහා **යො ඉදං** යන්න ද යොදන ලදැයි අර්ථ දතයුතුයි. **ඉදප්පච්චයතා පටිච්ච සමුප්පාදො **මොවුන්ගේ ප්‍රත්‍යය ඉදප්පච්චයා, **ඉදප්පච්චයා එව ඉදපච්චයතා** මොවුන්ගේ ප්‍රත්‍යයෝම ඉදප්පචචය නම් වෙයි. ඉදප්පච්චයතා වූයේ ද පටිච්ච සමුප්පාද වූයේ ද හේ නුයි **ඉදප්පච්චයතා පටිච්ච සමුප්පාද** නම් වේ. සංස්කාරාදීන්ට ප්‍රත්‍ය වූ අවිද්‍යා ආදීන්ට මේ නමයි. **සබ්බසංඛාර සමථො** යනාදී සියල්ල නිර්වාණයම වේ. යම්හෙයකින් ඒ නිවනට පැමිණ සියලු සංස්කාර විප්ඵන්දිතයෝ සන්සිඳෙත් ද වෙසෙසින් සන්සිඳෙත්ද ව්‍යපසමනය වේද එහෙයින් **සබ්බසංඛාර සමථො** යයි කියන ලදී. යම්හෙයකින් නිවනට පැමිණ සියලු උපධීහු දුරලනු ලද්දාහු වෙත්ද, සියළු තෘෂ්ණාවෝ ක්‍ෂය වෙද, සියලු ක්ලේශ රාගයෝ නොඇලෙත් ද, සියළු දුක්වලින් මිදෙන්නේද එහෙයින් **සබ්බූපධි පටිනිස්සග්ගො තණ්හක්ඛයො විරාගො නිරොධො** යයි කියයි. ඒ තෘෂ්ණාව වනාහි භවයෙන් භවය ඵලය සමග හෝ කර්මය සමග හෝ ගළපයි. විශේෂයෙන් ගළපන්නේ වාන යයි කියයි. ඒ වාන යෙන් නික්මෙන්නේය යන අරුතින් **නිබ්බාන** යයි කියති.
**සො මමස්ස කිලමථා** නො දන්නවුන්ට යම් දේශනාවක් නම් එය මට විඩාවක් ක්ලාන්ත බවක් වෙහෙසක් ගෙන දෙන්නේය යන අර්ථයි. කාය කිලමථයක් කයට වෙහෙසක් වන්නේයයි කියන ලදී. එහෙත් බුදුවරයන්ගේ සිතෙහි මේ දෙකම නැත. **අපිස්සූ** අනුබ්‍රෑහනාර්ථයේ නිපාතයි. හුදෙක් ඒ සිතම වුයේ නොවේ. මේ ගාථා වැටහුනේ යයි අවබෝධ වූයේ යයි දක්වයි. **මං** යනු මට, **අනච්ඡරියා - අනු + අච්ඡරියා** අතිශයින් පුදුම සහගත වූ. **පටිහංසූ** ප්‍රතිභාන සංඛ්‍යාත නුවණට ගොදුරු වූහ. විමසිය යුතු බවට පැමිණියාහුය.
**කිච්ඡෙන** දුකසේ, දුක් සහිත වූ ප්‍රතිපදාව. බුදුවරුන්ට දුක් ප්‍රතිපදාවක් නැත. සතර මාර්ගයෝම සුඛ ප්‍රතිපදාම වෙති. පෙරුම් පුරන කාලයෙහි රාග දෝස මෝහ සහිතවම ආ ආ යදියන්ට ලස්සනට සරසන ලද හිස ගලවා ගල ලෝහිතය බැහැරකොට (දුන්හ) මනාව අඳුන් ගල්වන ලද ඇස් උගුලුවා (දුන්හ) කුලවංශය බබළවන්නට සිටි දූ දරුවන්, මන වඩන්නා වූ භාර්යාවරුන්, (දුන්හ) මෙසේ දෙන්නහුගේ අනෙක් ක්‍ෂාන්තිවාදී ආත්ම භාවයන්හි සිඳුම් බිඳුම් ආදියට පැමිණෙන්නහුගේ පැමිණ පිළිවෙළ සඳහා මෙය කියන ලදී. **හලං** මෙහි හකාරය නිපාතයක් පමණි. අලං - කම් නැත යන අර්ථයි. **පකාසිතුං** දේශනා කරන්නට මෙසේ අධිගමනය කරන ලද ධර්මය දේශනා කම් නැත. දේශනා කිරීමෙන් කවර ප්‍රයෝජනද, **රාග දොස පරෙතෙහි** රාග ද්වේෂයන් ස්පර්ශ කරන ලද්දවුන් විසින් නැතහොත් රාග ද්වේෂ අනුව ගියවුන් විසිනි.
**පටිසොතගාමිං** අනිත්‍ය, දුක්ඛ-අනාත්මය, නිත්‍යයයි ගත් නිත්‍යාදීන්ගේ ප්‍රතිශෝතයට ගිය චතුරාර්ය සත්‍ය ධර්මය **රාගරත්තානි** කාමරාග, භවරාග දෘෂ්ටි රාගයන්හි ඇලුණාහු **නදක්ඛින්ති** අනිත්‍ය දුක්ඛ අනාත්ම අශුභයයි ස්වභාවයයෙන් නො දකිත්. එසේ නො දක්නා ඔවුන්ට මෙය පිළිගන්වන්නට කවුරුනම් සමත් වේද? **තමොක්ඛන්‍ධෙන ආවටා** අවිද්‍යා රාශියකින් වෙළුනාහූ අවිද්‍යා රාශියකින් පැතිරෙන ලද්දාහූ.
**අප්පොස්සුක්කතාය** උත්සාහ රහිත බැවින්, නො දෙසනු කැමති බැවින් යන අර්ථයි. කුමක් හෙයින් මෙසේ උන්වහන්සේගේ සිත නැමුනේද? (ශාස්තෲන් වහන්සේ) මිදුනේ මුදවන්නෙමි එතෙර වුයේ එතෙර කරවන්නෙමි.
මේ ශාසනයෙහි භික්‍ෂුවක් අප්‍රකට වේශයෙන් සිව්සස් දහම් ප්‍රත්‍යක්‍ෂ කරන ලද්දේ ද, මා විසින් කවර ප්‍රයෝජන ද, සර්වඥ බවට පැමිණ දෙවියන් සහිත වූ සත්ත්වයන් එතෙර කරවන්නෙමි යි පෙරුම් පුරා සර්වඥ බවට පැමිණියේ නොවේද, ඇත්ත එයයි. එහෙත් ප්‍රත්‍යවේක්‍ෂානු භාවයෙන් මෙසේ සිත නැමුනේය. සර්වඥ බවට පැමිණ, ප්‍රත්‍යවේක්‍ෂා කරන්නා වූ උන්වහන්සේට සත්ත්වයන් කෙලෙස් බර ද, ධර්මයේ ගැඹුරු බව ද සර්වප්‍රකාරයෙන් ප්‍රකට වූයේය. එකල්හි උන්වහන්සේට මේ සත්ත්වයෝ කැඳ පිරුණු ලබුකබල් මෙන් ද, මෝරු පිරුණු හැළි මෙන් ද, චුරුණුතෙල් උරාගත් රෙදි කැබලි මෙන් ද, අඳුන් වැකුණු අතක් මෙන් ද, ක්ලේශ භරිතයහ. ඉතාම සංකීර්ණයහ. රාගයෙන් රත් වූවෝය. ද්වේෂයෙන් දූෂිත වූවෝය. මෝහයෙන් මුලා වූවෝය. ඔව්හූ කුමක්නම් අවබෝධ කරන්නහුද යනුවෙන් සිතන්නහුට, සත්ත්වයෝ කෙළෙස් ගහණ බව නැවත නැවත සිහිපත් වන්නේ මෙසේ සිත නැමුනේය.
මේ ධර්මය තෙමේ පෘථුවි සන්ධාරක පෘථුවිය දරා සිටින ජලස්කන්ධය මෙන් ගැඹුරුය. පර්වතයකින් ඇති අබ ඇටයක් මෙන් දැකීම අපහසුය. සියවරක් පලන ලද අස්ලොමක කෙළවරයන් කොනින් කොන ගැලපීම මෙන්, අවබෝධ කිරීම අපහසුය. මේ ධර්මය අවබෝධ කරගනු සඳහා උත්සාහ ගන්නා වූ මා විසින් නො දුන් දනක් නම් නැත. නොරැකි සීලයක් නැත. නො පිරූ කිසියම් පාරමිතාවක් නැත. ඒ (පාරමීදම් බලයෙන්) නිරුත්සාහයෙන් මාරබලය පරාජය කරන කල්හි කම්පා නොවූ පොළව, ප්‍රථම යාමයෙහි පෙර විසූ කඳ පිළිවෙල දන්නා නුවණ අවබෝධ කරත්. කම්පා නොවූ පොළව, මැදුම්යම දිවැස් නුවණ අවබෝධ කරගනිත්ම කම්පා නොවූ පොළව පැසුළුයම හේතුඵල ධර්මය (පටිච්ච සමුප්පාදය) අවබෝධ කරත්ම දස සහශ්‍රී ලෝකධාතුව කම්පා විය. මෙසේ මා වැනි. තියුණු නුවණැත්තෙකු විසින් ද දුකසේ ම මේ ධර්මය අවබෝධ කරගත්තේය. එසේ වූ කල ලෞකික (පෘථග්ජන) මහජනයා කෙසේ අවබෝධ කරගනිත්ද, ධර්මයේ ගැඹුරු බවම නුවණින් සිතා බැලීමේ ආනුභාවයෙන්ම මෙසේ සිත නැමුනේයයි දතයුතුය.
මගේ සිත අල්පෝත්සුක භාවයට (ධර්මචක්‍රය පැවැත්වීමට පසුබැසීමට) සිත නැමෙන කල්හි මහා බ්‍රහ්ම තෙමේ ධර්ම දේශනාවට යාඥා කළේය. මේ සත්ත්වයෝ මහා බ්‍රහ්මයාට ගරු කරන්නෝ ය. මහා බ්‍රහ්මයා අදහන්නෝ ය. දහම් නො දෙසීමට භාග්‍යවතුන් වහන්සේ පසුබැස සිටිනවිට, මහා බ්‍රහ්මයා උන්වහන්සේට ආරාධනා කොට දහම් දෙසීමට උත්සාහවත් වීල. (මේ සිතිවිල්ල ජනයා අතර පැතිර ගියේය) ඒකාන්තයෙන් මේ ධර්මය ශාන්තය. ප්‍රණීතයයි සිතමින් ජනයා අසනු කැමති වන්නේ යයි දන්නා සේක. මේ කාරණය නිසා ද ධර්මය දේශනා කිරීමට අල්ප උත්සාහ ඇත්තේ වීයයි දතයුතුය.
**සහම්පතිස්ස** හෙතෙම වනාහි කාශ්‍යප බුද්ධ ශාසනයෙහි සහක නම් ස්ථවිර විය. ප්‍රථම ධ්‍යානය උපදවා ප්‍රථම ධ්‍යානයෙහි කල්පායුෂ්ක මහා බ්‍රහ්මව උපනි. ඔහු සහම්පති මහා බ්‍රහ්මයයි හඳුන්වති. **බ්‍රහ්මුනො සහම්පතිස්ස** යනු ඒ සඳහා කීයේය. **නස්සති වත** ඔහුගේ මේ ශබ්දය දස සහශ්‍රී ලෝකධාතුවෙහි බ්‍රහ්මයෝ අසා සියලු දෙනම රැස්වූහ. **යත්‍රභිනාම** යම් ලෝකයෙක්හි නම්, **පුරතො පාතුරභොසි** ඒ දස දහසක් බ්‍රහ්මයන් සමග (තථාගතයන් සිටි තැනට) පහළ විය. **අප්පරජක්ඛ ජාතිකා** ප්‍රඥාමය ඇසෙහි, අල්ප වූ ස්වල්ප වූ, රාග ද්වේෂ මෝහ රජස් මොවුන්ට ඇත්තේනුයි **අප්පරජක්ඛජාතික** නම් වේ. **අස්සවනතා** නො අසන බැවින්. **භවිස්සන්ති** පෙර බුදුවරුන් කෙරෙහි දශ පුණ්‍යක්‍රියා වශයෙන් කරන ලද පළපුරුද්ද මුහුකුරා ගිය, මොවුන්, පියුම් හිරුරැස් කැමති වන්නාක් මෙන් දහම් දෙසුම්ම කැමති වෙමින් සතරපද ගාථාවසානයේ ආර්ය භූමියට බැස ගැනීමට සුදුසු වූවාහු කෙනෙකු දෙන්නකු නොව, නොයෙක් සියදහස් ගණනක් දහම් අවබෝධ කරන්නාහු වන්නෝය යයි දක්වයි.
**පාතුරහොසි** පහළ විය. **සමලෙහි චින්තිතො** කෙළෙස් සහිත ෂට් ශාස්තෲන් විසින් සිතන ලද, ඔවුන් වනාහි පළමුව ඉපිද මුළු දඹදිව කටු පතුරවන්නාහු මෙන් ද, විෂ ඉසින්නවුන් මෙන් ද, කෙළෙස්මල සහිත මිසදිටු දහම් පැතිරවූහ. **අවාපුරෙතං** මෙය විවෘත කරනු මැන. **අමතස්ස ද්වාරං** නිර්වාණයට දොර වන්නා වූ ආර්ය මාර්ගය, **සුණන්තු ධම්මං විමලෙනානු බුද්ධං** මේ සත්ත්වයෝ රාගාදී ක්ලේෂයන්ගේ අභාවය පිණිස සම්මා සම්බුද්ධයන් වහන්සේ විසින් දේසිත නිර්මල වූ චතුරාර්ය සත්‍ය ධර්මය අසත්වායි ඉල්ලීමක් කරයි.
**සෙලො යථා පබ්බත මුද්ධ නිට්ඨිතො** ඒකඝන වූ ශෛලමය වූ, පර්වතයක් මුදුනෙහි සිටිය එකකු මෙන්, එහි සිටිය කෙනෙකු දැකීම පිණිස ගෙළ දිගුකිරීම ආදී කටයුත්තක් නො කළ යුතු වේද **තථූපමං** ඒ ශෛල පර්වතයට බඳු උපමා ඇති, මේ වනාහි මෙහි කෙටි අදහසයි. යම්සේ ගල් පර්වතය මුදුනෙහි සිටියා වූම ඇස් ඇති පුද්ගලයෙක් හාත්පස පහළ ඉන්නා වූ ජන සමූහයා දකින්නේද, එපරිද්දෙන් ඔබ ද, සුන්දර වූ ප්‍රඥා ඇති, සර්වඥතා ඥානයෙන් හෙබි සමන්ත චක්ඛු වූ භාග්‍යවතුන් වහන්සේ **ධම්මමයං - පඤ්ඤාමයං** ධර්මමය වූ ප්‍රඥාමය වූ, ප්‍රාසාදයට නැගී තෙමේ පහ වූ ශෝක ඇති ශෝකයට බැස ගත්තා වූ ජාති ජරාවෙන් මඩනා ලද, ජන සමූහය **අවෙක්ඛස්සූ **බලනු මැනවි. පිරික්සනු මැනවි.
මේ වනාහි මෙහි අදහසයි. යම්සේ පර්වත පාදයේ හාත්පස මහත් වූ කුඹුරක් වපුරා, එහි ලියදි, පැල්පත් නිමවා රාත්‍රියෙහි ගිනි දල්වන්නාහුද, චතුරංග සමන්නාගත අඳුරක් එහි වන්නේද ඉක්බිති එම පර්වතය මත සිට බිම බලන්නා වූ ඇස් ඇති පුරුෂයකුට කුඹුර නො පෙන්නේ ද, එහි නිදිගත් මිනිසුන් නො පෙනේද, පැල් වළ ගිනිදැල් පමණක්ම පෙනේ ද, එපරිද්දෙන් දහම් නමැති පහයට නැගී සත්ත්ව සමුහයා බලන්නා වූ භාග්‍යවතුන් වහන්සේට, නොකළ කුසල් ඇති සත්ත්වයෝ එක වෙහෙර දකුණ දණමඬුලු පස උන්නේ නමුත් බුදු ඇසට හමු නොවෙති. රාත්‍රියෙහි විදින ලද ඊතල මෙන් වෙති. එහෙත් යම් කුසල් කළ වෛනේය පුද්ගලයෝ වෙත් ද ඔවුන් දුර සිටියේ නමුත් උන්වහන්සේගේ ඇස් හමුවට යොමු වෙති. ඔව්හූ ගින්න මෙන් ද හිමවත් පර්වතය මෙන් ද වෙති.
සත්පුරුෂයෝ දුර සිටියාහුද හිමාලය පර්වතය මෙන් ප්‍රකට වේ. මේ ලෝකයේ බාල පුද්ගලයෝ රාත්‍රියෙහි විදින ඊතල මෙන් නො පෙනෙති.
**උට්ඨෙහි** දහම් දෙසීම සඳහා චාරිකාවෙහි සැරිසරන මෙන් භාග්‍යවතුන් වහන්සේට යාඥා කරයි. **වීරා** උත්සාහවන්ත බැවින් වීරනම් වෙති. දේවපුත්‍ර මාර, මෘත්‍යුමාර, ක්ලේශ මාරයන් දිනූ බැවින් **විජිත සංගාම **වෙති. සසර තරණය කොට එතරවීම පිණිස වෛනෙය ජනයන් ගමන් කරවන බැවින්, මෙහෙයවන බැවින් **සත්‍ථවාහ** නම් වෙති. කාමච්ඡන්‍ද නමැති නමැති ණය නැති බැවින් **අනණෙ** යි දතයුතුයි.
**අජ්ඣෙසනං** යාඥාව, **බුද්ධචක්ඛුනා** ඉන්‍ද්‍රිය පරො පරියත්ති ඤාණය ආසයානුසය ඤාණය, මේ ඤාණ දෙක බුද්ධ චක්ඛු නමි. සර්වඥතාඥානය සමන්තචක්ඛු නමි. තුන්වැදෑරුම් මාර්ගඥාන, ධම්මචක්ඛු නම් වේ. **අප්පරජක්ඛෙ** ආදී වශයෙන් කියන ලද පරිදි යම්කෙනෙකුගේ නුවණැසෙහි රාගාදී රජස් මද වේද ඔහු අප්පරජක්ඛ නම් වේ. යම් කෙනෙකුන්ගේ එය බොහෝ වේද ඔහු **මහා රජක්ඛ** නම් වේ. යම් කෙනෙකුන් ගේ ශ්‍රද්ධාදී ඉන්‍ද්‍රියයන් තියුණු වේද ඔව්හූ **තික්ඛින්‍ද්‍රිය** නම් වේ. යම්කිසි කෙනෙකුන්ගේ එය මෘදු වේද ඔහු **මුදුන්‍ද්‍රිය** නම් වේ. යම්කිසි කෙනෙකුන්ගේ ඒ ශ්‍රද්ධාදී ආකාර යහපත් වේද ඔව්හූ **ස්වාකාර** නම් වේ. යමෙක් තමන් කී කරුණු සලකත්ද, සුව සේ දක්වන්නට හැකිවේද, ඔව්හූ **සුවිඤ්ඤාපය** නම් වේ. පරලොව පිළිබඳ භය දකින්නේද ඔව්හූ **පරලොක වජ්ජ භය දස්සාවී** නම් වේ.
මේ වනාහි මෙහි පෙළය. [missing pali]
**උප්පලිතීයං** උපුල් වනයෙක්හි, අනෙක් තන්හිද, මෙම ක්‍රමයම යි. **අත්තො නිමුග්ග පොසිනී** යමෙක් ඇතුළත ගිලුනාහුට පෝෂණය වෙත් ද, **උදකං අච්චුග්ගම්ම තිට්ඨන්ති** ජලය ඉක්මවා සිටිති. ඔවුන් අතුරෙන් යමෙක් ජලයෙන් මතු වී සිටියාහු ද, ඔව්හූ හිරු රැස් පහස කැමති වෙමින් සිටිති. අද පිපෙන්නාහුය. යමෙක් ජලය හා සම සමව සිටියාහුද ඔව්හූ හෙට පිපෙන්නාහුය. යමෙක් ජලයෙන් උඩට නො ආවාහුද, ඔව්හූ තෙවෙනි දවසේ පිපෙන්නාහුය. ජලයෙන් උඩට මතු නොවුනු තවත් සරෝග නෙළුම් ආදීහු ඇත්තේය. ඒවා විකසිත නොවන සේ කුසුම් වූවාහුම වෙති. ඔව්හූ පෙළට නො ආවෝමය. එහෙත් මතුපිටට ගෙන ප්‍රකට කළ යුත්තාහුම යයි දක්වන ලදී.
ඒ සිව්වැදෑරුම් පුෂ්පයෝ යම්සේද එපරිද්දෙන්ම උග්ඝටිතඥ, විපචිතඥ, නෙය්‍ය, පද පරම යන සතර පුද්ගලයෝ වෙති. ඔවුන් අතරෙහි යම් කෙනෙකුට කියන ලද කල්හිම වහා අවබෝධ වේද, හේ උග්ඝටිතඥ නම් වන්නේය. යම් පුද්ගලයකුට කෙටියෙන් කියන ලද්ද විස්තර කිරීමෙන් පසුව අවබෝධ වේද හේ විපටිතඥ නම් වේ. දෙසීම් වශයෙන් ප්‍රශ්න උත්තර විචාරීම් වශයෙන් කලණ මිතුරන්ගේ සේවනයෙන් වඩාත් පැහැදිලි කිරීමෙන් පසුව අවබෝධ වේද, මේ තැනැත්තා ඤෙග්‍ය නම් වේ. යම් පුද්ගලයෙකුට කොතෙක් කීවත්, කොතෙක් ඇසුවත්, කොතෙක් පරිශීලනය කරත්, කොතෙක් දැරුවත් අවබෝධ නො වන්නේ නම් හේ පදපරම නම් වන්නේය.
එහි භාග්‍යවතුන් වහන්සේ උපුල් වනය සමානකොට දස දහසක් ලෝකධාතුව බලනසේක් අද පිපෙන මල් මෙන් උද්ඝටිතඥයන් ද, හෙට පිපෙන මල් මෙන් විපචිතඥයන් ද, තෙවෙනි දවසේ පිපෙන මල් මෙන් ඤෙය්‍ය පුද්ගලයන් ද, මස් කැසුබුවන් විසින් කන ලද මල් මෙන් පදපරමයන්ද දකින්නේ ය. එසේ දැකීමෙන් ම මෙතෙක් අල්ප රජස්කයෝය. මෙතෙක් මහා රජස්කයෝය. ඔවුන් අතරින් මෙතෙක් උද්ඝටිතඥයෝ යයි සියලු ආකාරයෙන් දුටු සේක.
ඒ තුන් පුද්ගලයන්ට මෙම අත්බැව්හිදීම භාග්‍යවතුන් වහන්සේගේ ධර්ම දේශනාවෙන් වැඩක්ම සිදුවන්නේය. පදපරමයන් අනාගතය සඳහා මගහෙලිවන්නේය. ඉක්බිති භාග්‍යවතුන් වහන්සේ මේ සතර පුද්ගලයන්ට සුව එළවන්නා වූ ධර්ම දේශනාව දැන දෙසීමට කැමැත්ත උපදවා, නැවත තුන් භවයෙහි සියලු සත්ත්වයින් සුදුසු නුසුදුසු පරිද්දෙන් කොටස් දෙකක් කළේය. ඒ සඳහා කියන ලදී. යම්කිසි සත්ත්ව කෙනෙක් කර්මාවරණයෙන් යුක්ත වූවාහු ද යම්කිසි සත්ත්ව කෙනෙක් විපාකාවරණයෙන් යුක්ත වූවාහුද, යම්කිසි සත්ත්ව කෙනෙක් ක්ලේශාවරණයෙන් යුක්ත වූවාහු ද, සැදැහැ නැත්තෝ වන්නාහු ද, කුසලච්ඡන්‍ද රහිත වූවාහු ද, නුවණින් පිරිහුණාහුද, ආර්ය මාර්ගයට පිවිසීමට නුසුදුස්සන් වූවාහුද ඒ සියල්ලෝ නුසුදුස්සෝමය. එසේම් සුදුස්සෝ කවරහුද? යම්කිසි සත්ත්ව කෙනෙක් කර්මාවරණයෙන් යුක්ත නොවූවාහු ආදීන් වෙත්ද ඒ සත්ත්වයෝ සුදුස්සෝ වෙති. ඒ සියලු පුද්ගලයන් අතුරෙන් නුසුදුසු පුද්ගලයන් හැර සුදුසු පුද්ගලයන් නුවණින් සලකා බලා, මෙපමණ දෙනෙක් රාග චරිතයෝය. මෙපමණ දෙනෙක් මෝහ චරිතයෝය. විතර්ක, ශ්‍රද්ධා බුද්ධ චරිතයෝ යයි කොටස් සයකට බෙදා, දහම් දෙසන්නෙමි යයි සිතූ සේක.
**පච්චභාසිං** පෙරලා කීමි. **අපාරුතා** විවෘත වූවාහු, **අමතස්සද්වාරා** ආර්ය මාර්ගයෙහි දොරටුව අමෘත සංඛ්‍යාත වූ නිර්වාණ මාර්ගයේ දොර, මා විසින් විවෘත කර තබන ලද්දේ යයි දැක්වෙයි. **පමුඤ්චන්තු සද්ධං** සියල්ලෝ තමන්ගේ ශ්‍රද්ධාව පමුණුවත්වා. විහිදුවත්වා. පසු පාඨ දෙක්හිද අර්ථය මෙසේමයි. මම වනාහි පුහුණු කළා වූ යහපත්ව පැවැත්තා වූ මේ ප්‍රණීත වූ උතුම් ධර්මය කයට හා වචනයට වෙහෙසය යන හැඟීමක් ඇතිව නොදෙසීමි. දැන් වනාහි සියලු ජනයා සැදැහැ නමැති බඳුන පමුණුවාවා, එළවාවා. ඔවුන්ගේ සංකල්පය අදහස පුරවන්නෙමි.
**තස්ස මය්හං භික්ඛවෙ එතදහොසි** මහණෙනි එවේලේ මට මේ සිත විය. **කස්සනුඛො අහං පඨමං ධම්ම දෙසෙය්‍යන්ති** මේ ධර්මය දෙසීම පිළිබඳව විතර්කයක් (අපැහැදිලි අවිනිශ්චිත තත්ත්වයක්) පහළවිය යන අදහසයි. කවර කලෙක මෙය උපන්නේද, බුදු වී අටවෙනි සතියේය.
මේ එහි පිළිවෙළ කථාවයි - බෝසතුන් වනාහි ගිහිගෙයින් වෙන්වීමේ දිනයෙහි විවෘත කරන ලද අන්තඃපුරය දැක සංවේගයට පත් හදින් යුතුව, කන්ථක රැගෙන එන්නැයි ඡන්නට නියමකොට, ඡන්නයන් සහාය කොටගෙන නගරයෙන් නික්මී, කන්ථක නැවතුනු තැන් දක්වා තුන් රාජ්‍යයක් ඉක්මවා අනෝමා ගංතෙර දී පැවිදි වී පිළිවෙළින් චාරිකාවෙහි හැසිරෙන්නේ රජගහනුවර පිඬු පිණිස හැසිර පාණ්ඩව පර්වතයෙහි වැඩ හුන්නේ මගධ රාජේශ්වරයා විසින් නම් ගොත් විචාරා, මේ රාජ්‍යය විචාරවයි, මහරජ කම් නැත. මට රජයෙන් වැඩක් නැත. මම රජකම හැරදා ලොවට හිතවැඩ පිණිස ප්‍රධන් වීර්යයෙහි යෙදී, ලෝකයේ හරන ලද රාගාදී කෙලෙස් ඇති බුදු කෙනෙක් වන්නෙමියි නික්ම ආවෙමි. එසේ වී නම් බුදු වැ පළමුව මගේ රාජ්‍යයට වැඩමවනු යන ආරාධනය පිළිගන්නා ලද්දේ. කාලාම හා උද්දක තවුසන් වෙත එළඹ ඔවුන්ගේ ධර්මදේශනාවන්හි සාරයක් නොවිඳින්නේ එයින් නික්ම උරුවෙලාවෙහි සය වසරක් දුෂ්කරක්‍රියා කළත්, නිවන අවබෝධ කරන්නට නොහැකි වූයෙන් සාමාන්‍ය පොදු ආහාර ගැනීමෙන් ශරීරය සන්තර්පනය කළෙමි.
එකල උරුවෙල් ගම **සුජාතා** නම් සිටු දියණිය එක් නුගරුකක් මුලදී ප්‍රාර්ථනාවක් කළාය. ඒ මම සමජාති ගැලපෙන කුලයක කුල ගෙයකට ගොස් පළමු ගැබ පුතකු ලබම්ද, බලිකර්මයක් කරන්නෙමි. ඇගේ ඒ ප්‍රාර්ථනාව ඉටුවිය. වෙසක් පුණු පොහෝ දින උදෑසනම ඒ බලිකර්මය (භාරය ඔප්පු) කරන්නෙමැයි රෑ අළුයම් කල කිරිබත් පිළියෙල කළාය. එම කිරිබත පැසෙන කල්හි මහත් මහත් බුබුළු නැගී දකුණට කරකැවෙමින් පවතී. එක් බිඳකුදු උතුරා නොයයි. මහබඹු (කිරිබතට) කුඩය ඉසිලීය. ලෝකපාලක සිව් දෙවියෝ කඩු ගෙන රැකවරණ සැලසූහ. ශක්‍රයා දර දමමින් ගිනි ඇවිලවීය. දෙවිවරු සිව් දිවයින්හි ඕජා රැස්කොට කිරිබතෙහි බහාලූහ. බෝසත් තෙමේ පිඬුසිඟා යන වේලාව බලමින්, හිමිදිරියේම රුක්මුල වාඩිවිය. රුක්මුල පිරිසිදු කිරීම පිණිස ගිය කිරිමව ආපසු පැමිණ සුජාතාවට මෙසේ දැන්වූවාය. ඔබේ දේවතාවා රුක්මුල සිටී. සුජාතා සියලු අබරණ පැළඳ ලක්‍ෂයක් අගනා රන්තලියක කිරිබත් වඩා තවත් රන් පියනකින් වසා, ඔසවාගෙන ගොස් බෝසත් තවුසා දැක තැටිය සමගම අතැ තබා වැඳ යම්සේ මාගේ මනදොළ සපුරා ගියේද එසේම ඔබගේ මනදොළ ද සපිරේවායි පතා නික්ම ගියාය.
බෝසත් තෙමේ නේරංජරා ගංඉවුරට ගොස් රන්තලිය ඉවුරෙහි තබා දිය නා ගොඩට විත් පිඬු හතලිස් නවයක් කොට කිරිබත් වළඳා අද මා ඒකාන්තයෙන් බුදුවන්නේ නම් මේ තලිය ගඟේ උඩුඅතට යේවායි ‘ගඟ දියට දැමීය. තලිය ටිකදුරක් උඩුගං බලාගොස් නැවතී කාලනාග රාජයාගේ භවනට ගොස් තුන් බුදුවරුන්ගේ තලිවලට උඩින් පිහිටියේය.
මහසත් තෙමේ වනලැහැබෙහි දී දවල් දවස ගෙවා සවස් වරුවෙහි **සොත්ථික** බමුණා විසින් දුන් තණමිටි අට රැගෙන බෝමැඩට නැගී දකුණු පැත්තේ සිටියේය. ඒ පෙදෙස නෙළුම් කොළයකට වැටුණු දියබිඳක් මෙන් කම්පා විය. මහසත් තෙමේ මේ ප්‍රදේශය මගේ ගුණ දරන්නට අපොහොසත් යයි බටහිර පැත්තට ගියේය. ඒ පැත්ත ද එසේම කම්පා විය. ඉක්බිතිව උතුරු පැත්තට පිවිසියේය. ඒ පැත්තද ඒසේමය. අනතුරුව නැගෙනහිර පැත්තට ගියේය. එහි පර්යංකය පිහිටන කොටස මනාව පිහිටුවන ලද ඉන්‍ද්‍රඛීලයක් මෙන් ස්ථාවර විය. මහා සත්ත්වයෝ මේ තැන සියලු බුදුවරුන් කෙළෙස් පඳුරු උදුරා හළ ප්‍රදේශය යයි, සියලු තණමිටි අගින් ගෙන සැළය. ඒවා සිත්තරෙකු විසින් තෙලිතුඩින් රූපවත් කලක් මෙන් පිහිටියේය. බෝසත් තෙමේ, බුදුබවට නො පැමිණ මේ අසුනින් නො නැගිටින්නෙමියි, සිව්රඟ වීර්යය අධිෂ්ඨාන කොට පර්යංකයට නැගී උන්නේ ය.
එකෙණෙහිම මාර තෙමේ අත් දහසක් මවා, යෙළ සියයක් යොදුන් ප්‍රමාණ ගිරිමෙවුල් නම් ඇතුපිට නැගී, නව යොදුනක් වූ මාර බලයක් ගෙන, අඩඇසින් බලමින් පර්වතයක් මෙන් යටපත් කරමින් එළඹියේය. මහසත් තෙමේ දස පාරමිතාවන් පුරන්නා වූ මට කිසිදු ශ්‍රමණයෙක්, බ්‍රාහ්මණයෙක්, දෙවියෙක්, මාරයෙක් හෝ බ්‍රහ්මයෙක් අහලකවත් සාක්‍ෂියට නො සිටියේය. වෙස්සන්තර ආත්ම භාවයෙහි පමණක් මා විසින් සත් තැනෙකදී සත් වරක් මහපොළව සාක්‍ෂි විය. දැනුදු මේ සිත් පිත් නැති, වියලි දඬු කඳක් වැනි මහපොළවම සාක්‍ෂි යයි අත දිගු කළේය. එකල්හි මහපොළව යකඩ පොල්ලකින් පහර දුන් කස්තළියක් (ලෝහ තලියක්) මෙන් සිය දහස් ගණනින් රාව ප්‍රතිරාව නංවමින් හඩා පෙරලෙමින් මාරස්තාව සක්වළ මුවවිට දක්වා පළවා හැරියේය.
මහසත් තෙමේ සූර්යයා අහසෙහි පෙනෙද්දීම මාර බලය පළවා හැර ප්‍රථම යාමයෙහි පෙර විසූ කඳපිළිවෙළ දන්නා නුවණ ලැබ, මැදුම් යට දිවැස පිරිසිදු කොට, පැසුළු යාමයෙහි හේතුඵල ඤාණයෙහි නුවණ බස්වා, වෘත්තය හා විවෘත්තය නැවත නැවත සිහි කරමින් හිරු නැගෙන අරුණෝදයේ දී ම බුදුවී මා විසින් නොයෙක් කප් කෝටි සිය දහස් කලක් මේ පලඟ සඳහා වෑයම් කරන ලද්දේය යයි සත් දිනක් එම පර්යංකයෙහිම වැඩ හුන්නේය. එකල්හී ඇතැම් දේවතාවන් තුල කිමෙක්ද බුදුබැව් සිදුකරන තවත් ධර්මයෝ ඇත්දැයි සැක උපන.
ඉක්බිතිවැ භාග්‍යවතුන් වහන්සේ දින අටක් ඉකුත්වීමෙන් සමාපත්තියෙන් නැගී සිට, දෙවියන්ගේ සැකය දැන, ඒ සැක දුරුකිරීම සඳහා අහසැ පැනනැගී යමක ප්‍රාතිහාර්යය දක්වා, ඒ සැකය දුරුකොට පර්යංකයෙන් මදක් පෙරදිග ඇසුරු කොට උතුරු දෙස සිට, සාරාසංඛ්‍ය කල්ප ලක්‍ෂයක් පුරන ලද පාරමිතාවන්ගේ අවසාන ඵලයට පැමිණි තැන වූ පළඟ ද බෝ රුක ද ඇස්පිල්ලන් ගැසීමෙන් තොර වූ ඇසින් බලමින් සත්දිනක් කල් ගෙවීය. ඒ ස්ථානය **අනිමිස චේතිය** ස්ථානය නම් විය.
ඉක්බිති පලඟට ද සිටි තැනට ද අතර පෙරදිග ඇසුරුකොට පෑල දිගින් දික් වූ රුවන් සක්මනෙහි සක්මන් කරමින් සත්දිනක් කාලය යැවීය. එතැන රුවන් සක්මන් සෑය නම් විය. එයින් බටහිර පෙදෙසෙහි දෙවියන් විසින් රුවන් ගෙයක් මවන ලදී. එහි පලඟින් හිඳ අභිධර්ම පිටකය ද, විශේෂයෙන් එහි අනන්ත නය සමන්ත පට්ඨානය ද විමසමින් සත්දිනක් කල් ගෙවීය. එතැන රුවන්ගෙය සෑය යයි නම් විය.
මෙසේ බෝමැඩ අසලම සති හතරක් කල්ගෙවා, පස්වෙනි සතියෙහි බෝමැඩ සිට අජපාල නුගරුක වෙත වැඩම කළේය. එහිදී දහම් විමසමින්ම, විමුක්ති සුවය විඳිමින් වැඩහුන්හ. මෙහි දහම් විමසන්නේ අභිධර්මයෙහි න්‍යය මාර්ගය සිහි කළේ ය. පළමුවැන්න ධම්මසංගණිප්පකරණ නමි. නැවත විභංගප්පකරණය, ධාතුකථා ප්‍රකරණය, පුද්ගල පඤ්ඤප්ති ප්‍රකරණය, කථා වත්‍ථුප්පකරණය නමි. යමකය නම් නැවත මහා ප්‍රකරණය වූ පට්ඨානය මැයි.
එහි සිලුටු සිනිඳු වූ පට්ඨානයෙහි උන්වහන්සේගේ සිතෙහි බැසගත් කල්හි ප්‍රීතිය උපන්හ. ප්‍රීතිය උපන්කල්හි ලේ පැහැපත් විය. ලේ පැහැපත් වූ කල්හි සිවිය පැහැපත් විය. සිවිය පැහැපත් වූ කල්හි පෙර කයින් කුළුගෙවල් පමණ වූ, බුදුරැස් පැන නැගී අහසෙහි පැන නැගුණි. එය සද්දන්ත ඇත්කලයක් සෙයින් පෙරදිග අප්‍රමාණ සක්වළ පැන නැංගාහ. පැසුළුකයින් නැගී පැසුළු (බටහිර) දෙස ද, දකුණු දසරුවෙන් නැගී දකුණු දිසාවෙහි ද, වම් දසරුවෙන් නැගී උතුරු දිසාවෙහි ද, කෙළවරක් නැති චක්‍රවාටයන්හී පැන ගියාහුය. පා පියුමෙන් පබළුකුරු පැහැති රැස් නැගී මහපොළව විනිවිද, ජලකඳ දෙබෑකොට, වා කඳ පලාගෙන අජටාකාශය දක්වා නික්මුණේය. හිසින් මනාකොට පරිවර්තනය වෙමින් මැණික්දමක් මෙන් නීලවර්ණ රශ්මිය පැන නැගී සදෙව් ලෝ විනිවිද නවවිධ බඹතලයන් ඉක්මවා අජටාකාශයේ විහිදුනි. එම දවසෙහි අප්‍රමාණ වූ සක්වළයන්හී, අප්‍රමාණ වූ සත්ත්වයෝ සියළු දෙන රන්වන් වූහ. ඒ දවසෙහි වනාහි භාග්‍යවතුන් වහන්සේගේ ශරීරයෙන් නික්මුණු ඒ රශ්මීහූ අද දවසේ ද අනන්ත ලෝකධාතූන් කරා යන්නේ ම ය.
මෙසේ භාග්‍යවතුන් වහන්සේ අජපල් නුගරුක මුල සත්දිනක් ගෙවා එයින් නික්මී සත්දිනක් මිදෙල් රුක මුල වැඩ උන්හ. උන්වහන්සේ වැඩහුන් ඇසිල්ලෙහිම මුළු සක්වළ ගැබ පුරවන්නාක් මෙන් අකාල මහා මේඝයක් ආරම්භ විය. එබඳු මහා වැස්සක් වූ කලී අවස්ථා දෙකක දී වසින්නේල. සක්විති රජෙක් රජ වූ කල්හි හා බුදුවරයෙක් බුදු වූ කල්හිද වේ. මේ බුද්ධ කාලයෙහි හටගත්තේය.
තව ද ඒ වැස්ස උපන් කල්හි මුචලින්ද නම් නා රජු මෙසේ සිතීය. මේ මේඝය භාග්‍යවතුන් වහන්සේ මාගේ භවනට, විමානයට පිවිසි කල්හිම උපන්නේ ය. උන්වහන්සේට ඉඳීමට ගෙයක් ලබන්නට වටින්නේය. හෙතෙමේ සත්රුවන්මය වූ පාසාදයක් නිමවීමට පුළුවන්කම තමන්ට ඇතත්, එසේ කළ කල්හී මට මහත්ඵල නොවන්නේ ය. දශබලධාරී වහසේ කයින් වතාවතක් කරන්නෙමියි මහා ආත්මභාවයක් මවා, ශාස්තෲන් වහන්සේ දරණවැල් සතකින් වටකොට හිස මත්තෙහි පෙනය දැරීය. දරණවැල ඇතුළත ඉඩකඩ ලොහෝ පහය පමණ විය. කැමති කැමති ඉරියව්වකින් ශාස්තෲන් වහන්සේ ඉරියව් පවත්වනු මැනැවැයි නාරජුගේ බලාපොරොත්තුව විය. එහෙයින් මෙවැනි මහත් ඉඩකඩක් සැකසීය. මධ්‍යයෙහි රුවන් පළඟක් පනවන ලද්දේ වේ. මත්තෙහි රන්තරුයෙන් විසිතුරු කළ රැස් කළ මල් හා සුවඳ මල්දම් වියනක් විය. සතරකොන්හී සුවඳින් යුතු තෙලින් පහන් දල්වන ලදී. සිව්දෙස විවරකොට සඳුන් කරඬු සතරක් තැබ්බවීය. මෙසේ භාග්‍යවතුන් වහන්සේ එහි සත්දිනක් කල් ගෙවීය. එයින් මත්තෙහි සත්දිනක් රාජායතනයෙහි වැඩ හුන්නේය.
රාජායතනයෙන් නික්ම අටවන සතියෙහි සක්දෙවිඳුන් විසින් පිළිගන්වන ලද දැහැටි දඬුද, ඖෂධ වූ අරළු ද, වළඳා මුව සෝදා සතරවරම් දෙවිවරුන් විසින් පමුණුවන ලද, ගල්මුවා පාත්‍රයෙන් තපස්සුභල්ලිකයන් විසින් පිරිනමන ලද පිණ්ඩපාතය වළඳා ආපසු නැවත අවුත් අජපල් නුගරුකමුල වැඩහුන් බුදුනට, සියලු බුදුවරයන්ට පොදු වූ මේ විතර්කය පහළ විය.
එහි **පණ්ඩිතො** නුවණැති බවින් සමන්විත වූ, **බ්‍යන්තො** ව්‍යක්ත බවින් පරිපූර්ණ වූ, **මෙධාවී** තැනට උවමනා නුවණින් යුතු වූ, **අප්පරජක්ඛ ජාතිකො** සමවතින් යටපත් කළ බැවින් කෙළෙස් දුරුකළ ස්වභාව ඇති අති පරිශුද්ධ සත්ත්වයෙකි. **අජානිස්සති** සළකන්නේ ය. අවබෝධ කරන්නේය. **ඤාණඤ්ච පන මෙ** මට ද සර්වඥතාඥානය උපන්නේ ය. භාග්‍යවතුන් වහන්සේ වනාහි දේවතාවා කී පමණින් ම නිගමනයට නො පැමිණ තමන් ද සර්වඥතා ඥානයෙන් බලන්නේ මෙයින් සත්දිනක් මත්තෙහි කළුරියකොට ආකිඤ්චඤ්ඤායතනයේ උපදින බව දුටුයේය. ඒ නිසා **ඤාණඤ්ච පන දස්සනං උදපාදි** යන්න කීහ. **මහාජානියො** සත් දිනක් ඇතුළත පත් වූ මාර්ගඵලයෙන් පිරිහෙන බැවින් මහත් වූ හානියක් මොහුට අත්වේනුයි මහාජානිය නම් වේ. අක්‍ෂණයෙහි (අයෝග්‍ය අවස්ථාවේ) උපන. එහි ගොස් දේශනා කරන ධර්මය අසන්නට ඔහුට ශෝත ප්‍රසාදය නැත. මෙහි දහම් දෙසන තැනට පැමිණීමට පාදය ද නැත. මෙසේ මහත් හානියක් වූ බව දක්වයි. **අභිදොස කාලකතොති** අර්ධ රාත්‍රියේ කළුරිය කළේ. **ඤාණඤ්ච පන මෙ** මට ද සර්වඥතා ඥානය උපන. මෙහිදී භාග්‍යවතුන් වහන්සේ දේවතාවාගේ වචනයෙහිම නො පිහිටා තමන් ද සර්වඥතා ඥානයෙන් බලන්නේ, උද්දකරාමපුත්‍ර තෙමේ නේවසඤ්ඤා නාසඤ්ඤායතනයේ උපන් බව දුටුයේය. එහෙයින් මෙසේ කීහ. ඉතිරිය පෙර කී පරිදිමය.
**බහුකාර** බොහෝ උපකාර ඇති, **පධානපහිතත්තං උපට්ඨහිංසු** ප්‍රධන් වීර්යය සඳහා මෙහෙයවන ලද පුද්ගලයා වසන තැන මිදුල් ඇමදීමෙන් ද, පා සිවුරු ගැනීමෙන් ද. මුව සෝදන දිය දැහැටි දඬු ගෙන දීමෙන් ද, උපස්ථාන කරන ලද පංචවර්ගියෝ නම් කවරහුද?
රාමය, ධජය, ලක්ඛණය, මන්ත්‍රිය, යඥය, භෝජය, සුයාමය, සුදත්තය යන මේ බමුණෝ අටදෙන, එකල්හි ෂඩ්වේදාංග ඇත්තාහු වූහ. ඔව්හූ අංග ලක්‍ෂණ විද්‍යාව ප්‍රකාශ කළාහු වෙති.
බෝසතුන් උපන් දවස, සිහින පිළිගත්තා වූ, මහා පුරිස් ලකුණු පිළිගත්තා වූ ද, බමුණෝ අටදෙනෙක් වූවාහු ද ඔවුන් අතුරින් තිදෙනෙක් දෙවිධියක් ම ප්‍රකාශ කළහ. මේ ලකුණුවලින් යුත් තැනැත්තා ගිහිගෙයි විසුවොත් චක්‍රවර්ති රජ වේ. පැවිදි වුවහොත් බුදු වේ යනුවෙනි. ඔවුන් අතුරින් තිදෙනෙක් මන්ත්‍ර පදය ඉක්මවමින් ඔව්හූ තමන් ලත් පූර්ණ පාත්‍රය නෑයින්ට විහිදා මේ මහා පුරුෂයා ගිහිගෙයි නො වසන්නේ ය. ඒකාන්තයෙන් ම බුදුවන්නේ යයි විතර්ක රහිතව බෝසතුන් උදෙසා ශ්‍රමණ ප්‍රව්‍රජ්‍යාවෙන් පැවිදි වූහ. ඔවුන්ගේ පුත්‍රයෝ යයි ද කියති. එය අර්ථකථාව ප්‍රතික්‍ෂේප කරයි.
මොව්හු තරුණ කාලයෙහිම බොහෝ මන්ත්‍ර දැන ගත්තාහුය. එහෙයින් ඒ බ්‍රාහ්මණයෝ ඇදුරුතන්හි තැබූහ. ඔව්හූ පසුව, අප විසින් අඹුදරුවන් පිළිබඳව අවුල, ආශාව බිඳ පැවිදි වන්නට නොහැකි වන්නේ යයි තරුණ කාලයේදී ම පැවිදි වී සිත්කළු වූ සෙනසුන් ඇසුරු කරමින් හැසිරුනාහ. එහෙත් කලින් කල පින්වත් මහා පුරුෂයාණන් මහාභිනිෂ්ක්‍රමණයෙන් නික්මුනේදැයි විමසා බලත්. මිනිස්සු තොපගේ මහා පුරුෂයා කොතැන්හි දක්නහුද? ඔහු මාලිගා තුනෙක තුන්වැදෑරුම් නළුනිළියන් මැද දෙවියකු මෙන් සම්පත් අනුභව කරතියි කියත්. එය අසා මෙතෙක් මහා පුරුෂයාගේ නුවණ බිහිකිරීම් බවට නොපැමිණියේ යයි අල්පෝත්සුකව කල්ගත කළහ.
කවර හෙයින් භාග්‍යවතුන් වහන්සේ **බහුකාරා ඛො මෙ පඤ්චවග්ගියා** යයි කීවහුද? ඇයි? උපකාර ඇත්තවුන්ට ම ශාස්තෲහූ බණ කියත්ද? උපකාර නැත්තවුන්ට බණ නොකියද්ද? උන්වහන්සේ පුරුද්ද වශයෙන්ම ආළාර කාලාම, උද්දකරාම තවුසන් ද බැලූහ. තව ද මේ බුද්ධ භූමියේ දී අඤ්ඤා කොණඩඤ්ඤ තෙරුන් හැර පළමුකොට දහම් පසක් කරන්නට ප්‍රාර්ථනා කළ සමර්ථයෙක් නම් නැත. කුමක් හෙයින්ද? ඒ සඳහා උපනිශ්‍රය ඇති බැවිනි.
ඈත අතීතයේ පින් කරන කාලයේ සහෝදරවරු දෙදෙනෙක් වූහ. ඔව්හූ එක්ව ගොවිතැන්බත් කළාහුය. එහි වැඩිමලාට එක් ශස්‍ය වාරයකදී නව වරක් අගසස් දන් දිය යුතුයයි කල්පනා විය. හෙතෙම වපුරන කල ‘බීජග්ග’ නම් අගසස් දන් දී, ගැබ් කල සහෝදරයා සමග සාකච්ඡා කළේය. බාලයා ගැබ්කල ගැබ් පලා දී තරුණ ගොයම් නසන්නට කැමැත්තේ දැයි කීහ. වැඩිමලා බාල සොහොයුරා තමන් අනුව නො පවත්නා බව දැන කෙත දෙකට බෙදා තමාගේ කොටසින් ගැබ් පලා කිරි බැහැරකොට ගිතෙල් සකුරු සමග යොදා දන් දුන්නේ ය. පැසෙන කාලයෙහි හබලපෙති කරවා දුන්නේ ය. කපන කාලයෙහි ‘දායනග්ග’ හා වේණි කිරීමෙහි දී ‘වෙණග්ග’ වශයෙන් ද, මිටි බැඳීම් කාලයෙහි දී ‘කලාප’ වශයෙන් ද, ඛලග්ග, බළ භණ්ඩග්ග, කොට්ඨග්ග ආදී වශයෙන් එක් ශස්‍ය වාරයක දී නව වරක් අගසස් (අග්‍රශස්‍ය) දන් දුන්හ. බාලයා වනාහි නගා (උදධරිත්‍වා) වී රැගෙන ම දුන්නේ ය. ඔවුන් අතුරෙන් වැඩිමලා අඤ්ඤා කොණ්ඩඤ්ඤ ස්ථවිරයෝ වූහ. බාලයා සුභද්ද පරිබ්‍රාජකයා විය. මෙසේ එක් ශස්‍ය වාරයක දී නව වරක් අගසස් දන් දී ප්‍රාර්ථනා කර තිබූ බැවින් තෙරුන් හැර අන් කිසිවෙක් පළමුකොට ධර්මය අවබෝධ කරන්නට සමත් වෙනත් කෙනෙක් නම් නැත. **බහුකාරා ඛො මෙ පඤච වග්ගියා** මේ වනාහි උපකාර සිහිකිරීම් පමණකින් ම වදාරණ ලදී.
**ඉසිපතනෙ මිගදායෙ** යනු මේ පෙදෙසෙහි බුදුවරුන් නූපන් වකවානුවල පසේ බුදුවරුන් ගන්‍ධමාදන පර්වතයෙහි සත්දිනක් නිරෝධ සමාපත්තියට සමවැදී කල්යවා සමාපත්තියෙන් නැගිට නාලිය දැහැටිවලින් දත්මැද, අනවතප්ත විලෙන් මුව සෝදා පා සිවුරු ගෙන අහසින් වැඩමවා මේ ස්ථානයේ බසින බැවින් ද, එහි දී සිවුරු පොරවා පිඬු පිණිස හැසිර කරන ලද බත්කිසෙන් පසුව මෙතැනින් ම ආපසු පිටත්වන බැවින් ද, සෘෂීහූ මෙහි බසින නිසා ද මෙතැනින් නගින නිසා ද ‘ඉසිපතන’ නම් විය. තව ද මුවන්ට අභය පිණිස දුන් හෙයින් ‘මිගදාය’ නමින් ද හඳුන්වයි. **ඉසිපතනෙ මිගදායෙ** යන්න එහෙයින් කියන ලදී.
**අන්තරාච ගයං අනතරාව බොධිං** ගයාවට ද බෝධියට ද විවර වූ, පොදු වූ තුන්ගවු පමණ ප්‍රදේශය. බෝමැඩ සිට ගයාවට ගවු තුනෙකි. බරණැසට අටළොස් යොදුනෙකි. උපක තෙමේ බෝමැඩට ද ගයාවට ද අතරමග දී භාග්‍යවතුන් මුණගැසිණ. එහෙත් අන්තරාපදය යෙදුන බැවින් කර්ම වචන කරන ලදී. මෙබඳු තන්හී අක්‍ෂර චින්තකයෝ **අන්තරා ගාමංච නදිංච යාති** මෙසේ එකම අන්තරා ශබ්දය යොදත්. එය දෙවෙනි පදය හා සම්බන්ධ කළයුතු වේ. නො යොදන කල්හි කර්ම වචන නො යෙදේ. මෙහි යෙදුම කියන ලදී. **අද්ධාන මග්ග පටිපන්නං** දීර්ඝ මාර්ගයට පිළිපන්නහු විභංග ප්‍රකරණයෙහි **අද්ධයොජනං ගච්ඡිස්සාමීති භුඤ්ජිතබ්බං** යනුවෙන් වදාළ හෙයින් අඩ යොදුන ද අද්ධාන මාර්ගය වෙයි. ගයාවට බෝමැඩ සිට තුන් ගවුවෙකි.
**සබ්බාභිභූ** සියළු ත්‍රෛභූමික ධර්මය මැඩපවත්වා සිටියෙමි. **සබ්බවිදූ** සියලු චාතුර්භූමික ධර්මය අවබෝධ කළෙමි. **සබ්බෙසු ධම්මෙසු අනුපලිත්තො** සියලු ත්‍රෛභූමික ධර්මයන්හි ක්ලේශයන්හි නො ඇලීමෙන් යුක්ත වූයේ, **සබ්බං ජහො **සියලු ත්‍රෛභූමික ධර්මය හැර සිටියෙමි. **තණ්හක්ඛයෙ විමුත්තො** තණ්හාව දුරුකළ නිර්වාණයෙහි අරමුණ වශයෙන් නිදහස් වූයෙමි. **සයං අභිඤ්ඤායති** සියලු චාතුර්භූමක ධර්මය තමන් විසින්ම දැන, **කමුද්දිසෙය්‍යං** අන් කවරෙක් මගේ ගුරුවරයා යයි කියම්ද?
**නමෙ ආචරියො අත්‍ථි** ලෝකෝත්තර ධර්මයෙහි මට ආචාර්යවරයෙක් නැත. **නත්‍ථි මෙ පටිපුග්ගලො** මට වඩා උසස් පුද්ගලයෙක් නම් නැත. **සම්මා සම්බුද්ධො** යහපත් හේතු යුක්තීන් අනුව, චතුරාර්ය සත්‍යයන් තමන් විසින් ම අවබෝධ කරන ලද්දේ, **සීතිභූතො** සියලු කෙලෙස් ගිනි නිවීමෙන් සිහිල් වූයේ සියලු කෙලෙස්වලින් නිවුනු බැවින්, **කාසීන පුරං** යනු කසීපුරට, කාසි දේශයට **ආමඤ්ජං අමත දුන්‍දුභිං** දම්සක් ලැබීම පිණිස අමාබෙරය ගසන්නෙමයි යමි.
**අරහසි අනන්ත ජිනො** යනු අනන්ත ජින යයි වන්ට සුදුසුය. **හූවෙය්‍ය පාවුසො** ඇවැත්නි මෙසේත් නම් වන්නේ ය. **පක්කාමි** වංගහාර ජනපදයට ගියේය.
එහි එක මුවවැදි ගමකට ගොස් එහි වාසය කළේය. ජ්‍යෙෂ්ඨ මුව වැද්දා ඔහුට උපස්ථාන කළේය. ඒ ජනපදයෙහි බොහෝ සැඩ වූ මැස්සෝ සිටියහ. එකල්හි ඔහු එක් සැළියකින් වැසූහ. මුව වැද්දා මුවන් මැරීම සඳහා දුර පළාතකට යන්නේ, ‘අපගේ රහතන් වහන්සේට නොපමාව උවැටන් කරවයි’ ‘ජවා’ නම් දුවණියට පවරා පුතුන් හා සහෝදරයන් සමග ගියහ. ඕ ඔහුගේ දියණිය දැකුම්කළු රුව ඇත්තී පිරුණු දසරුව ඇත්තේ වෙයි. දෙවන දවසෙහි උපක වැදි ගෙදරට ආවේ ඒ දැරිය සියළු ඇප උපකාර කොට වළඳන්නට එළඹියා දැක, රාගයෙන් මැඩුණු පැවතුම් ඇත්තේ අහර බුදින්නට නො හැකි වූයේ බඳුන පිටින්ම බත් රැගෙන තමන් වසන තැනට ගියේ ය. ආහාර බඳුන පසෙකින් තබා ‘ජවා’ ලදොත් ජීවත් වෙමි. නැතිනම් දිවි හරිමි යි නිරාහාරවම නිදා ගත්තේය. සත්වෙනි දවස මුව වැද්දා පැමිණ දුවගෙන් උපත පිළිබඳ තොරතුරු විමසීය. ඔහු එක් දිනක් ආ බවත්, ඉන්පසුව නො ආ බවත් ඕ කීවාය.
මුව වැදි තෙමේ ආ පයින්ම ඔහු වෙත ගොස් විමසන්නෙමි යි ඒ මොහොතේ ම ගොස්, කිම ස්වාමීනි! අපහසුව කුමක්දැයි දෙපා අතගාමින් ඇසීය. උපක තෙමේ තතනමින් එහා මෙහා පෙරළේ. ස්වාමීනි කියනු මැනවි. යමක් මා විසින් කළ හැකිනම් ඒ සියල්ල කරමි යි කීය. උපක තෙමේ ඉදින් ‘ජවා ලැබේ නම් ජීවත් වෙමි. ඉදින් නො ලැබේ නම් මෙහිදීම මරණය උතුමැ’යි කීය. ස්වාමීනි, කිසියම් ශිල්පයක් දනී ද? නොදනිමියි කීය. ස්වාමීනි කිසිම ශිල්පයක් නො දැන ගිහිගෙයි වසන්නට නුපුළුවනැයි වැද්දා කීය.
මම කිසි ශිල්පයක් නො දනිමි. එහෙත් ඔබගේ මස් කද ගෙන එන්නට හැකිය. මස් විකුණන්නට පුළුවන. මුව වැසි තෙම මෙය අපට ද ආධාරයක් වේයයි උතුරුසළුව දී ගෙට කැඳවාගෙන ගොස් දියණිය දුන්නේ ය. ඔවුන්ගේ සංවාසයෙන් ඈ පුතකු වැදුවාය. පුතාට සුභද්ද යයි නම් තැබීය. ජාවා තොමෝ පුතු හඬන කල්හි මස් අදින්නාගේ පුත නාඩං, මුව වැද්දාගේ පුත නාඩං යනාදිය කියමින් පුතු නළවයි. මෙයින් උපකට නිග්‍රහ කළාය. (උපක තෙමේ) සොඳුර, මා අනාථයෙකැයි නො සිතව. මට ‘අනන්තජින’ නම් යහළුවෙක් ඇත. මම ඔහු සමීපයට යන්නෙමි යි කීය. ජාවා මෙසේ මෙතෙම ලජ්ජා වේයයි නැවත නැවත කියයි. හෙතෙම එක් දිනක් නො දන්වාම මැදුම් දෙසට මුහුණ ලා ගමනට පිටත්විය.
ඒ වනවිට භාග්‍යවතුන් වහන්සේ සැවැත්නුවර ජේතවන මහා විහාරයේ වැඩවසයි. එකල්හි උන්වහන්සේ පළමුව භික්‍ෂූන් ඇමතූ සේක. ‘යමෙක් අනන්තජින යයි විචාරමින් පැමිණියහොත් ඔහුට මා මුණගස්වනු’යි වදාළහ. උපක තෙමේ ද අනන්තජින කොහි වෙසේදැයි විචාරමින් පිළිවෙළින් සැවැතට පැමිණ, වෙහෙර මැද සිට ‘අනන්තජින’ යන් කොහිදැයි විචාළේය. ඒ භික්‍ෂූහු ඔහු භාග්‍යවතුන් වහන්සේ වෙත පැමිණවූහ. හෙතෙමේ ද භාග්‍යවතුන් වහන්සේ දැක මා හඳුනන්නහු දැයි ඇසීය. එසේය උපක, හඳුනමි. තෙපි (මෙතෙක් කල්) කොහි විසුවෙහිද? වහන්ස, වංගහාර ජනපදයෙහි ය. උපක මහලු වූයෙහිය. පැවිදි වන්නට හැකිවන්නෙහි ද? වහන්ස, පැවිදි වන්නෙමි. භාග්‍යවතුන් වහන්සේ ඔහු පැවිදි කරවා ඔහුට කමටහන් දුන්නේ ය. හෙතෙම කමටහන් වඩා අනාගාමී ඵලයෙහි පිහිටා කළුරිය කොට අවියෙහි උපන. උපන් කෙනෙහිම රහත්බවට පැමිණියේය. අවියෙහි උපන් ඇසිල්ලේම සක්දෙනෙක් රහත්බවට පැමිණියාහුය. ඔවුන් අතුරෙන් මොහු එක් අයෙකි.

අවිහ බඹලොවට උත්පත්ති වශයෙන් පැමිණි භික්‍ෂූහු සත්දෙනෙක් අර්හත්ඵල විමුක්තියෙන් මිදුනාහු, රාග ද්වේෂයන් ක්‍ෂය කළාහු, සත්ත්ව ලෝකයේ තෘෂ්ණාව තරණය කළාහුය.
උපකය, ඵලගණ්ඩය, පුක්කුසාතිය, භද්දිය, ඛණ්ඩදේවය, බාහුදත්තිය, පිංගය යන සත්දෙන ඕරම්භාගිය සංයෝජන පස දුරුකොට, උද්ධංභාගිය සංයෝජන ඉක්ම ගියාහුය.
**සණ්ඨපෙසු** කතිකා කළාහුය. **බාහුලිකො** බොහෝ සිවුරු පිරිකර එකතු කිරීමට පිළිපන්නේ, **පධාන විබ්භන්තො** ප්‍රධන් වීර්යයෙන් පිරිහුනේ, **ආවත්තො බාහුල්ලාය** සිව්පසයෙහි බහුල බවට පෙරළුනේ, **අපිච ඛො ආසනං ඨපෙතබ්බං **එතකුදු වුවත් උසස් කුලයෙහි උපන්නහුට ආසනයක් තැබීම පමණක් කළයුතු යයි කීහු. **නාසක්ඛිංසු** යනු බුද්ධානුභාවයෙන් බුද්ධ තේජසින් මඩනා ලද්දවුන්ට තමන්ගේ කතිකාවතෙහි පිහිටන්නට නුපුළුවන් වූහ. **නාමෙනච ආවුසො වාදෙනච සමුද්‍රචරන්ති** යනු ගෝතම යයි කියති. ආවුසො යයි කියති. ඇවැත්නි, අපි ඔබ උරුවේලාවෙහි ප්‍රධන් වීර්ය වඩන කාලයේ ඔබේ පාසිවුරු ගෙන හැසුරුනෙමු. මුව දෝවනයට වතුර හා දැහැටි දුන්නෙමු. වාසය කළ තැන හැමදීමු. (අපෙන්) පසුව ඔබට කවරෙක් වත්පිළිවෙත් කළෝද? කිම අප ඉවත්ව ගිය කල්හි ඒ පිළිබඳ නො සිතුවේද? මෙවැනි කථා කියති යන අර්ථයි.
**ඉරියායා** යනු දුෂ්කර වූ ඉරියව්වෙන්, **පටිපදායා** යනු දුෂ්කර ප්‍රතිපත්තියෙන්, **දුක්කරකාරිකායා** යනු පතක් පතක් පමණ වූ මුංයුෂ ආදිය ආහාරකොට ගැනීම ආදී දුෂ්කරක්‍රියා කිරීමෙන්, **අභිජානාථ මෙ** නො දන්නහුද මාගේ **එවරූපං විබ්භාවිතං මෙතං** යනු මෙබඳු වූ වාක්‍ය භේද යන අර්ථයි. කිමෙක්ද මම උරුවෙලාවෙහි ප්‍රධන් වීර්යය වඩන සමයෙහි තොපගේ සිත් ගැනීම පිණිස, උකටලී නොවනු පිණිස රෑ හෝ දවල් හෝ පැමිණ ඇවැත්නි, විතර්ක නො කරවූ. මට ආලෝකයක් හෝ නිමිත්තක් පැනේ යයි මෙබඳු කිසි දෙයක් තොපට කීවෙම් ද? ඔව්හූ එක් පදයෙන්ම සිහි ලැබ උපන් ගෞරව ඇත්තේ මෙතෙමේ ඒකාන්තයෙන් බුදු වූයේ වනැයි අදහා **නො හෙතං භන්තෙ **නැත ස්වාමීනි යි කීවාහුය.
**අසක්ඛිං ඛො අහං භික්ඛවෙ පඤ්චවග්ගියෙ භික්ඛූ සඤ්ඤාපෙතුං** යනු මහණෙනි, මම පස්වග මහණුන්ට ‘මම බුදුමි’යි හඟවන්නට හැකි වීමි. තව ද එකල භාග්‍යවතුන් වහන්සේ පොහෝ දවස්හිම පැමිණියහ. නැවත තමන්ගේ බුද්ධභාවය දන්වා කොණ්ඩඤ්ඤ ස්ථවිරයන් කාය සාක්‍ෂි කොට දම්සක් පැවතුම් සූත්‍රය දෙසීය. සූත්‍රාවසානයේ තෙරුන් වහන්සේ අටළොස් කෙළක් බ්‍රහ්මයන් සමග සෝවාන් පෙලෙහි පිහිටියේය. හිරු ධරමාන කල්හිම සූත්‍රය නිමියේය. භාග්‍යවතුන් වහන්සේ එහිම වස් එළඹියහ.
**ද්වෙපි සුදං භික්ඛවෙ භික්ඛු ඔවදාමි** පෑළවිය දින පටන් පිඬු පිණිස ද ගමට නොයාම කියන ලදී. ඒ භික්‍ෂූන්ගේ කමටහන්හි උපන් සැක මුසු තැන් විමර්ශනය කරනු පිණිස බුදුන්වහන්සේ ඇතුළු වෙහෙරම විසූහ. කර්මස්ථානයන් පිළිබඳ උපන් උපන් කුකුස් මල භාග්‍යවතුන් වහන්සේ වෙත ගොස් විචාරති. භාග්‍යවතුන් වහන්සේ ද ඔවුන් හුන් හුන් තැන්වලට කුකුස් දුරුකරති. ඉවත් කෙරෙති.
මෙසේ බැහැර කළ බත් ඇති භාග්‍යවතුන් විසින් අවවාද කරනු ලබන්නා වූ වප්ප තෙර පෑලවිය දවස් සෝවාන් විය. ‘භද්දිය’ තෙර දියවක ද, මහානාම තෙර තියවක ද අස්සජී තෙර ජලවක ද සෝවාන් වූහ. යළි පොහොය පසු වී පස්වෙනි දවසේ, ‘විසේනිය දා’ ඔවුන් සියල්ලන් රැස්කරවා ‘අනාත්ම ලක්‍ෂණ සූත්‍රය’ වදාළහ. සූත්‍ර දේශනාවගේ කෙළවර සියලු දෙන අර්හත් ඵලයෙහි පිහිටියාහුය. එහෙයින් කියන ලදී. **අථ ඛො භික්ඛවෙ පඤ්චවග්ගියා භික්ඛූ මයා එවං ඔවදියමානා -පෙ- අනුත්තරං යොගක්ඛෙමං නිබ්බාන අජ්ඣගමංසු -පෙ- නත්‍ථිදානි පුනබ්භවො **මෙතෙක් කථා මාර්ගය වදාළ බුදුහු ‘තෙපි ද මාගේ හා පස්වග භික්‍ෂූන්ගේ මගට පිළිපන්හ. තොපගේ සෙවීම ආර්යයන්ගේ සෙවීමයි. පළමු වදාළ දේ සමග අනුසන්ධි ගලපා දක්වන්නේ මෙසේ එලවූ සේක.
මෙවිට යම්හෙයකින් ගිහි ගේ වැසියන්ගේ පස්කම් ගුණ සෙවීම නොවේද? සිව්පසය පස් විකීමෙන් තොරව වළඳන්නා වූ පැවිද්දන්ගේ ද, පස්කම් ගුණ වශයෙන් අනාර්ය පරියේසන වේ. එහෙයින් එය දැක්වීමට **පඤ්චිමෙ භික්ඛමෙ කාමගුණ** ආදිය කීහ. එහි අළුත පඬු පෙවූ පටසිවුරු ආදිය **චක්ඛු විඤ්ඤෙය්‍යා රූපා** යනාදී වූ සතර කාම ගුණයෝ ලැබෙති. රසය වනාහි මෙහි නැවත පරිභෝග රසය වේ. මිහිරි වූ පිණ්ඩපාතයෙහි ද බෙහෙත් ගිලන්පසවල ද පසම ලැබෙති. සෙනස්නෙහි සිවුරෙහි මෙන් හතරකි. රසය වනාහි මෙහි පරිභෝග රසයයි. **යෙහි කෙචි භික්ඛවෙ** යනු කුමක් හෙයින් ආරම්භ කළේ ද, මෙසේ පස්විධ කාමගුණයන් දක්වා දැන් යමෙක් තුමූ ‘පැවිදි වූ කල පටන් පැවිද්දන්ට අනාපරියේසන නම් කොයින්ද?” ආර්ය පර්යේෂණ ම වේ යයි මෙසේ කියන්නාහු ද ඔවුන් බාධාකරනු පිණිස වළක්වනු පිණිස පැවිද්දන්ගේ ද සිව්පසයෙහි පස් විකීමෙන් තොරව කරන පරිභෝගය අනාර්ය පර්යේෂණ නම් වේයයි දක්වන්නට මේ දේශනාව ආරම්භ කළේය. එහි **ගථිතා** යනු තෘෂ්ණාවෙන් ගැටගැසුණු **මුච්ඡිතා** යනු තෘෂ්ණා ක්ලාන්තයෙන් මුසපත් වූ, **අජ්ඣාපන්නා **තෘෂ්ණාවෙන් ඇතුළත ගැලුනාහු. **අනාදීනව දස්සාවිනො** ආදීනව නොදක්නාහු **අනිස්සරණ පඤ්ඤා** නිස්සරණ යනු ප්‍රත්‍යවේක්‍ෂා ඤාණයයි. එයින් තොර වූ.
මේ අර්ථය පැහැදිලි කරන්නට උපමාවක් දක්වමින් **සෙය්‍යථාපි භික්ඛවෙ** ආදිය කීහ. එහි උපමා උපමේය සන්සන්දනය මෙසේ දතයුතු. වන මෘගයෝ මෙන් මහණ බමුණෝ ද, වැද්දා විසින් වනයෙහි තැබූ උගුල මෙන් සිව්පසය ද, ඒ වැද්දාගේ උගුල් රැස මැඩගෙන නිදන කාලය මෙන් පස් විකීමෙන් තොරව පරිභෝග කරන කාලය ද, වැද්දා එන කල්හි මුවා කැමති තැනකට යා නොහැකිව වැද්දාට රිසි සේ හැසිරෙන කාලය මෙන් මහණ බමුණන් ගේ මාරයා විසින් කැමති පරිද්දෙන් හසුරුවන කාලය ද දතයුතුයි. මාර වසඟයට පැමිණියේ යන අර්ථයි. යළි උගුලේ නොබඳිනා ලද මුවාගේ පාශරාශිය මත්තෙහි සිහියෙන් නිදන කාලය මෙන් මහණ බමුණන් සිව්පසය පස්විකා පරිභෝග කරන කාලය ද වැද්දා එන කල්හි මුවා කැමති තැනකට යන කාලය මෙන් මහණ බමුණන් මාර වසඟයට නො පැමිණීමද, දතයුතු.
**ඵස්සත්‍ථො** නිර්භය වූයේ, නිසැක වූයේ අනෙක් සියල්ල පළමු කී පරිදිමය.
චූළහත්ථිපදොපම සූත්‍ර වර්ණනාව
**එවම්මෙසුතං** යනු චූලහත්‍ථිපදොපම සූත්‍රයයි. එහි **සබ්බසෙතෙන වළභිරත්‍ථෙන** යනු සර්වාංයම සුදු වූ වෙළඹුන් සතරදෙනෙක් යෙදූ රථයෙන්, සුදු රථය, සුදෙන් සැරසුනු පිරිවර, සුදු රැස්වලින් යුත්, සුදු සැරයටියෙන් (වේවැලින්), සුදුකුඩ, සුදු ශීර්ෂය, මුදුන, සුදු වස්ත්‍ර, සුදු පාවහන්, සුදු වල් විදුනාවන්, මෙසේ සිදු වූ රථයට මුළු සිරුරම සිදු වූ වෙළඹුන් සතර දෙනෙකු යොදා.
රථය වූ කලී දෙපරිදිය. යෝධ රථ හා අලංකාර රථ වශයෙන්, එහි යෝධ රථය නම් සිව්රැස් සටහන් ඇත්තේ වෙයි. ඉතා මහත් නො වෙයි. දෙදෙනෙකුට හෝ තිදෙනෙකුට හා හැකි වෙයි. අලංකාර රථය නම් මහත් විශාල වෙයි. දිගින් හා පුළුලින් සමන්විතය. එහි (ඡත්තග්ගාහක) සේසත් දරන්නා, සෙමෙර වල්ග දරන්නා, තල්වැට දරන්නා, ආදී වූ අට දෙනෙකුට හෝ දස දෙනෙකුට සතර ඉරියව්වලින් ම සිටීමට හැකිවෙයි. මෙය අලංකාර රථයයි. එහි සියල්ල රෝද, කූඩුව, ඒරියා කඳ ආදී සියල්ල රිදීයෙන්ම කරන ලද්දේ වෙයි. වෙළඹහු ස්වභාවයෙන්ම සුදු වූවෝ වෙති. ඔවුන්ගේ ආභරණ ද රිදීයෙන් නිමවා ඇත. රැහැන් ද, කෙවිටද රිදීමය වෙති. බ්‍රාහ්මණයා ද සුදු වස්ත්‍ර හැඳ සුදු වස්ත්‍රයක් පොරවා, සුදු විළවුන් තවරා, සුදු මල් පැළඳ සිටී. ඇඟිලිවල මුදු ද, කන්වල කුණ්ඩලාභරණ ද, ආදී වූ සියලු දෙයම සුදු පැහැ රිදීයෙන්ම බබළති. බමුණාගේ පිරිවර ජනයා ද මෙසේම තනි සුදෙන් හැඳ පෙරව, සුදු පැහැ විලවුන්, මල්දම්, ආදියෙන් අලංකාරව සැරසුනෝ වෙති. සබ්බ සෙතෙන වළභිරතෙන යන්න එහෙයින් කියන ලදී.
**සාවත්‍ථියා නීත්‍යාති** යනු ඔහු සෑම සයමසකටම එක් වරක් මේ අන්දමින් නුවර පැදකුණු කෙරේ. මෙයින් මෙතෙක් දිනකින් අසවල් දින නුවර පැදකුණු කරන්නේ යයි නගරය පුරා ප්‍රචාරය කරති. එය අසා නගරවැසියෝ යමෙක් නගරයෙන් පිටත නො ගියාහු ද ඔහු නොයති. නගරයෙන් පිටත ගියාහු නැවත නගරයට පිවිසෙති. යම්කිසි දවසක බමුණා නගර ප්‍රදක්‍ෂිණා කෙරේද එදින උදයේ නගරයේ පාරතොට හැමද සුදුවැලි ඉස, ලදපස්මල් හාත්පස විසුරුවා පුන්කලස් තබා, කැන් සහිත කෙසෙල්ගස් සිටුවා, කොඩිසේසත් නංවා, මුළු නගරය පුරා සුවඳදුම් අල්ලා සුගන්ධවත් කෙරෙති. බ්‍රාහ්මණයා උදේම හිස නා පෙරබත් අනුභවකොට පළමු කී ක්‍රමයෙන් සුදෙන්ම සැරසී ප්‍රාසාදයට පිවිස රථයට නගී. සුදෙන්ම සැරසුණු පිරිවර ජනයා සේසත් ගෙන ඔහු පිරිවරා ගනී. ඉක්බිති මහා ජනයා රැස්කිරීම සඳහා පළමුව තරුණ දරුවන්ට ඵලාපල විසුරුවති. ඊට අනතුරු ද මසුරන් ද කහවණු ද විසුරුවති. මහාජනයා රැස්වෙති. ඔල්වර හඬ ද, ප්‍රීතිඝෝෂා ද හිසවටා රෙදි කරකැවීමි. පිළි සිසෑරුම් පවත්වති. ඉක්බිතිව බමුණා ද ආශිර්වාද ගී ජයමගුල් ගී ගයද්දී මහත් වූ සම්පත්තියෙන් යුතුව නගරයේ සැරිසරයි. ධනවත් මිනිස්සු උඩුමහල් තලවලට නැගී දොරජනෙල් විවෘතකොට බලති. බමුණා ද තමන්ගේ යසඉසුරු ශ්‍රී සම්පත්තීගෙන් නගරය උතුරවමින් දකුණු දොරටුවට මුහුණ ලා පැමිණේ. සාවත්‍ථියා නීත්‍යාති යන්න එහෙයින් කියන ලදී.
**දිවාදිවස්ස** දෙවෙන් දවාලේ, මධ්‍යාහ්න කාලයේ **පිලොතිකං පරිබ්බාජකං** ස්ත්‍රීලිංග නාමයෙන් නම් ලද පිරිවැජියා ඒ පිරිවැජි තෙමේ තරුණ වූයේ පළමු වයම්සේ සිටියේ, රන්වන් වූයේ බුදුනට උවැටන් කරන්නෙක්ල, උදෑසනම බුදුනට ද, මහතෙරවරුනට ද උපස්ථාන කොට, වක් තුනක් වූ දණ්ඩ හා පැන්කෙණ්ඩිය ආදී සිය උපකරණ, පිරිකර රැගෙන දෙව්රමින් නික්ම නගරයට මුහුණ ලා නික්මුණෝය. මෙතෙම සමීපයේ එන බමුණා දුටුවේය.
**එතදවොච** යනු පිළිවෙළින් සමීපයට පැමිණියාහු හැඳින, **හන්‍දකුතො නු භවං වච්ඡායනො** ගෝත්‍ර නාමයෙන් අමතා මේ වචන කීය. **පණ්ඩිතො මඤ්ඤෙ** යනු පින්වත් වාත්ස්‍යායනය, ඔබ ශ්‍රමණ භවත් ගෞතමයන් නුවණැත්තෙක් යයි සිතන්නේ ද? නැතහොත් එසේ නො සිතන්නේද, මෙසේ ඇසීය යන අර්ථයි.
**කොචාහම්භො** යනු පින්වත, ශ්‍රමණ භවත් ගෞතමයන්ගේ ප්‍රඥාවෙහි ව්‍යක්ත භාවය දැනගන්නට මා කවරෙක්ද? **කොච සමණස්ස ගොතමස පඤ්ඤා වෙය්‍යත්තියං ජානිස්සාමි** යනු වැලිදු කෙසේ නම් මම ශ්‍රමණ භවත් ගෞතමයන් ප්‍රඥාව දැනගන්නෙම්ද, කවර කරුණකින් කවර හේතුවකින් දැනගන්නෙම්ද, මෙසේ සර්වප්‍රකාරයෙන් තමන්ගේ නොදන්නා බව කීය. **සොපි නූනස්ස තාදිසො** යනු යමෙක් ශ්‍රමණ භවත් ගෞතමයන්ගේ ප්‍රඥා ව්‍යක්ත භාවය දැනගන්නේ ද ඔහු දස පෙරුමන් පුරා සර්වඥතා ඥානයට පැමිණි එබඳු බුදු කෙනෙක්ම විය යුතුය. මහමෙර හෝ හිමවත හෝ පෘථුවිය හෝ අහස මනිනු කැමැත්තෙක් වේ නම් ඔහු ඒ සඳහා දිග සුදුසු රැහැනක්, දණ්ඩක් හෝ මිම්මක් ලැබිය යුත්තේමය. ශ්‍රමණ භවත් ගෞතමයන් ගේ ප්‍රඥාව දැනගැනීමට නම් ඒ නුවණ සමාන වූ, සර්වඥතාඥානය ලැබීමට අවශ්‍ය වන්නේය යි දැක්වීය. මෙහි ආදර ගෞරව වශයෙන් නැවත නැවත පුන පුනා කියන ලදී.
**උළාරාය** යනු උතුම් වූ, ශ්‍රේෂ්ඨ වූ, **කොවා හං භො** යනු පින්වත ශ්‍රමණ ගෞතමයන්ට පැසසීමෙහි මා කවරෙක්ද, **කො ච සමණං ගොතමං පසංසිස්සාමි** යනු කවර කරුණකින් පසසන්නෙම්ද, **පසත්‍ථ පසත්‍ථො** යනු සියලු ගුණයන් මතුයෙහි හැසිරෙන්නා වූ සියලු ලෝකයා විසින් පසස්නා ලද තමන්ගේ ගුණයන් විසින්ම ප්‍රශස්ත වූ, උන්වහන්සේට අන්‍යයන් විසින් පැසසීමක් කළ යුතු නැත්තේය. එය එසේමයි. යම්සේ සපුමලක් හෝ නිලුපුලක් හෝ පියුමක් හෝ රත්සඳුන් හෝ තමාගේ වර්ණයෙන්ම සුවඳින්ම සුවඳ වූයෙන් ප්‍රසාද එළවන්නේත් වූයේද, ඔහුට ආගන්තුක වශයෙන් එන්නා වූ වර්ණ ගන්ධයන්ගෙන් ස්තුති කටයුත්තක් නැත්තේද තව ද, යම් සේ මාණික්‍ය රත්නයක් හෝ සඳමඩල හෝ තමන්ගේ ආලෝකයෙන් ම බබළයි. වෙනත් අනුන්ගේ බැබළවීමක් අනවශ්‍යය. මෙසේ ශ්‍රමණ ගෞතම තෙමේ තමන්ගේ ගුණයෙන්ම සියලු ලෝකයාගේ පැසසීමට හිමිකම් කියන්නේ ය. ප්‍රශස්තයන් විසින්ම පසන්නා ලද නිසා ‘පසත්‍ථ පසත්‍ථ’ නම් වේ.
ප්‍රශස්තයෝ නම් කවරහුද? පසේනදි කොසොල් රජතෙම කාසි කෝසල වාසීන් විසින් ප්‍රශස්තය. බිම්බිසාර රජු අංග මගධ වාසීන් විසින් ප්‍රශස්තය. විශාලා නුවර ලිච්ඡවීහු වජ්ජි රටවැසියන් විසින් ප්‍රශස්තයෝය. පාවෙය්‍ය නුවර මල්ල රජදරුවෝ කුසිනාරාවාසි මල්ල රජදරුවෝ ද ඒ ඒ ක්‍ෂත්‍රියයන් විසින් ද, රටවැසියන් විසින් ද ප්‍රශස්තය. වංක ආදී බ්‍රාහ්මණයෝ බමුණු සමූහයා විසින් ප්‍රශස්තයහ. අනාථපිණ්ඩික ආදී උපාසක උපාසකවරුන් විසින් ප්‍රශස්තය. විශාකාව වැනි උපාසිකාවෝ නොයෙක් සියදහස් ගණන් උපාසිකාවන් විසින් ප්‍රශස්තයහ. සකුලුදායි. ආදී පරිබ්‍රාජකයෝ පරිබ්‍රාජකයන් විසින් ප්‍රශස්තය. උත්පලවණ්ණා ස්ථවිරීන් ආදී මහා ශ්‍රාවිකාවෝ නොයෙක් සියගණන් භික්‍ෂුණීන් විසින් ද, සැරියුත් ස්ථවිර ආදී මහා ස්ථවිරයෝ නොයෙක් සිය ගණන් භික්‍ෂූන් විසින් ද ශක්‍රාදීහු නොයෙක් දහස් ගණන් දෙවියන් විසින් ද, මහා බ්‍රහ්මාදී බ්‍රහ්මයෝ නොයෙක් දහස් ගණන් බ්‍රහ්මයන් විසින්ද, ප්‍රශස්තයෝයි. ඔව්හූ සියල්ලෝම දසබලයන් වහන්සේ ස්තුති කරති. වර්ණනා කෙරෙති. ප්‍රශංසා කෙරෙති. මේ නිසා භාග්‍යවත්හු ප්‍රශස්ත ප්‍රශස්තයෝමය.
**අත්‍ථවසං** යනු අර්ථානිශංසයයි. ඉක්බිති පිරිවැජි තෙමේ තමන්ගේ පැහැදීමට කරුණු පැහැදිලි කරන්නේ. **සෙය්‍යථාපි භො කුසලො නාගවනිකො** ආදිය කීහ. එහි **නාගවනිකො** යනු ඇතුන් වසන වනයෙහි ජීවත්වන නූගත් අයෙක්, මත්තෙහි වනාහි උගත් ශිල්ප ඇති පුරුෂයෙක් ‘නාගවනිකො’ යනුවෙන් ආයේය. **චත්තාරි පදානි** යනු සතර ඥාන පදයන්ය. නැණ වැළඳුම්, නුවණින් මැඩගෙන සිටි තැන් යන අර්ථයි.
**ඛත්තිය පණ්ඩිතෙ** යනාදියෙහි **පණ්ඩිතෙ **යනු නුවණැති බැවින් යුක්ත වූ, **නිපුණො** සිලුටු, සියුම් වූ බුද්ධිමතුන්, සියුම් වූ අර්ථාන්තර අවබෝධ කරගැනීමෙහි සමත් වූවන් **කතපරප්පවාදෙ** දැනගත් පරවාදයන් ඇති හා අන්‍යයන් හා කළ වාද පිළිබඳ පුරුද්ද ඇතියන්, **වාළවෙධිරූපෙ** වාළවේධී (අස්ලොමට විදීමේ සමත්) දුනු විදින්නන් හා සමාන වූවන්, වාළවේධි විය වාළං - වාලවේධි දුනුවායන් මෙන් **වොභින්‍දන්තා මඤ්ඤෙ චරන්ති** අස්ලොම් මෙන් සියුම් වූ ද, අනුන්ගේ දෘෂ්ටිගතයන් තමන්ගේ නුවණින් මථනය කරන්නවුන් බිඳින්නවුන් මෙන් හැසිරෙත් යන අර්ථයි. **පඤ්හං අභිසංකරොන්ති** තනිපද, දෙපද, තුන්පද, සිව්පද, ප්‍රශ්නයන් කෙරෙති. **වාදං ආරොපෙස්සාම** යනු දොස් නගන්නෙමු.
**නමෙව සමණං ගොතමං පඤ්හං පුච්ඡති** යනු කුමක් මෙයින් නොවිචාරත්ද, භාග්‍යවතුන් වහන්සේ වනාහි පිරිස් මැද දහම් දෙසන්නේ පිරිසෙහි හදගැස්ම බලති. මේ ක්‍ෂත්‍රිය පණ්ඩිතවරු අදහස් සැඟවුණු රහස් වූ ප්‍රශ්නයක් ඔඩොක්කුවේ තබාගෙන මෙන් ආවාහුයයි දන්නා සේක. හේ ඔවුන් විසින් නො විචාරණ ලද්දේම, මෙබඳු වූ ප්‍රශ්න විචාරීමෙහිලා මෙපමණ දොස් ඇත්තේය. විසඳීමෙහි මෙතෙක් අර්ථය. පද අකුර මෙපමණ වෙති. මේ ප්‍රශ්න විචාරීමෙන්, මෙසේ විමසන්නේ යයි මේ ආකාරයෙන් ඔඩොක්කුවේ වූවක් කොටගෙන ආ ප්‍රශ්න ධර්මකථා අතරෙහි යොදා විශේෂයෙන් දක්වන්නේය. ක්‍ෂත්‍රිය පණ්ඩිතවරු අපි මේ ප්‍රශ්නය නොවිචාළෙමුද, එය අපට ඒකාන්තයෙන් යහපතකි. ඉදින් අප විමසූයේ නම් අප ප්‍රතිෂ්ඨා විරහිත වූවන් කොට දමන්නේ යයි සතුටු වෙති.
තව ද බුදුවරයෝ නම් ධර්මය දේශනා කරන්නාහු, පිරිස වෙත මෙත් සිත පතුරුවන්නාහ. මෙත් සිත පැතිරවීම නිසා දශබලයන් කෙරෙහි මහජනයාගේ සිත පහදී. බුදුවරයෝ රුවින් අගතැන්පත් වූවාහු වෙති. දැකුම්කළු ස්වභාවය ද, මිහිරි හඬ ද, මොළොක් දිව ඇත්තාහු (එහෙයින්ම සුදු මුදු වචන ඇත්තාහු) මනාව පිහිටි දන්තාවරණ ඇත්තාහු අමා ජලයෙන් ළය තෙමන්නාක් මෙන් දහම් දෙසති. එහි ඔවුන් වෙත මෙත්සිත පැතිරවීමෙන් පහන් වූ සිත් ඇත්තන්ට මෙසේ සිතේ මෙබඳු වූ දෙපරිද්දෙකින් නො පවත්නා කථාව, නො හිස් කථාව, නෛර්යාණික කථාව කියන්නා වූ භාග්‍යවතුන් සමග විරුද්ධ කථා කියන්නට නොහැකි වන්නෙමු. තමන් තුළ පැහැදීම ඇති නිසාම ප්‍රශ්න නො විචාරති.
**අඤ්ඤදත්‍ථු** ඒකාන්තයෙන් **සාවකා සම්පජ්ජන්ති** ශරණාගමන යාමෙන් ශ්‍රාවකයෝ වෙති. **තදනුත්තරං **යනු ඒ අනුත්තර වූ **බ්‍රහ්මචරිය පරියොසානං **මාර්ග බ්‍රහ්මචරියාවගේ අවසානය වූ අර්හත්ඵලය තම අවසාන අරමුණු කොටගෙන ඔව්හූ පැවිදි වෙති. **මනං වත භො අනස්සාම** යනු පින්වත! අපි (බුදුන් වෙත) නො එළඹෙන්නෙමු නම්, එපමණකින් ඇසුරු කිරීම නො කිරිම පමණකින් නටුවෝ වූවමු. වැලි එළඹීම් පමණකින් විනාශ නොවූවෝ වෙමු යන අර්ථයි. දෙවෙනි පදය පළමු පදයාගේම සමාන තේරුමයි. **අස්සමණාච සමානා** පාපයන් නො සන්සිඳුවන ලද, නොමහණුන් වූවාම, යළි බහා නොතැබූ බැවින් **අබ්‍රාහ්මණොව** නො බමුණෝ වූවාහු, කෙලෙස් සතුරන් නො නසන ලද බැවින් **අනරභන්තො යෙව සමානා** නො රහත් වූවාහුම යන අදහසයි.
**උදානං උදානෙසි** ප්‍රීතිමය වචනයක් උදානයක් පහළ කළේය. යම්කිසි තෙලක් මැනීම් කරන්නට නොහැකිව වැගිරී යේද, එය ‘අවසෙක’ යයි කියයි. යම්කිසි ජලයක් විලෙහි රඳන්නට නො හැකි වේද, උතුරා යයි ද එය ‘ඕඝ’ යයි කියයි. මෙසේ හදවත තුළ ප්‍රීති වචන උපන් කල්හි හෘදයෙහි පවතින්නට නො හැකි වේද, අධිකව ඇතුළත නො පිහිටා (වචන මගින්) පිටත නික්මේද එය ‘උදාන’ යයි කියයි. මෙබඳු වූ ප්‍රීති වචනයක් පහළ කළේය යන අර්ථයි.
**හත්‍ථිපදොපමො** යනු ඇත් පියවර උපමාකොට ඇති ධර්මය ‘හත්‍ථි පදොපම’ නම් වේ. ඒ ධර්මය මෙපමණකින් පරිපූර්ණ විස්තරයක් නොවූයේ යයි දක්වයි. **නාගවනිකො** ඇතුන් සිටින වනයක හැසිරෙන හස්ති ශිල්පය උගත් තැනැත්තෙක්, කවර හෙයකින් මෙහි ‘කුසලො’ යන්න නො කීවේද? මත්තෙහි **යො හොති කුසලො** යන්නෙහි විභාගය දැක්වීම සඳහාය. යමෙක් යම්හෙයකින් පිවිසේද, නැතහොත් යමෙක් දක්‍ෂ වේද, හෙතෙම ඒ තාක් කෙළවරට නිෂ්ඨාවට නො ගියේද, එහෙයින් මෙහි ‘කුසලො’ යන්න නොකියා, ඉදිරියට තැබූයේය.
**වාමනිකා** කෙටි වූ, දිගින් වඩා දික් නොවූ මහ බඩක් ඇති ඇතිනියෝ, **උච්චාව නිසෙවිතං** හත් අට රියනක් උස ඇති, නුග ආදී ගස්වල කඳ පෙදෙසෙහි (ගැටෙන) ගෑවෙන, **උච්චා කාළාරිකා** උසින් යෂ්ටි සමාන පා ඇතිව උස් වූ දත් නොසම බැවින් ‘කාළාරිකා’ නම් වූද, ඔවුන්ගේ වනාහි එක් දතක් දළයක් උල්ව උඩින් පිහිටියේය. එක් දතක් (දළයක්) පහලින් පිහිටියේය. දළ දෙක සමීපව සමානව නො පිහිටියේ.
**උච්චාව දන්තෙහි ආරඤ්ජිතානි** උස නුගරුක්වල හත් අටරියනක් උසින් කඳ පෙදෙස පොරවකින් කෙටූ තැන් මෙන් දළවලින් සිඳින ලද තැන. **උච්චා කණෙරුකා නාමා** සැරයටියක් වැනි උස්වූ පා ඇතිව කණේරුවක් වැනි දළවලින් යුත් ‘කණෙරුකා’ නම් වූ ද ඔවුන්ට මොට්ටුවක් වැනි දළ ඇත්තාහූ වෙත් ල. එහෙයින් කණෙරුකා යයි කියනු ලැබේ.
**සො තිට්ඨංගච්ඡති** යනු ඒ හස්ති ශිල්පය දන්නා තැනැත්තා. මම යම් ඇතෙකුගේ පියසටහන් අනුව ආයෙම්ද, හේ මොහුම වේ. අනිකෙක් නොවේ. මම පළමුව යම්කිසි පා සටහනක් දැක වාමාතිකාවන්ගේ පා සටහනක් වන්නේ යයි නිගමනයට නො ගියෙම්ද, ඉන් මෑත දී යම් (පියවරක්) දැක කාළාරිකාවන්ගේ වන්නේ යයි හෝ කණෙරුකාවන්ගේ වන්නේ යයි නිගමනයට නො පැමිණෙත්ද, ඒ සියල්ල මේ මහ ඇත් රජුගේම පියවර යයි මහ ඇතා දැකම නිගමනයට බසී.
**එවමෙව ඛො** යන මෙහි උපමා උපමේය සන්සන්දනය වේ. ඇත් වනය මෙන්, මුල පටන් නීවරණයන්ගේ ප්‍රහාණය දක්වා ධර්ම දේශනාව දතයුතුය. දක්‍ෂ වූ හස්ති ශිල්පියා මෙන් යෝගාවචර තෙමේ ද, මහ ඇත්හු මෙන් බුදුන් වහන්සේ ද, මහත් වූ ඇත් පිය මෙන් ධ්‍යාන අභිඥාද, නාගවනිකයාගේ ඒ ඒ තැන ඇත් පා සටහන් දැක ද, වාමනිකයන්ගේ පා සටහන් වන්නේ ය. කාළාරිකාවන්ගේ කණේරුකාවන්ගේ පා සටහනක් වන්නේ යයි නිගමනයට නො ගිය බව මෙන් යෝගීහුගේ මේ ධ්‍යාන අභිඥා නම් බාහිර පිරිවැජියන්ට ද ඇත්තාහු යයි නිගමනය නො ගිය බවද, නාගවනිකයාගේ ඒ ඒ තැන මා විසින් දක්නා ලද පියසටහන් මේ මහ ඇතාගේම ය. අනිකකු ගේ නොවේයයි මහ ඇතු දැකම නිගමනයට යාම මෙන්, ආර්ය ශ්‍රාවකයාගේ රහත් බවට පැමිණීම නිගමනයට යාම යයි දතයුතුය. තව ද මේ උපමා සන්සන්දනය මස්තකයේ (ඉහළ) සිටද කිරීම සුදුසුය. මෙතැන්හි දී ද සුදුසුය. පිළිවෙළින් පැමිණියා වූ ඒ පාලි පදය ගෙන මෙතැන්හිම කරන ලදී.
එහි **ඉධ** යනු දේශය දැක්වීමෙහි නිපාතයි. ඉධ ශබ්දය සමහර තැනක ලෝකය දක්වයි. **ඉධ තථාගතො ලොකො උපපජ්ජති** යනුය. සමහර තැනක ශාසනය කියනු ලැබේ. **ඉධෙව භික්ඛවෙ සමණෙ ඉධ දුතියො සමණො** යනු සමහර තැනක ‘අවකාශය’ කියයි.
මේ අවකාශයෙහි ම සිටින්නා වූ දිව්‍ය වූ මාගේ නැවත ජීවිතය ද මා විසින් ලද්දේ ය. නිදුකාණන් වහන්ස, එපරිද්දෙන් දැන ගනු මැනව.
සමහර තැනක පද පූරණයේ පමණි. වදාළේමැයි. **ඉධාහං භික්ඛවෙ භූත්තාවී අස්සං පවාරිතො **මෙහි ලෝකය සඳහා කියන ලදී. බමුණ, මේ ලෝකයේ අර්හත් වූ සිව්සස් අවබෝධ කළා වූ භාග්‍යවතුන් වහන්සේ උපදිනේය.
එහි ‘තථාගත’ ශබ්දය මූල පරියායේ ද ‘අරහං’ යන්න විසුද්ධි මාර්ගයේ ද විස්තර කර ඇත.
**ලොකෙ උපපජ්ජති** යන මෙහි ලෝකය වනාහි අවකාශ ලෝකය, සත්ත්ව ලෝකය, සංස්කාර ලෝකයයි තෙපරිදිය. මෙහි සත්ත්වලෝකය අදහස් කරන ලදී. තව ද සත්ත්ව ලෝකයෙහි උපදනා වූ තථාගතයන් වහන්සේ දෙලොව නූපදිති. බඹලොව නූපදිති. මිනිස්ලොවෙහිම උපදිති. මිනිස් ලොව ද අන් සක්වල නූපදිති. මේ සක්වළ ම උපදිත්. එහි ද සෑම තැනෙකම නූපදිත්. පෙරදිග කජංගල නම් නියම්ගමක් වේ. එයට පසුභාගයේ මහාසාලයෝ ද එයින් මත්තෙහි ප්‍රත්‍යන්ත ජනපදයෝ වෙති. මෙයින් මධ්‍යයේ ගිනිකොණ දිසාවෙහි සල්ලවතී නම් නදිය වෙයි. එයින් මත්තෙහි ප්‍රත්‍යන්ත ජනපදයෝ වෙති. මොබින් මධ්‍යයෙහි දකුණු දෙස සේත කර්ණිකා නම් නියම්ගම වෙයි. එයින් මත්තෙහි ප්‍රත්‍යන්ත ජනපදයෝ වෙති. මෙයින් මත්තෙහි පැසුළු දෙසෙහි (බටහිර) ථූන නම් බ්‍රාහ්මණ ගම පිහිටියේ ය. ඔබින් මත්තෙහි ප්‍රත්‍යන්ත ජනපදයෝ වෙති. මොබින් මධ්‍යයෙහි උත්තර දිසාවේ උසිරද්වාජ පර්වතය පිහිටියේය. එයින් මත්තෙහි ප්‍රත්‍යන්ත ජනපදයෝ වෙති. මොබින් මධ්‍යයෙහි, යොදුන් තුන්සියයක් දිගින් වූ, පළලින් දෙසිය පනස් යොදුන් වූ, හාත්පස නවසියයක් යොදුන් වූ, මැදුම් පියසෙහි උපදියි. හුදෙක් තථාගතයන්ම පමණක් නොවෙති. පසේබුදුවරු, අග්‍රශ්‍රාවකවරු, අසූමහා ශ්‍රාවකවරු, බුදු පියා, බුදුමව, සක්විති රජු, අනෙක් මහා භෝග සම්පත් ඇති බ්‍රාහ්මණ ගෘහපතියෝ ද එහිම උපදිති.
එහි තථාගත තෙමේ සුජාතාව විසින් දුන් මිහිරි කිරි ආහාරයේ පටන්, යම්කිසි දිනක රහත් මගට පත්වේද, ඒ තාක් උපදීනම් රහත්ඵලය පැමිණි කල්හි උපන්නේ නම්, මහාභිනිෂ්ක්‍රමණයේ පටන් රහත්මග තෙක් හෝ තුසිත භවනයේ පටන් රහත්මග තෙක් හෝ දීපංකර පාදමූලයේ පටන් රහත්මග තෙක් හෝ යම්තාක් වේ ද, ඒ තාක් උපදී නම් රහත්ඵලය උපන්නේ නම් මෙහි සියල්ලට පළමු උපන් බව සඳහාම **උපපජ්ජතී** යන්න කියයි. තථාගතයෝ ලොව උපන්නේ ය යන අර්ථයි.
**සො ඉමං ලොකං** යනු ඒ භාග්‍යවත්හු මේ ලෝකය මෙවිට කිවයුත්ත නිදර්ශනය කෙරෙයි. **සදෙවකං** දෙවියන් සහිත වූයේ සදේවක නම් වේ. එසේ මාරයා සහිත වූයේ **සමාරකං** වේ. බ්‍රහ්මයන් සහිත වූයේ **සබ්‍රහ්මකං** වේ. ශ්‍රමණ බමුණන් සහිත වූයේ **සස්සමණිං බ්‍රාහ්මණිං** වේ. උත්කෘෂ්ට අන්දමින් උපන් බැවින් **පජං** නම් වේ. දෙව් මිනිසුන් සමග යන අරුතින් **සදෙව මනුස්සං** වේ. එහි සදේවක යන වචනයෙන් කාමාවචර පහේ දෙවිවරුන් ගැනේ. ‘සමාරකෙ’ යන වචනයෙන් සදෙව්ලොව කාමාවචර දෙවිවරුන් ගැනේ. ‘සබ්‍රහ්මක’ යන වචනයෙන් බ්‍රහ්මකායිකාදී බ්‍රහ්ම සමූහයා ද, ‘සස්සමණ බ්‍රහ්මණී’ යන වචනයෙන් ශාසනයට විරුද්ධ පසමිතුරු මහණ බමුණන්ගේ ගැනීම හා සමිතපාපී බාහිතපාපී මහන බමුණන්ගේ ගැනීමද වෙයි. ‘පජා’ යන වචනයෙන් සත්ත්ව ලෝකය ගැනීමද ‘සදෙව මනුස්ස’ වචනයෙන් සම්මුති දෙවියන් හා අවසේස මිනිසුන් ගැනීමද වේ. මෙසේ මෙහි පද තුනෙන් අවකාශ ලෝකය සමග සත්ත්ව ලෝකය, දෙපදයකින් ප්‍රජා වශයෙන් සත්ත්ව ලෝකයම ගන්නා ලදී.
වෙනත් ක්‍රමයකින් ද විස්තර කර ඇත - ‘සදෙව ගහණෙන’ යන්නෙන් අරූපාවචර ලෝකය ගත්තේය. ‘සමාරක ගහණෙන’ යන වචනයෙන් කාමාවචර දිව්‍ය ලෝක සයද, ‘සබ්‍රහ්මක ගහණො’ යන වචනයෙන් රූපී බ්‍රහ්ම ලෝකය ද ‘සස්සමණ බ්‍රහ්මණාදී’ යන වචනයෙන් සිව් පිරිස වශයෙන් සම්මුති දෙවිවරුන් හෝ සමග මිනිස්ලොව ද, ‘අවසෙස සියලු සත්ත්වලෝක හෝ ගන්නා ලදී.
මෙහි **සදෙවක** වචනයෙන් උඩත් පිරිසෙයින් සියලු ලොව පසක් කළ බව කියයි. නැවත යම් කෙනෙකුන්ට මාරතෙම මහානුභාව ඇත්තෙක. කාමාවචර ලෝක සයට අධිපතිය. ‘වසවර්තීය’ යන සිතක් වීද හෙතෙමේත් මොහු විසින් පසක් කරන ලදැයි විමතිය දුරුකරමින්, **සමාරකං** යනු වදාළහ. නැවත යම් අයකුට ‘බ්‍රහ්මතෙම මහානුභාව ඇත්තෙක. එක් ඇඟිල්ලකින් දස දහසක් සක්වළ ආලෝකය පතුරුවයි. නිරුත්තර වූ දැහැන් සමවත් සුවය ද විඳියි. කිම හෙතෙමේත් පසක් කරන ලදදැයි සිතක් වීද? ඔවුන්ගේ විමතිය දුරුකරනු සඳහා **සබ්‍රහ්මකං** යන්න වදාළහ. නැවත යමෙක් තුමූ මෙසේ සිතහුද? බොහෝ මහණ බමුණෝ ශාසනයට විරුද්ධ වූවාහු වෙති. කිම ඔවුහුත් පසක් කරන ලදද? ඔවුගේ විමතිය දුරු කරමින් **සස්සමණ බ්‍රාහ්මණිං පජං **යන්න වදාළහ. මෙසේ විශිෂ්ට වූවන්ගේ පසක් කළ බැව් ප්‍රකාශ කොට නැවත සම්මුති දෙවියන් ද සෙසු මිනිසුන් ද ගෙන විශිෂ්ට බෙදීම් වශයෙන් සෙසු සත්ත්ව ලෝකයා ගේ සාක්‍ෂාත් කළ බැව් ප්‍රකාශ කරමින් **සදෙව මනුස්සං** යනු වදාළහ. මේ මෙහි භවයන්ගේ අනුපිළිවෙළයි.
පුරාණාචාර්යයෝ වනාහි මෙසේ කීහ. **සදෙවකං** යනු දෙවියන් සහිත අවසේස ලෝකය, **සමාරකං** යනු මාරයා සහිත ඉතිරි ලෝකයයි. **සබ්‍රහ්මකං** යනු බ්‍රහ්මයන් සමග ඉතිරි ලෝකයයි. මෙසේ සියලු තුන් භවයට පැමිණි සත්ත්වයන් තුන් ආකාරයෙක්හිලා තුන්පදයෙක්හි ඇතුළත් කොට නැවත දෙපදයකින් ඇතුළත් කොට ගන්නාහු. **සස්සමණං බ්‍රාහ්මණි පජං සදෙවමනුස්සං **යනු කීහ. මෙසේ පස් පදයකින් හා ඒ ඒ ආකාරයෙන් තුන් ලෝකයම ඇතුළත් කළෝය.
**සයං අභිඤ්ඤා සච්ඡිකත්‍වා පවෙදෙතී** යනු **සයං** තෙමේ අනිකෙකු විසින් නො දත යුතු **අභිඤ්ඤාය** අධික වූ නුවණින් දැන යන අර්ථයි. **සච්ඡිකත්‍වා** ප්‍රත්‍යක්‍ෂ කොට, මෙයින් සැකයෙන් බලන්නන්ගේ ඉවතලෑම කරයි. **පවෙදෙති** අවබෝධ කරවයි, දන්වයි, ප්‍රකාශ කෙරෙයි.
**සො ධම්මං දෙසෙති ආදි -පෙ- පරියොසන කල්‍යාණන්ති** ඒ භාග්‍යවතුන් වහන්සේ සත්ත්වයන් කෙරෙහි කරුණාව පෙරදැරිකොට නිරුත්තර වූ විවේක සුවය හැර දමා දහම් දෙසති. එය මදක් හෝ බොහෝ සෙයින් හෝ දේශනා කරන්නෝ ආදි කල්‍යාණාදී ප්‍රකාර වූවක්ම දේශනා කරති. මුලින්ම කල්‍යාණ වූවක් ම සුදුසු වූවක් ම නිවැරදි වූවක්ම දේශනා කරති. මධ්‍යයෙහි ද එසේය. අවසානයේ දී ද කල්‍යාණ වූවක්ම යහපත් වූවක්ම නිවැරදි වූවක්ම දේශනා කරති.
එහි එම දේශනාවෙහි ආදි මධ්‍ය අවසාන ඇති ශාසනයාගේ ඇති පළමුකොට දේශනාවෙහි සිව්පදැති ගාථාවෙක ප්‍රථම පාදය ආදි නමි. දෙවැනි දෙපාදය මධ්‍ය නමි. අන්තයෙහි එක් පදය පරියෝසාන නමි. එක් අනුසන්ධියක් ඇති සූත්‍රයෙක නිදානය ආදිය වේ. ඉදමවොච යනු පරියෝසානය, දෙදෙනාගේ අතර මධ්‍යය, නොයෙක් අනුසන්ධි ඇති සූත්‍රයක ප්‍රථමානු සන්ධිය ආදියයි. අන්තයෙහි සන්ධිය අවසානයයි. මධ්‍යයේ එකක් හෝ දෙකක් හෝ බොහෝවක් මධ්‍යයයි. නැවත ශාසනයාගේ ශීල සමාධි විපස්සනා ආදි නමි. මෙසේ කියන ලදී. **කොවාදි කුසලානං ධම්මානං සීල විසුද්ධං දිටඨිච උජුකා අත්‍ථි භික්ඛවෙ මජ්ඣිමා පටිපදා තථාගතෙන අභිසම්බුද්ධා** මෙසේ වදාරන ලද ආර්ය මාර්ගය මධ්‍ය නමි. **ඵලඤ්චෙව නිබ්බාණඤ්ච** ඵලය ද නිර්වාණය පරියොසාන නමි. **තසමා තිහ ත්‍වං බ්‍රාහ්මණා එතං සාරං එතං පරියොසනං** යන මෙහි ඵලය නිවන පරියෝසානයයි කියන ලදී. **නිබ්බානොගධං ආවුසො විසාඛ බ්‍රහ්මචරියං වුස්සති නිබ්බාන පරායනං නිබ්බාන පරියොසානං’** යන මෙහි නිර්වාණය පරියෝසනයයි කියන ලදී.
මෙම දේශනාවෙහි ආදිය, මධ්‍යය, පරියොසානය, අදහස් කරයි. භාග්‍යවතුන් වහන්සේ ධර්මය දේශනා කරන්නේ ආදියෙහි ම සීලය දක්වා, මධ්‍යයෙහි මාර්ගය දක්වා කෙළවර නිවන දක්වති. එහෙයින් **සො ධම්මං දෙසෙති ආදි කල්‍යාණං, මජ්ඣෙ කල්‍යාණං**, **පරියොසාන කල්‍යාණං** යනු කියන ලද, එහෙයින් අන්‍ය ධර්ම කථිකයෙක් දහම් දෙසන්නේ නම්,
ආදියෙහි සීලය දැක්විය යුතුය. මධ්‍යයෙහි මාර්ගය ප්‍රකාශ කළ යුතුය, කෙළවර නිර්වාණය ප්‍රකාශ කළ යුතුය.{1}
**සාත්‍ථං සබ්බ්‍යඤ්ජනං** යම් හෙයකින් යමෙකුගේ දේශනාව කැඳ බත්, ස්ත්‍රී පුරුෂ ආදීන්ගේ වර්ණනාවලින් තොරව අර්ථ සහිතව නො දෙසාද, භාග්‍යවතුන් වහන්සේ වනාහි ඒ බඳු වූ දේශනාවන් හැර සතර සතිපට්ඨානාදිය ඇසුරු කළ දේශනාව දෙසන සේක් ද එහෙයින් එය අර්ථ සහිතව දේශනා කරති. නැවත යමෙකුගේ දේශනාව සමාන ව්‍යඤ්ජනයන්ගෙන්ම යුක්ත වූයේ ද සියලු අතින්ම ඔට්ඨජාක්‍ෂර රහිත බ්‍යඤ්ජනවලින් යුක්ත වූයේ ද, සියලු තැන්හි විසිරුණු සියලු නිග්ගහීතයන්ගෙන්ම යුක්ත වූයේ වේද, ම්ලේච්ඡ භාෂාවන්හි මෙන් ව්‍යඤ්ජන පරිපූර්ණත්වය නැති හෙයින් ඔහුගේ දේශනාව අබ්‍යඤ්ජන දේශනා නම් වේ. භාග්‍යවතුන් වහන්සේ වනාහි -
ශිථිලය හා ධනිතය ය ද දීර්ඝ හා හ්‍රස්ව ද, ගරුකය හා ලහුකයද සානුනාසිකව ද (දේශනා කරයි.)
මෙසේ කියන ලද දශවිධ ව්‍යඤ්ජනය හා අහෝසි නො කොට පරිපූර්ණ ව්‍යඤ්ජනයන්ගෙන්ම යුක්ත කොට දේශනා කරන සේකැයි කියයි.
**කෙවල පරිපුණ්ණං** මෙහි කෙවල යනු **පරිපුණ්ණං** අනුනාසික වචනයි. සියල්ල නො අඩු නො වැඩි කොට යන අර්ථයි. එකම දේශනාවක් වත් අපරිපරිපූර්ණ නොවේ. සියල්ල පරිපූර්ණය. **පරිසුද්ධං **යනු උපක්ලේශ රහිතය. යමෙක් මේ ධර්මදේශනාව නිසා ලාභය හෝ සත්කාරය ලබන්නෙමියි සිතා ද, එසේ දෙසාද ඔහුගේ ඒ ධර්ම දේශනාව අපරිසුද්ධ වේ. භාග්‍යවතුන් වහන්සේ නිරාමිස වූ සේක් මෙත්සිත පැතිරවීමෙන්, මෛත්‍රියෙන් මොලොක් වූ සිතින්ම, නගා සිටුවන ස්වභාවයෙහි පිහිටි සිතින්ම දේශනා කරන සේක. එහෙයින් පිරිසිදුකොට ම දේශනා කරති. **බ්‍රහ්මචරියංපකාසෙති** යන මෙහි බ්‍රහ්මචරිය නම් ත්‍රි ශික්‍ෂාවන්ගෙන් යුත් ශාසනයයි. එහෙයින් බ්‍රහ්මචරියං පකාසෙති යනු ඒ තථාගතයෝ ආදි කල්‍යාණ වූ -පෙ- පරිශුද්ධ වූ ධර්මයම දේශනා කරති. මෙසේ දේශනා කරන්නේ ත්‍රි ශික්‍ෂාවෙන් යුක්ත වූ ශාසන බ්‍රහ්මචරියාවම දේශනා කරන්නේ යයි මෙහි අරුත් දතයුතුය. **බ්‍රහ්මචරියං** යනු ශ්‍රේෂ්ඨ අර්ථයෙන් බ්‍රහ්ම වූ හැසිරීම හෙවත් බ්‍රහ්ම වූ බුද්ධාදීන්ගේ හැසිරීම යයි දතයුතුය.
**තං ධම්මං** ඒ කියන ලද අයුරු සම්පත් සහිත ධර්මය **සුණාති ගහපති වා** කුමක් හෙයින් පළමුකොට ගෘහපතියකු දක්වන්නේ ද, නිහතමානී බැවින් ද උත්සන්න බැවින් ද වේ. බොහෝසෙයින් කැත් කුලයෙන් පැවිදි වූවාහු කුලය නිසා මානය උපදවයි. බමුණු කුලයෙන් පැවිදි වූවාහු අධ්‍යාපනය (මන්ත්‍ර) නිසා මානය උපදවයි. පහත් කුලවලින් පැවිදි වූවාහු තමා ගේ පහත් ගති පැවතුම්වලින් ඍජුව සිටින්නට නොහැකි වෙයි. ගෘහපති දරුවෝ දහදිය ගලන කිහිලිවලින් යුක්තව, ලුණු පිපෙන පිටෙන් යුතුවැ බිම හාරමින් මාන දර්ප ඇත්තෝ වෙති. ඔව්හූ පැවිදි මානයක් හෝ දර්පයක් නො කොට ශක්ති පමණින් බුදු වදන් උගෙන විදර්ශනාව පිණිස කමටහන් වඩන්නාහු රහත් බැව්හි පිහිටන්ට හැකිවෙත්. තව ද ඉතිරි කුලයන්ගෙන් නික්ම පැවිදි වූවාහු නම් බොහෝ නොවෙති. ගෘහපතියෝම බොහෝ වෙත්. මෙසේ නිහතමානී බැවින් ද, උත්සන්න බැවින් ද පළමුකොට ගෘහපතියා දක්වයි.
**අඤ්ඤතරස්මිං වා** ඉතිරි කුලයන් අතරෙහි හෝ එක්තරා කුලයෙක්හි **පච්ඡාජාතො** උපන්නේ. **තථාගතෙ සද්ධං පටිලභති** පිරිසිදු දහම් අසා ධර්මස්වාමී වූ තථාගතයන් කෙරෙහි ‘ඒකාන්තයෙන් බුදුහු සම්මා සම්බුද්ධහයි’ ශ්‍රද්ධාව ලබයි. පැහැදීම වැඩෙයි. **ඉතිපටිසඤ්චික්ඛති** මෙසේ නුවණින් සලකා බලයි. **සම්බාධො ඝරාවාසො** යනු යම් විධියකින් සැටරියන් ගෙයක යොදුන් සියයක් අතරම අඹුසැමි දෙදෙනෙක් වෙසෙත් ද, එතකුදු වුවත් ඔවුන්ට සැක සහ වෙනත් පළිබෝධයන් නිසා ගෘහවාසය සම්බාධ සහිත ම ය. **රාජාපථො** යනු රාග රජස් ආදීන්ගේ උත්පත්ති ස්ථානයයි. මහා අට්ඨකථාවේ කියන ලදී. පැමිණෙන මග යයි ද, කියනු වටී. නො ලැගෙන හේතුවෙන් අභ්‍යවකාශයක් මෙනි **අබ්භොකාස** නම් වේ. පැවිදි තෙම වනාහි කුළු ගේ, රුවන් පහය, දෙව් විමන ආදී වූ වසන ලද දොර ජනෙල් ඇති වැසුණු තැනක වසන්නේ නමුත් එහි නො ලැගේ ද, නො ඇලේ ද, නො බැඳේ ද, එහෙයින් කියන ලදී. **අබ්භොකාසෙ පබ්බජ්ජා** තව ද **සම්බාධො ඝරාවාසො** කුසල ක්‍රියාවන්ට අවකාශ නැති බැවිනි. රාගාදී රජස් උපදින මගකි. රජස්වලට නො ඇසූ කසළ ගොඩක් මෙන් කෙළෙස් රජස් රැස්වන බැවිනි. පැවිද්ද අභ්‍යවකාශයකි. කුශල ක්‍රියාවන්ට කැමති සේ අවකාශ ඇති බැවිනි.
**නයිදං සුකරං -පෙ- පබ්බජෙය්‍යං** යනු මෙහි සංක්‍ෂේප කථාය. යම් මේ ත්‍රිශික්‍ෂාවන් බ්‍රහ්මචරියාවක් එක් දවසකුදු නොකඩකොට අවසාන සිතට පැමිණිය යුතු බැවින් **එකන්ත පරිපුණ්ණා** නම් එක දවසකුදු සංක්ලේශ මලයෙන් මල රහිත කොට අවසාන සිතට පැමිණිය යුතු බැවින්, **එකන්ත පරිසුද්ධ** නමි. **සංඛලිඛිතං** ලියවන ලද සක්ගෙඩියක් වැනිකොට සේදූ හගෙඩියක් සමානකොට, හැසිරිය යුතු (බඹසර) **අගාරං අජ්ඣොවසනා **ගෘහ ජීවිතයෙහි වසන්නහු විසින් ඒකාන්ත පරිපූර්ණ කොට, හැසිරෙන්ට පහසු නොවේ. මම කෙස් රවුල් බහා කසට රස පෙවූ බැවින් කසාවන් වූ, බඹසර වසන්නවුන්ට සුදුසු වූ වස්ත්‍ර හැඳ පෙරවා ගිහිගෙන් නික්ම පැවිද්දට පිළිවදනේ නම් ඉතා යෙහෙක. මෙහි ගිහිගෙට හිත වූ අවශ්‍ය වූ කෘෂි වණික් කර්මාන්තාදිය ‘අගාරිය’ යයි කියනු ලැබේ. ඒවා පැවිද්දෙහි නැති බැවින් ‘අනගාරිය’ යයි දතයුතුය. ඒ පැවිද්දට **පබ්බජෙය්‍ය** පිළිපදනෙම් නම් **අප්පං වා** දහසින් බැඳි පියලි භෝගස්කන්‍ධ අල්ප වේ. දහස පටන් මහත් නම් වේ. පසුපස්සෙන් අනුව එන යන අර්ථයෙන් ඤාතිවරයා **ඤාති පරිවට්ට** නම් වේ. හේ විස්සකින් යට අල්ප වේ. විස්ස පටන් මහත් වේ.
**භික්ඛූනං සික්ඛාසා ජීව සමාපන්නො** භික්‍ෂූන්ගේ යම් අධිශීල සංඛ්‍යාත ශික්‍ෂාවක් වේද, එය ද යම් ශික්‍ෂාවෙක්හි භික්‍ෂූන් සමග ජීවත් වේද, සමාන දිවි පැවතුම් ඇත්තාහු, සභාග පැවතුම් ඇත්තාහු, වෙත් ද, ඒ භාග්‍යවතුන් විසින් පනවන ලද ශික්‍ෂාපද සංඛ්‍යාත ජීවය ද එහි හික්මෙන බැවින් පිළිපන්නේ **භික්ඛූනං සික්ඛාසාජීව සමාපන්නො** නම් වේ. ශික්‍ෂාව පරිපූර්ණ කරන්නෙක් සාජීවය ද නො ඉක්මවන්නෙක් ව, ඒ දෙකට පැමිණියේ යන අර්ථයි.
**පාණාතිපාතං පහාය** යනාදියෙහි පරපණ නැසීම පිළිබඳ විස්තරය ඉහත විස්තර කරන ලදී. **පහාය** මේ සතුන් මැරීමේ සිතිවිල්ල නම් වූ දුශ්ශීල බව දුරුකොට, **පටිවරතො හොති** ප්‍රහීණ වූ කාලයේ පටන් ඒ දුසිල්බවෙන් වෙන් වූයේ, මෑත් වූයේම වෙයි. **නිහිතදණ්ඩො නිහිත සත්‍ථො** අනුන් නැසීම පිණිස ලීයක්-මුගුරක් හෝ ආයුධයක් ගෙන නො පවත්නා හෙයින් බහා තැබූ දඬු ඇත්තෙක් ද වේ යන්නයි. තව ද මෙහි දඬු තබා සියලුම සෙසු උපකරණ සත්ත්වයින් වෙහෙසෙන බැවින් ආයුධ නමැයි දතයුතු. යම්කිසි භික්‍ෂුවක් සැරයටියක් හෝ දැහැටිදඬු කැපීම සඳහා පිහියක් හෝ කතුරක් හෝ එවැනි යමක් ගෙන හැසිරේද ඒ සතුන් මරණු සඳහා නොවේ. එහෙයින් ඒවා නිහිත දණ්ඩ නිහිතසත්‍ථ යන ගණයටම වැටේ. **ලජ්ජි** පාපය පිළිකුල් කරන ස්වභාවය වූ ලජ්ජා ස්වභාවයෙන් යුක්ත වූ, **දයාපන්නො** දයාවට මෙත්සිත් ඇති බවට පැමිණියේ, **සබ්බපාණභූත හිතානුකම්පී** සියළු සතුන් වෙතම දක්වන හිතවත් බව, අනුකම්පාව, කරුණාව ඒ මෙත් සිත් ඇති බවට පැමිණි බැවින් සියළු සත්ත්වයන් කෙරෙහිම මෙත්සිත් ඇත්තේ යන අර්ථයි. **විහරති** වාසය කරයි. ඉරියව් පවත්වයි. පාලනය කරයි.
දෙන ලද්දක්ම ගනීනුයි **දින්නාදායී** නම් වේ. සිතින් ද දෙන ලද්දක් ම කැමති වේනුයි **දින්න පාටිකංඛී** නමි. සොරකම් කෙරෙනුයි **ථෙන** නම් වේ. සොරෙක් නොවූයෙන් **අථෙන්නෙ** යනු වේ. නොසොර වූ බැවින්ම, **සුචිභූතෙන** යනු වේ. **අත්තනා **අත්බැවින්, සොර නොවූ පවිත්‍ර වූ ජීවිතයක් ඇතිවම වාසය කෙරේ යන අදහසයි.
**අබ්‍රහ්මචරියං** උසස් නොවූ හැසිරීම, උසස් වූ, ශ්‍රේෂ්ඨ වූ, බ්‍රහ්ම වූ ආචාරයෙහි හැසිරේනුයි **බ්‍රහ්මචාරී** යනු වේ. **ආරාචාරී** අබ්‍රහ්මචරියාවෙන් දුරුව හැසිරෙනසුළු, **මෙථුනා** රාගය ඉපදවීම් සමාන බැවින් ‘මෙථුනක’ යන ව්‍යවහාර ඇත්තවුන් විසින් සේවය කරන බැවින් ‘මෙථුන’ යයි කියන අසද්ධර්මයෙන්, **ගාමධම්මා** ග්‍රාම්‍ය වූ, ගම්වැසියන් ගේ ධර්මයෙන්,
ඇත්ත කියන්නේ නුයි **සච්චවාදී** නම් ඇත්තෙන්ම ඇත්තම ඇත්තටම පිහිටුවයි යන අදහසින් **සච්චසන්‍ධ** නමි. අතරින් අතර බොරු නො කියයි යන අර්ථයි. යම්හෙයකින් යම් පුරුෂයෙක් කිසිවිටෙක බොරු කියා ද, කිසිවිටක ඇත්ත කියා ද, ඔහුගේ බොරුවෙන් අනර්ථ කළ බැවින් සැබෑව සැබෑ ලෙසින් නො ගැලපේද, එහෙයින් හේ ‘සච්චසන්‍ධ’ නොවෙයි. කෙනෙකු එබඳු නොවූයේ ජීවිතය හේතුකොට ගෙන ද බොරු නොකියා ඇත්තෙන් ඇත්තම පාවිච්චි කෙරේ ද ඔහු ‘සච්ච සන්‍ධ’ නම් වෙයි. **ථෙරො** ස්ථිර වූයේ, තිරකථා ඇත්තේ යනුයි. යමෙක් කහ අලවල වර්ණය මෙන් ද, දහයියා ගොඩක සිට වූ කණුවක් මෙන් ද, අසුපිට තබන ලද කොමඩු ගෙඩියක් මෙන් ද, ස්ථිර නොවූ කථා ඇත්තේ වෙයි. එකෙක් ගලෙක ඇඳි ඉරක් මෙන් ද, ඉන්ද්‍රඛීලයක් මෙන් ද යුක්ත වූ කථා ඇත්තේ වෙයි. කඩුවෙන් හිස සිඳින කල්හි ද කථා දෙකක් නො කියයි. මෙවැනි අය ‘ථෙත’ නම් වේ. **පච්චයිකො** විස්වාස කටයුතු වූයේ ඇදහිය යුත්තේ, යන අර්ථයි. ඇතැම් පුද්ගලයෙක් විශ්වාස නොකටයුත්තේ වෙයි. මෙය කවුරුන් විසින් කියන ලදදැයි විමසූ විට අසවලා විසිනැයි කී කල්හි ඉදින් ඔහු විසින් කියන ලද නම් එයම ප්‍රමාණය. නැවත විමසිය යුත්තක් නැත. එය එසේම යයි කිවයුතු බවට පත්වේ. මෙතෙම ‘පච්චයික’ යයි කියනු ලැබේ. **අවිසංවාදකො ලොකස්ස** ඒ සත්‍යවාදී බැවින් ලෝකයා රැවටීම නො කරයි යන අර්ථයි.
**ඉමෙසං භෙදාය** යන මෙහි ‘ඉතො’ යයි කියන ලද යම් කෙනෙකුගේ සමීපයෙහි අසන ලද්ද ඔවුන්ගේ බිඳීම පිණිස **භින්නානං වා සන්‍ධාතා** කිසියම් හේතුවකින් විරසක වූ මිතුරන් දෙදෙනෙකු අතුරෙන් හෝ සමාන උපාධ්‍යයයන් අතුරෙන් හෝ මේ එකිනෙකා වෙත එළඹ, මෙබඳු කුලයෙක පවුලක උපන් දැනඋගත්කම් ඇති, ඔබට මෙය සුදුසු නො වන්නේ ය කියා ඇති, ඔබට මෙය සුදුසු නො වන්නේ ය කියා සමගි කරන්නේ **අනුප්පදාතා **සමගිය සමාදානය දැඩි කරන්නේ, සමගි වූ දෙදෙනෙකු දැක, මෙබඳු පවුලක උපන් මෙබඳු ගතිගුණවලින් යුත් වූ තොපට මෙය සුදුසුමය කියා දැඩි, තහවුරු කරන්නේ මොහුට නුයි **සමග්ගාරාමො** යයි කීයේය. යම්කිසි තැනක සමගියක් නැත් ද, එහි වසන්නට කැමති නොවේ යන අර්ථයි. ‘සමග්ගාරාමො’ යනු පෙළයි. **සමග්ගරතො** සමගි වූවන් කෙරෙහි ඇලුනේ, ඔවුන් හැර වෙන තැනකට යාමට අකමැති වේ යන අර්ථයි. සමගි වූවන් දැක විමසා සතුටු වන්නේ **සමග්ග නන්‍දි** යනුයි. **සමග්ග කරණිං වාචං භාසිතා** සමගි වූවන් කෙරේ යම් වචනයක් කියයි ද, සමගි වූවන් ම කෙරෙයි ද, වෙනත් (අහිතකර දේ නො කියයි යන අර්ථයි.)
**නෙලා** දෝෂය ඵලය යයි කියයි. මේ වචනය පිළිබඳ දොසක් නැත්තේනුයි ‘නෙලා’ නම් වේ. නිදොස් යන අර්ථයි. **නෙලංගො සෙත පච්ඡාදො** යන මෙහි කියන ලද සීලය මෙනි. **කණ්ණසුඛා** අකුරුවල යෙදීම හා ශබ්දය නිසා කණට මිහිරි වූ, ඉඳිකටුවකින් විදින්නාක් මෙන් කණට නොරිදවයි. අරුත්බර නිසා මිහිරි බවින් සියලු සිරුරෙහි කෝපය නූපදවා ප්‍රේමය උපදවයි. ඒ නිසා **පෙමනීයා** නමි. හදවතට නොගැටී දුක් නොදී සුවසේ සිතට පිවිසේ යන අරුතින් **හදයංගමා** වේ. ගුණයෙන් පරිපූර්ණව පුරයෙහි වූවෝ **පොරි** නමු. පුරයෙහි වැඩුණු අඟනක් ලෙසින් සියුමැලි වූවා යන අරුතින් ද **පොරි** නම් වේ. ‘පුරස්ස එසා’ යිද **පොරී** නමි. පුරස්ස එසා යනු නගරවාසීන්ගේ කථාවයි. නගරවාසීහු සුදුසු වූ කථා ඇත්තෝ වෙති. පියා පමණ වූවහුට ‘පිතා’ යයි ද, සොහොයුරු පමණ වූවහුට ‘භාතා’ යයි ද කියයි. මෙබඳු කථා බොහෝවිට සිත්කළු වේය යන අරුතින් **බහුජන කන්තා** නමි. බොහෝදෙනාට මනාප බැවින්, සිතේ සතුට ඇති කරත්නුයි **බහුජන මනාපා** නම් වෙයි.
කාලය කියන්නේනුයි **කාලවාදී** නමි. කියයුතු කාලය සලකා කියන්නේය යන තේරුමයි. විද්‍යමාන වූ ම සත්‍ය වූම ඇත්තක්ම කියතියි **භූතවාදී** නම් වේ. මෙලෝ පරලෝ යහපත සලසා දෙන අර්ථවත් වූවක්ම කියන්නේ යයි **අත්‍ථවාදී** නමි. නවලොව්තුරු දහම් ඇසුරු කියන්නේ යයි **ධම්මවාදී** නම් වේ. සංවර විනය ප්‍රහාණ විනය ඇසුරුකොට කියන්නේනුයි **විනයවාදී** නමි. තැන්පත් කරන ඉඩ ප්‍රමාණය නිධානයයි කියයි. නිධානයක් ඇත්තේය යන අරුතින් **නිධානවතී** නමි. හදවතෙහි තැන්පත් කරන ලද්ද තෙපුල කියන්නේ ය යන අර්ථයි. **කාලෙන** මෙසේ කියන්නේ නමුදු මම නිධන්ගත වචනයක් කියන්නෙමි’යි නො කල්හි නො කියයි. සුදුසු කල්ම බලා කියයි යන අර්ථයි. **සාපදෙසං** උපමා සහිතව, කරුණු සහිතව, **පරියත්තවතිං** පරිච්ඡේදය දක්වා යම්සේ මේ පිළිබඳව පරිච්ඡේදය පෙනේ ද මෙසේ කියන්නේය යන අර්ථයි. **අත්‍ථසංහිතං** විවිධ ක්‍රමවලින් බෙදා වෙන්කොට විභාග කරන්නෙකු විසින් ගන්නට නො හැකි බැවින් අර්ථ සම්පන්න කොට නැතහොත් ඒ අර්ථවාදී තෙමේ යම් අර්ථයක් කියා ද එය අර්ථයෙන් යුක්ත බැවින් අර්ථ යුක්ත වූ වචනයක්ම කියයි. අනෙකක් ඉවත දමා අනිකක් නො කියයි.
**බීජගාම භූතගාම සමාරම්භා** මූල බීජ, බීජ, ඵල බීජ, අග්ග බීජ, බීජ බීජ යන පස්වැදෑරුම් බීජ සමූහයාගේ ද කිසියම් නිල් තණ, ගස් ආදී වූ භූත සමූහයාගේ ද කැපීම් සිඳීම්, ආදී වෙන් කිරීමෙන් වෙන්වූයේ බැහැර වූයේ යන අර්ථයි.
**එකභත්තිකො** පාතරාස භත්ත - සායමාස භත්ත යනුවෙන් දෙපරිදි වේ. ඔවුන් අතුරෙන් උදෑසන කෑයුතු බත ඇතුළු මධ්‍යාහ්නයේ පිරිසිඳින ලද දේය. ඉතිරි සායමාස බත මධ්‍යාහ්නයෙන් උඩ ඇතුළු අරුණෙන් සීමිතය. එහෙයින් ඇළු මධ්‍යාහ්නයේ දස වරක් වැළඳුවත් ඒක භත්තික වේ. ඒ සඳහා **එකභත්තිකො** යන්න කියන ලදී. රාත්‍රී භෝජනය රත්ති නමි. එයින් වැළකුනේ **රත්තුපරතො** නමි. මධ්‍යාහ්නය ඉක්ම ගියකල්හි හිරු අස්තයට යෑම තෙක් පවතින භෝජනය ‘විකාල භෝජන’ නම් වේ. එයින් වෙන් වූ බැවින්, **විරතො විකාල භෝජනා** නම් වේ.
ශාසනයට සුදුසු නොවන බැවින්, ශාසනයට විරුද්ධ වූ පටහැනි වූ දර්ශනය **විසූක දස්සන **නම් වේ. තමන් නැටීම නැටවීම ආදී වශයෙන් කරන ක්‍රියා නෘත්‍යයෝය. ගීතයෝ ද වාදිතයෝ ද, යටත් පිරිසෙයින් මොනර නැටුම් ආදී නාට්‍යාදීන්ගෙන් යුක්ත දර්ශනයෝ **නච්ච ගීත වාදිත විසූක දස්සන** යන්නෙන් ගැනේ. තමන් නටන්නට හෝ අනුන් නටවන්නට හෝ කටයුතු කිරීම, බැලීම භික්‍ෂූන්ට නො වටී. භික්‍ෂුණීන්ට නො වටී.
මල්දම් ආදිය **මාලා** යනුයි. යම්කිසි පුෂ්පයක්, යම්කිසි සුවඳ වහනය වන යමක් ගන්‍ධං යන්නෙන් ගැනෙයි. **විලෙපනං** සිවිය වර්ණවත් කිරීම, ආලේල්ප කිරීම, එය පළඳින්නේ **ධාරණ** නම් වේ. උනු තැන් පිරවීම, කැළැල් වැසීම ආදිය **මණ්ඩන** නම් වේ. සුවඳ වශයෙන් ද ඇඟ ගැල්වීම් වශයෙන් ආලේපන වශයෙන් ද ඉවසීම **විභූසන** නම් වේ. **ඨාන** නම් කාරණයයි. යමෙක් දුසිල් සිතිවිලිවලින් ඒ මල් දැරිම ආදිය මහජනයා කරයි ද එයින් වෙන්වූයෙන් යන අරුතින් **පටිවිරතො** නම් වේ යන අර්ථයි.
**උච්චාසයනං** යනු ප්‍රමාණය ඉක්ම වූ ආසනයයි. **මහාසයනං** යනු අකැප වූ ඇතිරිලි අතුරන ලද ආසනයයි. එම ආසන පරිහරණයෙන් වෙන්වූයේ යන අර්ථයි. **ජාතරූපං** යනු රත්රන්ය. **රජතං** යනු කහවණුය. කහවණු, ලෝහ මාසක, ජතුමාසක, දාරුමාසක ආදී වශයෙන් ව්‍යවහාර වන මුදල් වර්ගයි. ඒවා පිළිගැනීමෙන් වෙන්වූයේ යන අර්ථයි. තමා වෙත තබන ලද නො ඉවසයි යන අර්ථයි.
**ආමක ධඤ්ඤ පටිග්ගහණ** යනු හාල්, වී, යව, තිරිඟු, තණහාල්, හමු, කුරහන් යන හන්වැදෑරුම් ධාන්‍ය වර්ග අමුවෙන් පිළිගැනීමෙන් වෙන්වීම, හුදෙක් මේවා පිළිගැනීම පමණක් නොව, ස්පර්ශය ද භික්‍ෂූන්ට නුසුදුසුය. **ආමක මංස පටිග්ගහණා** මෙහි වෙනත් තැනක අනුදන්නා ලද අමු මස් මාළු පිළිගැනීම ද ස්පර්ශ කිරීම ද භික්‍ෂූන්ට නො වටී.
**ඉත්‍ථි කුමාරිකා පටිග්ගහණං** මෙහි ස්ත්‍රී නම් විවාහක කාන්තාවන්ය. අනෙක් අය කුමාරිකා යන්නෙන් ගැනේ. ඔවුන්ගේ පිළිගැනීම ද ස්පර්ශය ද නො වටී. අකැපය. **දාසි දාස පටිග්ගහණ** දැසි දසුන් වශයෙන් දරුවන් පිළිගැන්නීම නො වටී. අකැපය. එහෙත් කැපකරුවෙකු, ආරාමිකයකු දෙමියි කී කල පිළිගැනුම වටී. එළු බැටළු ආදීන් පිළිගැනීම ද කෙත්වත්, අවසන්කොට ඇත්තවුන් කෙරෙහි කැප අකැප විස්තරය න්‍යාය විනය වශයෙන් විමසිය යුතු වෙයි. එහි **ඛෙත්ත** නම් වී ආදිය පුබ්බන්තය වැඩේද එයයි. **වත්‍ථු** නම් යම් තැනක අපරන්තය වැඩේද යම්තැනක ධාන්‍ය වර්ග වැඩේද එයයි. **ඛෙත්ත **නම් ඒ සඳහා සූදානම් නොකළ බිම් පෙදෙසයි. **වත්‍ථු** නම් ඉඩම් වැව් පොකුණු ආදිය ඇතුළත් වේ.
**දූතෙය්‍යං** ගිහියන්ගේ පණිවුඩ, ලියුම්, සන්දේශ ආදිය රැගෙන ඔබ මොබ යාමයි. **පහිණගමනං** ගෙයින් ගෙට යන කුඩා ගමන කියයි. **අනුයෝග** යනු ඒ දෙක කිරීමයි.
**කය වික්කයා **මිලදී ගැනීමෙන් හා විකිණීමෙන්. තුලා කූට ආදියෙහි **කූටං** යනු වංචා කිරීමයි. එහි **තුලා කූටං** යනු රූප කුට, අංගකුට, ගහණකුට, පටිච්ඡන්න කූට යයි සිව්වැදෑරුම් වේ. එහි රූපකුට නම් එක වගේ තරාදි දෙකක් ගෙන ලොකු තරාදියෙන් ගැනීමත් පොඩි තරාදියෙන් දීමත් වේ. අංගකුට නම් ගන්නාවිට පසුපසින් තරාදිය ඔසවයි. දෙනවිට ඉස්සරහින් තරාදිය ඔසවයි. ගහනකූට නම් ගන්නාවිට මුල රැහැන ගනී. දෙනවිට අග රැහැන ගනී. පටිච්ඡන්න කූට නම් තරාදිය සිදුරුකොට ඇතුළත යකඩ කුඩු බහා ගන්නේ එය පසුපස කෙරෙයි. දෙනවිට පෙරපස කෙරෙයි.
**කංස** නම් රන්තැටියයි. එය වංචා කිරීම **කංසකූට** නම් වේ. එක් රන්තැටියක් නිමවා එවැනිම රන්වන් වූ ලෝහ තැටි කීපයක් නිමකරයි. ඊට පසු ජනපදවලට ගොස් ධනවත් කුලවලට ගොස් රන්තැටි ගන්දැයි විමසයි. මිලගණන් විමසූවිට අවම අඩුම මිළට දෙනු කැමති වෙති. ඉදින් මේවායේ රන්මය බව විමසුවහොත් පරීක්‍ෂාකර බලා ගනිවු යයි කියමින් නියම රන්තැටිය උරගා පෙන්වයි. මෙසේ සියලු තැටි දී යෙත්.
**මානකූටං** මානකුට යන්න හදය භේද, සිඛීභේද, රජ්ජුභේද වශයෙන් තුන්ආකාර වේ. ඔවුන් අතුරෙන් හදයභේද නම් ගිතෙල් තලතෙල් ආදිය මනින කල ලැබේ. එවැනි දේ මනිනවිට යට සිදුරක් ඇති මිනුමකින් හෙමින් හෙමින් වත්කරයි කියා ඇතුළු බඳුනට බොහෝ වත්කර ගනී. සිඛාභේද - තල සහල් ආදිය මනිනවිට සිදුකරයි. තල සහල් ආදිය ගන්නා විට කුරුණිය සෙමින් පුරවා සෙමින් ගනියි. දෙනවිට ඉක්මණින් කුරුණිය පුරවා ඉක්මණින් දෙයි. (එවිට නියම ලෙස නොපිරේ) රජ්ජුභේදය කුඹුරු-ඉඩම් මනින කල ලැබේ. අත්ලස් නො ලබන (මිනින්දෝරුවෝ) කුඩා ඉඩම හෝ කුඹුර මහත් කොට මනිති.
උක්කෝටනාදියෙහි **උක්කොටනං** යනු හිමියා අහිමියා කිරීම සඳහා අත්ලස් ගැනීමයි. **වඤ්චනං** විවිධ උපායයන්ගෙන් අනුන් රැවටීමයි. මේ එක උදාහරණයකි. එක් වැද්දෙක් මුවෙක් ද මුව පැටියෙක් ද ගෙන ඒ. එක් ධූර්තයෙක් ඔහුගෙන් මුවා කීයද? මුවපැටියා කීයදැයි මිලගණන් විමසයි. මුවා කහවණු දෙකකි. මුවපැටවා කහවණු එකකැයි වැද්දා කියයි. කහවණුවක් දී මුවපැටවා ගෙන ටිකදුරක් ගොස් නැවත මට මුවපැටවාගෙන් වැඩක් නැත. මට මුවා දෙවයි කියයි. එසේනම් කහවණු දෙකක් දෙන්නැයි වැද්දා කියයි. මා එක කහවණුවක් දුන්නා නොවේදැයි ධූර්තයා කියයි. ඔව්. මේ මුවපැටවාද ගනුව, එසේ ඒ කහවණුව ද මේ කහවණු ද මේ කහවණුවක් අගනා මුව පැටවාදැයි කහවණු දෙකක් වන්නේයයි ඔහු කියයි. හෙතෙම යුක්තියක් කියාලයි සිතා සලකා මුවා දෙයි. (එහෙත් මුවා විකිණී ඇත්තේ එක කහවණුවකටය)
**නිකති **යෝග වශයෙන් හෝ මායා වශයෙන් හෝ පාමංග නොවූයේ (හවඩියක් නොවූ දෙය) පාමංග (හවඩියක්) යැයි ද මැණික් නොවූයේ මැණිකයි. රත්රන් නො වූයේ රන්මයි ආදී වශයෙන් සමාන දෙයකින් රැවටීමයි.
**සාවියොගො** කුටිල (වංක සිතින් කරන) ප්‍රයෝගය මෙය අල්ලස් ගැනීමාදියටම තවත් නමකි. උක්කොටන සාවියෝගය, වංචන සාවියෝගය, නිකති සාවියෝගය වශයෙන් දතයුතු. එහෙත් එය වංචාකාරි වීමමයි.
**ඡෙදන** නම් අත් පා සිඳීම් ආදියයි. **වධො** වධ නම් මරණය, ලණු ආදියෙන් බැඳීම (මාංචු දැමීම) ආදියයි. **විපරාමාසො** විපරමසය ද ගුම්බ විපරාමොසය, හිම විපරාමොසය යයි දෙපරිදිය. යමෙක් හිමවැටෙන කල හිමයෙහි සැඟවී පාරේ යන එන්නන්ගේ කොල්ල කතිද, පැහැරගනිත්ද, එය හිම විපරාමෝසයයි. යමෙක් පඳුරු ආදිය අස්සේ සැඟවී සිට පැහැරගනිත් ද මංකොල්ලකයි ද එය ගුම්බවිපරාමොසයයි. **ආලොපො** ආලොපය නම් නියම්ගම් ආදිය කොල්ලකෑමයි. **සහසාකාරො** යනු සැහැසිකම් කිරීමයි. ගෙට පිවිසි මිනිසුන්ගේ පපුවෙහි ආයුධ තබා කැමති බඩු උදුරාගැනීමයි. මේ ආදි වශයෙන් අත් පා සිඳීම් - බඩු උදුරාගැනීම් ආදී සියලු සාහසික ක්‍රියාවලින් වැළකීමයි.
**සො සන්තුට්ඨො හොති** ඒ මේ භික්‍ෂුව ඉහත සඳහන් සිව්පසයෙහි දොළොස් අයුරකින් පෙන්වා ඇති, ඉතරෙතර ප්‍රත්‍ය සන්තෝෂයෙන් සමන්විත වූ භික්‍ෂුවට තුන්සිවුරු, පාත්‍රය, දැහැටිදඬු කැපීමාදිය සඳහා පිහිය, හිඳිකටුව, කාබහන, පෙරහන යන අටපිරිකර වටින්නේ යයි කියන තුන්සිවුර, පාත්‍රය, දැහැටිදඬු කපන පිහිය, ඉඳිකටුව, පටිය, පෙරහන යන පිරිකර අට භික්‍ෂුව හට වටින්නේ ය. සුදුසු වන්නේ ය.
මේ සියල්ල කය පරිහරණයට ද කුස පරිහරණයට ද, ප්‍රමාණ වෙති. කෙසේද? පළමුකොට තුන් සිවුර හැඳ පෙරවා, හැසිරෙන කල කය පරිහරණය කෙරෙයි. පෝෂණය කෙරෙයි යන අදහසින් ‘කාය පරිහාරිය’ වෙයි. සිවුරු කොණින් දිය පෙරා බොන කල ද, කෑ යුතු පලවැල ගන්නා කලද කුස පරිහරණය කෙරෙයි. පෝෂණය කෙරෙයි යන අදහසින් ‘කුච්ඡ පරිභාරිය වෙයි. පාත්‍රය ද එයින් දිය ගෙන නාන කල ද, කුටිය පිරිබඩන කල ද, කාය පරිභාරිය’ වෙයි. ආහාර ගෙන වළඳන කල ‘කුචඡි පරිභාරිය’ වෙයි. පිහිය එයින් දැහැටි දඬු කපන කල ද, ඇඳපුටුවලට වියලි, පා සිවුරු දඬු, කිළිදඬු සකස් කරන කල ‘කාය පරිහාරිය’ වෙයි. උක්දඬු කපන, පොල් ආදිය සසින කල ‘කාය පරිහාරිය’ වෙයි. ඉඳිකටුව සිවුර ආදිය මහන කල ‘කාය පරිහාර’ වෙයි. කැවුම් හෝ ගෙඩි හෝ සිඳ විඳ අනුභව කරනවිට ‘කුච්ඡිපරිහාර’ වෙයි. කාබහන (පටිය) බැඳ හැසිරෙන කල ‘කාය පරිභාරිය’ වෙයි. උක් ආදිය බැඳගන්නා කල ‘කුච්ඡි පරිහාරිය වෙයි. පෙරහන් මගින් දිය පෙරා නාන කල සෙනසුන් පිරිබඩන කල ‘කාය පරිභාර’ වෙයි. බීම සඳහා පැන් පෙරන කල ද, එයින් තල සහල් හබලපෙති ආදිය පොඟවා ආහාර වශයෙන් ගන්නා විට ‘කුච්ඡි පරිහාරිය’ වෙයි. මේ වූ කලී අටපිරිකර හිමි භික්‍ෂුවගේ පරිෂ්කාර මාත්‍රයෝය.
නැවත ශයනයට පිවිසෙන නව පරිෂ්කාරකයා හට එහි පිහිටි පසතුරණ හෝ පැන් කෙණ්ඩිය සුදුසුය. වටනේය. දස පිරිකරට හිඳිනා සම්කඩ පත්කඩය ද ඇතුළත් වේ. එකොළොස් පිරිකරවලට සැරයටිය හෝ තෙල් නැළිය ඇතුළත් වෙයි. දොළොස් පිරිකරවලට කුඩය හෝ වහන්සඟල ඇතුළත් වේ. තව ද මොවුන් අතුරෙහි අෂ්ටපරිෂ්කාර තෙමේ එයින්මැ සතුටු වෙයි. අන්‍යයෝ අසතුටු වෙති. වැඩිපුර ආශා ඇත්තවුන් මහා තණ්හාධිකයෝ යැයි නො කිවයුතුය. මොවුහු ද අපිස් බවින් සතුටු වූවාහු මැ සුහර වූවාහු මැ සැහැල්ලු පැවැතුම් ඇත්තාහු මැ වෙති. භාග්‍යවතුන් වහන්සේ වනාහි මේ සූත්‍රය ඔවුන් සඳහා නො වදාළහ. එය එසේමය. හෙතෙම කුඩා පිහිය ද, ඉඳිකටුව ද, පෙරහන ද, පාත්‍රය ඇතුළත තබා, පාත්‍රය උරහිස එල්වා, තුන්සිවුර ශරීරයෙහි පොරවා තමන් කැමති වූ යම්තැනකට සුවසේ නික්ම යයි. පෙරළා අවුත් ගතයුත්තක් ඔහුට නොවේ. මෙසේ මේ භික්‍ෂූන්ගේ සැහැල්ලු පැවැතුම් දක්වමින් භාග්‍යවතුන් වහන්සේ **සන්තුට්ඨො හොති කාය පරිභාරිකෙන චීවරෙන** ආදිය වදාළහ.
එහි **කාය පරිහාරිකෙන** කය පරිහරණයට, පමණ වූ, **කුච්ඡි පරිහාරිකෙන** කුස පරිහරණයට ප්‍රමාණ වූ, **සමාදායමෙව පක්කමති **ඒ අටපිරිකර වූ සියල්ල ගෙන කය පමණක් රැගෙන යයි. මගේ විහාරය, මගේ පිරිවෙන - මගේ දායකයෝ, යයි ඔහුගේ ඇලීමක් බැඳීමක් නැත. හෙතෙම දුනුදියෙන් මිදුණු ඊතලයක් මෙන් රැළින් වෙන් වූ මහ ඇතෙකු මෙන්, කැමති කැමති සෙනසුන්, වනලැහැබ්, රුක්මල්, අළුත් අළුත් පර්වත ප්‍රාන්ත, පරිභෝග කරමින් හුදෙකලාව සිටී. හුදෙකලාව හිඳී. සියළු ඉරියව්වල දෙවැන්නෙක් රහිත වූයේ හුදෙකලා වූයේ (සැරිසරයි).
සිව්දිග කැමති පරිද්දෙන් හැසිරෙන්නේ නොහොත් සිව්දිග බ්‍රහ්මවිහාර පතුරවමින්, සංස්කාරයන් කෙරෙහි නොගැටෙන්නේ වේ. කුදු මහත් ප්‍රත්‍යයෙන්, සතුටුවන්නේ, උපද්‍රවයන් (බාහිර සතුන්ගෙන් සිදුවන උපද්‍රවයන් ද අභ්‍යන්තරිකව කාමච්ඡන්‍දාදී උපද්‍රවයන් ද) වීර්යයෙන් ඉවසමින්, තැති ගැනීම් රහිතවැ, කඟවේණෙකු මෙන්, හුදෙකලා වූයේ හැසිරෙන්නේ ය.
මෙසේ වර්ණනා කරන ලද කඟවේණෙකු හා සමාන බවට පැමිණේ.
දැන් ඒ සඳහා උපමාවක් දක්වන්නේ **සෙය්‍යථාපි** ආදිය කීහ. එහි **පක්ඛි සකුණො** පියාපත් ඇති ළිහිණියෝ, **ඩෙති** පියාසර කරයි. මෙය වූ කලී කෙටි අරුතයි. ලිහිණියෝ නම් අසවල් ප්‍රදේශයේ ගසක පැසුණු ඉදුණු ගෙඩි ඇතැයි දැන නන් දෙසින් එහි අවුත්, නිය, හොට ආදියෙන් ඒ ගසේ ගෙඩි කති. විසුරුවා දමති. මේවා අදටය. මේවා හෙටට යයි ඔවුන් තුළ අදහසක් නැත. ගසේ ගෙඩි ඉවර වූ කල ගසෙහි පදිංචි නොවෙති. එහි පියාපත් හෝ නිය හෝ තුඩා නො තබති. ඒ ගස පිළිබඳව ආශා රහිතව, යමෙක් යම් දිසාවක් කැමති වේද, සිය පියාපත් බර පමණක් ඇතිවම එහි පියාඹා යෙති. එපරිද්දෙන් භික්‍ෂුව ද ඇලුම්රහිත වූයේ ආශා රහිත වූයේ අටපිරිකර පමණක්ම ගෙන නික්ම යන්නේ ය. **අරියෙන** නිදොස් වූ, **අජ්ඣත්තං** සිය ආත්ම භාවයෙහි **අනවජ්ජසුඛං** නිදොස් සුවය,
**සො චක්ඛුනා රූපං දිස්වා** මේ ආර්ය වූ සීලස්කන්ධයෙන් යුක්ත වූ භික්‍ෂුව චක්ඛු විඥානයෙන් රූපයක් දැක යන අර්ථයි. අනෙක් පදවලින් කිවයුතු සියල්ල විශුද්ධි මාර්ගයෙහි කියන ලදී. **අබ්‍යාසෙකසුඛං** කෙලෙසුන් විසින් නො විසුරුණු නො ඉසින ලද සුවය, ඉන්‍ද්‍රිය සංවරයෙන් උපන් සුවය රූපාදී අරමුණු පිළිබඳව දැකීම් පමණකින් උපන් බැවින්, සිත අවිකීර්ණ (නොවිසිරීම) වේ. **සො අභික්කන්තෙ පටික්කන්තෙ** යනු සිත හයවෙනි කොට ඇති ඉන්‍ද්‍රියයන් ගේ සංවරයෙන් සංවර වූ භික්‍ෂුව ඉදිරියට යාම, පසුපසට ඊම ආදී ඉරියවු (ස්ථාන) හතේදීම මනා සිහියෙන් යුක්තව, යෝනිසෝ මනසිකාරයෙන් යුතුව නුවණින් දැන ඉටු කරන්නේ වේ. එහි යමක් කිවයුතු වන්නේ නම් ඒ සියල්ල සතිපට්ඨාන සූත්‍රයේ කියන ලදී.
**සො ඉමිනා ච** යනාදියෙන් කුමක් දක්වන්නේ ද, යමෙකුට මේ සතර ප්‍රත්‍යයෝ නැත්තාහුද ඔහුගේ අරණ්‍යවාසය සමෘද්ධ නොවේ. තිරිසනුන් හා වැද්දන් සමාන බවට පැමිණෙයි. වනයෙහි අධිගෘහිත දේවතාවෝ, මෙබඳු පව්කාර භික්‍ෂුවක් අරණ්‍යයෙහි විසීමෙන් කවර ප්‍රයෝජනදැයි භයානක ශබ්ද පතුරුවති. අත්වලින් හිස පැහැර පලායන අයුරු දක්වති. අසවල් භික්‍ෂුව වනයට පිවිස මේ මේ පව්කම් කළේ යයි අපහාසය අපකීර්තිය පතුරුවති. යමෙකුට මේ සතර ප්‍රත්‍යයෝ ඇත්ද ඔහුගේ වනවාසය සමෘද්ධ වෙයි. හෙතෙම තමන්ගේ ශීලය ප්‍රත්‍යවේක්‍ෂා කරමින් කිසි කැළලක් හෝ පැල්ලමක් නො දක්වමින් ප්‍රීතිය උපදවා එය ක්‍ෂය වශයෙන් ව්‍යය වශයෙන් සිහි කරමින් ආර්ය භූමියට බැසගනී. වනයට අධිපති දේවතාවෝ සතුටු වී ගුණ කියති. ඔහුගේ කීර්තිය දියෙහි බහාලූ තෙල් බිඳක් මෙන් පැතිරයන්නේ වේ.
එහි **විචිත්ත** හිස් වූ, අල්ප ශබ්ද, නිශ්ශබ්ද යන අර්ථයි. මේ සඳහා විභංගයෙහි **‘විවිත්තම්පි සන්තිකෙ චෙපි සෙනාසනං හොති, තඤ්ච අනාකිණ්ණං ගහට්ඨෙහි පබ්බජිතෙහි තෙන තං විවිත්තං** යයි වදාරන ලදී. මෙහි නිදාගන්නේ ද ඉඳගන්නේ ද නුයි සේනාසන නමි. ඇඳ පුටු ආදියට නමකි. ඒ සඳහා **සෙනාසනන්ති මඤ්චො’පි සෙනාසනං පීඨම්පි භිසි’පි බිම්බොහනම්පි විහාරොපි අඩ්ඪයොගොපි, පාසාදොපි හම්මීයම්පි ගුහාපි අට්ටොපි මාලො’පි ලෙණම්පි වෙළු ගුම්බොපි රුක්ඛමූලම්පි මණ්ඩපොපි සෙනාසනං යත්‍ථ වා පන භික්ඛූ පටික්කමන්ති සබ්බමෙතං සෙනාසනං’** යනුවෙන් වදාළහ. තව ද විහාරය, අඩ්ඪයොග, (ගුරුළු පියාපත් වැනි සෙවෙනි ඇති ගේ) ප්‍රාසාදය, සඳළු සහිත ගේ, ගුහා ය, යන මේවා විහාර සේනාසන. ඇඳ, පුටු, බිසි, බිම්බෝහන යන මේවා මංච පීඨ සේනාසන නමි. පටරෙදි, සම්කඩ, තණ ඇතිරි, පත් ඇතිරි යන මේවා සත්ථත සේනාසන නමි. යම්තැනෙක්හි භික්‍ෂුව ආපසු පැමිණෙත් ද මෙය ඕකාසන සේනාසන වේ. මෙසේ සතරාකාර සෙනසුනක් දැක්වෙයි. ඒ සියල්ල සේනාසන නමින්ම ගැනේ. නැවත ලිහිණියක මෙන් සතරදිසාවේ කැමති සේ හැසිරෙන භික්‍ෂුවට සුදුසු සෙනසුන දැක්වීම සඳහා **අරඤ්ඤං රුක්ඛමූලං** යනාදිය වදාළහ.
එහි **අරඤ්ඤං - නික්ඛමිත්‍වා බහි ඉන්‍දඛීලා සබ්බමෙතං අරඤ්ඤං** මේ භික්‍ෂුණීන්ගේ වශයෙන් ආරණ්‍ය යයි. **ආරඤ්ඤකං නාම සෙනාසනං පඤ්චධනු සතිකං පච්ඡිමං** මේ මහණහට සුදුසු වේ. ඒ සේනාසනවල ලක්‍ෂණ විශුද්ධි මාර්ගයේ ධුතංග නිර්දේශයේ දක්වයි. **රුක්ඛමූලං** ගන සෙවණලු ඇති හිස් වූ ගස්මුල, **පබ්බතං** කඳු පාමුල්, කුඩා දිය විල්වලින් ජලස්නානය කොට, සිහිල් රුක් සෙවණ යට හිඳ නන් දිගුන් වැටහෙන කල්හි සිහිල් පවනින් සැනසෙන්නහුගේ සිත එකග වේ. **කන්‍දරං** ‘යං’ යන්නෙන් ජලය කියවේ. එයින් දාරිත වූ දියෙන් බිඳුණු පර්වත ප්‍රදේශය යමක් ‘නිතබ්බ” යයි ද ‘නදී කුඤ්ජ’ යයි ද කියති. එහි රිදීපට වැනි වැලිතලාව වේ. ඉහල මුදුනේ මැණික් වියනක් මෙන් වන ගහණය. මැණික කඳවැනිව (නිල්වන්ව) ජලය ගලා බසී. මෙවැනි කඳුරට බැස දිය බී ඇඟපත සිහිල්කොට වැලි ගොඩගසා ඊ මත පාංශුකූල සිවුර අතුරා, මහණදම් පුරන්නකුගේ සිත එකග වේ. **ගිරිගුහා** පර්වත දෙකක් අතර හෝ තනි පර්වතයක උමගක් සමාන වූ මහා ඉඩකඩක් වේ. සොහොන්බිමක හැඩරුව විශුද්ධි මාර්ගයේ දක්වයි. **වනපත්‍ථං** යනු මහජනයාගේ උපචාර සීමාව ඉක්මවා, යම්තැනක ගොවිතැන් නො කෙරේද, නො වපුරන්නේ ද එතැනයි. **දුරානමෙතං සෙනාසනං අධිවචනං **යනාදිය එහෙයින් කීහ. **අබ්භොකාසං** නො වැසුණු තැන, සමහරවිට කැමති වන්නෝ සිවුරු කුටියක් කර වෙසෙති. **පලාල පුඤ්ජං** පිදුරු රැස, මහත් පිදුරු ගොඩකින් පිදුරු ඇද ලෙන් වැනි වාසස්ථානයක් කරති. ගස් පඳුරු ආදිය මත පිදුරු යොදා ඒ යට හිඳ මහණදම් පුරති.
**පච්ඡා භත්තං** බතට පසුව, **පිණ්ඩපාත පටික්කන්තො** පිඬුසිඟා යාමෙන් වෙන්වූයේ, වැළකුනේ, **පල්ලංකං ආභුජිත්‍වා** ඌරු බද්ධාසනය බැඳ **උජුං කායං පණිධාය** ශරීරය කෙලින් තබා, දහඅටක් වූ කොඳුඇට කොනින් කොන පිහිටුවා, මෙසේ සිටින්නහුගේ සම්-මස්-නහර නො නැමී කෙළින් සිටී. එකල්හි ඔහුට වරින් වර වේදනා නූපදියි. වේදනා නූපදනා කල්හි සිත එකඟ වෙයි. කමටහන නො පෙරළෙයි. කමටහන් වැඩීමට තරවීමට පැමිණෙයි.
**පරිමුඛං සතිං උපට්ඨපෙත්‍වා **කර්මස්ථානයට අභිමුඛව සිහිය පිහිටුවා, මුඛ සමීපයෙහි හෝ කොට යන අර්ථයි. විභංගයෙහි **අයං සති උපට්ඨිතා හොති සුපට්ඨිතා, නාසිකග්ගෙවා මුඛ නිමිත්තෙ වා තෙන වුච්චති පරිමුඛං සතිං උපට්ඨපෙත්‍වා’** යනුවෙන් කීහ. නොහොත් **පරීති පරිග්ගහට්ඨො මුඛන්ති නීන්‍යානට්ඨො - සතීති උපට්ඨානට්ඨො තෙන වුචචති පරිමුඛං සතිං’** මෙසේ පටිසම්භිදා මාර්ගයෙහි කී නයින් ද මෙහි අර්ථ දතයුතු. ගන්නා ලද හා නික්මයාම ඇති සිහිය ඇතිව, යනු කෙටි අදහසයි.
**අභිජ්ඣං ලොකෙ** යනු බිඳීම් අර්ථයෙන් පංච උපාදානස්කන්‍ධ ලෝකයයි කියයි. එහෙයින් පංච උපාදානස්කන්‍ධයන් කෙරෙහි රාගය දුරුකොට, කාමච්ඡන්දය සිඳ දමා යනු මෙහි අර්ථයයි. **විගතාභිජ්ඣෙනාති** සිඳ දැමීම් වශයෙන් ප්‍රහීණ බැවින් පහවූ අභිධ්‍යාව ඇතිව චක්ෂුර් විඥානය සමාන වුයේ නොවේ යන අර්ථයි. **අභිජ්ඣාය චිත්තං පරිසොධෙති** යනු අභිධ්‍යාවෙන් සිත සම්පූර්ණයෙන් මුදයි. යම්සේ අභිධ්‍යාව මුදන්නේත් නැවත නොගන්නේත් යන අර්ථයි. මෙසේ කරන්නේය යන අදහසයි. **බ්‍යාපාද පදොසං පහායාති** ආදියෙහි ද මේ ක්‍රමයයි.
මෙයින් සිත විකෘතියට පැමිණෙයි. කුණු කසළ ආදිය මෙන් පළමු ස්වභාවය හරී. **බ්‍යාපාදො** විකාරයට පැමිණීමෙන් දූෂ්‍ය වෙයි. අනුන් හෝ දූෂ්‍ය කෙරෙයි. විනාශ කෙරෙයි. **පදොසො** මේ දෙකින්ම ක්‍රෝධය හඳුන්වයි. **ථීනං** සිතේ ගිලන් බවයි. **මිද්ධං** සිතිවිලිවල ගිලන් බවයි. ථීනයද මිද්ධයද **ථීනමිද්ධං** නමි. **ආලොක සඤ්ඤී** යනු දහවල් දුටු එළිය රාත්‍රියෙහි ද හැඳිනීමෙහි සමත් වූ, පහ වූ නීවරණ ඇති. පිරිසිදු වූ සංඥාවෙන් යුක්ත වූයේ **සතො සම්පජානො** සිහියෙන් ද නුවණින් ද සමන්විත වූ, මේ දෙකම ආලෝක සංඥාවට උපකාර වේ. සිත විසිරී යන උද්ධච්චයද සැක සංකා ඇති කුකුස් බවද **උද්ධච්ච කුක්කුච්ච** වේ. **තිණ්ණවිචිකිච්ඡො** සැකය දුරුකොට, සැකය ඉක්මවා සිටියේ, මේ කෙසේද? මෙය පවතින්නේ ද? නො පවතින්නේද යන්න **අකථංකථී** නම් වේ. **කුසලෙසු ධම්මෙසු** නිවැරදි ධර්මයන්හි, මොව්හූ කුසලයෝද? කුසල් වන්නේ කෙසේද? ආදී වශයෙන් සැක නො කරයි යන අර්ථයි. මේ මෙහි කෙටි සටහනයි. නැවත මේ නීවරණයන්හි වචනාර්ථ ලක්‍ෂණාර්ථ භේදයෙන් යමක් කිවයුතු වේද ඒ සියල්ල විශුද්ධි මාර්ගයෙහි දැක්වේ.
**පඤ්ඤාස දුබ්බලී කරණෙ** මෙම පංච නීවරණ ඉපදීමෙන් නුපන් ලෞකික ලෝකෝත්තර ප්‍රඥාවට උපදින්ට ඉඩ නොදේ. උපන්නා වූ අෂ්ට සමාපත්ති හෝ පංච අභිඥාවන් මුලින් උපුටා හෙලති. එහෙයින් ප්‍රඥාව දුර්වල කෙරේ යයි කියනු ලැබේ. **තථාගතපදං ඉතිපි** යනු මෙය තථාගතයන්ගේ ඤාණපදය ඤාණ වලඤ්ජනය නුවණින් ඇක්මුණු තැනයයි කියනු ලැබේ. **තථාගත නිසෙවිතං** තථාගතයන් වහන්සේගේ නුවණ නමැති ඉළයෙන් ගටනා ලද තැනෙකි. **තථාගත රඤ්ජිතං** යනු තථාගතයන්ගේ නුවණ නමැති දළයෙන් ඉරි ඇඳි තැනෙක.
**යථාභූතං පජානාති** ස්වභාව වූ පරිද්දෙන් දැනගනී. **නත්‍ථෙවතාව අරියසාවකො නිට්ඨං ගතො හොති** මේ ධ්‍යානාභිඥා බාහිරකයන් හා සාධාරණයෝය. ඒ තාක් නිමාවට නො ගියේ වෙයි. මාර්ග ක්‍ෂණයෙහිද අවසන් නො කළ කටයුතු ඇති බැවින් ඒ තාක් නිමාවට නොගියේ වේ. **අපි ච ඛො නිට්ඨං ගච්ඡති** නැවත ද වනාහි මාර්ග ක්‍ෂණයෙහි මහා ඇතු දක්නා වූ නාග වනිකයා මෙන් භාග්‍යවතුන් වහන්සේ සම්‍යක් සම්බුද්ධයහයි මේ ආකාරයෙන් තුන් රුවන්හි නිමාවට යෙයි.
**නිට්ඨංගතො හොති **මෙසේ මාර්ග ක්‍ෂණයෙහි නිෂ්ඨාවට යන්නේ අර්තහත් ඵල ලක්‍ෂණයෙහි අවසන් කළ සියලු කිස ඇති බැවින් හැම අයුරකින්ම තුන්රුවන්හි නිමාවට ගියේ වේ. ඉතිරිය සියලු තන්හි ප්‍රකට අර්ථ ඇත්තේය.
මහාහත්ථිපදොපම සූත්‍ර වර්ණනාව
**එවම්මෙ සුතං** යනු මහා හත්‍ථිපදොපම සුත්‍රයයි. එහි **ජංගලානං** යනු මහාපොළොවෙහි හැසිරෙන්නා වූ, **පාණිනං** පා සහිත ප්‍රාණීන්ගේ, **පද ජාතානි** පදයෝ, **සමොධානං ගචඡන්ති** රැස්වීමට සහභාගිවීමට යති. **අග්ග මක්ඛායති** යනු ශ්‍රේෂ්ඨ යයි කියනු ලැබේ. **යදිදං මහන්තන්නෙ** යනු මහත් බැවින් අග්‍රයයි කියනු ලැබේ. ගුණ වශයෙන් නොවේ යන අර්ථයි. **යෙ කෙචි කුසලා ධම්මා** කිසියම් ලෞකික ලෝකෝත්තර කුශල ධර්මයෝ, **සංගහං ගචඡන්ති** මෙහි සතරාකාරයකින් සංග්‍රහ කෙරේ. සජාති සංග්‍රහ, සඤ්ජාති සංග්‍රහ, කිරිය සංග්‍රහ, ගහණ සංග්‍රහ යන වශයෙනි. ‘සියළු ක්‍ෂත්‍රියෝ එත්වා, සියළු බ්‍රාහ්මණයෝ එත්වා යනුවෙන් යොදන්නේ සජාති සංග්‍රහ නම් වේ. ‘සියලු කොසොල් රට වාසීහු සියලු මගධරට වාසීහු’ මෙසේ යොදන්නේ උපන් ප්‍රදේශ, සඤ්ජාති වශයෙනි. සියලු රියැදුරෝ සියලු ධනුර්ධරයෝ මෙසේ ක්‍රියා වශයෙන් යොදන්නේ කිරිය සංගහ නම් වේ. චක්ඛායතනය කවරේද? ස්කන්ධ ග්‍රහණයට යන්නේද, චක්ඛායතනය රූපස්කන්‍ධ ග්‍රහණයට යන්නේද? මේ ආදී වශයෙන් පවතින්නා වූ, පැවතිය යුතු වූ චක්ඛායතන, රූපස්කන්ධ, ආදී වශයෙන් සංග්‍රහ කරන මෙය ගහණ සංග්‍රහ නම් වේ. මෙතැන්හි දී මෙයම අදහස් කරන ලදී.
තව ද **චතුන්නං අරිය සච්චානං කති කුසලා කති අකුසලා, කති අඛ්‍යාකතා** යන ප්‍රශ්නය විසඳීමෙහි, **සමුදය සච්චං අකුසලං, මග්ග සච්චං කුසලං, නිරොධ සච්චං අඛ්‍යාකතං** යනුවෙන් ආ හෙයින් චාතුර්භූමික කුසලයම සත්‍යයන් දෙකක් භජනය කරන්නේ නොවේද? ඉක්බිති කුමක් හෙයින් මහා තෙරුන්වහන්සේ චතුරාර්ය සත්‍යයන්ගේ ග්‍රහණයට යන්නේ යයි වදාළ සේක් ද සත්‍යයන්ම ඇතුළත් බැවිනි.
යම්සේ **සාධිකමිදං භික්ඛවෙ දියඩ්ඪං සික්ඛාපදසතං අන්‍වද්ධමාසං උද්දෙසං ආගච්ඡති යත්‍ථ අත්‍ථකාමා කුලපුත්තා සික්ඛන්ති තිස්සො ඉමා භික්ඛවෙ සික්ඛා අධිසීල සික්ඛා**, **අධි චිත්ත සික්ඛා**, **අධි පඤ්ඤා සික්ඛා’ **යන මෙහි සාධක දෙඅඩ ශික්‍ෂා පද සියය එක් අධිශීල ශික්‍ෂාවම වෙයි. ඒ මගින් හික්මෙන්නේ ද, ත්‍රිවිධ ශික්‍ෂාවම හික්මෙන්නේ යයි දක්වයි. ශික්‍ෂාවන්ට ඇතුළත් බැවිනි. තව ද එක් ඇත් පියවරක සතර කොටසින් එක් කොටසක බැසගත්තා වූ ද, දෙවැනි තුන්වැනි සිවැනි කොටස්වල බැසගත්තා වූ ද, හිවල් - සා - මුව ආදීන්ගේ සෑම පා සටහනක්ම ඇත් පා සටහනෙහි ඇතුළත් කළ හැකිවාක් මෙන්, ඇත් පා සටහනින් නො මිදී එය ඇතුළටම ඇතුළත් වූ හෙයිනි. එපරිද්දෙන් ම, එකක් වූ ද, දෙකක් වූද තුනක් වූද සතරක් වූ සත්‍යයන්හි නැතිනම් චතුරාර්ය සත්‍යයන්හි සියලු කුසල ධර්මයන් චතුරාර්ය සත්‍යයෙහි ඇතුළත් කළ හැකි වන්නේ ය. ඒ සඳහා **සබ්බෙ තෙ චතුසු අරිය සච්චෙසු සංගහං ගච්ඡන්ති** යන්න වදාළහ.
**දුක්ඛ අරිය සච්චෙ** ආදී උද්දේස පදයන්හි ද, **ජාති පි දුක්ඛා** ආදී වූ නිර්දේශ පදයන්හි ද යමක් කිවයුතු ද ඒ සියල්ල විශුද්ධි මාර්ගයෙහි කියන ලද්දේමය. එසේ වුවද මෙහි දේශනානුක්‍රමය දතයුත්තේය.
යම්සේ දක්‍ෂ වූ කුලුපොත්තෙක් හොඳින් වැඩුණු උණගසක් දැක සතරට කපා, එයින් තුන්කොටසක් තබා එක් කොටසක් ගෙන, කොටස් පහකට සිඳින්නේද, එයින් සතරක් තබා එකක් ගෙන පලමින් පතුරු පහක් කරන්නේද, එයින් සතරක් තබා එකක් ගෙන එයද බඩ පැත්ත හා පිටපොත්ත පැත්ත වෙන්වන සේ දෙකට පලයිද, එසේ පිටභාගය තබා බඩපැත්ත ගෙන එයින් සුමුඟු (කුඩා පෙට්ටි) විජිනිපත්, තල්වට, තල්අතු (වටාපත්) ආදී නන් වැදෑරුම් භාණ්ඩ කරන්නේ ද, වෙනස් කරන්නේ ද, හෙතෙම ඉතිරි පිට කොටස ද, ඉතිරි කෑලි සතර ද, ඉතිරි උණ කොට කෑලි හතර ද අනෙක් පතුරු කොටස් තුන ද, කර්මාන්ත සඳහා ප්‍රයෝජනයට නොගන්නේ යයි නො කිව යුතුය. එක්වරම ප්‍රයෝජනයට නොගත හැකිය. ක්‍රමයෙන් ඒවා ද ප්‍රයෝජනයට ගනී.
මෙසේම මේ මහතෙරුන් වහන්සේ ද, කුලුපොත්තෙක් මහත උණ ගහක් ලැබී සතරකට කොටස් කළාක් මෙන්, මේ මහත් වූ සූත්‍රය (මාතෘකා වශයෙන්) ගෙන චතුරාර්ය සත්‍ය වශයෙන් මාතෘකා වශයෙන් තැබීය. කුලුපොත්තා තුන් කොටසක් තබා එකක් ගෙන, කොටස් පහකට වෙන්කලාක් මෙන් තෙරුන්වහන්සේ ආර්ය සත්‍ය තුනක් තබා එක් දුක්ඛ සත්‍යය පමණක් ගෙන ස්කන්ධ වශයෙන් පස් අයුරෙකින් කොටස් කළේය. නැවත ඒ කුලුපොත්තා කොටස් සතරක් තබා එක් කොටසක් ගෙන පහකට පැලුවේද, එපරිද්දෙන් තෙරුන්වහන්සේ සතර අරූප ස්කන්ධයන් තබා රූපස්කන්ධය පමණක් ගෙන විභාග කරන්නේ, සතරමහා භූතයෝ ද, සතරමහා භූතයන්ගේ උපාදාය රූපය යයි ආකාර පසෙකින් විස්තර කළහ. නැවත ඒ කුලුපොතු තෙමේ පතුරු සතර තබා එකක් ගෙන බඩ පැත්ත හා පිට පැත්ත යයි දෙකට පැලීද එපරිද්දෙන් තෙරුන්වහන්සේ උපාදාය රූපයද ධාතු තුන ද තබා එක් පඨවී ධාතුවම විභාග කරන්නාහු, අධ්‍යාත්මික බාහිර වශයෙන් දෙපරිද්දෙකින් දැක්වූහ.
යම්සේ කුලු පොත්තා පිට භාගය තබා ඇතුළු භාගය ගෙන නන් වැදෑරුම් භාණ්ඩ තැනී ද එපරිද්දෙන් තෙරුන්වහන්සේ බාහිර පඨවි ධාතුව තබා, අධ්‍යාත්මික පෘථිවි ධාතුව (පඨවි) විභාගකොට දැක්වීම සඳහා, **කතමාචාවුසො, අජ්ඣන්තිකා පඨවි ධාතු** ආදිය වදාළහ.
ඉක්බිති යම්සේ කුලු පොතු තෙමේ පිට කොටසද, ඉතිරි සතර කොටසද, ඉතිරි තුන් කොටසද අනුපිළිවෙළින් කර්මාන්ත සඳහා යොදන්නේ ද, එය එකවරටම නො හැකි වන්නේද, එපරිද්දෙන් ස්ථවිරයෝ බාහිර පඨවි ධාතුව ද ඉතිරි ධාතු තුන ද උපාදාය රූපය ද ඉතිරි අරූපස්කන්ධ සතර ද, ඉතිරි ආර්ය සත්‍ය තුන ද, පිළිවෙළින් විස්තරකොට එක්වරම දක්වන්නට නොහැක්කෝ වෙති.
තවදුරටත් රාජපුත්‍ර උපමාවෙන් ද මෙය විස්තර කරන්නට කැමතියහ.
එක් මහරජ කෙනෙකුට අතිරේක පුත්‍රයෝ දහසක් සිටියාහුය. රජු ඔවුන් පළඳින රාජාභරණ ආදිය පෙට්ටි සතරක බහා වැඩිමල් පුතාට භාර දුනි. දරුව, මේ ඔබේ සහෝදරවරුන්ගේ පළඳනා බඩුය. කිසියම් උත්සවවලදී අවශ්‍ය වී ඉල්ලුවහොත් ඔවුන්ට දුන මැනවි. ඔහු ද යහපති පියාණනි යි එසේ කරන්නෙමි යි කියා ගබඩාව විවෘතකොට එහි තැන්පත් කළේය. ඉන්පසුව එළැඹි එක් සැණකෙළි දිනක රජදරුවෝ පියා වෙත ගොස්, නැකැත් ක්‍රීඩාවලට සහභාගි වීම සඳහා අපට ආභරණ දෙන්නැයි ඉල්ලූහ. ‘දරුවනි, තොපගේ සියලු ආභරණ වැඩිමහල් සහෝදරයා භාරයේ තබා ඇත. ඒවා ඔහුගෙන් ඉල්ලා පළඳිව්’ යයි කීය.
ඔව්හූ මැනවැයි පිළිවදන් දී ඔහු වෙත ගොස් ‘අපගේ පළඳිනා බඩු ඔබ අතෙහිල. එය දුන මැනව’යි කීවාහුය. ඔහු ද ආභරණ දෙනු සඳහා ගබඩාව විවෘතකොට පෙට්ටි පෙට්ටි සතරින් තුනක් තබා, එකක් විවෘතකොට, එයින් මලු පහක් බැහැරකොට සතරක් තබා, එකක් විවෘතකොට, එයින් කරඬු පහක් බැහැරකොට සතරක් තබා, එකක් විවෘතකොට, පියන පසෙක තබා එයින් නන්වැදෑරුම් ආභරණ ඉවතට ගෙන දුන්නේය. හෙතෙම ඉතිරි කරඬු සතරින් ද, සුමුගු සතරින් ද ඉතිරි පෙට්ටි තුනෙන් ද එකවර බෙදා නොදෙයි. එහෙත් පිළිවෙළින් දේ. එක්වරම දෙන්නට නොහැකි වේ.
ඒ උපමාවෙහි මහරජු මෙන් භාග්‍යවතුන් වහන්සේ දතයුතුය. **රජා හමස්මි සෙලාති භගවා ධම්මරාජා අනුත්තරො **ජ්‍යෙෂ්ඨ පුත්‍රයා මෙන් සැරියුත් තෙරණුවන් ද දතයුතුයි. **යං ඛො තං භික්ඛවෙ, සම්මා වදමානො වදෙය්‍ය භගවතො පුත්තො ඔරසො මුඛතො ජාතො ධම්මජො, ධම්ම නිමිත්තො, ධම්ම දායාදො, නො ආමිසදායාදො සාරිපුත්ත මෙව තං සම්මා වදමානො වදෙය්‍ය, භගවතො පුත්තො නො ආමිස දායාදො** යන්න වදාරන ලදී. මෙහි දහසක් රජ පුතුන් මෙන් භික්‍ෂු සංඝයා ද, වැඩිමල් පුතු මෙන් සැරියුත් තෙරුන් ද දතයුතුය.
‘භික්‍ෂූන් සම්බන්ධ වූ අතිරේක දහසක්, කෙසේත් බිය නොවූ, නිර්වාණගාමී වූ ධර්මය දේශනා කරන්නා වූ පහ වූ කෙලෙස් ඇති සුගතයන් වහන්සේ ඇසුරු කරති.’
රජු විසින් ඒ රජදරුවන්ගේ පළඳනා පෙට්ටි හතරක බහා වැඩිමල් පුතු අත තැබුවාක් මෙන්, භාග්‍යවතුන් විසින් සිව්සස් පවසනු පිණිස සැරියුත් තෙරුන් වෙත පැවරූ කාලය දතයුතුය. **සාරිපුත්තො භික්ඛවෙ පභොති චත්තාරි අරියසච්චානි විත්‍ථාරෙන ආචික්ඛිතුං දෙසෙතුං පඤ්ඤාපෙතුං පට්ඨපෙතුං විවරිතුං විභජිතුං උත්තානි කාතුං** යන්න එහෙයින් වදාළහ.
එබඳු වූ සැණකෙළියෙහි රාජපුත්‍රයන් රජු කරා පැමිණ පළඳනා ආභරණ ඉල්වන කලක් මෙන්, භික්‍ෂු සංඝයාගේ වස් එළඹෙන සමයෙහි පැමිණ දහම් දෙසනු සඳහා අයැදි කාලය ගතයුතුය. වස් එළඹෙන දවස ළං වූ කල්හි මේ සූත්‍රය දේශනා කරන ලද්දේල. රජු විසින් දරුවනි, ඔබේ වැඩිමහල් සොහොයුරා ළඟ ම විසින් පළඳනා තබන ලදය. එහි ගොස් ඒ පළඳනා ඉල්ලා පැළඳ ගනුවයි. කල මෙන්, සම්මා සම්බුදුන් විසින්, ‘මහණෙනි, සැරියුත්-මුගලන් දෙනම සේවනය කරවු, මහණෙනි, සැරියුත් මුගලන් දෙනම භාජනය කරවු. ඔව්හූ පණ්ඩිත වූ භික්‍ෂූහුය. සබ්‍රම්සරුන්ට සේවය කරන්නාහුය’ මෙසේ දම්සෙනෙවි වෙත භික්‍ෂූන් පිටත්කර යැවීම ගතයුතුය.
රජදරුවන් රජුගේ කීම අසා වැඩිමලා වෙත ගොස් ආභරණ අයැදි සිද්ධිය මෙන්, භික්‍ෂූන් බුදු වදන අසා දම්සෙනෙවියන් වෙතැ ගොස් දම් දෙසුම අයැදීම ගතයුතුය. වැඩිමල් සොහොයුරා ගබඩාව ඇර පෙට්ටි සතරින් තුනක් බැහැර කිරීම මෙන් දම්සෙනෙවි මේ සූත්‍රය අරඹා චතුරාර්ය සත්‍යය වශයෙන් මාතෘකා තැබීම ගතයුතුය. පෙට්ටි තුනක් තබා එකක් විවරකොට එයින් සුමුගු පසක් බැහැර කිරීම මෙන්, ආර්ය සත්‍ය තුනක් තබා දුක්ඛ ආර්ය සත්‍යය ගෙන විභාග කරමින් පංචස්කන්ධය දැක්වීම ගතයුතුය. සුමුගු සතරක් තබා එකක් විවරකොට එයින් කරඬු පහක් ගැනීම මෙන්, ස්කන්ධ හතරක් තබා රූපස්කන්ධයම විභාග කරමින් සතරමහාභූත, උපාදා රූප වශයෙන් පස්කොටස දැක්වීම ගතයුතුය.
කරඬු සතරක් පසෙක තබා එකක් විවරකොට පියන පසෙක තබා, අත්පළඳනා, පා පළඳනා ආභරණ දීම මෙන්, මහා භූතයන් ද එක් උපාදා රූප ද තබා, එක් පෘථුවි ධාතුව විභාග කරමින් පළමුව බාහිර පියන මෙන් තබා අධ්‍යාත්මික පඨවි ධාතුව ගෙන එහි නානා ස්වභාව විසි ආකාරයකින් දැක්වීම පිණිස, **කතමාචාවුසො අජ්ඣත්තිකා පඨවි ධාතු** යනාදිය ඉදිරිපත් කිරීම සැළකිය යුතුය.
නැවත ඒ රජපුතුගේ ඒ කරඬු සතරින් ද සුමුගු සතරින්ද පෙට්ටි තුනකින් ද පසුව පිළිවෙළින් ආභරණ දීම මෙන් ඉතිරි මහාභූත තුන, උපාදාන රූපය, සතර අරූපස්කන්ධ, තුන් ආර්ය සත්‍ය පිළිවෙළින් විස්තර විභාග කිරීම දතයුතුය.
නැවත **කතමා චාවුසො අජ්ඣත්තිකා පඨවිධාතු.** එහි **අජ්ඣත්තං පච්චත්තං** යන දෙක ස්ව සන්තානයට නමකි. **කක්ඛලං** තද වූ, **ඛරිගතං** පරුෂ වූ, **උපාදින්නං** කර්ම සමුට්ඨාන රූපයම නොවේ. අවිශේෂයෙන් වනාහී ශරීරට්ඨිකයාගේ ගැනීමයි. ශරීරට්ඨිකයාගෙ වනාහි උපාදින්න හෝ අනුපාදින්න හෝ වේවා, ආදින්න, ගහිත, පරාමට්ඨ වශයෙන්, සියල්ල උපදින්න නම් වේ. **සෙය්‍යථිදං කෙසා ලොමා - උදරීයං කරීසං** යන මෙය ධාතු කර්මස්ථානික කුලපුත්‍රයාගේ අධ්‍යාත්මික පෘථුවි ධාතුව වශයෙන් පළමුකොට කර්මස්ථානය විභාග කරන ලදී. මෙහි වනාහි (මනසිකාරය මෙනෙහි කිරීම පටන්ගෙන, විදර්ශනාව වඩා රහත්බව ලැබගනු කැමැත්තකු විසින්, යමක් කළයුතු ද, ඒ සියල්ල විශුද්ධි මාර්ගයෙහි විස්තර කරන ලද්දේ ය. ‘මත්‍ථලුංගය’ වනාහි මෙහි පෙළ නො ආයේය. එය ද ගෙන විශුද්ධිමාර්ගයෙහි කී ආකාරයෙන්ම පැහැසටහන් ආදී වශයෙන් විභාගකොට මෙය ද අචේතන වූ අව්‍යකෘත වූ ශුන්‍ය වූ පෘථිවි ධාතුවම යැයි මෙපරිද්දෙන් සිහිකටයුත්තේ ය. **යං වා පනඤ්ඤම්පි** මෙය ඉතිරි තුන් කොටසෙහි යෙදුනා වූ පෘථුවි ධාතුව ගැනීම සඳහාම කියන ලදී.
**යා චෙව ඛො පන අජ්ඣත්තිකා පඨවි ධාතු** යනු කියන ලද පරිද්දෙන් අධ්‍යාත්මික පඨවි ධාතුව හා **යාච බාහිරා** විභංගයෙහි **අයො ලොභං තිපුසීසං** යකඩ (ලෝහ) ගුලි, ඊයම්, ඇලුමිනියම් යනාදී වශයෙන් හා බාහිර වූ යම් පෘථුවි ධාතුවකුත්
මෙතෙකින් තෙරුන් විසින් අධ්‍යාත්මික පෘථුවි ධාතුව නොයෙක් ස්වභාවයෙන් විසි ආකාරයකින් විස්තර වශයෙන් දක්වා ඇත. බාහිර පෘථුවි ධාතුව කෙටියෙන් දක්වන ලද්දේ ඇයි? යම් හෙයකින් යම් තැනෙක්හි සත්ත්වයන්ගේ ආලය නිකාන්තිය ප්‍රාර්ථනාව, බැසගැනීම, ග්‍රහණය, පරාමර්ශය, බලවත් වේද, එහි ඒ ආලය ආදීන්ගේ දුරුකිරීම, උදුරා දැමීම පිණිස බුදුවරයෝ හෝ බුද්ධශ්‍රාවකයෝ විස්තර කථාව කියති. සමහරවිටක බලවත් නො වේද එහි කළයුතු දෙයක් නැති හෙයින් කෙටියෙන් කියති. යම්සේ ගොවියෙක් කුඹුරක් සාන්නේ යම් තැනකද එහි මුල්බිස්ස බලවත් වී නගුල නවතීද එහිදී ගොනුන් තබා පස් ඉවත්කොට මුල්බිස්ස සිඳිමින් බොහෝ වෑයම් කෙරේද, යම්තැනෙක එවැනි මුල් නැත්ද, එහි බලවත් උත්සාහ නොකරමින් ගොනුන් පිට පහර දෙමින්, සාන්නේද මේ කරුණුද එපරිද්දෙන් දතයුතුයි.
**පඨවිධාතුරෙවෙසා** ඇවැත්නි, මෝ විවිධ වූවාම තද අරුතින් (කර්කෂ) රළු අර්ථයෙන්, පරුෂාර්ථයෙන් සමාන ලක්‍ෂණ ඇති පෘථිවි ධාතුවම යයි අධ්‍යාත්මික බාහිර වශයෙන් යොදා දක්වති. කවර හෙයින්ද? යම් හෙයකින් බාහිර වූ පෘථුවි ධාතුහුගේ සිත් නැති බව ප්‍රකට ද අධ්‍යාත්මික පෘථුවි ධාතුහුගේ එසේ නොවේද එහෙයින් බටහිර පෘථුවි ධාතුව සමග එක්වැනි වූවා, අචේතන වූවාම යයි ගන්නහු සුවසේ පරිග්‍රහය වේ. කුමක් මෙන්ද, යම්සේ දැමුණු ගොනෙකු සමග යෙදු නො දැමුණ ගවයා කීප දවසකින් විරුද්ධ වේද, කම්පා වේද, අනතුරුව කීප දිනකින් දමනයට පැමිණේද, එපරිද්දෙන් අධ්‍යාත්මික පෘථුවි ධාතුව බාහිර පෘථුවි ධාතුව සමග එක්වැනියයි ගන්නහුට කීප දිනකින්ම අචේතනා බැවින් නොවැටහෙයි. අනතුරුව නොබෝ දිනකින් අධ්‍යාත්මික පෘථුවි ධාතුහුගේ අචේතන භාවය ප්‍රකට වෙයි. **තං නෙතං මම** ඒ මේ පෘථිවි ධාතු දෙකම මගේ නොවේ. මෙතෙම මම නො වෙමි. මෙතෙම මගේ ආත්මය නොවේ යයි මෙසේ තතු පිදි විදසුන් නුවණින් දතයුතුයි. **යථාභූතං** යථා ස්වරූපයෙන් එය අනිත්‍යාදී ස්වභාවය වේද, එහෙයින් අනිත්‍යය. දුකය. අනාත්මයයි දතයුතු.
**හොති ඛො සො ආවුසො** කුමක් හෙයින් ආරම්භ කළ සේක් ද, බාහිර ආපෝ ධාතු වශයෙන්, බාහිර පඨවි ධාතුවගේ විනාශය දක්වා එයට වඩා ඉතා විශේෂයෙන් උපාදින්න වූ ශරීරස්ථ පෘථුවි ධාතුවගේ විනාශය දැක්වීම පිණිසය. **පකුප්පතී** යනු ආපෝධාතුව සංවට්ට කාලයේ වැඩෙනුයේ කිපෙයි. **අන්තරහිත තස්මිං සමයෙ බාහිරා පඨවි ධාතු හොති **යනු එකල්හි කෝටි සියදහසක් සක්වළ කරදියෙන් යටවන්නේ ජලය හා අනුගතව පර්වතාදී වශයෙන් පිහිටි සියලු පෘථුවි ධාතුව අතුරුදහන් වෙයි. දියව ජලය ම වේ. **තාවමහල්ලිකාය** එපමණ මහත් වූ,
**දුවෙ සතසහස්සානි** යොදුන් දෙසිය දහසක් ද, **චත්තාරි නහුතානි** නහුත සතරක් ද, **බහුලත්තෙන** බොල් බැවින්, **එත්තකං **මෙපමණ **අයං වසුන්‍ධරා** පෘථුවී තොමෝ, **සංඛාතා** ගණන් තබන ලද්දීය.
මෙසේ බොල් බැවින් මහත් වූ, පුළුලින් කෙළසිය දහසක් සක්වළ පමණ වූ **අනිච්චතා** ඇතිව නැතිවන බව **ඛය ධම්මතා** ක්‍ෂයට යන ස්වභාව ඇති බව, **විපරිනාම ධම්මතා** ප්‍රකෘතිය අත්හරින ස්වභාව ඇති බව, මේ සියලු පදයන්ගෙන් ම අනිත්‍යතා ලක්‍ෂණයම කියන ලදී. යමක් අනිත්‍යද එය දුකයි. යමක් දුකද එය අනාත්මයි යන ත්‍රිලක්‍ෂණයම ආවාහු වෙති.
**මත්තට්ඨකස්ස** මද කලක් සිටිනා වූ එහි දෙ ආකාරයකින් මේ ශරීරයේ මද කලක් සිටින බව දතයුතුයි. ‘ඨිති පරිත්තතා වශයෙන් ද සරස පරිත්තතා වශයෙන් ද වෙති. මෙහි වනාහි, මේ කය අතීත චිත්ත ක්‍ෂණයෙහි ජීවත්විය. දැන් ජීවත් නොවෙයි. මතු ජීවත් නො වන්නේ ය. අනාගත චිත්ත ක්‍ෂණයෙහි ජීවත් වන්නේ ය. දැන් ජීවත් වෙයි. පෙර ජීවත් නොවී, වර්තමාන චිත්ත ක්‍ෂණයෙහි ජීවත් වේ. පෙර ජීවත් නොවීය. අනාගතයේ ජීවත් නො වන්නේ ය.
ජීවිතේන්‍ද්‍රිය ද, ආත්ම භාවය ද, සුඛ දුඃඛ වේදනා යන මොව්හූ අසම්මිශ්‍ර වූවාහු හුදෙකලා වූවාහු එක් එක් චිත්තය හා යෙදුනාහුය. ක්‍ෂණය ඉතා කෙටි කලක් පවත්නේය.
මොහුගේ මනකල් පැවැත්ම දක්වනු වස් මේ ගාථාව කීහ. මෙසේ ඨිති පරිත්තතා වශයෙන් මදකල් සිටින බැව් දතයුතු.
නැවත ආශ්වාස ප්‍රශ්වාස ප්‍රතිබද්ධ භාවයෙන් ඔහුගේ සරස පරිත්තතා දතයුතු. සත්ත්වයන්ගේ ජීවිතය ආශ්වාස සමග බැඳී ඇත. ජීවිතය ප්‍රශ්වාස සමග බැඳී ඇත. ජීවිතය ආශ්වාස ප්‍රශ්වාස සමග බැඳී ඇත. ජීවිතය මහාභූත සමග බැඳී ඇත. ජීවිතය කබලිංකාරාහාර සමග බැඳී ඇත. ජීවිතය විඥානය සමග බැඳී ඇත. මෙය විශුද්ධි මාර්ගයෙහි විස්තර කරන ලදී.
**තණ්හූපාදිණ්ණස්ස** තෘෂ්ණාවෙන් ආදින - ගහිත - පරාමර්ශ කරන ලද **අහන්ති වා මමන්ති වා අස්මීති වා අථ ඛවස්ස නො තෙවෙත්‍ථා හොතී** යනු එකල්හි මෙසේ ත්‍රිලක්‍ෂණයට නගා බලන්නා වූ ඒ මහණ හට මේ අධ්‍යාත්මික පඨවි ධාතුවෙහි ‘මේ මම වෙමි’ යි හෝ යනාදී ත්‍රිවිධ වූ තෘෂ්ණා මාන දෘෂ්ටි ග්‍රහණය නොවේමැයි යන අර්ථයි. තව ද ආපෝ ධාතු වශයෙන් යම්සේ ද එපරිද්දෙන් තේජෝ ධාතු වායෝ ධාතු වශයෙන් ද බාහිර පඨවි ධාතුහුගේ අතුරුදන් වීම වෙයි. එහෙත් මෙහි ඉතිරි වූවාහු ද අර්ථ වශයෙන් දතයුත්තාහ.
**තං චෙ ආවුසො** මෙහි ඒ ධාතු කර්මස්ථානික භික්‍ෂූහුගේ සෝත ද්වාරයෙහි පරිග්‍රහය පිහිටුවමින්, බලය දක්වන්නේ ය. **අක්කොසන්ති **දශ ආක්‍රෝශ වස්තුවෙන් ආක්‍රොශ කරති. **පරිභාසන්ති** ඔබ විසින් මේ මේ දෙය කරන ලදී. තට ද මෙසේ කරන්නෙමු යයි වචනයෙන් පරිභව කෙරෙති. **රොසෙන්ති** හප්පයි - ගටයි. **විහෙසෙන්ති** දුක් උපදවති. සියලු ගැටීම් වචනයෙන් ම ඇති කරති. **සො එවන්ති** හෙතෙම ඒ ධාතු කර්මස්ථානික තෙමේ මෙසේ දැනගනී. **උප්පන්නා ඛො මෙ අයං** දැන් වර්තමානයෙහි උපන් බැවින් ද, සමුදාචාර වශයෙන් උපන් බැවින් ද, උපන්නීය. **සොත සම්පස්සජා** උපනිශ්‍රය විසින් ශ්‍රෝතස්පර්ශයෙන් උපන් ශ්‍රෝත ද්වාරයෙහි ජවන වේදනා, **ඵස්සො අනිච්චො** ශ්‍රෝත ස්පර්ශය තෙම්ම ඇතිවැ නැතිවන අනිත්‍යය දකී. වේදනාදීහු ශ්‍රෝත ස්පර්ශය හා එක්වම යෙදුන බව දතයුතුය.
**ධාතාරම්මණමෙව**, ධාතු සංඛ්‍යාත වූ අරමුණුම **පක්ඛන්‍දති** බසී. **පසීදති** ඒ අරමුණෙහි පහදී. මෙය බ්‍යඤ්ජන සන්ධි වශයෙන් භුම්ම වචනයි. ‘ධාතාරම්මණ මෙව’ යයි කියන ලදී. ධාතු සංඛ්‍යාත අරමුණෙහිම යන අර්ථයයි. **විමුච්චතී** යනු ධාතු වශයෙන් මෙසේ අධිමෝක්‍ෂය ලබයි. නො ඇලෙයි. දූෂ්‍ය නොවෙයි. මෙය වූ කලී සෝතද්වාර අරමුණ අපාථයට පැමිණි කල්හි මූලපරිදො ආගන්තුක, තාවකාලික වශයෙන් පරිග්‍රහ (අල්ලා ගැනීම) කරයි. එහි විස්තර කථාව සතිපට්ඨාන සූත්‍රයේ චතු සම්පජඤ්ඤ කාණ්ඩයෙහි එයි. එහි වනාහි චක්ෂු ද්වාර වශයෙන් කියන ලදැයි දතයුතු.
මෙසේ කරන ලද පරිග්‍රහය (අල්ලා ගැනීම) ඇති ධාතු කර්මස්ථානික ඇති බලවත් විදර්ශකය හට වනාහී ඉදින් චක්‍ෂුද්වාරයෙහි අරමුණ අපාථයට (ගැටීමට) පැමිණි කල්හි නුනුවණින් ආවර්ජනය උපදී ද, ව්‍යවස්ථාපනයට (වොත්‍ථපනයට) පැමිණ පැමිණ එක්වරක් දෙවරක් ආසේවනය ලැබ සිත භවාංගයට බසීද, රාගාදී වශයෙන් නො උපදීද, මෙතෙම කෙළවරට පැමිණි ශුෂ්ක විදර්ශකය. අනිකකුට රාගාදී වශයෙන් එක්වරක් ජවන් දිවෙයි. යළි ජවන් කෙළවර රාගාදී වශයෙන් මාගේ ජවන් දුවන ලදැයි මෙනෙහි කරන්නහු විසින් අරමුණ නුවණින් වෙන්කොට ගන්නා ලද්දේම වෙයි. නැවත වරක් එසේ නො දිවෙයි. අනිකකුට එක්වරක් මෙනෙහි කරන්නහුට යළි දෙවෙනිවර රාගාදී වශයෙන් දිවේමැයි. එහෙත් දෙවෙනිවර අවසන මෙසේ මාගේ ජවනය මුදන ලදැයි මෙනෙහි කරන්නෙකු විසින් අරමුණ වෙන්කොට ගන්නා ලද්දේම වේ. තුන්වෙනි වර එසේ නූපදී. මෙහි පළමුවැන්නා ඉතා තියුණු වූයේ වෙයි. තුන්වැන්නා ඉතා මදවූයේ වෙයි. දෙවැන්නාගේ වශයෙන් මේ සූත්‍රයේ ද ලටුකිකොපමානයෙහි ද, ඉන්‍ද්‍රිය භාවනායෙහි ද අථය දතයුතුය.
මෙසේ සෝතද්වාරයෙහි පරිග්‍රහ (අල්ලා ගැනීම්) වශයෙන් ධාතු කර්මස්ථානිකයාගේ බලය පවසන්නාහු **තං වෙ ආවුසො** යනාදිය කීහ. යම් හෙයකින් අනිටු අරමුණට පැමිණ, සෝත ද්වාරයෙහි ද කාය ද්වාරයෙහිද යන දෙ දොරෙහිම වෙහෙසේ ද, එහෙයින් යම්සේ කුඹුරු හිමියෙක් උදැල්ලක් ගෙන කුඹුරෙහි හැසිරෙන්නේ යම් යම් තැන්වල මැටිපිඩක් නොදී දුබල තැනම උදැල්ලෙන් බිම කොටා තණ සහිත මැටිපිඩක් දෙන්නේ ද? එපරිද්දෙන් මහතෙරුන් වහන්සේ අනාගතයෙහි ශික්‍ෂාකාමී වූ ප්‍රධන්වීර්යය කරන්නා වූ කුලපුත්‍රයෝ මේ දෙදොර සංසිඳුවා සංවරයෙහි පිහිටුවා වහාම ජාති ජරා මරණ කෙළවර කරන්නෝ ය. මේ දේශනාව මේ දෙදොරම දැඩිකොට සංවරය සඳහා දෙසූ සේක.
එහි **සමුදාචරන්ති** උපක්‍රම කෙරෙති. **පාණි සම්ඵස්සෙන **අතුල් පහරින්, සෙස්සෙහි ද මේ ක්‍රමයමැයි. **තථාභූතො** එබඳු ස්වභාව ඇති, **යථාභූතස්මිං** යම් ස්වභාවයක් ඇති, **කමන්ති** පවතිත්. **එවං බුද්ධං අනුස්සරතො** යනාදියෙහි ‘ඉතිපිසො භගවා’ යනාදී ක්‍රමයෙන් සිහි කරන්නේ බුදුන් ම සිහිකරති. ‘මුත්තං ඛො පනෙතං භගවතා’ යනුවෙන් සිහි කරන්නේ ද බුදුන් සිහි කෙරේමැයි. ‘සවාක්ඛාතා භගවතා ධම්මො’ ආදී වශයෙන් සිහි කරන්නේ ධර්මය සිහිකරයි. කකචූපමොවාදය සිහි කරන්නේ ධර්මය ම සිහිකෙරෙයි. ‘සුපටිපන්නො’ යනාදී වශයෙන් සිහිකරන්නේ සංඝයා සිහි කරයි. කියතින් කැපීම් ඉවසන භික්‍ෂුව සිහිකරන්නේ සංඝයාගේ ගුණයම සිහිකරයි.
**උපෙක්ඛා කුසල නිස්සිතා න සණ්ඨා** යනු මෙහි විදර්ශනා අපේක්‍ෂාව අදහස් කර ඇත. **උපෙක්ඛා කුසල නිස්සිතා සණ්ඨා** යන මෙහි ෂඩංග උපේක්‍ෂාව අදහස් කරයි. ඒ මේ ඡළංගුපේක්‍ෂාව ක්‍ෂීණාශ්‍රවයන්ට ඉටු අනිටු අරමුණුවල නො ඇලීම් සඳහා පවතී. එහෙත් මේ භික්‍ෂුව වීර්ය බලයෙන් භාවනා සිද්ධිය පිණිස තමාගේ විදර්ශනාව ක්‍ෂිණාශ්‍රවයාගේ ෂඩංග උපේක්‍ෂා ස්ථානයෙහි තබන්නේනුයි ‘ඡළංගුපෙක්ඛා’ නම් වේ.
ආපෝ ධාතු නිදර්ශනයෙහි **ආපොගතං** යන සියලු ආපයෙහි ඇතුළත් තෙත් ගතිය ඇති ස්වභාව ලක්‍ෂණයයි. **පිත්තංසෙම්හං** යනු යමක් කිය යුතුද ඒ සියල්ල විශුද්ධි මාර්ගයෙහි කියන ලදී. **පකුබ්බතී** ඕඝ වශයෙන් වැඩෙයි. සමුද්‍රයෙන් හෝ ජලය උතුරයි. මේ ආපෝ ධාතුවගේ ප්‍රකෘති කිපීමයි. ආපය වැඩෙන කාලයෙහි කෙළ සියදහසක් සක්වළ ජලයෙන් පිරුණේ වේ. **මගච්ඡන්ති** යටට බසී. උදුනෙහි නැගූ ජලය මෙන් විනාශයට පැමිණේ. මෙහි ඉතිරිය පළමු කී නයින්ම අවබෝධ කළ යුතුය.
තේජෝ ධාතුව දැක්වීමෙහි **තෙජොගතං** යනු සියලු තේජසයන්හි ඇති උණුසුම් ලක්‍ෂණයයි. ‘තේජස්ම’ තේජස් බවට ගියේනුයි ‘තෙජොගත’ නම් වේ. පළමු ආපොගතයෙහි ද (දෙවැනි) පසු වායොගතයෙහි ද මෙම ක්‍රමයමැයි. **යෙනච** කිපියා වූ යම් උෂ්ණ ගතියකින් මේ ශරීරය අතිශයින් තැවේ ද ඒකාතික ‘උන’ ආදී වශයෙන් උණුසුම් වූයේ වේද, **යෙන ච ජීරියති** යමකින් මේ කය දිරා ද, ඉඳුරන්ගේ විකල බවට පිරිහීමට, බලය පිරිහීමට, සෙලවෙන සැලෙන බවට පැමිණේ ද, **යෙනච පරිඩය්හතී** කිපුණු උෂ්ණයකින් මේ සිරුර දැවේ ද, පුද්ගලයා ද දැවෙමැයි හඬමින් ගිතෙල් රත්සඳුන් ආදිය ගල්වන්නේ ද, තල්වැට පවනින් පවන් සැලුම කැමති වේද, **යෙනච අසිත පීත ඛායිත සායිතං සම්මා පරිණාමං ගචඡති** යමකින් ගන්නා ලද ආහාර, බොන ලද පැන්, පිරිකැවුම් ආදිය කන ලද දේද, නො පෑහූ මීපැණි ආදී රස විඳින ලද දේද, මනාකොට මේරීම් බවට ගියේද, රසාදී භාවයෙන් විභාගයට යන්නේ ය යන අර්ථයි. මේ මෙහි කෙටි අදහසයි. විචිතර වශයෙන් යමක් කිවයුතුද ඒ සියල්ල විශුද්ධි මාර්ගයේ භාවනානය කොටසේ කියන ලදී.
**හරිතං** යනු නිල් තණ ය. තෙත් වූ තණ වෙත පැමිණ නිවෙයි යන අර්ථයි. **පන්‍ථත්තං **මහා මාර්ගය. **සෙලන්තං** පර්වතය. **උදකන්තං** ජලය. **රමණීයංවා භූමිභාගං** තණලැහැබ් ආදිය නැති, විවෘත වූ ජනශූන්‍ය වූ බිම් පෙදෙස. **අනාහාරා** ප්‍රත්‍ය රහිත වූ, දර රහිත වූ, ස්වභාවයෙන් ම තේජස්විකාරය කියන ලදී. තේජස් සංවෘත කාලයෙහි වනාහි කෝටි සියදහස් සක්වළ දවා අළු පමණද නො සිටි, **නහාරු දද්දුලෙන** සම් වැරදියෙන් **අග්ගි ගවෙසන්ති** මෙබඳු සුවපහසු සියුම් දැඩිව අල්වාගැනීමෙන් ගෙන යම් මද පමණ වූ උණුසුමක් ලැබ දැල්වේද මෙහි සෙස්ස පෙර කී නයින්ම දතයුතුයි.
**වායොධාතු නිද්දෙස** වායෝ ධාතු නිදේශයෙහි **උද්ධංගමා වාතා** යනු ඔක්කාර ඉක්කා ගැසීම වැනි උඩට අදින වාතය, **අධොගමා වාතා** මල මුත්‍ර බැහැර කරන යටට අදින වාතය, **කුච්ඡිසයා වාතා** අතුනු පිටත වාතය, **කොට්ඨාසයා වාතා** අතුනු ඇතුළත වාතයෝ **අංගමංගානු සාරීතො** නහරවැල් අනුසාරයෙන් සියළු සිරුර අවයවයක් පාසා පතළා වූ හැකිලීම් දිගු කිරීම් ආදිය උපයන වාත, **අස්සාසො **ඇතුළතට පිවිසෙන වාතය, **පස්සාසො **පිටතට නික්මෙන වාතය. මේ ඉතා කෙටියෙනි. වැඩි විස්තර විශුද්ධි මාර්ගයේ භාවනා නය කොටසේ කියන ලදී.
**ගාම වහති** සියලු ගමම සුණු විසුණු කරමින් ගෙන යයි. මෙහි වායු සංවර්ත කාලයෙහි කෙළ සිය දහසක් සක්වල වැනසීමෙන් වායෝ ධාතුව විනාශය දක්වයි. **විධූපනෙන** අග්නි විජයෙන්, **ඔස්සාවනෙ** ඡදනාග්‍රයෙහි වතුර වැක්කෙරේද, එහෙයින් කියන ලදී. මෙහිද ශේෂය පළමු සේමැයි.
**සෙය්‍යථාපි ආවුසො** යන මෙහි කුමක් දක්වන්ද, යට කියන ලද මහා භූතයන්ගේ නිස්සත්ව භාවයයි. **කට්ඨං** ද්‍රව්‍ය සම්භාරය, **වලලිං** හාත්පසින් බඳින වැල්, **තිණං** සෙවෙණි තණ, **මත්තිකං** මතුයෙහි ආලේප කරන මැටි, **ආකාසො පරිවාරිතො** මේ ද්‍රව්‍ය ඇතුළත ද පිටත ද පිරිවරා අහස සිටියේය යන අර්ථයි. **අගාරනෙත්‍ථව සංඛං ගච්ඡති** ගේ යයි පැනවීම් මතු වේ. යළි ද්‍රව්‍යාදිය වෙන වෙනම රැකළ කල්හී දැව රැස, වැල් රැස ම යයි කියයි. **එවමෙව ඛො** එපරිද්දෙන් ඇට ආදිය ඇතුළත ද පිටත ද වටකොට සිටි අහස ඒ ඇට ආදියම නිසා ‘රූප’ ගණයට වැටේ. ශරීරය යයි ව්‍යවහාරයට ඒ. යම් සේ දැවදඬු ආදිය නිසා ‘ගෙය’ යයි හඳුන්වන ලද ගෙය රජුගේ ගෙය බමුණු ගේ ගෙය යයි කියනු ලැබේ. එසේම රජ සිරුර බමුණු සිරුර යයි කියනු ලැබේ. මෙහි කිසි සත්ත්වයෙක් හෝ ජීවියෙක් නැත.
**අජ්ඣත්තිකඤ්චෙ ආවුසො චක්ඛුං** මේ කුමක් සඳහා කියන ලදද යට උපාදාය රූපය ද, සතර අරූපස්කන්‍ධයෝ ද, ආර්ය සත්‍ය තුන ද නොකියන ලදී. දැන් ඒවා කියනු සඳහා මේ දේශනාව ආරබ්ධයහ. එහි **චක්ඛුං අපරීහීන්නං** යනු චක්‍ෂු ප්‍රසාදය නිරුද්ධ කල්හිද නට කල්හිද සෙම් පිත් ලෙයින් පිරුණු කල්හි ද, ඇස චක්‍ෂුර් විඥානයට ප්‍රත්‍යය වන්නට සමත් වූයේ අපරිහින්න නම් වේ. **බාහිරච රූපා** බාහිර වූ චතු සමුට්ඨානික රූපයෝ **තජ්ජො සමන්නා හාරො** ඇස ද රූපයන් ද නිසා භවාංගය පෙරළා උපන් මෙනෙහි කිරීම, භවංගාවර්තනයට සමර්ථ වූ චක්‍ෂුද්වාරයෙහි ක්‍රියා මනෝධාතු චිත්තය යන අර්ථයි. එය රූපයන් ආපාථයට (ගැටීමට) නො පැමිණි හෙයින් ද, අන්‍යවිහිත නොවූවහුට නොවේ. **තජ්ජස්ස** එයට සුදුසු වූ **විඤ්ඤාණ භාගස්ස** විඤ්ඤාණ කොටසට
**තථාභූතස්ස** යනාදියෙහි වාර විසින් සිව්සස් දක්වයි. එහි **තථා භූතස්ස** යනු චක්‍ෂු විඤ්ඤාණය සමග වූවහුගේ, චක්‍ෂුර් විඥානයෙන් යුක්ත වූවහුගේ **රූපං** චක්ඛු විඥානය රූපජනක නොවන බැවින් චක්‍ෂුර් විඥාන ක්‍ෂණයෙහි තිසමුට්ඨාන රූපය ද, ලැබේ. **සංගහං ගච්ඡති** ගණනට යයි. වේදනාදීහුද චක්‍ෂුර් විඥානය හා යෙදුනේමය. විඤ්ඤාණය චක්ඛු විඤ්ඤාණයමය. **සංඛාරා** චේතනාවම කියයි.
**සංගහො** එක්තැන සංග්‍රහය, **සන්නිපාතො** සමාගම **සමවායො** රාසිය **යො පටිච්ච සමුප්පාදං පස්සතී** යමෙක් ප්‍රත්‍යයන් දකීද, **සො ධම්මං පස්සති** හෙතෙම ප්‍රතීත්‍ය සමුත්පාදයන් දකී. **ඡන්‍දො** යනාදී සියල්ල තෘෂ්ණාවට පර්යාය වචනයි. තෘෂ්ණා තොමෝ ඡන්‍දය කිරීම් වශයෙන්, **ඡන්‍ද** යනු ඇලීමයි. ඇලීම් වශයෙන් ආලය කිරීමයි. **ආලය** නම් ස්නේහ කිරීම් වශයෙන් **අනුනය** නමි. බැසගෙන ගිලගැනීම් වශයෙන් **අජ්ඣොසාන** නමැයි කියනු ලැබේ. **ඡන්‍දරාග විනයො ජන්‍දරාගප්පහානං **යනු නිවනට නමකි. මෙසේ තුන් සත්‍යයන් පෙළෙහි ආවේමය. මාර්ග සත්‍යය එළවාගත යුතුයි. මේ තුන් තැන්හී යම් දෘෂ්ටියක්, සංකල්පයක්, වචනයක්, කර්මාන්තයක්, ආජීවයක්, වෑයමක්, සිහියක්, සමාධියක්, භාවනාවක්, ප්‍රතිවේධයක් වේද වේ ම මාර්ගයයි. **බහුකතං හොතී** යනු මෙතෙකිනිදු භාග්‍යවතුන් වහන්සේගේ ශාසනය බොහෝකොට කරන ලද වෙයි. **අජ්ඣත්තිකඤ්චෙ ආවුසො සොතං** යනු අනෙක් වාරයන්හිද මෙම න්‍යායමැයි.
යළි මනෝද්වාරයෙහි **අජ්ඣත්තිකො මනො** අධ්‍යාත්මික මනස නම් භවංග සිතයි. එය නිරුද්ධ වූයේ ද ආවර්ජන චිත්තයට ප්‍රත්‍යය වන්නට අසමර්ථව මන්දව තංගතවද පවත්නේ ද, පරිභින්න නම් වෙයි. ආවර්ජනයට ප්‍රත්‍ය වන්නට සමර්ථ වූයේ අපරිහින්න නම් වේ. **බාහිරාච ධම්මා** ධර්මාරම්මණය, **නෙව තාව තජ්ජස්සා** මෙය භවාංග කාලයෙන් ම කියන ලද ද්විතීය වාරය ප්‍රගුණ වූ ධ්‍යානය ප්‍රත්‍යවේක්‍ෂා කිරීමෙන් හෝ, ප්‍රගුණ කර්මස්ථාන සිහිකිරීමෙන් හෝ ප්‍රගුණ වූ බුදුවදන් හැදෑරීම් ආදියෙන් හෝ, අන්‍යවිහිත වූවන් සඳහා කියන ලදී. මේ වාරයෙහි. **රූපං** චතුසමුට්ඨාන රූපය ලැබේ. මනෝවිඤ්ඤාණ රූපය උපදවයි. වේදනාදිය මනෝ විඤ්ඤාණයෙහිම ඇතුළත් වූවාහුය. ‘විඤ්ඤාණය’ මනෝ විඤ්ඤාණය මැයි. සංස්කාරයෝ වනාහි ඵස්ස චේතනා වශයෙන් ගතයුතුය. ඉතිරියක් වේ නම් එය කී ආකාරයෙන්ම දතයුතුය.
මෙසේ මහතෙරුන් වහන්සේ යට එක භේදයක්ම සම්මර්ශනය කරමින් අවුත් මෙතැන සිට පිරිහුණු දේශන සියල්ල ඒ ඒ ද්වාර වශයෙන් බෙදා දක්වන සේක් එකටෙක ගැළපෙන අයුරින්ම සූත්‍රාන්තය අවසන් වූයේය.
මහාසාරොපම සූත්‍ර වර්ණනාව
**එවම්මෙ සුතං** යනු මහා සාරෝපම සූත්‍රයයි. එහි **අචිරපක්කන්තෙ** සංඝ භේදය කොට, ලේ සෙලවීමේ කර්මය කොට නික්ම ගිය කෙටි කලකින් ස්ව ලිංගයෙන්ම වෙන් වූ කල්හි
**ඉධ භික්ඛවෙ එකච්චො කුලපුත්තො** අසවල් කුලපුත්‍රයා යයි නියම නො කරන ලද, එහෙත් දේවදත්ත සඳහාම කියන ලද බව දතයුතුයි. හෙතෙමේ අසම්භින්න වූ මහා සම්මත පරපුරේ ඔක්කාක වංසයේ උපන් ජාතිකයෙකි. **ඔකිණ්ණෙ** යමෙකුගේ ජාතිය ඇතුළත පිවිසියේද, සේ ජාතියෙන් අවතීර්ණ නමි. ජරාදියෙහි ද මේ ක්‍රමයමැයි.
ලාභ සත්කාර ආදියෙහි **ලාභො** සිව්පසය **සක්කාරො** ඔවුන්ගේම මනාකොට ඇලීම, **සිංලොකො** ගුණ කීම **අභිනිබ්බත්තෙති** උපදවයි. **අප්පඤ්ඤතානි **දෙදෙනෙකු සිටින තැන නො පැනේ. බත් ආහාර පමණකුදු නො ලබති. **අප්පෙ සක්ඛා** මද පිරිවර ඇත්තාහු, ඉදිරියෙන් පසුපසින් යන්නකු නො ලැබ,
**සාරෙන කර කරණීයං** ගස් අරටුවෙන් කළයුතු බොස්ගෙඩි, රෝද, නගුල් ආදී යම්කිසිවක් **සාඛා පලාසං අග්ගහෙසි බ්‍රහ්මචරියස්ස** මාර්ගඵල අරටුව කොට ඇති ශාසන බ්‍රහ්ම චරියාවගේ සිව්පසය අතු කොළ, නම් එය ගත්තේ ය. **තෙනච වොසානං ආපාදී** එයින් මෙතෙක්ම ප්‍රමාණවත්ය. මා විසින් සාරය ලබන ලදැයි කෙළවරට පැමිණියේ වෙයි.
**ඤාණදස්සනං ආරාධෙති** දෙව්දත් පංච අභිඥා ලද්දේය. දිවැසද පංචාභිඥාවන්ගේ මතුයෙහි සිටියේය. එය මේ සූත්‍රයේ ඤාණදස්සන යයි කියන ලදී. **අජානං අපස්සං විහරන්ති** කිසි සියුම් රූපයක් නොදන්නාහු යටත් පිරිසෙයින් පාංශු පිසාචාදියෙකු ද නො දකිමින්ම වෙසෙති.
**අසමය විමොක්ඛං ආරාධෙතී** මේ ‘සමය විමොක්ඛය කවරේද, සිව් අරී මගයි. සතරවිධ ශ්‍රමණ ඵලයයි. නිවනයි. මේ අසමය විමොක්ඛ නම් වේ’ මෙසේ කී කල්හි නව ලොව්තුරු දහම ආරාධනය කෙරෙයි. සම්පාදනය කෙරෙයි. ලබයි. ලෞකික සමාපත්තීන්හි සමවන් සමවන් අවස්ථාවන්හි දී ම, විරුද්ධ ධර්මයන්ගෙන් මිදෙත් ද, එහෙයින් ‘සමය විමොක්ඛය’ නම් කවරේ ද, සතර ධ්‍යාන, අරූප සමාපත්ති සතර, මේ සමය විමොක්ඛ’ නම් වේ. මෙසේ සමය විමොක්ඛය කියන ලදී. ලෝකෝත්තර ධර්ම වනාහි කලින් කල නො මිදෙති. වරක් විමුක්ත වූ මාර්ග ඵලයෝ විමුක්ත වූවාහුම වෙති. නිර්වාණය අත්‍යන්තයෙන් සියලු කෙලෙසුන්ගෙන් මිදුනේ වෙයි. මේ නව ධර්මයෝ **අසමය විමොක්ඛ** යයි කියන ලදී.
**අකුප්පා චෙතො විමුත්ති** අර්හත්ඵල විමුක්තියයි. මේ සඳහා රහත්ඵලය සඳහා මේ බඹසර වෙයි. **එතදත්‍ථං** මෙය වනාහි බ්‍රහ්මචරියාවගේ ප්‍රයෝජනයයි කියන ලදී. **එතං සාරං** මේ අර්හත්ඵලය බ්‍රහ්මචරියාවගේ සාරයයි. **එතං පරියොසානං** මේ අර්හත්ඵලය බ්‍රහ්ම චරියාවගේ අවසානයයි. මේ කෙළවරයි. මෙයින් මත්තෙහි පැමිණිය යුත්තක් නැත. යථානුසන්ධි වශයෙන් දේශනාව නිමවිය.
චූළසාරොපම සූත්‍ර වර්ණනාව
**එවම්මෙසුතං** චූළ සාරොපම සූත්‍රයයි. එහි **පිංගලකොච්ඡො** ඒ බ්‍රාහ්මණ තෙමේ පිඟුවන් ශරීර වර්ණ ඇත්තේය. **කොච්ඡො** කොච්ඡ යනු ඔහුගේ නමයි. ඒ නිසා පිංගල කොච්ඡ නම් වූයේය. **සංඝිනො** ප්‍රව්‍රජිත සංඝ සමුහයක් මොහුට ඇත්තේනුයි සංඝිනො නම් වේ. ස්වකීයමය වූ එම ගණය මොහුට ඇති නිසා **ගණිනො** නම් වේ. ආචාර - ශික්‍ෂා ආදී වශයෙන් ඒ සමූහයාගේ ආචාර්යවරයා වශයෙන් **ගණාචරිය** නම් වේ. **ඤාතා** යනු ප්‍රසිද්ධ වූවාහු ප්‍රකට වූවාහු යන අර්ථයි. අල්පේච්ඡ බව, සතුටෙන් සිටීම, අපිස් වූ බැවින් වස්ත්‍රයකුදු නොහඳියි. ආදී වශයෙන් උස්ව නැගෙන කීර්තිය මොහුට ඇතිනුයි **යසස්සිනො** නම් වේ. **තිත්‍ථකරා** ලබ්ධි ඇතිකරන්නාහු **සාධු සම්මතා** මේ අය සාධුවරුය, සුන්දරය, සත්පුරුෂයෝය. මෙසේ සම්මත බැවින් **බහුජනස්ස **ඇසූ පිරූ තැන් නැති. අන්ධබාල පෘථග්ජනයා විසින්,
දැන් ඔවුන් දක්වමින් **සෙය්‍යථිදං, පූරණො** ආදිය කීහ. එහි **පූරණො** ශාස්තෲයයි හඳුන්වන ඔහුගේ නමයි. **කස්සපො** යනු ගෝතයයි. හේ එක්තරා කුලයක දාසයන් එකුන්සියය පුරවමින් උපන්නේල. එයින් ඔහුට පූරණ යන නම ලැබිණ. තව ද මංගලදාස වූ බැවින් ඔහු විසින් කරන ලද නොකටයුතු දේ හෝ නොකරන ලද්ද නොකරන ලදැයි කියන්නේ හෝ නැත. හේ කුමට මම මෙහි වෙසෙන්නෙම්දැයි පලා ගියේය. ඉක්බිති එකල්හි සොරු ඔහුගේ වස්ත්‍රය පැහැර ගත්තාහුය. හේ පාත්‍රයෙන් හෝ තෘණවලින් විලි වසන්ටද නො දන්නේ උපන් අයුරින්ම එක් ගමකට පිවිසියේය. මිනිස්සු ඔහු දැක ‘මේ මහණ රහත්ය, අල්පේච්ඡය. මොහු හා සමානයෙක් නැතැයි’ ආහාර කැවුම් බත් ආදිය රැගෙන ඔහු වෙත එළඹියාහුය. ඔහු ද මා විසින් සළුවක් නොහැඳි බැවින් මේ සත්කාර උපනැයි, එයින් පසු සළුපිළි ලැබුනද නොහඟියි. එයම පැවිද්ද කොට ගත්තේය. ඔහු සමීපයේ වෙනත් පන්සියයක් මිනිස්සු පැවිදි වූහ. පූරණ කස්සපො යන්න ඔහු සඳහා කීහ.
**මක්ඛලී** යනු ඔහුගේ නමයි. ගවහලක උපන් බැවින් **ගොසාලක** යනු ඔහුගේ දෙවෙනි නමයි. මඩ සහිත බිම තෙල් කළයක් ගෙන යන ඔහුට ස්වාමියා ‘දරුව, නො පැකිල’ කීයේල. හේ පැකිල වැටී ස්වාමියාට බියෙන් පලාගියහ. ස්වාමියා එළවාගෙන ගොස් රෙදි කොනින් ඇල්ලුවේය. හේ සළුව දමා ‘හෙළුවෙන්ම’ පලා ගියේය. ඉතිරිය පූරණ හා සමානය.
**අජිත** යනු ඔහුගේ නමයි. කෙස්වලින් තැනූ කම්බිලියක් දරානුයි **අජිත කෙසකම්බලී** යන නම ආයේය. එහි කෙසම්බල නම් මිනිස් කෙස්වලින් තැනූ කම්බිලියයි. එයට වඩා අතිශයින් ලාමක වූ වෙනත් වස්ත්‍රයක් නැත. **සෙය්‍යථාපි භික්ඛවෙ යානි කානිච තන්තා වුතානං වත්‍ථානං කෙසකම්බලො භික්ඛවෙ සීතෙ සීතො, උණෙ උණ්හො, දුබ්බණ්ණො දුග්ගන්‍ධො දුක්ඛසම්ඵස්සො’** යනු එහෙයින් වදාළහ.
**පකුධො** යනු ඔහුගේ නමය. **කච්චායනො** යනු ගෝත්‍රයයි. මෙසේ නම් ගොත් සසඳා **පකුධ කච්චායන** යයි කියයි. සිහිල් දිය ප්‍රතික්‍ෂේප කළ කෙනෙකි. වසරකට ද දියකිය නොකරයි. උණුදිය හෝ කැඳ හෝ ලැබ දිය කිස කරයි. නදියෙහි හෝ මාර්ගයෙහි ජලය ඉක්මවා මගේ සිල් බිඳිනේ යයි වැලි සෑයක් කොට සිල් අදිටන් කොට යයි. මෙසේ වැඩකට නැති ලබ්ධි ඇත්තෙකි.
**සඤ්ජයො** සඤ්ජය යනු ඔහුගේ නමයි. බෙල්ලට්ඨගේ පුතා නිසා බෙල්ලට්ඨි පුත්ත නම් වේ. ඒ නිසා සඤ්ජය බෙල්ලට්ඨි පුත්ත නම් වෙයි.
අප තුළ ගැටගසන කෙලෙස්, වෙහෙසන කෙලෙස් නැත. අප කෙලෙස් ගැට රහිතම්හයයි ප්‍රකාශ කරන නිසා නිඝණ්ඨ නම් වෙයි. නාථයාන්ගේ පුතා වූ නිසා නාථ පුත්ත නම් වේ. **අබ්භඤ්ඤංසු** ඔවුන්ගේ ප්‍රතිඥාව යම්සේද, එසේ දැනගත්තහු ද, නො දැනගත්තහු ද, මේ කියන ලද වෙයි. ‘ඉදින් ඔවුන්ගේ ඒ ප්‍රතිඥාව නෛර්යාණික වූවානම් සියල්ලෝ දැනගත්තාහු ද, ඉදින් නෛර්යාණික නොවූවා නම් නොදැන ගත්තාහු ද, එහෙයින් ඔවුන්ගේ ප්‍රඥාව කිම, නෛර්යාණික වූවා ද නෛර්යාණික නොවූවාද, මේ එම ප්‍රශ්නයේ අර්ථයයි.
එකල්හි භාග්‍යවතුන් වහන්සේ ඔවුන්ගේ අනෛර්යාණික බව කීමෙන් අර්ථයක් නැති හෙයින් **අලං** යි ප්‍රතික්‍ෂේප කොට උපමාවෙන් අර්ථය පිරිවරමින් ධර්මයම දෙසනු පිණිස **ධම්මං තෙ බ්‍රාහ්මණ දෙස්සොමි** යනාදිය වදාළහ.
එහි **සච්ඡි කිරියාය** ප්‍රත්‍යක්‍ෂ කරනු පිණිස, **න ඡන්‍දං ජනෙති** කත්තුකම්‍යතා ඡන්‍දය නො උපදවයි. **න වායමති** වෑයම පරාක්‍රමය නො කරයි. **ඛලීන වුත්තිකො ච හොති** හීන වූ අදහස් ඇත්තේ වෙයි. **සාථලිකො** ශිථිල කොට ගත්තේ, ලිහිල් කොට ගනී.
**ඉධ බ්‍රාහ්මණ භික්ඛු විවිච්චෙව කාමෙහි** කෙසේ මේ ප්‍රථමධ්‍යානාදී ධර්මයෝ ඥාන දර්ශනයෙන් උත්තරීතර වූවාහුද නිරෝධපාදක බැවිනි. යම් හෙයකින් ඉහත කී ප්‍රථමධ්‍යානාදී ධර්ම විදර්ශනාපාදක වූවාහුද, මොව්හූ නිරෝධපාදක වූවාහුද, එහෙයින් උත්තරීතර වූවාහයයි දතයුතු. මෙසේ භාග්‍යවතුන් වහන්සේ මේ සූත්‍රය ද අනුසන්ධි වූ පරිද්දෙන්ම නිම වූ සේක. දේශනා කෙළවර බමුණා සරණ ශීලයෙහි පිහිටියේ ය.
