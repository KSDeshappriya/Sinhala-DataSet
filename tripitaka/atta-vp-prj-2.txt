පාරාජිකකාණ්ඩය
ප්‍රථම පාරාජිකය
මෙයින් මතු ‘**තෙන ඛො පන සමයෙන වෙසාලියා අවිදූරෙ’** යනාදිය බොහෝසෙයින් ප්‍රකට අර්‍ත්‍ථ ඇත්තේය. එහෙයින් පදයක් පාසා වර්‍ණනා කිරීම හැර යම් යම් තැනක කියයුත්තක් වේනම්, ඒ ඒ කියයුත්තම වර්‍ණනා කරන්නෙමු. **‘කලන්‍දගාමො’** ලෙහෙනෝ කලන්‍දකයි කියනු ලැබෙත්. ලෙහෙනුන්ගේ නම්වසයෙන් ලැබූ නම් ඇති ගමය. **‘කලන්‍දපුත්තො’** ගම වසයෙන් ලැබූ නම් ඇති රාජ සම්මත වූ සතළිස් කෙළක් ධනය ඇති කලක සිටුහුගේ පුත්‍රතෙමේය. යම්හෙයකින් වනාහි එගමෙහි කලන්‍ද යන නම් ඇති අන්‍ය මනුෂ්‍යයෝත් වෙත්ද, එහෙයින් කලන්‍දපුත්‍රයි කියා නැවත සිටුපුත්යි වදාළ සේක. **‘සම්බහුලෙහි’** බොහෝවූ **‘සහායකෙහි’** සුඛදුඃඛයන්ට එක්ව යෙත්, එක්ව එළඹෙත්නුයි සහාය නම්වෙත්. සහායයෝම සහායකයහ. ඒ සහායයන් හා **‘සද්ධිං’** එක්ව **‘කෙනචිදෙව කරණීයෙන’** විකිණිය යුතු බඩු විකිණීම, දෙන්නට ලකුණු කළ දිනයෙහි ගොස් ගැනීම, අසුවල් දවසෙහි දියයුතුය’යි සිහිගැන්වීම යනාදී වූ කිසියම් කටයුත්තක් හේතුකොට ඉල්මස නැකැත්කෙළිකිස හේතුකොටයයිද කියත්. භාග්‍යවතුන් වහන්සේ වනාහි ඉල්මස ශුක්ල පක්‍ෂයෙහි විශාලා මහනගරයට වැඩිය සේක. මෙහි ඉල්මස නැකැත්කෙළිය ඉතා මහත් වේ. ඒ පිණිස ගියේයයි දතයුතුය.
**‘අද්දසා ඛො’** කෙසේ දුටුයේදයත්: ඒ කලන්‍දක සිටුපුත්තෙමේ, බුදුරජුන් දැකීම පිණිසත්, දහම් ඇසීම පිණිසත්, වැළඳූ උදය බොජුන් ඇති පිරිසිදු උතුරුසළු පෙරොවගෙණ මල් ගඳ විලවුන් ගත් අත් ඇතිව නුවරින් නික්ම යන මහජනයා දැක ‘කොතැන යහු’දැයි විචාළේය. ‘අපි බුදුරජුන් දැකීම පිණිසත් දහම් ඇසීම පිණිසත් යමු’යි ඔවුන් කියූ කල්හි ‘එසේනම් මමත් යමි’යි ඔවුන් සමග ගොස් සිවු පිරිසෙන් පිරිවරණ ලදුව බ්‍රහ්ම ස්වරයෙන් දහම් දෙසන්නා වූ භාග්‍යවතුන් වහන්සේ දුටුයේය. ‘**අද්දසා ඛො -පෙ- දෙසෙන්තං’** යනු එහෙයින් කියන ලද්දේය. **‘දිස්වා තස්ස’** දැක මොහුට. **‘එතදහොසි’** පෙරකළ පින් ඇති බැවින් මෙහෙයනු ලබන භව්‍ය කුලපුත්‍රයා හට මේ අදහස වූයේය. කිනම් අදහසක් වූයේද යත්: **‘යන්නූනාහම්පි ධම්මං සුණෙය්‍යං**’ යන මේ අදහස වූයේය. එහි ‘**යන්නූන’ **යන මෙය පරිවිතර්‍කය දක්වීමය. ‘මේ පිරිස එකඟවූ සිත් ඇතිව යම් ධර්‍මයක් අසාද මමත් ඒ ධර්‍මය අසන්නෙම්නම් ඉතා යහපතැ’යි ඔහුට මේ පරිවිතර්‍කය උපන්නේය.
‘**අථ ඛො සුදින්නො කලන්‍දපුත්තො යෙන සා පරිසා’** යන මෙහි **‘යෙන භගවා**’යි නොවදාරා **‘යෙන සා පරිසා**’යි කුමක් හෙයින් කියන ලද්දේද යත්: භාග්‍යවතුන් වහන්සේ පිරිවරා ක්‍ෂත්‍රිය මහාසාරාදි අත්‍යුදාර ජනයා ඇති මහත් පිරිසක් දුන්නාය. එහි පසුව පැමිණි මොහුට භාග්‍යවතුන් වහන්සේ වෙත එළඹ හිඳින්නට නොහැකිය. පිරිසෙහි එක් පෙදෙසක හිඳින්නට හැකියයි හෙතෙමේ ඒ පිරිස වෙතම එළඹියේය. ‘**අථ ඛො සුදින්නො කලන්‍දපුත්තො යෙන සා පරිසා**’යි එහෙයින් කියන ලද්දේය. **‘එකමන්තං නිසින්නස්ස ඛො සුදින්නස්ස කලන්‍දපුත්තස්ස එතදහොසි’** එහි අවුත් හුන් ඇසිල්ලෙහිම ඔහුට මේ අදහස නොවූයේය. ඉක්බිති භාග්‍යවතුන් වහන්සේගේ ශික්‍ෂාත්‍රය සංගෘහීත වූ සවල්ප ධර්‍මකථාව අසා මේ අදහස උපන්නේය. යම්හෙයකින් එකත්පසෙක හුන් මොහුට ඒ අදහස වූයේද, එහෙයින් ‘**එකමන්තං නිසින්නස්ස ඛො සුදින්නස්ස කලන්‍දපුත්තස්ස එතදහොසි**’ යනු කියන ලදී. කවර අදහසක් වූයේද යත්: **‘යථා යථා ඛො’** යනාදිය එහිලා කීහ.
එහි මේ සඞ්ක්‍ෂෙප කථාය. භාග්‍යවතුන් වහන්සේ විසින් යම් යම් අයුරකින් දෙසූ ධර්‍මය මම දනිම්ද, ඒ ඒ අයුරින් විමසන මට මෙබඳු අදහසක් වේ: යම් මේ ශික්‍ෂාත්‍රය සඞ්ගෘහිත බ්‍රහ්මචර්‍ය්‍යය එක් දවසකුදු නොකඩකොට ච්‍යුතිචිත්තයට පැමිණවිය යුතු බැවින් **‘එකන්ත පරිපුණ්ණං’** එකතින් පිරිපුන්කොට හැසිරිය යුතුය. එක් දවසකුදු නොකඩකොට ච්‍යුති චිත්තයට පැමිණවිය යුතු වූ බැවින් **‘එකන්ත පරිසුද්ධං’** එකතින් පිරිසුදු වූ, ‘**සඞ්ඛලිඛිතං**’ ලියූ සකක් සමානකොට සේදූ සකක් සමානකොට හැසිරියයුතුවූ මේ ශික්‍ෂාත්‍රය සංගෘහීත වූ බ්‍රහ්මචර්‍ය්‍යය. **‘අගාරං අජඣාවසතා’** ගෙහි වසන්නහු විසින් එකතින් පිරිපුන්කොට පෙ- හැසිරීම පහසු නොවේ. මම ‘**කෙසෙ ච මස්සුඤ්ච ඔභාරෙත්‍වා’** කෙස් ද උඩුයටි රැවුළුද සිඳහැර, කසට දියෙන් රඳන් ගැන්වූ බැවින්. **‘කාසායානි’** කසටගැන්වූ බඹසර හැසිරෙන්නවුන්ට සුදුසු වූ, **‘වත්‍ථානි අච්ඡාදෙත්‍වා’** වස්ත්‍ර හැඳ, පෙරව, ‘**අගාරම්භා**’ගෙන් නික්ම. ‘**අනාගාරියං පබ්බජෙය්‍යං’** සසුන් වඳින්නෙම්නම් ඉතා යෙහෙක. මෙහි යම්හෙයකින් ගෘහවාසයට හිතවූ සීසෑම් වෙළඳාම් ආදිකර්‍මාන්ත අගාරියයි කියනු ලැබේ, එද පැවිද්දෙහි නැත්තේද, එහෙයින් පැවිද්ද අනගාරියයි දතයුතුය. ඒ අනගාරිය සඞ්ඛ්‍යාත ප්‍රව්‍රජ්‍යාවට පැමිණෙන්නෙමි.
**‘අචිරවුට්ඨිතාය පරිසාය යෙන භගවා තෙනුපසඞ්කමි’** සුදින්න තෙමේ පිරිස නොනැගිට හුන් කල්හි භාග්‍යවතුන් වහන්සේගෙන් පැවිද්ද නොඉල්ලීය. කුමක් හෙයින්දයත්: එහි සුදින්නගේ නෑ සහලේ නෑයෝ මිත්‍රාමාත්‍යයෝ බොහෝ වෙත්. ඒ වේලෙහි සුදින්න පැවිද්ද ඉල්ලා සිටියේ නම් ඒ නෑයෝ සහලේ නෑයෝ මිත්‍රාමාත්‍යයෝ ‘තෝ මවුපියන්ගේ එක්ම පුත්‍රවෙහි, තම පැවිදිවන්නට නොලැබෙන්නේය’යි බාහුවෙන් අල්ලා අදින්නාහ. එයින් පැවිද්දට අන්තරාය වන්නේය’යි ඒ පිරිස සමගම නැගිට මදක් දුර ගොස් නැවත මලමූ පහකිරීම් ආදීවූ කිසියම් සිරුරුකිස කරන ආකාරයෙන් නැවතී සිට පෙරළා භාග්‍යවතුන් වහන්සේ වෙත එළඹ පැවිද්ද ඉල්ලා සිටියේය. **‘අථ ඛො සුදින්නො කලන්‍දපුත්තො අචිරවුට්ඨිතාය පරිසාය - පෙ- පබ්බාජෙතු මං භගවා**’යි එහෙයින් කියන ලදී.
භාග්‍යවතුන් වහන්සේ වනාහි යම්හෙයකින් රාහුල කුමරුන්ගේ පැවිද්දෙහි පටන් මවුපියන් විසින් නොඅනුදත් පුතු පැවිදි නොකරණ සේක්ද, එහෙයින් **‘අනුඤ්ඤාතොසි පන ත්‍වං සුදින්න මාතාපිතුහි -පෙ- පබ්බජ්ජාය**’ සුදින්න! පැවිද්ද පිණිස මවුපියන් විසින් තෝ අනුදන්නා ලද්දෙහිදැ’යි ඔහුගෙන් විචාළ සේක.
මෙයින් මතු පාඨානුසාරයෙන්ම ගොස් **‘තං කරණීයං තීරෙත්‍වා’** යන මෙහි මෙසේ අර්‍ත්‍ථ දතයුතුය: ධුරනිඃක්‍ෂෙපයෙන්ම ඒ කිස කොට නිමවා පැවිද්දෙහි දැඩි ආශාව ඇත්තහුගේ සිත බඩු විකිණීම, ණය දීම, යෙදූ මිල වැඩිකොට ගැණීමෙහි උත්සාහය, අසුවල් දවසෙහි දෙන ලදැයි ආදී ලෙසින් මුළාවූහුට සිහි ඉපදවීම යනාදියෙහි හෝ නැකැත් කෙළියෙහි හෝ නොනැමෙන්නේය. **‘අම්ම! තාත**!’ යන මෙහි ‘**අම්ම!**’යි මව අමතයි. **‘තාත**!’යි පියා අමතයි**. ‘ත්‍වං ඛොසි’** තෝම වෙහි. **‘එකපුත්තකො’** එක්ම පුතට අන්‍ය වූ දෙටුබෑයෙක් හෝ කනිටු බෑයෙක් නැත. මෙහිද ‘**එකපුත්තො**’යි කියයුත්තෙහි අනුකම්පා වසයෙන් ‘**එකපුත්තක**’යි කියන ලද්දේය. **‘පියො’** ප්‍රීතිජනක වෙහි. **‘මනාපො’** මනවඩන්නෙහිය. **‘සුබෙධිතො’** සුවසේ වැඩුනෙහිය. සුඛයෙන් වඩන ලද්දෙහිය යන අර්‍ත්‍ථයි. **‘සුඛපරිභටො’** සුඛයෙන් පෝෂණය කරන ලද්දෙහිය. උපන්දා සිට කිරිමවුන් විසින් ඇකයෙන් ඇකයට වඩා දරණු ලබන්නෙහිය. අස්රිය ඈ ලදරු කෙළිබඩුවෙන් කෙළින්නන් හා කෙළිමින් මිහිරි රසබොජුන් බුදිනු ලබන්නෙහිය. සුඛයෙන් පෝෂණය කරන ලද්දෙහිය.
**‘න ත්‍වං සුදින්න කිඤ්චි දුක්‍ඛස්ස ජානාසි’** ‘පුත! සුදින්න’ තෝ කිසි ස්වල්ප මාත්‍රවූත් කලභාගයක් තරම්වූත් දුකක් නොදනිහි, නොහොත් දුකින් යුක්තව කිසි පස්කම් රසයක් නොවැළඳුයෙහිය යන අර්‍ත්‍ථයි. කරණාර්‍ත්‍ථයෙහි සාමිවචනයි. අනුභවනාර්‍ත්‍ථයෙහිද දැනීමය. නොහොත් කිසිදු දුකක් සිහි නොකරහි යන අර්‍ත්‍ථයි. උපයොගාර්‍ත්‍ථයෙහි සාමිවචනයි. සරණාර්‍ත්‍ථයෙහිද දැනීමයි. දැනීම නම් සිහිකිරීමය. ද්විතීයා - තෘතීයා විකල්ප දෙක්හි ‘**කිඤ්චි’** යන පුරිම පදයෙහි **‘දුක්‍ඛස්ස’** යන උත්තර පදය හා සමාන වූ ෂෂ්ඨි වචනයේ ලෝපය දතයුතුය. ඒ සියල්ල ශබ්ද ශාස්ත්‍රානුසාරයෙන් දතයුතුය. **‘මරණෙන පි මයං තෙ අකාමකා විනා භවිස්සාම’** අප ජීවත්ව සිටියදී තාගේ මරණය වන්නේනම් තාගේ ඒ මරණයෙන්ද අපි නොකැමති වන්නමෝ රුචි නොකරන්නමෝ තමන්ගේ කැමැත්තෙන් වෙන් නොවන්නෙමු. තාගෙන් වියොගයට හෝ නොපැමිණෙන්නෙමු යන අර්‍ත්‍ථයි. **‘කිං පන මයං තං’** මෙසේ කල්හි අපි යම්කරුණකින් ජීවත්වන තට එයට අනුදනිමුද, ඒ කරුණ කිම? කිනම්ද? නොහොත් **‘කිං පන මයං තං’** අපි ජීවත්වන තට කවර කරුණකින් අනුදන්නෙමුදැයි මෙසේ අර්‍ත්‍ථය දතයුතුය.
**‘තත්‍ථෙව’** යම්තැනක සිටි ඔහුට මවුපියෝ නොඅනුදන්නාහුද එතැනදීම. ‘**අනන්තරහිතාය**’ කිසි ඇතිරියකින් නොඅතුරණ ලද.
‘**පරිචාරෙහි**’ ගඳඹ නළු ආදීන් තමන් වෙත පමුණුවාගෙන එහි යහළුවන් සම සැපසේ ඉඳුරන් හසුරුවාලව. මැනැවින් ඉඳුරන් පිණවාලව. ඔබනොබ හසුරුවාලවයි කියන ලද්දේ වේ. නොහොත් ‘**පරිචාරෙහි’** ගඳඹ නළු ආදීන් වෙතට පමුණුවාගෙන යහළුවන් සමග ක්‍රීඩාකරව ලංව ක්‍රීඩාකරව. සිත් අලවව. ක්‍රීඩා කරවයි කියන ලද්දේ වේ. **‘කාමෙ පරිභුඤ්ජන්තො’** තමන්ගේ අඹුදරුවන් සමග පඤ්චකාමගුණ අනුභව කරමින් ‘**පුඤ්ඤානි කරොන්තො’** බුදුන් දහම් සඟුන් උදෙසා දන්දීම් වසයෙන් පවත්නා සුගතිමග පිරිසිදුකරන කුශලකර්‍ම කරමින්. **‘තුණ්හි අහොසි’** කථා පරම්පරාව සිඳලනු පිණිස වදන් පිළිවදන් රහිතවූයේය. ඉක්බිති මොහුගේ මවුපියෝ තෙවරක් කියා පිළිවදනකුදු නොලබනුවෝ යහළුවන් කැඳවා ‘තොපගේ මේ යහළු පැවිදිවනු කැමැත්තෝය. ඔහු වළකාලවූ’යි කීහ. ඔවුහුද සුදින්න කරා එළඹ තෙවරක් කීහ. ඔවුන්ගේ බසටද කිසිවක් නොබැණ නිහඬ වූයේය. **‘අථ ඛො සුදින්නස්ස කලන්‍දපුත්තස්ස සහායකා -පෙ- තුණ්හි අහොසි’ **යනු එහෙයින් කියන ලදී.
ඉක්බිති ‘ඉදින් මෙතෙමේ පැවිද්ද නොලබන්නේ නම් මැරෙන්නේය, එයින් කිසි යහපතක් නොවන්නේය, මවුපියෝද පැවිදිවූ ඔහු කලින්කල දකින්නාහුය. අපිද ඔහු දකින්නෙමු, මේ පැවිද්දනම් බැරෑරුම්ය. දවසක්පාසා මැටිපයක් ගෙණ පිඬු පිණිස හැසිරිය යුතුය. එක් යහන, එක් බත, බඹසර රැකුම් අති දුෂ්කරය, මෙතෙමේද සියුමැලිය, නුවරුන්ගේ ගතිගුණ ඇත්තේය. එහෙයින් මෙතෙමේ එහි හැසිරෙන්නට නොහැකිවනුයේ පෙරළා මෙහිම එන්නේය, එහෙයින් මොහුගේ මවුපියන් ලවා පැවිද්දට අනුදන්වාලන්නෙමු’යි ඔහුගේ යහළුවන්ට මේ අදහස වූයේය. ඔවුහු එසේ කළහ. මවුපියෝද ඔහුට අනුදත්හ. **‘අථ ඛො සුදින්නස්ස කලන්‍ද පුත්තස්ස සහායකා යෙන සුදින්නස්ස කලන්‍දපුත්තස්ස මාතා පිතරො -පෙ- අනුඤ්ඤාතොසි මාතා පිතූහි අගාරස්මා අනගාරියං පබ්බජ්ජාය’** යන එහෙයින් කියන ලදී.
**‘හට්ඨො’** තුටුවූයේය. **‘උදග්ගො’** ප්‍රීතිවේගයෙන් ඉතා උස්ව නැගීගිය කායචිත්ත ඇත්තේය. **‘කතිපාහං’** කිහිප දවසක් ‘**බලං ගාහෙත්‍වා’** හිත බොජුන් බුදිමින් ඇඟ ඉලීම් නෑම් ආදියෙන් කාය පරිහරණය කරමින් කායශක්තිය උපදවා. මවුපියන් වැඳ කඳුලු වැකුණු මුහුණු ඇති නෑ පරපුර හැරපියා භාග්‍යවතුන් වහන්සේ වෙත එළඹියේය. එළඹ ‘ස්වාමීනි! භාග්‍යවතුන් වහන්සේ මා පැවිදිකරන සේක්වා’යි ඇයද සිටියේය. භාග්‍යවතුන් වහන්සේ සමීපයෙහි සිටි එක්තරා පිණ්ඩචාරික භික්‍ෂු නමක්හට ‘මහණ! එසේනම් සුදින්න පැවිදි කරව, උපසපන්ද කරව’යි නියමකළ සේක. ඒ භික්‍ෂුතෙමේ ‘ස්වාමීනි! යහපතැ’යි භාග්‍යවතුන් වහන්සේට පිළිවදන් දී කලන්‍දපුත්‍ර සුදින්න ජිනදත්තිය සද්ධිවිහාරිකයෙකු ලැබ පැවිදි කෙළේය. උපසපන්ද කෙළේය. එහෙයින් **‘අලත්‍ථ ඛො සුදින්නො කලන්‍දපුත්තො භගවතො සන්තිකෙ පබ්බජ්ජං අලත්‍ථ උපසම්පදං’** යනු කියන ලදී.
මෙතැන් සිට සියලු අර්‍ත්‍ථ කථාවන්හි ප්‍රව්‍රජ්‍යාව හා උපසම්පදාව කියන ලදය. අපි වනාහි තුබූ පරිදි සිටිසේ පාලි වශයෙන්ම ඛන්‍ධකයෙහි කියන්නෙමු. හුදෙක් මෙයම නොකියන්නෙමු. අන්‍යවූ ද යමක් ඛන්‍ධකයෙහි හෝ පරිවාරයෙහි කියයුත්තේද අර්‍ත්‍ථකථාචාර්‍ය්‍යයන් විසින් විභඞ්ගයෙහි කියන ලද්දේ ද ඒ සියල්ල ඒ ඒ තන්හිම කියන්නෙමු. මෙසේ කියනු ලබන කල්හි පාලි ක්‍රමයෙන්ම වර්‍ණනා කරන ලද්දී වේ. එහෙයින් ඒ ඒ විනිශ්වයෙන් ප්‍රයෝජන ඇතියනට පාලි ක්‍රමයෙන්ම මේ විනයසංවර්‍ණනාව බලා ඒ ඒ විනිශ්චය මොනවට දතහැකි වන්නේය.
**‘අචිරූපසම්පන්නො’** උපසපන්වී නොබෝකල් ඇත්තේ උපසම්පත්තියෙන් නොබෝකලකින්මැයි කියන ලද්දේ වේ**. ‘එවරූපෙ’** මෙබඳු වූ, මෙබඳු සැහැවි ඇති**. ‘ධුතගුණෙ’** කෙලෙස් සලන ගුණයන්. ‘**සමාදාය වත්තති’** සමාදන්ව ගෙන පවතී. හැසිරෙයි. වෙසෙයි. **‘ආරඤ්ඤිකො හොති’** ග්‍රාමාන්තසෙනාසනය ප්‍රතික්‍ෂේපකොට ආරණ්‍යක ධුතාඞ්ග වශයෙන් අරන්වැසියෙක් වේ. ‘**පිණ්ඩපාතිකො**’ අතිරෙකලාභ ප්‍රතික්‍ෂේප කිරීම් වශයෙන් සඞ්ඝභත්ත-උද්දෙසභත්ත-නිමන්ත්‍රණාදී වූ තුදුස්බත් ප්‍රතික්‍ෂෙපකොට පිණ්ඩපාතික ධුතාඞ්ග වශයෙන් පිණ්ඩපාතිකයෙක් වේ. ‘**පංසුකූලිකො**’ ගෘහපතිචීවරය ප්‍රතික්‍ෂේපකොට පංසුකූලිකධුතාඞග වශයෙන් පංසුකූලිකයෙක් වේ. **‘සපදානචාරිකො’** තෘෂ්ණා වශයෙන් හැසිරීම ප්‍රතික්‍ෂේපකොට සපදානචාරික ධුතාඞ්ග වශයෙන් සපදාන චාරිකයෙක් වේ. ගෙපිළිවෙලින් භික්‍ෂාව පිණිස පිවිසෙන්නේය. **‘වජ්ජිගාමං’** වැදෑ රජුන්ගේ ගම හෝ වැදැරට වැස්සන් කෙරෙහි පවත්නා ගම.
**‘අඩ්ඪා මහද්ධනා’** යනාදි තන්හි උපභොග පරිභොග උපකරණයන්ගේ මහත්බැවින් ආඪ්‍ය වූ. ඔවුන්ගේ යම් උපභොගයෝ වෙත්ද, යම් උපභොගොපකරණයෝ වෙත්ද, ඔවුහු මහත්හ. බහුලයහ. සාරභූතහයි කියන ලදී. නිදන්කොට තැබූ ධනය මහබැවින් මහත් ධන ඇත්තාහ. ‘**මහාභොගා’** දවස වියදමැයි කියූ භොගයන්ගේ මහත්බැවින් මහත්භොග ඇත්තාහ. අන්‍ය උපභොගයන්ට වඩා රන්රිදීම මහත්බැවින් **පහූතජාතරූපරජතයහ**. ආභරණ භූත වූ ප්‍රීති ප්‍රමෝදයට කරුණුවූ සතුට උපදවන උපකරණයන් බොහෝබැවින් **පහූතවිත්තුපකරණයහ**. වෙළඳාම් ගණුදෙනු වසයෙන් හුවමාරු කරන ධනධාන්‍ය බොහෝ බැවින් **පහූතධනධඤ්ඤහ** යි දතයුතුය.
‘**සෙනාසනං සංසාමෙත්‍වා’** සෙනසුන් තැන්පත්කොට. යම්සේ නොනැසේද, එසේ සෙනසුන් මනාකොට තබා යන අර්‍ත්‍ථයි. **‘සට්ඨිමත්තෙ ථාලිපාකෙ’** ගණන් පිරිසිඳීමෙන් සැටක් බත්සැළි මෙහි එක් එක් බත්සැළිය දසනමකට සෑහෙන බත් ගණියි. ඒ සියල්ලම සසියක් භික්‍ෂූන්ට බත් වේ. ‘**භත්තාභිහාරං අභිහරිංසු’** මෙහි මැනවින් එළවනු ලැබේනුයි අභිහාර නම්වේ. කුමක් එළවනු ලැබේදයත්: බත්ය. බත්ම එළවනු ලැබේනුයි භත්තාභිහාර නමි. ඒ භත්තාභිහාරය ‘**අභිහරිංසු’ **අභිමුඛයට එළවූහ. ඔහුගේ සමීපයට ගෙන ආහ යනු අර්‍ත්‍ථයි. එහි පමණ කෙතෙක්දයත්: බත්සැළි සැටෙක් වේ. ‘**සට්ඨිමත්තෙ ථාලිපාකෙ භත්තාභිහාරං අභිහරිංසු**’යි එහෙයින් කියන ලද්දේය. ‘**භික්‍‍‍‍ඛූනං විස්සජ්ජෙත්‍වා’** තෙමේ උත්කෘෂ්ට පිණ්ඩපාතික බැවින් සපදාන චාරිකාවෙහි හැසිරෙනු කැමැත්තේ භික්‍ෂූන්ට පරිභොගය පිණිස පරිත්‍යාගකොට. පුදා දී. මේ ආයුෂ්මත්තෙමේ වනාහි ‘භික්‍ෂූහුද ලාභ ලබන්නෝය, මම ද පිඩුයෙන් වෙහෙසට පත්නොවන්නෙමි’යි සිතා මේ පිණිසම ආයේය. එහෙයින් තමන්ගේ ඊමට අනුරූප ලෙසින් කරනුයේ භික්‍ෂූන්ට ඒ බත්සැළි පුදා තෙමේ පිඬුපිණිස ගියේය.
**‘ඤාතිදාසි’** නෑයන්ගේ දාසීතොමෝ. **‘ආභිදොසිකං’** පිළිනුවූ, එක් රැයක් ඉක්මගියාවූ කුණුවූ. එහි මේ පදාර්‍ත්‍ථය වේ. කුණුවීමේ දොසයෙන් මැඩුනේනුයි අභිදොස නමි. අභිදොසයම ආභිදොසික නම්වේ. යම් මේ ආභිදොසික යන නමක්වේද, මෙය එක් රැයක් ඉක්මගියහුට නාමසංඥාය. ඒ ආභිදොසික වූ ‘**කුම්මාසං’** අඩක් තැම්බූ යවකොමු. **ඡඩ්ඩෙතුකාමා හොති’** එය යටත්පිරිසෙයින් දස්කම්කරුවන්ගේද ගෙරින්ගේද පරිභෝගයට සුදුසු නොවූයේද එහෙයින් කසළ මෙන් බැහැරලනු කැමැත්තී වූවාය. **‘සචෙ තං’** ඉදින් මේ යවකොමු. **‘භගිනි’** ආර්‍ය්‍ය ව්‍යවහාරයෙන් නෑදැස්ස අමතයි. **‘ඡඩ්ඩනීයධම්මං’** බැහැරලියයුතු සැහැවි ඇති. ‘බුහුන’ මේ පිළිනු වූ යවකොමු බැහැරලිය යුතු සැහැවි ඇත්තේනම් හළ ගැනීම් ඇත්තේනම් මෙහි මාගේ පාත්‍රයෙහි බහාලවයි මේ කියන ලද්දේ වේ.
කිම? මෙසේ කියන්නට ලබාද විඥප්තිය හෝ ප්‍රයුක්තවචනයක් නොවේදයත්: නොවේ. කුමක්හෙයින්දයත්: හළ ආලය ඇත්තක් බැවිනි. යමක් බැහැරලියයුතු සැහැවි ඇත්තේද, හළ ආලය ඇත්තේද, අයිතිකරුවෝ යමක්කෙරෙහි ආලය රහිතවෙත්ද, ඒ සියල්ල ‘දෙවු, ගෙණෙවු, මෙහි බහාලවු’යි කීමෙහි වරදක් නැත්තේය. එසේම අග්‍රාර්‍ය්‍යවංශික වූ ආයුෂ්මත් **රට්ඨපාල** ස්ථවිර තෙමේද ‘බැහැරලියයුතු සැහැවි ඇති යවකොමු මෙහි මාගේ පාත්‍රයෙහි බහාලව’යි කීයේය. එහෙයින් මෙබඳු බැහැරලියයුතු සැහැවි ඇති අන්යමක් හෝ අන්හු විසින් තමන් අයත්කොට නොගත් වනමුල් පල බෙහෙත් ආදියක් හෝ වේද ඒ සියල්ල කැමති සේ ගෙන්වාගෙන වැළඳිය යුතුය. කුකුස් නොකටයුතුය. **‘හත්‍ථානං’** පිඬුගැනීම පිණිස පාත්‍රය එළවන්නහුගේ මැණික්කටුව පටන් දෙයතෙහිද, **‘පාදානං’** අඳන කෙළවර පටන් දෙපයෙහිද, ‘**සරස්ස**’ ඉදින් බුහුන යන ඒ වචනය නිකුත් කරන්නහුගේ ශබ්දයෙහිද **‘නිමිත්තං අග්ගහෙසි’** ගිහිකාලයෙහි සැලකූවිරූ ආකාරය ගත්තීය. හැඳින ගත්තීය. සලකා ගත්තීය. සුදින්න තෙමේ වනාහි භාග්‍යවතුන් වහන්සේගේ දොළොස්වන අවුරුද්දෙහි පැවිදි වූයේය. විසිවන අවුරුද්දෙහි තමා පැවිද්දෙන් අටවස් ඇත්තේ, නෑකුලයට පිඩුසිඟා ගියේය. එහෙයින් ඒ නෑදැස්ස ඔහු දැකද හඳුනාගත නොහැකිවූය. එහෙත් නිමිති ගත්තීය.
**‘සුදින්නස්ස මාතරං එතදවොච’** ඉතා ගරුවූ ප්‍රව්‍රජ්‍යොපගතව සිටි ස්වාමිපුත්‍රයා සමග ‘ස්වාමීනි! ඔබවහන්සේ ආර්‍ය්‍ය සුදින්නදැ’යි යනාදි වචනයක් කියන්නට නොහැකිවන්නී, වේගයෙන් ගෙට දුවගොස් සුදින්නගේ මවට මෙය කිවූය**. ‘යග්ඝෙ’** ආරොචනාර්‍ත්‍ථයෙහි නිපාතයි. **‘සචෙ ජෙ! සච්චං**’ මෙහි ‘**ජෙ’** යනු ආලේපනයෙහි නිපාතයි. ඒ දේශයෙහි දාසීජනයා හට මෙසේ ආමන්ත්‍රණය කරති. එහෙයින් ‘එම්බා දැස්ස! තෝ සැබවක් කියහිදැ’යි මෙසේ අර්‍ත්‍ථ දතයුතුය.
‘**අඤ්ඤතරං කුඩ්ඩමූලං’** ඒ දේශයෙහි දානපතීන්ගේ ගෙවල එක්පෙදෙසෙක දානශාලා වෙයි. ඒ ශාලාවන්හි ආසනද පණවන ලද්දේ වේ. දිය හා කැඳ ද එළවා තබන ලද්දේය. පැවිද්දෝ පිඩුසිඟා හැසිර අවුත් එහි හිඳ වළඳත්. ඉදින් කැමති වෙත්නම් දානපතියන් අයත් දැයද පිළිගණිත්. එහෙයින් ඒ බිත්ති මුල්ලද එක්තරා කුලයෙක මෙබඳු ශාලාවක එක්තරා බිත්ති මුල්ලකැයි දතයුතුය. පැවිද්දෝ බැගෑපත් දිළිඳු මිනිසුන් මෙන් නොසරුප් තැන හිඳ නොවළඳන්නෝය.
**‘අර්‍ත්‍ථ නාම තාත**!’ මෙහි **‘අර්‍ත්‍ථ’** යනු විද්‍යාමානාර්‍ත්‍ථයෙහිද **‘නාම’** යනු පෘච්ඡනාර්‍ත්‍ථයෙහි හා ජානනාර්‍ත්‍ථයෙහිද නිපාතයි. ‘පුත! සුදින්න! අපට ධනය ඇත්තේමය. අපි නිර්ධනැයි නොකිය යුත්තම්භ. එබඳු වූ අපගේ පුත්‍ර වූ තෝ මෙබඳු තැන හිඳ පිළුනු යවකොමු වළඳන්නෙහිය. එසේම පුත! සුදින්න! අපගේ ජීවිතයද තිබේ. එසේ ජීවත්වන අපගේ පුත්‍රවූ තෝ මෙබඳු තැන හිඳ පිළුනු යවකොමු වළඳන්නෙහිය, එයින් අපි මළම්හයි නොකියයුත්තම්හ, පුත! සුදින්න! යම්හෙයකින් තෝ මනා භොජන රසයෙන් වැඩුනෙහි පිළිකුල් කටයුතු පිළුනු වූ මේ යවකොමු අමාවක් මෙන් විකාර රහිතව වළඳන්නෙහිද? එහෙයින් තාගේ ඇතුළත ශාසනය නිසා පිළිලැබූ ශ්‍රමණ ගුණයක් ඇතැයි සිතමි’යි මේ කියන ලද්දේ වේ.
ඒ ගැහැවිතෙමේ වනාහි සිත්හි වූ දුකින් තදින් පෙළුනු බැවින් මේ අදහස සම්පූර්‍ණකොට කියන්නට අපොහොසත්වනුයේ **‘අර්‍ත්‍ථනාම සුදින්න! ආභිදොසිකං කුම්මාසං පරිභුඤ්ජිස්සසි’** යන මෙපමණක්ම කීයේය. අක්‍ෂරචින්තකයෝ වනාහි මෙහි නොඇදහීම, නොඉවසීම යන අර්‍ත්‍ථ වශයෙන් මේ ‘අර්‍ත්‍ථ නාම’ ශබ්දය උපපදව සිටිකල්හි ‘පරිභුඤ්ජිස්සසි’ යන අනාගත වචනය කරන ලදැයි මේ ලක්‍ෂණය කියත්. එහි **‘අර්‍ත්‍ථ නාම -පෙ- පරිභුඤ්ජිස්සසි’** යන මේ ප්‍රත්‍යක්‍ෂයද මම නොඅදහමි, නොඉවසමි යනු එහි මේ අර්‍ත්‍ථයයි. **‘තතායං ආභිදොසිකො’ **තාගේ ඒ ගෙයින් පිළුනු වූ මේ යවකොමු ලද්දේය’ යන අර්‍ත්‍ථයි. **‘තතොයං**’යි පාඨයක් ද වේ. ‘**තදායං**’යිද කියත්. එය නොමැනවි. **‘යෙන සකපිතුනිවෙසනං’** සිය පියහුගේ. තමන්ගේ පියා අයත් ගෙය, යම් තැනෙක්හිද යන අර්‍ත්‍ථයි. ස්ථවිරතෙමේ පියා කෙරෙහි ප්‍රේමයෙන්ම සුවචව එහි ගියේය. **‘අධිවාසෙසි’** ස්ථවිරතෙමේ උත්කෘෂ්ට පිණ්ඩපාතික වූයේද ‘එක් බතකුදු නොගන්නෙම්නම් එයින් ඔවුන්ට ඉතා දැඩි දොම්නසක් වන්නේය’යි නෑයන්ට අනුකම්පාවෙන් ඉවසුයේය.
**‘ඔපුඤ්ජාපෙත්‍වා’** ආලේප කරවා ‘**එකං හිරඤ්ඤස්ස’** මෙහි හිරණ්‍යනම් කහවණුයි දතයුතුය. **‘පුරිසො’** ඉතාඋස් නොවූ ඉතාමිටි නොවූ මැදියම් පමණ පුරුෂතෙමේයි දතයුතුය. ‘**තිරොකරණීයං’** කරණාර්‍ත්‍ථයෙහි සප්තමී වචනයි. තිරපවුරකින් වටකොට යන අර්‍ත්‍ථයි. නොහොත් ‘මෙයින් වටකෙරෙත්’නුයි තිරොකරණීය නමි. එය **‘පරික්‍ඛිපිත්‍වා’** හාත්පසින් වටකොට යන අර්‍ත්‍ථය **‘තෙන හි’** යම්හෙයකින් සුදින්නතෙමේ අද එන්නේද, ඒ කාරණයෙනි. **‘හි**’ යනු පදපූරණ මාත්‍රයෙහි නිපාතයි. ‘**තෙන**’ යන මේ හෝ උය්‍යොජනාර්‍ත්‍ථයෙහි නිපාතයක්ම වේ.
**‘පුබ්බණ්හසමයං’** මෙහි කිසිසේත් පාළියෙහි කල්දැන්වීමක් නොකියන ලද්දේද, එහෙත් කල්දැන්වූ කල්හිම ගියේයයි දතයුතුය. ‘**ඉදං තෙ තාත’** යනු දෙගොඩ දක්වමින් කීයේය. **‘මාතු’** මවගේ **‘මත්තිකං’** මවගෙන් පැමිණියේය. මේ ධනය තාගේ මිත්තනිය විසින් මේ ගෙට එන තාගේ මවට දෙනලද ධනය යන අර්‍ත්‍ථයි. ‘**ඉත්‍ථිකාය ඉත්‍ථිධනං’** යනු ගරහමින් කීයේය. ස්ත්‍රීන්ගේ පරිභෝගය පිණිසම වූ නහනසුණු ආදිය පිණිස ලත් ධනය ඉත්‍ථිකාය නම්වේ. එය කොපමණ වන්නේද, එහිදු වනාහි ප්‍රමාණය බලව. තවද ‘පුත! සුදින්න! මේ තාගේ මවට අයත් ධනයයි. එද මව සතුය. මා විසින් දෙන ලද්දේ නොවේ. තාගේ මව සතුමයයි කියන ලද්දේ වේ. ඒ මේ ධනය ගොවිකමින් රැස්කරන ලද්දේ නොවේ. වෙළඳාමෙන් රැස්කරන ලද්දේ නොවේ. තවද, ස්ත්‍රිය සතු වූම ස්ත්‍රියගේ ධනයයි. නෑකුලයෙන් ස්වාමිකුලයට යන්නා වූ ස්ත්‍රිය විසින් නහනසුණු ආදිය සඳහා ලැබියයුතු වූ යම් ස්ත්‍රීධනයක්වේද, ඒ ධනය වනාහි මෙපමණයි මෙසේද මෙහි අරුත් දතයුතුය.
**‘අඤ්ඤං පෙත්තිකං අඤ්ඤං පිතාමහ’** යම් ධනයක් තාගේ පියා හා මුත්තනුවන් සතුවේද, ඒ ධනය අනිකක්මය. නිදන් කරණ ලද්දාවූද, වැඩීමට යොදන ලද්දාවූද ඒ ධනය ඉතා බොහෝය. මෙහිද ‘**පිතාමහං’**යි තද්ධිත ප්‍රත්‍යය ලොප්කොට දතයුතුය. **‘පෙතාමහං’**යි හෝ පාඨයක් වේ. **‘ලබ්හා තාත! සුදින්න! හීනායාවත්තිත්‍වා’** පුත! සුදින්න! උතුම් වූ ආර්‍ය්‍යධ්වජය, ශ්‍රමණ වේශය හැරපියා හීනවූ ගිහි බවට පෙරැළී භොග අනුභව කරන්නට ලබන්නේය. සම්පත් වළඳන්නට නොලබන්නේ නොවේ හෝ රජුන්ට බියව පැවිදිවූයේ නොවෙහි, ණයකාරයන් විසින් පෙළෙන ලද්දෙක්ව පැවිදිවූයේ නොවෙහි **‘තාත! න උස්සහාමි**’ මෙහි ‘තාත’ යන වචනය ගෘහාශ්‍රිත ප්‍රේමයෙන් කීයේය. ශ්‍රමණ තෙජසින් නොකීයේය. ‘**න උස්සහාමි’** නොහැකියෙමි. ‘**න විසහාමි’** නොපොහොනෙමි. සමර්‍ත්‍ථ වූයෙම් නොවෙමි.
**‘වදෙය්‍යාම ඛො තං ගහපති!**’ මේ වචනය වනාහි ශ්‍රමණ තෙජසින් කීයේය. ‘**නාතිකඩ්ඪෙය්‍යාසි**’ තාගේ සිත්හි මා කෙරෙහි යම් ප්‍රේමයක් පිහිටියේද, එය ක්‍රොධ වශයෙන් නො ඇදගනුව, ඉදින් නොකිපෙන්නෙහිනම්යි කියන ලද්දේ වේ. ඉක්බිති සිටුතෙමේ ‘පුත්‍රතෙමේ මට සඞ්ග්‍රහ කරනු කැමැත්තේ වනැ’යි ඔදවැඩි සිත් ඇත්තේ **‘වදෙහි තාත! සුදින්න!** යනු කීයේය. ‘තෙනහි’ යනු උය්‍යොජනාර්‍ත්‍ථයෙහි විභක්ති ප්‍රතිරූපක නිපාතයෙකි. ‘**තතො නිදානං’** ඒ නිදානකොට. ඒ හේතුකොට. ප්‍රථම වචනයට **තො** ආදෙශය දතයුතුය. සමාස විෂයයෙහි ද මොහුගේ තොලොපාභාවය වේ. ‘**භයං වා**’ ‘කිම, මාගේ භොගයෙන් රජහුනොම පැහැර ගන්නාහුදැ’{1}යි යනාදි ක්‍රමයෙන් කියූ රාජාදීන්ගෙන් වනබිය. සිතෙහි තැතිගැනීම යන අර්‍ත්‍ථයි. ‘**ඡම්භිතත්තං**’ රජුන් විසින් හෝ සොරුන් විසින් ධනය දෙවයි කම්කටොලු කරවනු ලබන්නහුගේ කය සැලීම. කය වෙවුලීම. හදය මස් සැලීමය. ‘**ලොමහංසො**’ උපන් බිය නිමිතිකොට ලොමයන්ගේ දහගැණීමය. ලොමයන්ගේ උඩුහුරු අග් ඇතිබවය. ‘**ආරක්‍ඛො’** ඇතුළතද පිටතද රෑද දාවලද රැකීමය.
**‘තෙනහි වධූ’** සිටුගැහැවිතෙමේ ධනය දක්වා තමා සිය පුතු ගිහි බවට පොළඹවන්නට නොහැකිවනුයේ ‘පුරුෂයන්ට දැන් මාගම සමානවූ බන්‍ධනයක් නැතැ’යි සලකා ඔහුගේ පැරණි අඹුවට **‘තෙනහි වධූ**’යි ඇමතුයේය. ‘**පුරාණදුතියිකං’** පැරණි බිරිද පෙර ගිහිකාලයෙහි දෙවැන්නිය. ගෘහාශ්‍රිතසුඛොපභොගයෙහි සහායිකාය. පෙර බිරිද යන අර්‍ත්‍ථයි. **‘තෙනහි’** යම් කරුණකින් මාගම සමාන වූ බන්‍ධනයක් නැත්තේද එහෙයිනි. ‘**පාදෙසු ගහෙත්‍වා’** පාවලින් අල්ලා ගෙන කර්‍මාර්‍න්‍ථයෙහි සප්තමී වචනයි. පාවලින් හෝ ඔහු අල්ලා ගෙන **‘කීදිසා නාම තා අය්‍යපුත්ත! අච්ඡරායො**’යි කුමක් හෙයින් මෙසේ කීයේද? ඒ කාලයෙහි වනාහි මහත් සම්පත් හැරපියා පැවිදිවන බොහෝ කැත්කුමරුන්ද, බමුණු කුමරුන්ද, සිටුපුතුන්ද දැක පැවිදි ගුණ නොදන්නාහු ‘කුමක් හෙයින් මොවුහු පැවිදි වෙත්දැ’යි කතාබහ කරත්. එහි අන් කෙනෙක් දිව්‍යාප්සරාවන් දිව්‍ය නාටිකාවන් කරුණු කොටැයි කියත්. ඒ කතාව පැතිර ගියාය. ඒ කතාව අසා මෝතොමෝ මෙසේ කිවූය. ස්ථවිරතෙමේ එය ප්‍රතික්‍ෂේප කරනුයේ ‘**න ඛො අහං භගිනි**!’ යනු කීයේය. ‘**සමුදාචරති’** ව්‍යවහාර කරයි. කියයි. **‘තත්‍ථෙව මුච්ඡිතා පපතා’** භගිනි වාදයෙන් කතා කරන ඔහු දැක ‘දැන් මාගෙන් ප්‍රයෝජන නැත, යම් බඳුවූ මෙතෙමේ බිරිඳ වූ මා, තමන් හා එක් මවුකුස හොත් දැරියක සේ සලකාය’යි හටගත් බලවත්ව උපන් ශෝක ඇතියා ඒ පෙදෙස්හිම මුසපත්ව පතනය වූවාය. වැටුනීය යන අර්‍ත්‍ථයි.
‘**මා නො විහෙඨයිත්‍ථ’** ධනය දක්වා මාගමද යොදා අප වෙහෙස නොකරවු. මෙය පැවිද්දන්ට වෙහෙසක්මය. **‘තෙනහි තාත! සුදින්න! බීජකම්පි දෙහි’** මෙහි **‘තෙනහි’** යන මෙයින් ඉදින් තෝ ඇලීම් ඇතිව බ්‍රහ්මචර්‍ය්‍යයෙහි හැසිරෙහිනම් හැසිරෙව, හැසිර අහසෙහි හිඳ පිරිනිවියේ වෙව, අපට කුලවංශයට බිජුවටක් වූ එක් පුතෙකු දෙවයි අභිරතියෙහි යොදයි. **‘මානො අපුත්තකං සාපතෙය්‍යං ලිච්ඡවයො අතිහරාපෙසුං’** අපි වනාහි ගණ රාජවූ ලිච්ඡවීන්ගේ රාජ්‍යයෙහි වසම්හ. ඔවුහු තාගේ පියාගේ ඇවෑමෙන් කුල ධන රකින පුතුගෙන් තොරවූ මෙසේ මහත්වූ අපගේ විභව වූ මේ ධනය තමන්ගේ රාජන්තෙපුරයට ගෙන්වන්නාහුය, ඔවුහු ඒ ධනය නොගෙන්වන්නාහු, නොගෙන්වත්වා.
**‘එතං ඛො මෙ අම්ම සක්කා කාතුං’** කුමක් හෙයින් මෙසේ කීයේද යත්: ‘ මොවුන්ගේ ධනයට මම ම හිමියෙමි, අනෙකෙක් නැත්තේය, ඔවුහු ධනය රැකගැනීමට නිතර මා ලුහුබඳින්නාහුය. එහෙයින් මම උත්සාහ රහිතව මහණදම් කරන්නට නොලබමි. පුතෙකු ලැබීමෙන් පුතෙකු ලබා ඔවුහු මෙයින් වළකින්නාහුය, ඉන්පසු මම සැපසේ මහණදම් කරන්නෙමි’යි හෙතෙමේ සිතුයේය. මේ ක්‍රමය දක්නේ මෙසේ කීයේය.
**‘පුප්ඵං’** පුප්ඵ යනු ඔසප් කාලයෙහි හටගත් ලෙයට නමකි. ඔසප් කාලයෙහි මාගමගේ ගැබ පිහිටන තැන ලේවන් පිළිකාවෝ හටගෙන සත් දවසක් තුළ වැඩීගොස් බිඳීයත්. ඉන්පසු ලේ වැගිරෙයි**. පුප්ඵ** යන මෙය එයට නමකි. එය යම් තරම් බලවත් වේද, ඒ තරම් ලෙසින් බොහෝ ලේ වැගිරෙන්නේය. ඒ කාලයෙහි දුන් ප්‍රතිසන්‍ධියද නොපිහිටයි. ලේ සමගම ප්‍රතිසන්‍ධියද වැගිරීයයි. ලේ වැගිරී ගිය කල්හි පිරිසිදු වූ ගර්‍භාශයෙහි දෙන ලද ප්‍රතිසන්‍ධිය වහා පිහිටා ගනියි. **‘පුප්ඵංසා උප්පජ්ජි’** මැයට ලේ උපන. ආකාර ලොපය සමග සංයොගයාගේද ලොපය වේ. **‘පුරාණ දුතියිකාය බාහායං ගහෙත්‍වා’** පැරණි බිරියගේ යම් බාහුවක්වීද, එයින් ඇය අල්ලාගෙන යන අර්‍ත්‍ථයි.
**‘අපඤ්ඤත්තෙ සික්‍ඛාපදෙ’** ප්‍රථම පාරාජිකා ශික්‍ෂාපදය නොපැණවූ කල්හි ප්‍රථම බෝධියෙහි විසිවසක්ම භික්‍ෂූහු භාග්‍යවතුන් වහන්සේගේ සිත සතුටු කළහ. මෙබඳු අද්ධ්‍යචාරයක් නොකළහ. **‘ආරාධයිංසු වත මෙ භික්‍‍‍‍ඛවෙ භික්‍‍‍‍‍ඛු එකං සමයං චිත්තං**’{1} යන මේ සුත්‍රය ඒ සඳහාම වදාළ සේක. එකල්හි භාග්‍යවතුන් වහන්සේ අද්ධ්‍යාචාරයක් නොදක්නා සේක් පාරාජිකයක් හෝ සඞ්ඝාදිසෙසයක් නොපැණවූහ. ඒ ඒ වස්තුවෙහි සෙසු පස්වැදෑරුම් වූ ක්‍ෂුදාපත්තිස්කන්‍ධයන්ම පැණවූහ. **‘අපඤ්ඤත්තෙ සික්‍ඛාපදෙ’** යනු එහෙයින් වදාරණ ලද්දේය.
**‘අනාදීනවදස්සො’** භාග්‍යවතුන් වහන්සේ දැන් ප්‍රථම ශික්‍ෂාපදය පණවන සේක් යම් ආදීනවයක් දක්වන්නාහුද, එය නොදකිමින් නිරවද්‍යසංඥා ඇතිව ‘ඉදින් මෙතෙමේ මෙය නොකට යුතුය’යි හෝ මුල් සිඳීම පිණිස පවතීයි දන්නේ නම් සැදහයෙන් පැවිදි වූ කුලපුත්‍රතෙමේ ඒ හේතුකොට ජීවිතක්‍ෂයට පැමිණෙනුයේද නොකරන්නේය. මෙතෙමේ මෙහි වනාහි ආදීනව නොදක්නේ නිර්දෝෂ සංඥා ඇත්තේ වූයේය. ‘**අනාදීනවදස්සො’** යනු එහෙයින් වදාරණ ලදී. **‘පුරාණදුතියිකාය’** යනු සප්තමී වචනයි. ‘**අභිවිඤ්ඤාපෙසි**’ පැවැත්වූයේය. පැවැත්මද කායවිඥප්ති චලනයෙන් **‘විඤ්ඤාපනා**’යි කියනු ලැබේ. මෙතෙමේ ගැබ් පිහිටීමෙහි තීරණය පිණිස තෙවරක් මෙවුන්දම් සෙවීම කෙළේයයි දතයුතුය.
‘**සා තෙන ගබ්හං ගණ්හි**’ ඕතොමෝද ඒ ආචාරව්‍යතික්‍රමයෙන්ම ගැබ් ගත්තීය. අන්පරිද්දෙකින් ඒ නොවූයේය. කිම, අන් පරිද්දෙකිනුදු ගැබ්ගැණීම වේදයත්: වන්නේය. කෙසේදයත්: කායසංසර්‍ගයෙන්, හැඳිරෙදි ගැනීමෙන්, ශුක්ළ පානයෙන්, නැබ පිරිමැදීමෙන්, රූප දැකීමෙන්, ශබ්දශ්‍රවණයෙන්, ගන්‍ධාඝ්‍රාණයෙන් ගැබ් හටගැනීම වන්නේය. ඇතැම් ස්ත්‍රීහු ඔසප් කාලයෙහි ඡන්‍දරාගයෙන් ඇලීගියාහු පුරුෂයන්ගේ අත් ගැණීම් කෙස් ගැණීම් අඟපසඟ පැහසීම් ඉවසන්නාහු ඒ හේතුවෙන් ගැබ් ගණිත්. මෙසේ කායසංසර්‍ගයෙන් ගැබ් හටගැණීම වේ.
**උදායි** තෙරුන්ගේ පැරණි බිරිඳ වූ මෙහෙණතොමෝ උදායි තෙරුන්ගේ මිදුනු ශුක්ල කොටසක් මුවෙහි ලාගත්තීය. අඳනයෙහි රැඳී තුබූ කොටස අඳනයත් සමග තමාගේ අඞ්ගජාතයෙහි බැහුය. ඕ තොමෝ එයින් ගැබ් ගත්තීය. රෙදිකඩ ගැනීමෙන් ගැබ් හටගැණීම මෙසේ වේ.
**මිගසිඞ්ග** තාපසයාගේ මව වූ මුවදෙන ඔසප් කාලයෙහි තාපසයා මුත්‍රකරන තැනට අවුත් ශුක්ල සහිත මුත්‍ර බීවාය. ඕ තොමෝ එයින් ගැබ් ගෙණ මිගසිඞ්ග තවුසා වැදූය. ශුක්ල පානයෙන් ගැබ් හටගැණීම මෙසේ වේ.
**සාම** බෝසත්හුගේ මවුපියන්ගේ ඇස් නටබව දැන සක්දෙව් රජතෙමේ පුතෙකු දෙනු කැමැත්තේ **දුකූල** පණ්ඩිතයා හට ‘ඔබට මෙවුන්දම් සෙවුම වටීය’යි කීයේය. ‘අපි මෙවුන්දම් සෙවුමෙන් ප්‍රයෝජන නැත්තමෝ වෙමු, අපි ඉසි පැවිද්දෙන් පැවිදිවූවෝ වෙමු’යි හෙතෙමේ කීයේය. ‘එසේ නම් ඔසප් කාලයෙහි මැයගේ නාභිය ඇඟිල්ලෙන් පරාමර්‍ශනය කරවු’යි සක්දෙව් රජු කීකල්හි හෙතෙමේ එසේ කෙළේය. ඕතොමෝ එයින් ගැබ්ගෙන සාම තවුස් දරු වැදූය. නාභිය පැහැසීමෙන් ගැබ් හටගැනීම මෙසේ වේ. මේ නයින්ම **මණ්ඩව්‍යායාගේද චණ්ඩප්‍රද්‍යොතයාගේද** වස්තුව දතයුතුය.
රූපදර්‍ශනයෙන් ගැබ් හටගැනීම කෙසේ වේදයත්: මෙහි ඇතැම් ස්ත්‍රියක්තොමෝ ඔසප් කාලයෙහි පුරුෂ සංසර්‍ගයක් නොලබන්නී ගෙය තුළ හුන්නීම ඡන්‍දරාග වසයෙන් ලක්දිව රාජොරොධාව මෙන් ජනෙල් කවුළුවෙන් දක හෝ පෙර දක්නා ලද්දා වූ පුරුෂයෙකු ගැන සිතන්නීය. ඕතොමෝ එයින් ගැබ් ගන්නීය. රූප දකීමෙන් ගැබ් හටගැනීම මෙසේ වේ.
කෙකින්නන් අතර පිරිමි සතෙක් නැත. ඒ කෙකින්නෝ ඔසප් කාලයෙහි මේඝශබ්දය අසා ගැබ් ගණිත්. බොහෝ කිකිළියෝද කිසිකලෙක එක් කුකුළෙකුගේ හඬ අසා ගැබ් ගණිත්. එසේ බොහෝ ගවදෙන්නුද එක් වෘෂභයකුගේ හඬ අසා ගැබ් ගණිත්. ශබ්ද ශ්‍රවණයෙන් ගැබ් හටගැනීම මෙසේ වේ.
ගවදෙන්නුම සමහර කලෙක වෘෂහ ගන්‍ධයෙන් ගැබ් ගණිත්. ගන්‍ධාඝ්‍රාණයෙන් ගැබ් හටගැණීම මෙසේ වේ.
මේ වස්තුවෙහි වනාහි සුදින්නගේ මේ පැරණි බිරිද තොමෝ මෛථුනධර්‍මසෙවනසඞ්ඛ්‍යාත ආචාරව්‍යතික්‍රමයෙන් ගැබ් ගත්තීය. **‘මාතා පිතරො ච සන්නිපතිතා හොන්ති, මාතා ච උතුනී හොති, ගන්‍ධබ්බො ච පච්චුපඨිතො හොති, එවං තින්නං සන්නිපාතා ගබ්හස්සාවක්කන්ති හොති’{1}** යනු මේ සඳහා වදාරණ ලදය.
**‘භුම්මා දෙවා සද්දමනුස්සාවෙසුං’ ‘නත්‍ථි ලොකෙ රහො නාම පාපකම්මං පකුබ්බතො’** යම්හෙයකින් මොහුගේ ඒ පාපය සියල්ලන්ට පළමු තෙමේ දනීද ඉන්පසු ආරක්‍ෂක දෙවතාවෝ ඉක්බිති අන්‍යවූද පරසිත් දන්නා දෙවතාවෝ දැනගණිත්ද, එහෙයින් සියලු වනලැහැබ් ඇසුරුකොට සිටි පරසිත් දන්නා භූම්‍යස්ථ දෙවතාවෝ මොහුගේ අද්ධ්‍යාචාරය දැක ශබ්ද ඇස්වූහ. යම් සේ අන්‍ය වූ දේවතාවෝත් අසත්ද, එසේ ‘**නිරබ්බුදො වත හො -පෙ- ආදීනවො උප්පාදිතො**’යි හඬ පැතිරවූහ. මෙහි අර්‍ත්‍ථය වෙරඤ්ජ කාණ්ඩයෙහි කියූ අයුරින් දතයුතුය.
**‘භුම්මානං දෙවානං සද්දං සුත්‍වා චාතුම්මහාරාජිකා’** මෙහි වනාහි භූම්‍යස්ථ දෙවියන්ගේ ශබ්දය ආකාශස්ථ දෙවියෝ ඇසූහ. ආකාශස්ථ දෙවියන්ගේ ශබ්දය චාතුම්මහාරාජික දෙවතාවෝ ඇසූහයි මේ ක්‍රමය දතයුතුය. **‘බ්‍රහ්මකායිකා’** අසංඥ සත්ත්‍වයන් හා අරූපාවචරයන්ද හැර සියලුම බ්‍රහ්මයෝ ඇසූහ. අසාද ශබ්ද ඇස්සූහයිද දතයුතුය**. ‘ඉතිහ තෙන ඛණෙන’** මෙසේ සුදින්නගේ ඒ අද්ධ්‍යාචාර ක්‍ෂණයෙහිම. **‘තෙන මුහුත්තෙන’** ඒ අද්ධ්‍යාචාර මුහුර්‍තයෙන්ම. **‘යාව බ්‍රහ්මලොකා’** අකනිටා බඹලොව තෙක්. **‘අබ්භූග්ගඤ්ඡි’** වෙසෙසින් උස්ව පැනනැංගේය. තදින් නැගීසිටියේය. එක්ම කොලාහලයක් වූයේය.
**‘පුත්තං විජායි’** රන් පිළිරුවක් සමානවූ පශ්චිමභවික සත්ත්‍වයෙකු ඉපදවූය. **‘බීජකොති නාමං අකංසු’** අන් නමක් කරන්නට නොදුන්හ. ‘බීජකම්පි දෙහි’යි මිත්තනිය විසින් කියූ බව ප්‍රකට බැවින් මොහුට බීජකැයි කියාම නම් වේවායි බීජකයි නම්කළහ. පුත්‍රයාගේ වනාහි නාමවසයෙන්ම මොහුගේ මවුපියන්ටද නම්කළහ. ‘**තෙ අපරෙන සමයෙන’** යනු බීජක හා බීජකගේ මව සඳහා වදාරණ ලද්දේය. බීජකගේ සත්අට වයස් කාලයෙහි ඔහුගේ මවුතොමෝ මෙහෙණන් වෙතද, බීජක තෙමේ මහණුන් වෙතද පැවිදිව කළණ මිතුරන් ඇසුරු කිරීමෙන් රහත්බවෙහි පිහිටාගත්හ**. ‘උභො අගාරස්මා අනගාරියං පබ්බජිත්‍වා අරහත්තං සච්ඡාකංසු’** යනු එහෙයින් වදාරණ ලදී.
මෙසේ මව්පුතුන්ගේ පැවිද්ද ඵල සහිතවිය. පියතෙමේ විපිළිසරින් මඩනා ලදුයේ වාසය කළේය. **‘අථඛො ආයස්මතො සුදින්නස්ස අහුදෙව කුක්කුච්චං’** යනාදිය එහෙයින් වදාරණ ලද්දේය. එහි ‘**අහුදෙව**’ අහු + එව යනු පද සිඳීමමය. දකාරය පදසන්‍ධි කරන්නේය. වූසේමය යන අර්‍ත්‍ථයි**. ‘කුක්කුච්චං’** අද්ධ්‍යාචාර හෙතුක වූ පසුතැවිල්ලය. **‘විපප්පටිසාරො’** යනු එයටම නම්ය. ඒ වනාහි නුවණැතියන් විසින් නොකටයුතු බැවින් නින්‍දිත ක්‍රියාවක් බැවින් කුක්කුච්ච නම. කළ අද්ධ්‍යචාරය නවතාලන්නට අසමර්‍ත්‍ථ බැවින් ඒ නිසා විරූපකොට සිහිකරන බැවින් විප්‍රතිසාරයි කියනු ලැබේ. ‘**අලාභා වත මෙ’** ඒකාන්තයෙන් මට අලාභයෝය, ධ්‍යානාදි ගුණයන්ගේ යම් අලාභයේ වෙත්නම්, ඒ අලෝභයෝ මටම වෙත්. අන්හට නොවෙති යන අදහසය**. ‘න වත මෙ ලාභා’** මා විසින් පිළිලද යම් ප්‍රව්‍රජ්‍යාශරණගමන ශික්‍ෂාසමාදාන ගුණයෝ වෙත්ද, ඒ ගුණලාභයෝද අද්ධ්‍යාචාරයෙන් කිලිටි වූ බැවින් එකාන්තයෙන් මට නැත්තාහුමය. **‘දුල්ලද්ධං වත මෙ’ **මේ ශාසනය ලදුයේද, එය මට නින්දිත ලැබීමක් වූයේය**. ‘න මෙ වත සුලද්ධං’** අන්‍ය කුලපුත්‍රයන් විසින් යම්සේ ලදද, එසේ මා විසින් එකාන්තයෙන් මොනවට ලද්දේ නොවේ. කුමක් හෙයින්දයත්: **‘යොහං එවං ස්වාක්‍ඛාතෙ ධම්ම විනයෙ -පෙ- බ්‍රහ්මචරියං චරිතුං**’යි කියූබැවිනි. **‘බ්‍රහ්මචරියං’** ශික්‍ෂාත්‍රය සඞ්ගෘහිත මාර්‍ග බ්‍රහ්මචර්‍ය්‍යය. **‘කිසො අහොසි’** කන්නට හෝ බුදින්නට නොහැකි වනුයේ කෘශ වූයේය. මස්ලේ රහිත වූයේය. ‘**උප්පණ්ඩුප්පණ්ඩුකජාතො**’ හටගත් තද පඬුවන්බව ඇත්තේ. පඬුපත් සමාන වූයේය. **‘ධමනිසන්‍ථතගත්තො’** වියලීගිය මස්ලේ ඇති බැවින් නහරවැල් සමූහයෙන්ම වෙළුනු සිරුරු ඇත්තේය. **‘අන්තො මනො’** නැවත නැවත ශොකකිරීම් වසයෙන් ඇතුළතම රැඳුනු සිත් ඇත්තේය. හෘදයවස්තුව නිසා පැවතීම් වසයෙන් වනාහි සියල්ලෝම ඇතුළත පැවති මනස් ඇත්තාහුම වෙති. **‘ලීනමනො’** උදෙසීමෙහිද පිළිවිසීමෙහිද කමටහන්හිද අධිශීලයෙහිද අධිචිත්තයෙහිද අධිප්‍රඥාවෙහිද වත්පිළිවෙත් පිරීමෙහිද බහා තැබූ ධූරඇත්තේය. උදෙසීම් ආදියෙහි පැතිරීම් රහිතවූයේය. එකාන්තයෙන් කුසීතකමින්ම සැඟවුනු හැකුළුනු මනස් මොහුටනුයි ලීනමන නමි. **‘දුක්‍ඛී’** සිත පිළිබඳ දුකින් දුක් ඇත්තේය. **‘දුම්මනො’** ද්වෙෂයෙන් දුෂ්ට වූ සිත් ඇත්තේය. දොම්නසින් වැඩුනු බැවින් විරූප මනස් ඇත්තේය. **‘පජ්ඣායි’** විපිළිසර වසයෙන් බර ඉසිලීමෙන් නැවුනු සිරුරු ඇති කොටුලුවෙකු මෙන් ‘ඉදින් මම පව්කම් නොකෙළෙම්නම්, මේ මහණුන් මෙන් පිරිපුන් සිල් ඇතියෙම්මි’යි යනාදීන් ඒ ඒ කරුණු සිතුයේය.
**‘සහායකා භික්‍‍‍‍‍ඛූ’** මෙසේ වූ ගණයා කෙරෙහි ඇලීමෙන් වූ ප්‍රමාදයෙන් කල්යවන ඔහු දැක, මොහුගේ විශ්වාසික වූ විශ්වාසික බැවින් කථාකිරීමට පහසුවූ යම් භික්‍ෂූහු වෙත්ද, ඒ භික්‍ෂූහු ඔහුට මෙය කීහ. **පීණිතින්‍ද්‍රියො**’ ප්‍රසාදය පිහිටන තැන් සම්පූර්‍ණ බැවින් පිරිපුන් ඇස් කන් නාස් ආදීවූ ඉන්‍ද්‍රිය ඇත්තේය. **‘සොදානි ත්‍වං**’ යන මෙහි ‘**දානි**’ යනු නිපාතයි. හෙතෙමේ වනාහි ‘තෝ’යි කියන ලද්දේ වේ. **‘කච්චි නො ත්‍වං**’ කිමෙක්ද තෝ? ‘**අනභිරතො**’ කළකිරුණෙහිද? ගිහිබව පතමින් යන අර්‍ත්‍ථයි. එහෙයින් ඒ අනභිරතියම ප්‍රතික්‍ෂෙප කරමින් ‘**න ඛො අහං ආවුසො අනභිරතො’** යනු කීයේය. මම ශමථ විදර්‍ශනාදි අධිකුශල ධර්‍මයන් වැඩීමෙහි ආලය ඇත්තෙම් වෙමි. **‘අර්‍ත්‍ථි මෙ පාපං කම්මං කතං’** මා විසින් කළ එක් පාපකර්‍මයක් ඇත්තේය. ලැබේ. විද්‍යාමාන වේ. එය නිතර මා ඉදිරියෙහි මෙන් සිටුනේය. නැවත එය පවසනුයේ ‘**පුරාණදුතියිකාය’ **යනාදිය කීයේය.
**‘අලං හි තෙ ආවුසො සුදින්න කුක්කුච්චාය’** ‘ඇවැත! සුදින්න! තාගේ මේ පාපකර්‍මය කුකුස පිණිස පමණය. සමත්ය. කුකුස් ඉපදවීමට ප්‍රතිබල වේය’යි කියන ලද්දේ වේ. ‘**යං ත්‍වං’** යනාදි තන්හි ‘යම් පාපකර්‍මයකින් තෝ බඹසර හැසිරෙන්නට අපහොසත් වන්නෙහිද, තාගේ ඒ පාපකර්‍මය කුකුස පිණිස සමර්‍ත්‍ථ වේය’යි මෙසේ සම්බන්‍ධය දතයුතුය. ඉක්බිති ඔහුට අනුශාසනා කරන්නාහු **‘නනු ආවුසො භගවතා’** යන මේ ආදිය කීහ. එහි නනු යනු අනුමතිග්‍රහණාර්‍ත්‍ථයෙහි නිපාතයි. **‘අනෙකපරියායෙන’** නොයෙක් කරුණෙන් ‘**විරාගාය’ **භවභොගයන්හි නොඇලීම පිණිස **‘නො සරාගාය’** භවභොගයන්හිම රාගයෙන් ඇලීම පිණිස නොවේ. භාග්‍යවතුන් වහන්සේ විසින් ‘මාගේ ධර්‍මය අසා සත්ත්‍වයෝ භවභොගයන්හි නොඇලෙන්නාහුය, නොරැඳෙන්නාහුය යන මේ අර්‍ත්‍ථය පිණිස ධර්‍ම දේශනා කරන ලද්දේය යන අදහසය. සියලු පදයන්හි මේ ක්‍රමය වේ. මේ වනාහි මෙහි පර්‍ය්‍යාය වචන මාත්‍රයකි. **‘විසංයොගාය’** කෙලෙසුන් හා නොයෙදනු පිණිසය. **‘නො සංයොගාය’** කෙලෙසුන් හා යෙදෙනු පිණිස නොවේ. ‘**අනුපාදාය’** ක්ලෙශයන්ගේ වසයෙන් දැඩිව නොගැනීම පිණිසය. ‘**නො සඋපාදානය’** තෘෂ්ණාදෘෂ්ටි වශයෙන් දැඩිකොට ගැනීම පිණිස නොවේ.
**‘තත්‍ථ නාම ත්‍වං’** එහි වනාහි තෝ **‘සරාගාය චෙතෙස්සසි’** රාගය හා එක්ව පවත්නා මෛථුන ධර්‍මය පිණිස සිතන්නෙහිය. කල්පනා කරන්නෙහිය. ඉතා තදින් කල්පනා කරන්නෙහිය. මේ පිණිස ව්‍යායාම කරන්නෙහිය යනු අර්‍ත්‍ථයි. සියලු තන්හි මේ ක්‍රමය වේ. නැවත රාග විරාගාදීවූ නවපදයෝ උපදවන ලද ලොකොත්තර නිර්‍වාණයම සඳහා වදාරණ ලදහ. එහෙයින් ‘**රාගවිරාගාය**’යි හෝ ‘**මදනිම්මදනාය**’යි කීකල්හි නිර්‍වාණය පිණිසැයි මෙපරිද්දෙන්ම අර්‍ත්‍ථ දතයුතුය. යම්හෙයකින් ඒ නිවණට පැමිණ නිවණ ඇරැබැ නිවණ නිසා රාගය පහවයේද, රාගය නොවේද, එහෙයින් නිවණ **රාගවිරාග**යි කියනු ලැබේ. යම්හෙයකින් ඒ නිවණට පැමිණ මානමද පුරිසමදාදි මදයෝ නිමද, අමදවෙත්ද, නැසී යන්නාහුද, එහෙයින් නිවණ **මදනිම්මදන**යි කියනු ලැබේ. යම්හෙයකින් හෝ ඒ නිවණට පැමිණ සියලු කාම පිපාසා සන්සිඳීමට විනාශයට යේද එහෙයින් නිවන **පිපාසවිනය**යි කියනු ලැබේ. යම්හෙයකින් ඒ නිවණට පැමිණ පස්කම් ගුණයන්හි පවත්නා ආල විනාශයට යේද, එහෙයින් නිවණ **ආලයසමුග්ඝාතයි** කියනු ලැබේ. යම්හෙයකින් ඒ නිවණට පැමිණ ත්‍රෛභූමකකර්‍ම ක්ලෙශවිපාක වෘත්තය සිඳියේද, එහෙයින් නිවණ **වට්ටූපච්ඡෙද**යි කියනු ලැබේ. යම්හෙයකින් ඒ නිවණට පැමිණ හැමතින් තෘෂ්ණාව විනාශයටයේද, නොරැඳේද, නිරුද්ධවේද, එහෙයින් නිවණ **තණ්හක්‍ඛය - විරාගනිරොධ**යි කියනු ලැබේ. යම්හෙයකින් මේ නිවණ චතුර්විධයොනි - පඤ්චගති - සප්ත විඥානස්ථිති - නවසත්ත්‍වා වාසයන් අනික් අනික් යොනි ආදියෙන් අනික් අනික් යොනි ආදිය පිණිස අවුණන බැවින් ගැටලන බැවින් නිවන බැවින් වාණයි ලද ව්‍යවහාර ඇති තෘෂ්ණාවෙන් නික්මුනේද, බැහැරවූයේද, පහවූ යෙදුම් ඇත්තේද, එහෙයින් නිබ්බාණයි කියනු ලැබේ.
‘**කාමානං පහාණං අක්‍ඛාතං’** වස්තු කාමයන්ගේ හා ක්ලෙශ කාමයන්ගේද ප්‍රහාණය වදාරණ ලදි. ‘**කාමසඤ්ඤානං පරිඤ්ඤා’** සියලු කාමසංඥාවන්ගේ ඤාත - තීරණ - පහාණ වසයෙන් ත්‍රිවිධ පරිඥා වදාරණ ලදී. **‘කාමපිපාසානං’** කාමවස්තූන්හි පාතබ්‍යතා සඞ්ඛ්‍යාතශුභාදි ආකාරයන්ගේ කාමයන් පානය කිරීමෙහි වූ ඊප්සාවන්ගේ. **‘කාමවිතක්කානං’** කාමයෙන් යුක්ත විතර්‍කයන්ගේ. **‘කාමපරිළාහානං’** පඤ්චකාම කොට්ඨාසයන්හි ඇලීම් වසයෙන් උපන් දාහයන්ගේ ඇතුළත දවන්නවුන්ගේ මේ පස්තැන කෙලෙසුන් ක්‍ෂය කරන ලොකොත්තර මාර්‍ගයම වදාරණ ලද්දේය. සියල්ලන්ට ප්‍රථම වූ තුන් තැන ලෞකික - ලොකොත්තර දෙකින් මිශ්‍ර වූ මාර්‍ගය වදාරණ ලදැයි දතයුතුය.
**‘නෙතං ආවුසො’** ඇවැත! තාගේ මේ පාපකර්‍මය. **‘අප්පසන්නානං පසාදාය’** මෙබඳු වූවන්ගේ පැහැදීම පිණිස නොවේ. ‘අථඛ්වෙතං’ තවද මෙය. ‘**අථ ඛො තං**’යි පාඨයක්ද වේ. **‘අඤ්ඤථත්තාය’** ප්‍රසාදයාගේ අන්‍යථාභාවය පිණිස විපිළිසර පිණිස වේ. යම්කෙනෙක් මාර්‍ගයෙන් නොපැමිණි සැදැහැ ඇත්තාහුද ඔවුන්ට ‘යම්තැනක මෙසේ භික්‍ෂූහු දුෂ්ප්‍රතිපන්නයෝ වෙත්ද, අපි මෙබඳු ධර්‍මවිනයයෙහි පහන් වූවෝ වම්හ’යි විපිළිසර උපදවයි. යම්කෙනෙක් වනාහි මාර්‍ගයෙන් පැමිණ සැදැහැ ඇත්තාහුද, ඔවුන්ගේ පැහැදීම මෙබඳු කරුණු හේතුකොට හෝ මෙයට වඩා ඉතා දරුණු වූ කරුණු හේතුකොට වාතයෙන් මහමෙර සේ නොසැලෙන්නේය. **‘එකච්චානං අඤ්ඤථත්තාය’** යනු එහෙයින් වදාළ සේක.
**‘භගවතො එතමත්‍ථං ආරොචෙසුං’** භාග්‍යවතුන් වහන්සේට මේ කරුණ සැලකළහ, දන්වාලූහ. සැලකරන්නාහුද, තමන් කෙරෙහි භාග්‍යවතුන් වහන්සේගේ ප්‍රියභාවය කැමැත්තෙන් නොවෙති. ඒ මහණහු හා භාග්‍යවතුන් වහන්සේ බිඳුවන අදහස පෙරටු කිරීමෙන් නොවෙති. ඒ ආයුෂ්මත්හුගේ අයුණු පහළ කරනු පිණිසද නොවෙති. ක්‍රොධ වශයෙන් ගැරහුම් දොස් නගනු පිණිසද නොවෙති. භාග්‍යවතුන් වහන්සේ මෙය අසා මොහුට ශාසනයෙහි පිහිටක් නොදෙන්නාහ, ඔහු නෙරපා හරින්නාහයි සිතන්නාහු නොසැලකළහ. තවද භාග්‍යවතුන් වහන්සේ ශාසනයෙහි උපන් අර්බුද දැන ශික්‍ෂාපද පණවන්නාහ. වෙලාමර්‍ය්‍යාදා ආඥා තබන්නාහයි සිතා සැලකළහ.
‘**එතස්මිං නිදානෙ එතස්මිං පකරණෙ’** මෙහි සුදින්නගේ අද්ධ්‍යාචාරව්‍යතික්‍රමය ශික්‍ෂාපද පැනවීමට කරුණු බැවින් නිදානයයිද ප්‍රකරණයයිද වදාරණ ලදැයි දතයුතුය. කාරණය වනාහි යම්හෙයකින් තමාගේ ඵලය පිහිටුවාද, ඒ ඵලය ගණිවුයි දක්වන්නාහු මෙන් පමුණුවාද, එය මුළුමනින් කෙරේද, එය කරන්නට අරඹාද, කරන්නේම හෝ වේද, එහෙයින් නිදානයිද ප්‍රකරණයිද කියනු ලැබේ. ‘**විගරහි බුද්ධො භගවා’** භාග්‍යවත් බුදුරජාණන් වහන්සේ ගැරහූ සේක. නින්‍දා කළ සේක. ඒ මෙසේය. ගුණ අගුණ පැවසීමට සුදුස්සන්ගේ ගුණද අගුණද කියා පාන්නවුන් අතුරෙහි භාග්‍යවත් බුදුරජාණන් වහන්සේ අග්‍රපුද්ගල වන සේක. භාග්‍යවතුන් වහන්සේට වනාහි ශීලව්‍යතික්‍රමය කරන පුද්ගලයෙකු දැක ‘මෙතෙමේ ජාතිය හෙතුකොට හෝ ගොත්‍රය හෙතුකොට කුලපුත්‍රභාවය හෙතුකොට හෝ ග්‍රන්‍ථය හෙතුකොට හෝ ධුතාඞ්ග හෙතුකොට හෝ ප්‍රසිද්ධ වූයේය. මහත් පිරිවර ඇත්තේය. එහෙයින් මෙබඳු පුද්ගලයා රැකීම වටීය’යි සිතක්නම් නොම උපදින්නේය. එසේම ප්‍රියශීලී වූ ගුණවතෙකු දැක ඔහුගේ ගුණ වසාලන්නටද සිතක් නොද උපදින්නේය. එහෙත් ගැරහිය යුත්තහුට ගරහන සේක්මය. පැසසිය යුත්තහුට පසසන සේක්මය. මෙතෙමේද ගැරහිය යුත්තෙක් වූයේය. එහෙයින් තාදී ලක්‍ෂණයෙහි සිටියාවූ භාග්‍යවත් බුදුරජාණන් වහන්සේ නොසැලෙන සිතින් යුක්තව ‘**අනනුච්ඡවියං**’ යනාදි වචනයෙන් ඔහුට ගැරහූ සේක.
එහි මේ අර්‍ත්‍ථ වර්‍ණනාය: ‘මොඝ පුරුෂය! තුච්ඡ මනුෂ්‍යය! තා විසින් යම් මේ කර්‍මයක් කරන ලදද, ඒ කර්‍මය මහණකම සිදුකරන ධර්‍මයන්ට හෝ මාර්‍ගඵලනිර්‍වාණ ශාසනයන්ට සුදුසු නොවේ. ඒ ධර්‍මයන්ගේ ප්‍රභාස්වරකරණයට ඒ ධර්‍මයන් බබුලුවන ආලෝකයට සොඳුරු බවට නොපැමිණෙයි, අනුව නොයයි. තවද ඒ ධර්‍මයන්ගෙන් දුරුවම සිටියේය. නොසුදුසු බැවින්ම **අනනුලොමිකය.** ඒ ධර්‍මයන්ට අනුලොම් නොවේ. තවද විලොම්ව පසමිතුරුබවෙහි සිටියේය. අනනුලොමික බැවින්ම **අප්පතිරූපය**. සුදුසුවූයේ සමානවූයේ ප්‍රතිභාගවූයේ නොවේ. තවද අසදෘශවූයේ අප්‍රතිභාගම වේ. අප්‍රතිරූප බැවින්ම **අස්සාමණකය.** ශ්‍රමණයන්ගේ කර්‍මයක් නොවේ. ශ්‍රමණයන්ගේ කර්‍මයක් නොවන බැවින්ම **අකප්පියය.** යම් කර්‍මයක් ශ්‍රමණයන්ගේ කර්‍මයක් නොවේද, එය ශ්‍රමණයෝ යමක් කැප නොවේනම් එය නොකරත්. ඒ මේ අකැපයද තා විසින් කරන ලද්දේය. එහෙයින් ‘**අනනුච්ඡවියං තෙ මොඝපුරිස කතං -පෙ- අකරණීයං’** යන වදාළ සේක. **‘කථං හි නාම’** කිනම් කරුණක් හේතුකොට කිනම් කරුණක් දක්නේයි වදාරණ ලද්දේය. අනතුරුව කාරණයාගේ අභාවය දක්වන සේක් පසුභාගයෙහි ‘**නනු මයා මොඝපුරිස’** යනාදිය වදාළ සේක. ඒ සියල්ල කියූ අර්‍ත්‍ථ ඇත්තේමය.
දැන් යම් හෙයකින් ඔහු විසින් යම් පාපකර්‍මයක් කරන ලද්දේද, ඒ පාපකර්‍මය පැසෙනුයේ දැඩි දුක්විපාක ඇත්තේද, එහෙයින් ඔහුට ඒ දුක්විපාකය දක්වාලනු පිණිස, කළ අපරාධ ඇති පුතාට අනුකම්පා කරන මවුපියන් මෙන් කරුණා බහුල වූ සිතින් සුදින්න හට ගරහනසේක් ‘**වරං තෙ මොඝපුරිස’** යනාදිය වදාළ සේක. එහි මොහුගේ විෂය වහා වේගයෙන් දෂ්ට කරන ලද්දහු කරා නැග ඒනුයි ආසීවිස නම. මොහුගේ විෂය ඝෝරය, චණ්ඩයයි ඝෝර විස නම. ඒ ආසීවිස ඇත්තහුගේය. ඝෝර විස ඇත්තහුගේය. **‘පක්‍ඛිත්තං’** යන මේ පාදයාගේ ‘**වරං**’ යන මේ පදය හා සම්බන්‍ධය වේ. මෙබඳු ඝෝරවිස ඇති ආසීවිසයක්හුගේ මුඛයෙහි අඞ්ගජාතය බහාලන ලද්දේ උතුම් වේ. ඉදින් බැහූයේ වන්නේනම් එය උතුම් වන්නේය. සොඳුරු වන්නේය. යහපත් වන්නේය. මනා වන්නේය යන අර්‍ත්‍ථයි. **‘නත්‍වෙ’** උතුම් නොවේමය. සොඳුරු නොවේමය. යහපත් නොවේමය. මනා නොවේමය. සියලු තන්හි මේ ක්‍රමය වේ. ‘**කණ්හසප්පස්ස’** කළුනයකුගේ. ‘**අඞ්ගාරකාසුයා**’ අඟුරින් පිරුණු වළෙක. අඟුරු රැසෙක හෝ **‘ආදිත්තාය’** තදින් ඇවිළගත්. ගන්නාලද ගිනි පැහැති **‘සම්පජ්ජලිතාය’** හාත්පසින් තදින් දැල්වෙන. ගිනිදැල් මුදන. ‘**සජොතිභූතාය’ **ප්‍රභාසහිත වූ හාත්පසින් නැගුනු ගිනිදැලින් එක්ම ගිනිදැල් සමූහයක්වූයි කියන ලද්දේ වේ.
‘**තං කිස්ස හෙතු’** මා විසින් උතුමියි යමක් කියන ලදද, එය කුමක් හෙතුකොට කවර කරුණකින්දයත්: **‘මරණං වා නිගච්ඡෙය්‍ය**’ යමෙක් එහි අඞ්ගජාතය බහන්නේද, හෙතෙමේ මරණයට හෝ පැමිණෙන්නේය. **‘ඉතො නිදානඤ්ච ඛො -පෙ- උප්පජ්ජෙය්‍ය’** මාගමකගේ අඞ්ගජාතයෙහි යම් මේ අඞ්ගජාතය බැහීමක්වේද, මේ හෙතුකොට ඒ පාපකර්‍මය කළ පුද්ගලතෙමේ නිරයෙහි උපදින්නේය. මෙසේ මේ කර්‍මයාගේ මහාසාවද්‍යභාවය දක්නාසේක් ඔහුට ගැරහූ සේක. ඔහුට දුක් ඉපදවීම කැමතිවෙමින් මේ ගැරහීම නොකළසේක. **‘තත්‍ථ නාම ත්‍වං’** මෙසේ මහාසාවද්‍ය වූ ඒ මෙබඳු කර්‍මයෙහිද තෝ. **‘යං ත්‍වං’** යන මෙහි **‘යං’** යනු නින්‍දාර්‍ත්‍ථයෙහි නිපාතයි. **ත්‍වං **යනු **තං** ශබ්දයාගේ වෙවචනයි. යං කියා හෝ තං කියා යන දෙකින්ම හෝ ගැරහීම වේ. ලාමක කොට දන්නා ලද්දේය’යි වදාරණ ලද්දේය. **‘අසද්ධම්මං’** නොසන්සුන් වූ නීචජනයන්ගේ ධර්‍මයෙකි. ඒ නීචජනයන් විසින් සෙවිය යුතුය යන අර්‍ත්‍ථයි. **‘ගාමධම්මො’** ගම්වැස්සන්ගේ ධර්‍මයෙකි. ගම්වැසි මිනිසුන්ගේ ධර්‍මයයි වදාරණ ලද්දේ වේ. ‘**වසලධම්මං’** පාපධර්‍ම වස්වති, වගුරුවතීයි වසලයහ. ඒ වසල ලාමක පුරුෂයන්ගේ ධර්‍මයකි. වසලවූ හෝ කෙලෙස් වගුරණ ධර්‍මයකි. ‘**දුට්ඨුල්ලං**’ දුෂ්ටද වේ. කෙලෙසුන්ගෙන් තදින් දූෂිතද වේ. තරද වේ. නොසියුම්ද වේ. අනිපුණදැයි වදාරණ ලදය. ‘**ඔදකන්තිකං’ **දියකිස මෙයට කෙළවරය. අන්තිකය. අවසානයි ඔදකන්තික නමි. ඒ ඔදකන්තිකය. **‘රහස්සං’** රහස්හි වන. පිළිසන් අවකාශයෙහි උපදින. මේ ධර්‍මය වනාහි පිළිකුල් කටයුතු බැවින් ප්‍රකටව අන්හුගේ ඇස් හමුවෙහි කරන්නට නොහැක්කේය. **‘රහස්සං**’යි එහෙයින් වදාරණ ලදී. **‘ද්වයං ද්වයසමාපත්තිං’** දෙදෙනෙකු දෙදෙනෙකු විසින් පැමිණිය යුතුය. **‘ද්වයං ද්වයං සමාපත්තිං**’යිද පාඨයක් වේ. ‘**දයං දයසමාපත්තිං**’යිද හදාරත්. එය නොමැනවි. ‘**සමාපජ්ජිස්සසි**’ යන මෙය ‘**තත්‍ථ නාම ත්‍වං’** යි මෙහි කියූ නාම ශබ්දය සමග **‘සමාපජ්ජිස්සසි නාම**’යි යෙදිය යුතුය.
‘**බහුන්තං ඛො පෙ- ආදිකත්තා පුබ්බඞ්ගමො’** යනු ශාසනය සඳහා වදාරණ සේක. ‘තෝ මේ ශාසනයෙහි බොහෝ පුද්ගලයන්ගේ අකුශල ධර්‍මයන්ට ආදිකර්‍තෘ වෙහිය. සියල්ලන්ට පළමුකොට කිරීමෙන් පූර්‍වඞ්ගම වෙහිය. සියල්ලන්ට පළමුකොට මේ මගට පිළිපන් බැවින් දොර ඇරදුන්නේ වෙහිය. උපාය දැක්වූයේ වෙහියයි වදාරණ ලද්දේය. මේ මද ඉඩක් ලැබ තට අනුව හික්මෙන බොහෝ පුද්ගලයෝ නන්වැදෑරුම් වූ වැඳිරියක හා මෙවුන්දම් සෙවුම් ආදීවූ අකුශල ධර්‍මයන් කරන්නාහ යනු මෙහි අදහස වේ.
**‘අනෙකපරියායෙන’ ‘අනනුච්ඡවියං**’ යනාදි ක්‍රමයෙන් කියු බොහෝ කරුණුවලිනි. **‘දුභරතාය -පෙ- කොසජ්ජස්ස අවණ්ණං භාසිත්‍වා’** දුර්‍භරභාවාදියට වස්තු වූ අසංවරයාගේ නොපැසසීම -නින්‍දාව - ගැරහීම වදාරා යන අර්‍ත්‍ථයි. යම්හෙයකින් අසංවරයෙහි සිටි පුද්ගලයාගේ සිත දුක සේ ඉසිලිය යුතුබවට හා දුකසේ පෝෂණය කළයුතු බවට පැමිණේද, එහෙයින් අසංවරය **දුභරතා - දුප්පොසතා**යි කියනු ලැබේ. යම්හෙයකින් වනාහි අසංවරයෙහි සිටියහුගේ සිත සිවුපසයෙහි මහත් ආශා ඇතිබවට මහමෙර තරම් සිවුපසය ලබාද නොසතුටුබවට පැමිණේද, එහෙයින් අසංවරය **මහිච්ඡතා අසන්තුට්ඨිතා**යි කියනු ලැබේ. යම්හෙයකින් අසංවරයෙහි සිටියහුගේ සිත ගණයා හා එක්වීමෙහිද කෙලෙසුන් හා එක්වීමෙහිද රැදීසිටීද කුසීත භාවයට අනුව ගියේවේද, කුසීතභාවයට කරුණු වූ අෂ්ටකුසීත වස්තූන් පිරීමෙහි පවත්නේද එහෙයින් අසංවරය **සඞ්ගණිකාකොසජ්ජ**යි කියනු ලැබේ.
**‘සුභරතාය -පෙ- විරියාරම්හස්ස වණ්ණං භාසිත්‍වා’** සුභරභාවාදියට වස්තු වූ සංවරයාගේ ගුණ වදාරා යන අර්‍ත්‍ථයි. යම්හෙයකින් අසංවරය හැරපියා සංවරයෙහි සිටි පුද්ගලයාගේ සිත සුවසේ ඉසිලිය හැකිවේද, සුවසේ පෝෂණය කළ හැකිවේද, සිවුපසයෙහි අල්පෙච්ඡ භාවයට තෘෂ්ණාරහිතභාවයට පැමිණේද, එක් එක් ප්‍රත්‍යයයෙහි යථාලාභ - යථාබල - යථාසාරුප්ප වසයෙන් තෙවැදෑරුම් වූ භෙදඇති සන්තුෂ්ටියෙහි පවත්නේද, එහෙයින් සංවරය සුභරතාය, සුප්පොසතාය, අප්පිච්ඡය - සන්තුට්ඨයි කියනු ලැබේ.
යම්හෙයකින් වනාහි අසංවරය හැරපියා සංවරයෙහි සිටියහුගේ සිත කෙලෙස් කපාලීමෙහි හා කෙලෙස් කම්පනයෙහි පවත්නේද, එහෙයින් සංවරය **සල්ලෙඛ** යිද **ධුත** යිදැයි කියනු ලැබේ.
යම්හෙයකින් අසංවරය හැරපියා සංවරයෙහි සිටියහුගේ සිත කය වචන පිළිබඳ නොපැහැදුම් එළවන නොපැහැදුමට කරුණු වූ අශාන්ත වූ අසාරුප්‍ය වූ කාය වාග් දුශ්චරිතයටද, සිතෙහි නොපැහැදුම් එළවන නොපැහැදුමට කරුණු වූ අශාන්ත වූ අසාරුප්‍ය වූ කාම - ව්‍යාපාද - විහිංසා යන අකුශල විතර්‍ක තුනට ද නොපැමිණ. තත් විපරීත වූ පැහැදුම් එළවන පැහැදුමට කරුණු වූ ශාන්ත වූ සාරුප්‍ය වූ කායවාක් සුචරිතයාගේද, නෛෂ්ක්‍රම්‍ය - අව්‍යාපාද - අවිහිංසා යන කුශල විතර්‍ක තුනෙහි පාරිපූරිය පිණිස පවතීද, එහෙයින් සංවරය **පාසාදික**යි කියනු ලැබේ.
යම්හෙයකින් වනාහි අසංවරය හැරපියා සංවරයෙහි සිටියහුගේ සිත රාගාදි සියලු කෙලෙසුන්ගේ නොවැඩීමට හේතු වූ නිර්‍වාණ ධාතුව පිණිසද, අටවැදෑරුම් වූ වීර්‍ය්‍යාරම්භ වස්තූන්ගේ පරිපූර්‍ණත්‍වය පිණිසද පවත්නේද, එහෙයින් **අපචය **යි ද** විරියාරම්භ **යි ද කියනු ලැබේ.
**‘භික්‍‍‍‍‍ඛූනං තදනුච්ඡවිකං තදනුලොමිකං’** එහි රැස්වූ භික්‍ෂූන්ට දැන් යම් ශික්‍ෂා පදයක් පණවන සේක්නම්, එයට සුදුසුවූද අනුලොම්වූද සුභරතාදිය හේතුකොට යම් සංවරයක් කියන ලදද, එයට සුදුසුවූද අනුලොම්වූද පංචවිධ සංවරයෙන් හා පංචවිධ ප්‍රහාණයෙන් යුක්ත වූ සූත්‍රාන්තයෙහි නොබැඳුනු විනයපාළියට නොනැගු නුවණින් පිවිස අතරදී කියනු ලබන ධර්‍මදේශනාව කොට යන අර්‍ත්‍ථයි. භාග්‍යවතුන් වහන්සේ මෙබඳු තන්හි ‘මෙයින් කම් කිමැ’යි ප්‍රතික්‍ෂෙපයෙහි අදහස් ඇති අසංවරයෙහි ඇලීගත් යම්කෙනෙක් වෙත්ද, ඔවුන් පරලොවෙහි වන සසර බියෙන් තැතිගන්වමින් නන්වෑදෑරුම් වූ ආදීනව දක්වමින් ශික්‍ෂාකාමී වූ සංවරයෙහි පිහිටි යම්කෙනෙක් වෙත්ද ඔවුන් සමහර කෙනෙකුන් අර්‍හත්‍වයෙහි, සමහර කෙනකුන් අනාගාමි ඵලයෙහි, සමහර කෙනෙකුන් සකෘදාගාමි ඵලයෙහි, සමහර කෙනෙකුන් සොතාපත්ති ඵලයෙහි පිහිටුවමින් හෙතු සම්පත්තියෙන් තොරවූවන් ස්වර්‍ගමාර්‍ගයෙහි පිහිටුවමින් පස්පැහැති මල්මාලාවක් කරන්නකු සේ රුවන්දමක් සරසන්නෙකු සේ **දීඝනිකාය** පමණවූද **මජ්ඣිමනිකාය** පමණවූද ධර්‍මදේශනා කරන සේක. ‘**භික්‍‍‍‍ඛූනං තදනුච්ඡවිකං තදනුලොමිකං ධම්මිං කථා කත්‍වා’** යනු ඒ සඳහා මෙය වදාරන ලද්දේය.
**‘තෙනහි’** සුදින්නගේ ඒ කාරණභූත වූ අද්ධ්‍යාචාරයෙන්. ‘**සික්‍ඛාපදං’** මෙහි හික්මිය යුතුනුයි සික්‍ඛා නම්. මේ කරණකොට පැමිණේනුයි පදනම්. ශික්‍ෂාවෙහි පදය ශික්‍ෂා පදයයි. ශික්‍ෂාධිගමයෙහි උපාය යන අර්‍ත්‍ථයි. තවද මූලය, නිශ්ශ්‍රය, ප්‍රතිෂ්ඨායි කියන ලද්දේ වේ. මෛථුන විරතියට මෛථුන සංවරයට මේ නමකි. මෛථුන සංවරය වනාහි එයින් අන්‍ය වූ ශික්‍ෂාපද සඞ්ඛ්‍යාත වූ ශීල විදර්‍ශනාධ්‍යාන මාර්‍ගධර්‍මයන්ට කියූ අර්‍ත්‍ථ වශයෙන් පදබැවින් මෙහි ශික්‍ෂා පදයි අදහස්කරන ලද්දේය. මේ අර්‍ත්‍ථය පැහැදිලි කරන වචනයද ශික්‍ෂා පදයි දතයුතුය. ‘ශික්‍ෂාපද’ යනු එහි යම් නාම සමූහයක්වේද පද සමූහයක්වේද නිරුක්ති සමූහයක්වේද ව්‍යඤ්ජන සමූහයක්වේද හේයයි මෙ ද කියන ලද්දේය. නොහොත් යම් සේ අනභිධ්‍යා තොමෝ එක් ධර්‍මපදයකැයි කියූ කල්හි අනභිධ්‍යා තොමෝ එක් ධර්‍ම කොට්ඨාසයෙකැයි යන අර්‍ත්‍ථය වේද එසේ මෙහිද ශික්‍ෂාපද යනු ශික්‍ෂා කොට්ඨාසයක ශික්‍ෂාවෙහි එක් ප්‍රදෙශයකැයිද අර්‍ත්‍ථය දතයුතුය.
**‘දස අත්‍ථවසෙ පටිච්ච’** ශික්‍ෂාපද පැණවීමට කරුණු වූ අවබොධ කටයුතු හිතවිශේෂ වූ දස කරුණක් නිසා එයට පැමිණ එය ඇරැබැ දසවැදෑරැම් වූ හිත විශේෂයන්ගේ නිෂ්පත්තිය දකිමින් වදාරණ ලද්දේ වේ. දැන් ඒ දස කරුණ දක්වන සේක් **‘සඞ්ඝසුට්ඨුතාය’** යනාදිය වදාළ සේක. එහි සඞ්ඝසුට්ඨුතා නම් සඞ්ඝයාගේ යහපත්බවයි. ‘සුට්ඨු දෙව’යි ආතන්හි මෙන් ‘මැනව ස්වාමීනි’යි වදන් පිළිගන්නා බවය. යමෙක් තථාගතයන් වහන්සේගේ වචනය පිළිගණීද ඔහුට ඒ පිළිගැනීම බොහෝකලක් මුළුල්ලෙහි හිත පිණිස සැප පිණිස වන්නේය. එහෙයින් සඞ්ඝයා හට ‘මැනව ස්වාමීනි’යි මාගේ වචන පිළිගැනීම පිණිස නොපිළිගැනීමෙහි ආදීනවය හා පිළිගැනීමෙහි ආනිසංස දක්වා පණවන්නෙමි. බලාත්කාරයෙන් මැඩලා නොපණවන්නෙමියි මේ අර්‍ත්‍ථය ප්‍රකට කරන සේක **‘සඞ්ඝසුට්ඨුතාය’** යනු වදාළ සේක. ‘**සඞ්ඝ ඵාසුතාය’** සඞ්ඝයාගේ පහසුව පිණිස, ජීවිතය පිළිබඳ සුඛවිහරණය පිණිස වේ යනු අර්‍ත්‍ථයි.
**‘දුම්මඞ්කූනං පුග්ගලානං නිග්ගහාය’** දුම්මඞ්කුහු නම් දුශ්ශීල පුද්ගලයෝය. යම් කෙනෙක් මකුබවට පැමිණෙන්නෝද, දුකින් පැමිණෙත්ද, ව්‍යතික්‍රම කරන්නෝ හෝ ව්‍යතික්‍රම කොට හෝ ලජ්ජිත නොවෙත්ද, ඔවුන්ට නිග්‍රහය පිණිස. ඔව්හු ශික්‍ෂාපද නැතිකල්හි ‘තොප විසින් කුමක් දක්නා ලදද, කුමක් අසන ලදද? අප විසින් කුමක් කරණ ලදද? කවර වස්තුවක් නිමිතිකොට කවරනම් ඇවැතක් නගා අපට නිග්‍රහ කරවුදැ’යි සඞ්ඝයා වෙහෙස කරන්නාහ. ශික්‍ෂාපද පණවා ඇති කල්හි සඞ්ඝයා ශික්‍ෂාපද දක්වා ධර්‍මයෙන් විනයෙන් ශාස්තෲ ශාසනයෙන් ඔවුනට නිග්‍රහ කරන්නේය. ‘**දුම්මඞ්කූනං පුග්ගලානං නිග්ගහාය’** යනු එහෙයින් වදාරණ ලද්දේය.
**‘පෙසලානං භික්‍‍‍‍‍ඛූනං ඵාසුවිහාරාය’** යහපත් සොඳුරුවූ ප්‍රියශීලි භික්‍ෂූන්ගේ පහසුවිහරණය පිණිස. ප්‍රියශීලි භික්‍ෂූහු කටයුත්ත නොකටයුත්ත සාවද්‍යය අනවද්‍යය කාලය සීමාව නොදන්නාහු ශික්‍ෂාත්‍රය පරිපූරණයෙහි ගැටෙන්නාහු ක්ලාන්ත වෙත්. සැකයට පැමිණෙන්නාහු දැඩිසේ පෙළුනෝ වෙත්. කටයුත්ත නොකටයුත්ත සාවද්‍යය අනවද්‍යය කාලය සීමාව දැන ශික්‍ෂාත්‍රය පරිපූරණයෙහි ගැටෙන්නාහු වෙහෙසට පත්නොවෙත්. සැකයට පැමිණියාහු නොපෙළෙන්නාහු වෙත්. එයින් සිකපද පැනවීම ඔවුනට පහසු විහරණය පිණිස පවත්නේය. දුශ්ශීල පුද්ගලයන්ට යම් නිග්‍රහයක් වේද, එයම මොවුන්ට පහසු විහරණය වේ. දුශ්ශීල පුද්ගලයන් නිසා උපොසථය නොසිටියි. පවාරණය නොසිටියි. සඞ්ඝ කර්‍මයෝ නොපවතිත් සාමග්‍රීභාවය නොවේ. එකඟ නොවූ සිත්ඇති භික්‍ෂූන් උදෙසීම් පිළිවිසීම් කමටහන් වැඩීම් ආදියෙහි යෙදෙන්නට අසමර්‍ත්‍ථ වෙත්. දුශ්ශීලයන්ට නිග්‍රහ කළ කල්හි මේ සියලු උවදුරු මගහැරී යන්නේය. එකල්හි ප්‍රියශීලි භික්‍ෂූහු සැපසේ වාසය කරත්. මෙසේ **‘පෙසලානං භික්‍‍‍‍‍ඛුනං ඵාසුවිහාරාය’** යන මෙහි දෙපරිද්දෙකින් අර්‍ත්‍ථ දතයුතුය.
**‘දිට්ඨධම්මිකානං ආසවානං සංවරාය’** දෘෂ්ටධාර්මික ආස්‍රවයෝ නම්: අසංවරයෙහි සිටියහු විසින් ඒ අත්බවෙහිම පැමිණිය යුතුවූ හස්ත ප්‍රහාර දණ්ඩ ප්‍රහාර හස්තච්ඡෙද පාදච්ඡෙද අකීර්ති නින්‍දා විප්‍රතිසාරාදී වූ දුඃඛවිශෙෂයෝය. මෙසේ මේ ඉහාත්මභාවයෙහි වූ ආස්‍රවයන්ගේ සංවරය පිණිස වැසීම පිණිස පැමිණෙන මග වැසීම පිණිසය යන අර්‍ත්‍ථයි.
**‘සම්පරායිකානං ආසවානං පටිඝාතාය’** සාම්ප්‍රදායික ආස්‍රවයෝ නම්: අසංවරයෙහි පිහිටියන් විසින් කරන ලද පව්කම් මුල්කොට ඇති පරලෙව්හි නිරයාදියෙහි පැමිණිය යුතු දුඃඛවිශෙෂයෝය. ඔවුන් නැසීම පිණිස සන්සිඳවීම පිණිස ව්‍යාපශමනය පිණිස යයි කියන ලද්දේ වේ.
**‘අප්පසන්නානං පසාදාය’** ශික්‍ෂාපද පැනවීම ඇති කල්හි ශික්‍ෂාපද පැනවීම දැන හෝ පැනවූ පරිදි පිළිපදින්නා වූ භික්‍ෂූන් දැක හෝ නොපහන් යම් නුවණැති මනුෂ්‍යයෝ වෙත්ද, ඔවුහු ලොකයෙහි මහජනයා ඇලෙන ගැටෙන මුළාවන යම් කරුණුවේද, ඒ කරුණුවලින් මේ ශ්‍රමණශාක්‍ය පුත්‍රීයයෝ ඒකාන්තයෙන් දුරුවූවාහු, වෙන්වූවාහු වාසය කරති. කළනොහැක්කක් කරන්නාහුය. බැරෑරුම් වැඩක් කරත්’යි විනය පිටකයෙහි පොතක් දැක මිත්‍ථ්‍යාදෘෂ්ටික ත්‍රිවෙදී බ්‍රාහ්මණයා මෙන් ප්‍රසාදයට පැමිණෙත්. **‘අප්පසන්නානං වා පසාදාය’** යනු එහෙයින් වදාරණ ලදී.
**‘පසන්නානං භීය්‍යොභාවාය’** ශාසනයෙහි පහන් වූ යම් කුලපුත්‍රයෝ වෙත්ද ඔවුහුද ශික්‍ෂාපද පැනවීම දැන හෝ පැන වූ පරිදි පිළිපදින්නා වූ භික්‍ෂූන් දැක හෝ ‘යම් කෙනෙක් දිවිහිම්කොට එක් බතක් වැළඳීම, බඹසර හැසිරීම, විනයයෙහි හික්මීම, එක්වන් රකිත්ද, ඒ පුදුමය, ඒ මේ ආර්‍ය්‍යයෝ නොකොටහැකි ක්‍රියා කරන සුල්ලභ’යි වඩ වඩාත් පහදිත්. **‘පසන්නානං භීය්‍යොභාවාය’** යනු එහෙයින් වදාරණ ලදී.
**‘සද්ධම්මට්ඨිතියා’** පර්‍ය්‍යාප්තිසද්ධර්‍ම - ප්‍රතිපත්තිසද්ධර්‍ම - අධිගමසද්ධර්‍මයි සද්ධර්‍මය තෙවැදෑරුම් වේ. එහි ත්‍රිපිටකයෙහි සඞ්ග්‍රහ කළ සියලුම බුද්ධ වචනය පර්‍ය්‍යාප්තිසද්ධර්‍ම නමි. තෙළෙස් දුහඟගුණ - තුදුස් කඳුවත් - දෙයසූ මහවත් හා ශීල සමාධි විදර්‍ශනා යන මෙය ප්‍රතිපත්ති සද්ධර්‍ම නමි. චතුර්විධ ආර්‍ය්‍යමාර්‍ග - චතුර්විධ ශ්‍රාමණ්‍යඵල - නිර්‍වාණ යන මෙය අධිගමසද්ධර්‍ම නමි. යම්හෙයකින් ශික්‍ෂාපද පැනවීම ඇති කල්හි භික්‍ෂූහු ශික්‍ෂාපදද ඒ ශික්‍ෂා පදයන්ගේ විභඞ්ගයද එහි අරුත් පවසනු පිණිස අන්‍ය වූ බුද්ධ වචනද පුහුණු කෙරෙත්ද, පැණවූ පරිදි පිළිපදින්නාහු පිළිවෙත් පුරා පිළිවෙතින් පැමිණිය යුතු වූ ලොකෝත්තර ධර්‍මයට පැමිණෙත්ද එහෙයින් ඒ සියලුම සද්ධර්‍මය ශික්‍ෂාපද පැනවීම හේතුවෙන් බොහෝ කල් පවත්නේ වේ. ‘සද්ධම්මට්ඨිතියා’ යනු එහෙයින් වදාරණ ලදී.
**‘විනයානුග්ගහාය’** ශික්‍ෂාපද පැනවීම ඇතිකල්හි සංවර විනයද, පහාණ විනයද, සමථ විනයද, පඤ්ඤත්ති විනය ද යන සිවුවැදෑරුම් වූ විනය අනුග්‍රහ කරන ලද්දේ වේ. රුකුල් දෙන ලද්දේ වේ. බලවත් සේ රුකුල් දෙන ලද්දේ වේ. **‘විනයානුග්ගහාය’** යනු එහෙයින් වදාරණ ලදී.
මේ සියලුම පද ‘**සික්‍ඛාපදං පඤ්ඤාපෙස්සාමි’** යන මේ වචනය සමග යොදාගත යුතුය. එහි **‘සඞ්ඝසුට්ඨුතාය සික්‍ඛාපදං පඤ්ඤාපෙස්සාමි, විනයානුග්ගහාය සික්‍ඛාපදං පඤ්ඤාපෙස්සාමිං**’ යන මෙය ප්‍රථම පශ්චිමපදයොජනාය.
තවද, මෙහි අනෙකුදු ඇත්තේය. **‘යං සංඝසුට්ඨු, තං සඞ්ඝඵාසු. යං සඞ්ඝඵාසු, තං දුම්මඞ්කූනං පුග්ගලානං නිග්ගහාය’යි **මෙසේ සඞ්ඛලිකනය වේ. මෙය** ‘යං සඞ්ඝසුට්ඨු, තං සඞ්ඝඵාසු, යං සඞ්ඝඵාසු, තං දුම්මඞ්කූනං පුග්ගලානං නිග්ගහාය**’යි මෙසේද එක් එක් පදය මුල්කොට දසවරක් යොදා පරිවාරයෙහි:
අර්‍ත්‍ථවිශෙෂප්‍රකරණයෙහි ‘අර්‍ත්‍ථ සියයක, ධර්‍ම සියයක, නිරුක්ති දෙසියක, ඤාණසාර සියයෙකැ’යි
යමක් කියන ලද්දේ ද ඒ සියල්ල දතයුතුය. ඒ මේ විස්තරය යම්හෙයකින් පරිවාරයෙහි පහළවන්නේද එහෙයින් මෙහි වර්‍ණනා නොකරන ලද්දේය.
මෙසේ ශික්‍ෂාපද පැනවීමෙහි අනුසස් වදාරා, ඒ ශික්‍ෂා පදයෙහි භික්‍ෂූ න් විසින් කළයුතු කිස දක්වන සේක් **‘එවඤ්ච පන භික්‍‍‍‍ඛවෙ ඉමං සික්‍ඛාපදං උද්දිසෙය්‍යාථ’**යි** ව**දාළ සේක. කුමක් වදාරණ ලද්දේවේදයත්: ‘මහණෙනි! මා විසින් මෙසේ දක්වන ලද අනුසස් ඇති මේ ශික්‍ෂාපදය, මෙසේ ප්‍රාතිමොක්‍ෂාද්දෙශයෙහිදී උදෙසවූ, පුහුණුද කරවු, දැරීමද කරවු, අන්හටද කියවු’යි වදාරණ ලද්දේ වේ. මෙහි ‘වූ’ ශබ්දය අතිරෙකාර්‍ත්‍ථයක් ගෙන ඊම අර්‍ත්‍ථකොට සිටියේය. එහෙයින් මේ අර්‍ත්‍ථය පමුණුවන ලද්දේ වේ.
දැන් **‘ඉමං සික්‍ඛාපදං’**යි යමක් වදාරණ ලද්දේද, එය දක්වන සේක් **‘යො පන භික්‍‍‍‍‍ඛු මෙථුනං ධම්මං පතිසෙවෙය්‍ය පාරාජිකො හොති අසංවාසො’** යනු වදාළ සේක. මෙසේ මුලච්ඡෙද්‍ය වශයෙන් දැඩිකොට ප්‍රථම පාරාජිකාව පැනවූන කල්හි අන්‍යවූද අනුප්‍රඥප්තිය පිණිස මක්කටී වස්තුව පහළ වූයේය. ඒ මක්කටී වස්තුවෙහි උත්පත්තිය දක්වනු පිණිස ‘**එවඤ්චිදං භගවතා භික්‍‍‍‍‍ඛූනං සික්‍ඛාපදං පඤ්ඤත්තං හොති**’යි මෙය වදාරණ ලද්දේය. එහි අර්‍ත්‍ථය මෙසේය: භාග්‍යවතුන් වහන්සේ භික්‍ෂූන්ට මේ ශික්‍ෂාපදය පනවන ලද්දේය. මෙසේ පනවන ලද්දේදැයි මේ අන්‍යවස්තුවක්ද පහළවූයේ යයි
දැන් යම් ඒ උපන් අන්‍ය වස්තුව දක්වනු පිණිස ‘**තෙන ඛො පන සමයෙන’** යනාදිය වදාළ සේක. එහි මේ ප්‍රකට නොවූ පදයන්ගේ වර්‍ණනාය: **‘මක්කටිං ආමිසෙන’** මහාවනයෙහි විසූ භික්‍ෂූන්ගේ ක්‍ෂාන්ති, මෛත්‍රී ආදී ගුණයන්ගේ ආනුභාවයෙන් නිසැක සිත්ඇති බොහෝ මුව, මොනර, කුකුළු, වඳුරු ආදී තිරිසන්නු භාවනා කරන ගෘහස්ථානයහි හැසිරෙන්නාහ. එහි එක් වැඳිරියක කැඳ, බත්, කැවිලි ආදී වූ ආමිෂයෙන් **‘උපලාපෙත්‍වා’** සඞ්ග්‍රහ කොටයි වදාරණ ලද්දේ වේ. **‘තස්සා’** යනු සප්තමී වචනයි. **‘පතිසෙවති’** බහුල වූ සෙවනය කිරීම් ඇත්තේ වේ. දවස්පතා නිතර නිතර සෙවනය කරයි. ප්‍රචුරාර්‍ත්‍ථයෙහි වර්‍තමාන වචනයි. **‘සො භික්‍‍‍‍‍ඛු’** මෙවුන්දම් සෙවුමෙහි යෙදුනු ඒ මහණතෙමේ ‘**සෙනාසනචාරිකං ආභිණ්ඩන්තා’** ඒ ආගන්තුක භික්‍ෂූහු බුදුරජුන් දකිනු පිණිස පැමිණියාහු, උදෑසනම ආගන්තුක බත් ලැබ කළ බත්කිස ඇත්තාහු, ‘භික්‍ෂූන් වසන තැන් බලන්නෙමු’යි ඒ ඒ තැන හැසුරුනාහ. **‘සෙනාසනචාරිකං ආභිණ්ඩන්තා’** යනු එහෙයින් වදාරණ ලද්දේය**. ‘යෙන තෙ භික්‍‍‍‍‍ඛු තෙනුපසඞ්කමි’** එක් මහණෙකු සමග විශ්වාසයට පැමිණියාහු අන්හු කෙරෙහිද එබඳුම සිත් උපදවත්. එහෙයින් ඒ වැඳිරිය ඒ ආගන්තුක භික්‍ෂූන් වෙත එළැඹියාය. එළඹද තමන්ගේ විශ්වාසයට පැමිණ සිටි මහණහුට මෙන් ඒ ආගන්තුක භික්‍ෂූනටද ඒ විකාරය දැක්වූය.
**‘ඡෙප්පං’** නගුට **‘ඔඩ්ඩි’** ඉදිරිපත්කොට තැබූය. **‘නිමිත්තම්පි අකාසි’** ඒ භික්‍ෂූහු යම් ලෙසකින් යම් ක්‍රියාවකින් මෙවුන්දම් සෙවීමෙහි අදහස දැනගනිත්ද, ඒ ලෙසින් නිමිති කළාය යන අර්‍ත්‍ථයි. **‘සො භික්‍‍‍‍‍ඛු’** මේ විහාරය යමක්හුගේද ඒ මහණතෙමේ. **‘එකමන්තං නිලීයිංසු’** එක් අවකාශයෙක්හි සැඟවී හුන්හ.
‘**සච්චං ආවුසො**’ බඩු සහිතව අල්ලාගත් සොරහු මෙන් ප්‍රත්‍යක්‍ෂයෙන් දැක චෝදනා කළබැවින් ‘මා විසින් කුමක් කරන ලදදැ’යි යනාදිය කියන්නට නොහැකිව ‘ඇවැත්නි! සැබැව’යි කීයේය. ‘**න නු ආවුසො තත්‍ථෙව තං හොති’** ඇවත! ඒ ශික්‍ෂාපදය මනුෂ්‍ය ස්ත්‍රියක විෂයයෙහි යම්සේනම් තිරශ්චීන ස්ත්‍රිය විෂයයෙහිද එසේම නොවේද? මනුෂ්‍ය ස්ත්‍රියකගේ අනුරාග සහිත දැකීමද අනුරාගයෙන් අතින් ඇල්ලීමද තම සිරුරෙන් ඇයගේ සිරුර පිරිමැදීමද එයට වඩා දැඩිකොට පැහැසීමද සිරුරෙන් සිරුර ගැටීමද දුට්ඨුල්ලම වේ. තිරශ්චින ස්ත්‍රියක පිළිබඳවූද ඒ සියල්ල දුට්ඨුල්ලමය. මෙහි විශේෂය කවරේද? තෝ අලෙශස්ථානයෙහි ලෙශයක් අභිමුඛකොට තැබූයෙහිය.
**‘අන්තමසො තිරච්ඡානගතාය පි පාරාජිකො හොති අසංවාසො**’යි මෙසේ තිරිසන්ගියක හාද මෙවුන්දම් සෙවුමෙන් පාරාජිකම වේයයි ශික්‍ෂාපදය ඉතා දැඩි කළසේක. ලොකවද්‍ය - ප්‍රඥප්තිවද්‍යයි ශික්‍ෂාපදය දෙවැදෑරුම් වේ. එහි සචිත්තක පක්‍ෂයෙහි යමක්හුගේ සිත අකුසල්මවේද, එය ලොකවද්‍ය නම් වේ. සෙස්ස ප්‍රඥප්තිවද්‍යයය. එහි ලොකවද්‍යයෙහි අනුප්‍රඥප්ති උපදනී ව්‍යතික්‍රමය වළකාලන්නී ව්‍යතික්‍රමලෙශයාගේ දොර වසාලන්නී, ව්‍යතික්‍රම ස්‍රොතස සිඳලන්නී ‘**අඤ්ඤත්‍ර අධිමානා අඤ්ඤත්‍ර සුපින්නතා**’ යනු විසින් ඉතා දැඩිකරමින් උපදියි. **‘අඤ්ඤත්‍ර අධිමානා අඤ්ඤත්‍ර සුපින්නතා’ **යන මෙය ව්‍යතික්‍රමයක් නැති බැවින් හා ව්‍යවහාරයට නොනැගෙන බැවින් වදාරණ ලද්දීය. ප්‍රඥප්තිවද්‍යයෙහි ව්‍යතික්‍රමය නොකළ කල්හි උපදින්නී, පළමුකොට සාමාන්‍යයෙන් පැනවූ ශික්‍ෂාපදය මුදාහැර තමාගේ විෂයයෙහි අනාපත්ති කිරීම් වසයෙන් ලිහිල් කරන්නී මුදාහරින්නී අනාපත්තියට දොර දෙන්නී ගණ භොජන - පරම්පරභොජනාදියෙහි අනුප්‍රඥප්තීන් මෙන් අපරාපර්‍ය්‍ය වශයෙන් අනාපත්ති කරමින් උපදියි. ‘**අන්තමසො තඞ්ඛණිකායපි**’යි මෙබඳුවූවා වනාහි ව්‍යතික්‍රමණය කළකල්හි උපන්බැවින් මුළු ප්‍රඥප්තියෙහිම ඇතුළත් වූවාවේ. ප්‍රඥප්තිගතිකම වේ. යම්හෙයකින් මේ ප්‍රථම ශික්‍ෂාපදය ලොකවද්‍යවේද, ප්‍රඥප්තිවද්‍ය නොවේද, එහෙයින් මේ අනුපුඥප්ති ව්‍යතික්‍රමය වළකාලන්නී ව්‍යතික්‍රම දොෂයාගේ දොර වසාලන්නී මතුමතුවෙහි ව්‍යතික්‍රම ස්‍රොතස සිඳලන්නී ඉතා දැඩිකරමින් උපන්නීය.
මෙසේ වස්තු දෙකක්ම සම්පිණ්ඩනයකොට මුල්සිඳීම් වසයෙන් ඉතා දැඩිකොට ප්‍රථමපාරාජිකය පැනවූ කල්හිද, අනුප්‍රඥප්තියක් පිණිස අන්‍යවූද වජ්ජිපුත්‍රක වස්තුව උපන්නේය. ඒ වස්තුවෙහි උත්පත්තිය දක්වනු පිණිස **‘එවඤ්චිදං භගවතා භික්‍‍‍‍‍ඛූනං සික්‍ඛාපදං පඤ්ඤත්තං හොති’** යන මෙය වදාරණ ලද්දේය. භාග්‍යවතුන් වහන්සේ විසින් භික්‍ෂූන්ට මේ ශික්‍ෂාපදය මෙසේ පනවන ලද්දේවේද මේ අන්‍ය වස්තුවකුදු උපන්නේය යනු එහි අර්‍ත්‍ථය වේ.
යම් ඒ අන්‍ය වස්තුවකුත් උපන්නේද, දැන් එය දක්වන්නට **‘තෙන ඛො පන සමයෙන’** යනාදිය වදාළ සේක. එහිදු මේ අප්‍රකට පදයන්ගේ වර්‍ණනාය: ‘**වෙසාලිකා**’ විසල්පුර වැසි. **‘වජ්ජිපුත්තකා’** වැදැරට වෙසාලියෙහි කුලපුත්‍රයෝ. මේ ශාසනයෙහි යම් යම් උපද්‍රවයක් ආදීනවයක් අර්බුදයක් උපන්නේද, ඒ සියල්ල වජ්ජිපුත්‍රයන් නිසා උපන්නේය. ඒ එසේමය. දෙවදත්ත තෙමේද වජ්ජිපුත්‍රක පක්‍ෂය ලැබ සඞ්ඝයා බින්දේය. වජ්ජිපුත්‍රකයෝම භාග්‍යවතුන් වහන්සේගේ පිරිනිවීමෙන් අවුරුදු සියයක් ගෙවී ගිය කල්හි ශාස්තෲ ශාසනය ධර්‍මයෙන් විනයෙන් පහවූවක්කොට දැක්වූහ. මොවුහුද ඔවුන්ගේම ඇතැම්හු වෙති. මෙසේ ශික්‍ෂාපදය පැනවූ කල්හිද **‘යාවදත්‍ථං නහායිංසු -පෙ- මෛථුනං ධම්මං පතිසෙවිංසු’** කැමතිතාක් ස්නානය කළහ. -පෙ- මෙවුන්දම් සෙවනය කළහ.
**‘ඤාතිබ්‍යසන්නෙපි’** මෙහි අසන - ව්‍යසන වික්‍ඛෙප - විද්ධංසන - විනාශ යන මේ සියල්ල එකාර්‍ත්‍ථවත් වේ. ඥාතීන්ගේ ව්‍යාසනය ඤාතිව්‍යසන නම් වේ. ඒ ඤාතිව්‍යසනයෙන්. රාජදණ්ඩ - ව්‍යාධි - මරණ - විප්‍රවාස යන මොවුන්ගේ හෙතුවෙන් වූ ඤතිව්‍යසනයෙන් යන අර්‍ත්‍ථයි. දෙවන පදයෙහිද මේ ක්‍රමය වේ. තෙවන පදයෙහි ආරොග්‍යය නසන රොගයම රොගව්‍යසන නම්. ඒ රෝගය ආරොග්‍යය වනසන්නේය. විසුරුවන්නේය. විනාශ කරන්නේනුයි ව්‍යසනනම්. රොගයම බ්‍යසනනුයි රොගව්‍යසන නම් වේ. ඒ රොගව්‍යසනයෙන්. **‘ඵුට්ඨා’** පීඩාවට පැමිණියහ. මඩින ලද්දාහ. යුක්තයහ යන අර්‍ත්‍ථයි.
**‘න මයං භන්තෙ ආනන්‍ද බුද්ධගරහිනො’** ස්වාමීනි! ආනන්‍ද ස්ථවිරයන් වහන්ස! අපි බුදුරජාණන් වහන්සේට නොගරහමු. බුදුරජාණන් වහන්සේට දොස් නොකියමු. **‘න ධම්මගරහිනො න සඞ්ඝ ගරහිනො අත්තගරහිනො මයං’** අපි ධර්‍මයට නොගරහන්නමෝය. සඞ්ඝයාට නොගරහන්නමෝය. තමන්ටම ගරහන්නමෝය. තමන්ගේම දොස් කියන්නෙමු. **‘අලක්‍ඛිකා’** නිශ්ශ්‍රීකයෝ වම්හ **‘අප්පපුඤ්ඤා’** මද පිණැත්තෝ වම්හ. **‘විපස්සකා කුසලානං ධම්මානං’** අටතිස් අරමුණෙහිලා බෙදූ ප්‍රථමධ්‍යානාදී වූ යම් කුශල ධර්‍මයෝ වෙත්ද, ඒ ධර්‍මයන් විදර්‍ශනා කරන්නමෝය. ඒ ඒ අරමුණෙන් නැගිට ඒ ධර්‍මයන්ම විශේෂයෙන් දක්නමෝය, යන අර්‍ත්‍ථයි. **‘පුබ්බරත්තාපරරත්තං’** රාත්‍රිය පිළිබඳ පූර්‍වකාලය පුබ්බරත්තනම. රාත්‍රිය පිළිබඳ අපරකාලය අපරරත්තනම. මෙයින් රාත්‍රිය පිළිබඳ පූර්‍වයාමයත් රාත්‍රිය පිළිබඳ පශ්චිම යාමයත් කියන ලද්දේ වේ. **‘බොධි පක්‍ඛිකානං’** අර්‍හනමාර්‍ගඥානයාගේ පක්‍ෂයෙහි වූ අර්‍හනමාර්‍ගඥානයට උපකාර වූ, යන අර්‍ත්‍ථයි. ‘**භාවනානුයොගං**’ එක්වන් භාවනා වැඩීමෙහි. **‘අනුයුත්තා විහරෙය්‍යාම’** ගිහිපළිබොධ හා ආවාසපළිබොධ හැරපියා විවික්ත සේනාසනයන්හි යුක්තප්‍රයුක්ත වූවමෝ අන්කටයුතු නැත්තමෝ වාසය කරන්නෙමු.
‘**එවමාවුසො**’ ආනන්‍ද ස්ථවිරයන් වහන්සේ මොවුන්ගේ අදහස නොදන්නාහු ඔවුන්ගේ මේ මහත් ගර්‍ජනාව අසා ‘මොවුහු මෙබන්දෝ වන්නාහුනම් මැනවැ’යි හඟින්නාහු ‘ඇවැත්නි! එසේය’යි පිළිගත්හ. **‘අට්ඨානං අනවකාසො’** මේ දෙපදයම කාරණ ප්‍රතික්‍ෂෙප වචනයි. එහි කාරණය වනාහි යම්හෙයකින් එහි එයට අයත් පැවතුම් ඇති බැවින් ඵලය සිටීද, යම්හෙයකින් එයට අයත් පැවැතුම් ඇති බැවින් ඒ කාරණය මෙයට අවකාශවේද, එහෙයින් ඨානයිද අවකාශයිද කියනු ලැබේ. එය ප්‍රතික්‍ෂෙප කරනසේක් **‘අට්ඨානමෙතං ආනන්‍ද අනවකාසො’** යනු වදාළ සේක. මේ කාරණය හෝ අවකාශය නැත්තේය. **‘යං තථාගතො’** යම් කරුණකින් තථාගතයන් වහන්සේ වජ්ජීන්ට හෝ -පෙ- සමූහනය කරන්නාහුද, ඒ කාරණය නැත්තේය යන අර්‍ත්‍ථයි. ඉදින් භාග්‍යවතුන් වහන්සේ ‘ලභෙය්‍යාම උපසම්පදං’යි යාච්ඤා කරන්නා වූ මොවුනට උපසම්පදාව දෙන්නාහු නම්, එසේ ඇතිකල්හි **‘පාරාජිකො හොති අසංවාසො**’යි පනවනලද ශික්‍ෂාපදය සමූහනය කරන්නාහ. යම්හෙයකින් වනාහි ඒ ශික්‍ෂාපදය සමූහනය නො කෙරෙත්ද, එහෙයින් **‘අට්ඨානමෙතං’** යනාදිය වදාළ සේක.
**‘සො ආගතො න උපසම්පාදෙතබ්බො’** ඉදින් මෙසේ ආයේවනාහි උපසම්පදාව ලබන්නේ නම්, එය ශාසනයට අගෞරවයක් වන්නේය. සාමණේර භූමියෙහි වනාහි සිටියේ ගෞරවසහිත වන්නේය. ආත්මාර්‍ත්‍ථයද කරන්නේයයි දැන අනුකම්පා කරන්නාවූම භාග්‍යවතුන් වහන්සේ ‘හෙතෙමේ ආයේ උපසම්පදා නොකටයුතුය’යි වදාළ සේක. **‘සො ආගතො උපසම්පාදෙතබ්බො’** මෙසේ ආයේ භික්‍ෂුභාවයෙහි සිට විපතට නොපත් සිල්ඇතිබැවින් ශාසනයෙහි ගෞරවසහිත වන්නේය. හෙතෙමේ හේතු සම්පත් ඇතිකල්හි නොබෝ කලකින්ම නිවණට පැමිණෙන්නේ යයි දැන උපසම්පදා කටයුතු යයි වදාළ සේක.
මෙසේ මෙවුන්දම් සෙවනයකොට ආවුන් අතුරෙහි උපසපන් නොකටයුත්තහුද උපසපන් කටයුත්තහුද දක්වා, ත්‍රිවිධවස්තූන් එක්කොට ගළපා, පිරිපුන්කොට ශික්‍ෂාපදය පනවනු කැමති සේක් **‘එවඤ්ච පන භික්‍‍‍‍ඛවෙ ඉමං සික්‍ඛාපදං උද්දිසෙය්‍යාථ’**යි වදාරා **‘යො පන භික්‍‍‍‍‍ඛු - පෙ- අසංවාසො**’යි ශික්‍ෂාපදය සම්පූර්‍ණකොට පැණවූ සේක.
දැන් මේ ශික්‍ෂාපදයාගේ අර්‍ත්‍ථය විභජනය කරන සේක් **‘යො පනාති යො යාදිසො’** යනාදිය වදාළ සේක. ඒ ශික්‍ෂාපදයෙහිද, ශික්‍ෂාපදවිභඞ්ගයෙහිද, සියලු විනයවිනිශ්චයෙහිද දක්‍ෂභාවය පතන්නහු විසින් චතුර්විධ විනය දතයුත්තේය.
පෙර මහත් සෘද්ධි ඇති ධර්‍මසඞ්ග්‍රාහක මහාස්ථවිරයන් වහන්සේලා සිවුවැදෑරුම් වූ විනය සසුනෙන් ඇද ප්‍රකාශ කළහ.
චතුර්විධ විනය කවරේදයත්**: ‘සුත්ත - සුත්තානුලොම - ආචරියවාද - අත්තනොමති**’යි යනමේය. **‘ආහච්චපදෙන ඛො මහාරාජ! රසෙන ආචරියවංසතා අධිප්පායො’** යනු යමක් සඳහා කියන ලද්දේද, මෙහි **‘ආහච්චපදං’** යන මෙයින් සූත්‍රයද, **‘රසෙන’** යන මෙයින් සූත්‍රානුලොමයද, **‘ආචරියවංසතා’** යන මෙයින් ආචාර්‍ය්‍යවාදයද, **‘අධිප්පායො’** යන මෙයින් අත්තනොමතියද දක්වන ලදය.
එහි **‘සූත්‍ර’** නම්, සියලු විනය පිටකයෙහි පාළියය.
**‘සූත්‍රානුලොම’** නම් සතර මහාප්‍රදෙශයෝය. ‘මහණෙනි! මා විසින් මෙය කැපනොවේය’යි බැහැර නොකරන ලදද, ඉදින් එය කැපයට අනුලොම් වේනම්, නොකැපය. ප්‍රතිබාහනය කෙරේනම් එය තොපට කැප නොවේ. මහණෙනි! මා විසින් යමක් මෙය කැප නොවේය’යි බැහැර නොකරන ලදද, ඉදින් එය කැපයට අනුලොම් වේ නම්, නොකැපය ප්‍රතිබාහනය කෙරේනම් එය තොපට කැපවේ. මහණෙනි! මා විසින් යමක් මෙය කැපවේය’යි නොඅනුදන්නා ලදද, ඉදින් එය නොකැපයට අනුලොම්වේනම්, කැපය ප්‍රතිබාහනය කෙරේනම්, එය තොපට කැප නොවේ. මහණෙනි! මා විසින් යමක් මෙය කැපවේය’යි නොඅනුදන්නා ලදද, ඉදින් එය කැපයට අනුලොම්වේනම්, නොකැපය ප්‍රතිබාහනය කෙරේනම් එය තොපට කැපවේය යනුයි.
ආචාර්‍ය්‍යවාදනම්, ධර්‍මසඞ්ග්‍රාහක වූ පන්සියයක් රහතුන් වහන්සේලා විසින් තබන ලද පාළියෙන් විනිර්මුක්ත වූ ධර්‍මයට එක්වන් පිවිස සිටි අතරතුර කියනලද ධර්‍මවිනිශ්චය වශයෙන් පැවති අර්‍ත්‍ථකථා පාලියයි.
**අත්තනොමති** නම්. සූත්‍ර - සූත්‍රානුලොම - ආචාර්‍ය්‍යවාද හැරපියා නිශ්චයානුගත වූ සුත්‍රාදියටම අනුව ගිය තමාගේ බුද්ධියෙන් සූත්‍රාදියෙන් ලැබිය යුතු වූ නයග්‍රාහයෙන් එළඹසිටි ආකාරය කියාපෑමය.
තවද සුත්‍රාභිධර්‍ම විනයාර්‍ත්‍ථ කථාවන්හි ආවාවූ සියලුම ස්ථවිරවාදය අත්තනොමතිනම්. ඒ අත්තනොමතිය ගෙන කියන්නහු විසින් එය දැඩිකොටගෙන ව්‍යාවහාර නොකට යුතුය. කාරණය සලකා තමන් සැලකූ අර්‍ත්‍ථය හා පෙළද, පෙළ හා අර්‍ත්‍ථයද සසඳා කියයුතුය. අත්තනොමතිය ආචාර්‍ය්‍යවාදයෙහි නුවණින් බහාලිය යුතුය. ඉදින් එහි බැස ගනීනම්, සමවේනම් ගතයුතුය. ඉදින් නොබසීනම්, සමනොවේනම් නොගත යුතුය. මේ අත්තනොමතිය වනාහි සියල්ලට වඩා දුර්‍වල වේ. අන්තනොමතියට වඩා ආචාර්‍ය්‍යවාදය ඉතා බලවත් වේ.
ආචාර්‍ය්‍යවාදය සූත්‍රානුලොමයෙහි බහාලිය යුතුය. එහි බැසගන්නේම ගතයුතුය. බැසනොගන්නේ නොගතයුතුය. ආචාර්‍ය්‍යවාදයට වඩා සූත්‍රානුලෝමය ඉතා බලවත් වේ.
සූත්‍රානුලොමයද සූත්‍රයෙහි බහාලිය යුතුය. එහි බසින්නේම ඒ හා සමවන්නේම ගතයුතුය. සමනොවන්නේ නොගත යුතුය. සූත්‍රානුලොමයට වඩා සූත්‍රයම ඉතා බලවත් වේ. සූත්‍රය ප්‍රතිබාහනය නොකටයුතුය. ප්‍රමාණ විසින් සඞ්ගීතිකාරක සඞ්ඝයා හා සමානය. බුදුරජාණන් වහන්සේ වැඩසිටි කාලය හා සමාන වේ. එහෙයින් යම්කලෙක දෙනමක් භික්‍ෂූහු සාකච්ඡා කෙරෙත්ද, එකල්හි එහිදී යථාභූතාර්‍ත්‍ථය ගෙන කියන සකවාදීතෙමේ, තමාගේ සූත්‍රය ගෙන කියාලන්නේය. විපරීත විසින් අර්‍ත්‍ථය ගෙන කියන පරවාදී තෙමේ, සූත්‍රානුලොමය ගෙන කියාලන්නේය. ඔවුන් විසින් මෙයින් කිමැ’යි හෝ ‘මේ අඥතෙමේ කුමක් කියාදැ’යි හෝ බැහැර හෙලීමක් හෝ උනුනට ගැරහීමක් නොකොට පරවාදීහු විසින් කියු සූත්‍රානුලෝමය සකවාදීහු විසින් තමාගේ සූත්‍රයෙහි බහාලිය යුතුය. ඉදින් බසින්නේනම්, සමවන්නේනම්, ගතයුතුය. ඉදින් නොබසින්නේනම් නොසමවන්නේනම් නොගතයුතුය. තමාගේ සූත්‍රයෙහිම සිටිය යුතුය. නැවත මේ සකවාදීතෙමේ තමාගේ සූත්‍රය ගෙන කියාලන්නේය. පරවාදීතෙමේ ආචාර්‍ය්‍යවාදය ගෙන කියාලන්නේය. ඔවුන් විසිනුදු උනුන් බැහැර කිරීමක් හෝ උනුනට ගැරහීමක් නොකොට ආචාර්‍ය්‍යවාදය සූත්‍රයෙහි බහාලිය යුතුය. ඉදින් බසින්නේනම්, සමවන්නේනම් ගතයුතුය. නොබසින්නේනම්, නොසමවන්නේනම් ගැරහිය යුතු වූ ඒ ආචාර්‍ය්‍යවාදය නොගත යුතුය. සූත්‍රයෙහිම සිටිය යුතුය.
නැවත මේ සකවාදීතෙමේ තමාගේ සූත්‍රය ගෙන කියාලන්නේය. පරවාදීතෙමේ අත්තනොමතිය ගෙන කියාලන්නේය. ඔවුන් විසිනුදු උනුන් බැහැර කිරීමක් හෝ උනුනට ගැරහීමක් නොකොට අත්තනොමතිය තමාගේ සූත්‍රයෙහි බහාලිය යුතුය. ඉදින් බසින්නේනම්, සමවන්නේනම් ගතයුතුය. නොබසින්නේනම් නොසමවන්නේනම් නොගතයුතුය. සූත්‍රයෙහිම සිටිය යුතුය.
නැවත මේ සකවාදීතෙමේ තමාගේ සූත්‍රානුලොමය ගෙන කියාලන්නේය. පරවාදී තෙමේ තමාගේ සූත්‍රය ගෙන කියාලන්නේය. සූත්‍රය, තමාගේ සූත්‍රානුලොමයෙහි බහාලිය යුතුය. ඉදින් බසින්නේනම්, සමවන්නේනම් ත්‍රිවිධ සඞ්ගීතයට නැගූ පාළියෙහි ආයේ යයි පෙනේ නම් ගත යුතුය. ඉදින් එසේ නොපෙනේ නම් නොබසින්නේ නම්, නොසමවන්නේනම්, ත්‍රිවිධ සඞ්ගීතයට නොනැගූ බාහිරක සූත්‍රයක් හෝ වන්නේනම්, පද්‍යායයක් හෝ වන්නේ නම්, මහාසඞ්ගික නිකායිකයන්ගේ **ගුළ්හවෙස්සන්තර - ගුළ්හවිනය - වේදල්ලාදීන් **අතුරෙහි අන්‍යතර වශයෙන් ආවාඩු ගැරහිය යුතු සූත්‍රයක් හෝ වන්නේනම් නොගත යුතුය. සූත්‍රානුලොමයෙහිම සිටිය යුතුය.
නැවත මේ සකවාදීතෙමේ තමාගේ සූත්‍රානුලොමය ගෙන කියාලන්නේය. පරවාදී තෙමේ තමාගේ ආචාර්‍ය්‍යවාදය ගෙන කියාලන්නේය. එකල්හි ඒ ආචාර්‍ය්‍යවාදය සූත්‍රානුලොමයෙහි බහාලිය යුතුය. ඉදින් බසින්නේනම්, සමවන්නේනම් ගතයුතුය. ඉදින් නොබසින්නේනම්, නොසමවන්නේ නම් නොගත යුතුය. සූත්‍රානුලෝමයෙහිම සිටිය යුතුය.
නැවත මේ සකවාදී තෙමේ තමාගේ සූත්‍රානුලොමය ගෙන කියාලන්නේය. පරවාදී තෙමේ අත්තනොමතියි ගෙන කියාලන්නේය. අන්තනොමතිය සූත්‍රානුලෝමයෙහි බහාලිය යුතුය. ඉදින් බසින්නේනම්, සමවන්නේනම් ගතයුතුය. ඉදින් නොබසින්නේනම්, නොසමවන්නේනම් නොගත යුතුය. සූත්‍රානුලොමයෙහිම සිටිය යුතුය.
නැවත මේ සකවාදීතෙමේ තමාගේ ආචාර්‍ය්‍යවාදය ගෙන කියාලන්නේය. පරවාදීතෙමේ සූත්‍රය ගෙන කියාලන්නේය. සූත්‍රය තමාගේ ආචාර්‍ය්‍යවාදයෙහි බහාලිය යුතුය. ඉදින් බසින්නේනම්, සමවන්නේනම් ගතයුතුය. අන්‍ය වූ ගැරහිය යුතු සූත්‍රය නොගත යුතුය. තමාගේ ආචාර්‍ය්‍යවාදයෙහිම සිටිය යුතුය.
[missing trans]
නැවත මේ සකවාදීතෙමේ තමාගේ ආචාර්‍ය්‍යවාදය ගෙන කියාලන්නේය. පරවාදීතෙමේ අත්තනොමතිය ගෙන කියාලන්නේය. අත්තනොමතිය ආචාර්‍ය්‍යවාදයෙහි බහාලිය යුතුය. ඉදින් බසින්නේනම්, සමවන්නේනම් ගතයුතුය. ඉදින් නොබසින්නේ නම් නොසමවන්නේ නම් නොගත යුතුය. ආචාර්‍ය්‍යවාදයෙහිම සිටිය යුතුය.
නැවත මේ සකවාදීතෙමේ අත්තනොමතිය ගෙන කියාලන්නේය. පරවාදීතෙමේ තමාගේ සූත්‍රය ගෙන කියාලන්නේය. සූත්‍රය අත්තනොමතියෙහි බහාලිය යුතුය. ඉදින් බසින්නේ නම්, සමවන්නේනම් ගතයුතුය. ගැරහිය යුතු වූ අන්‍ය සූත්‍රය නොගත යුතුය. අත්තනොමතියෙහිම සිටිය යුතුය.
නැවත මේ සකවාදීතෙමේ අත්තනොමතිය ගෙන කියාලන්නේය. පරවාදීතෙමේ සූත්‍රානුලොමය ගෙන කියාලන්නේය. සූත්‍රානුලොමය අත්තනොමතියෙහි බහාලිය යුතුය. බසින්නේම සමවන්නේම ගතයුතුය. අන්‍යය නොගත යුතුය. අත්තනොමතියෙහිම සිටිය යුතුය.
[missing trans]
නැවත මේ සකවාදීතෙමේ කැපයි ගෙන කියාලන්නේය. පරවාදීතෙමේ අකැපයි ගෙන කියාලන්නේය. එය සකවාදීහු විසින් තමාගේ සූත්‍රයෙහිද සූත්‍රානුලොමයෙහිද බහාලිය යුතුය. ඉදින් කැපවේනම් කැපයෙහි සිටිය යුතුය. ඉදින් අකැපවේනම් අකැපයෙහි සිටිය යුතුය.
නැවත සකවාදීතෙමේ එහි කැපබව සිදුකරන්නා වූ බොහෝ කරුණුද විනිශ්වයද තමාගේ සූත්‍රයෙන් දක්වන්නේය. පරවාදීතෙමේ කරුණු නොලබන්නේය. කැපයෙහිම සිටිය යුතුය. නැවත පරවාදීතෙමේ එහි නොකැපබව සිදුකරන්නාවූ බොහෝ කරුණුද විනිශ්චයද තමාගේ සූත්‍රයෙන් දක්වන්නේය. මොහු විසින් තමාගේ ගැනීම යයි දැඩිව ගෙන නොසිටිය යුතුය. මැනවැයි පිළිගෙන අකැපයෙහිම සිටිය යුතුය. එකල්හි සකවාදී - පරවාදී දෙදෙනාගේම කැප අකැප බව සිදුකරන්නා වූ කරුණු පිළිබඳ සෙවණැලි දක්නා ලැබේනම්, පිළිකෙවු කිරීමම යහපත් වේ. අකැපයෙහි සිටිය යුතුය. විනයට පැමිණ කැප අකැප විචාරණයට පැමිණ කැපය යන හැඟීමෙන් ව්‍යතික්‍රමකරණය වළකාලිය යුතුය. ඒ වැළකීමේ සිත දැඩිකළ යුතුය. එහි ව්‍යතික්‍රම ප්‍රවෘත්තිය සිඳලිය යුතුය. ගරුකභාවසඞ්ඛ්‍යාත අකප්පියභාවයෙහිම සිටිය යුතුය.
නැවත මේ සකවාදීතෙමේ අකැපයි ගෙන කියාලන්නේය. පරවාදීතෙමේ කැපයි ගෙන කියාලන්නේය. එය තමාගේ සූත්‍රයෙහි හා සූත්‍රානුලොමයෙහිද බහාලිය යුතුය. ඉදින් කැපවන්නේනම් කැපයෙහි සිටිය යුතුය. ඉදින් කැප නොවන්නේනම් අකැපයෙහි සිටිය යුතුය.
නැවත සකවාදීතෙමේ බොහෝ සූත්‍රයන්ගෙන් හා එයින් එළවන ලද විනිශ්චය කාරණයන්ගෙන්ද නොකැපබව දක්වන්නේය. පරවාදීතෙමේ එහිලා කරුණු නොලබන්නේය. අකැපයෙහි සිටිය යුතුය. නැවත පරවාදීතෙමේ බොහෝ සූත්‍රයන්ගෙන් හා එයින් එළවන ලද විනිශ්චය කාරණයන්ගෙන් කැපබව දක්වන්නේය. මේ සකවාදීතෙමේ කරුණු නොලබන්නේය. කැපයෙහි සිටිය යුතුය. එකල්හි සකවාදී - පරවාදී දෙදෙනාගේම කැප අකැප බව සිදුකරන්නාවූ කරුණු පිළිබඳ සෙවණැලි දක්නා ලැබේනම්, සකවාදීහු විසින් අකැපයි තමාගේ ගැනීම නොහැරිය යුතුය. කැප - අකැපයෙහි හා අකැප - කැපයෙහි යම්සේ මේ විනිශ්චය කියන ලද්දේ ද එසේ අනාපත්ති ආපත්තිවාදයෙහිද, ආපත්ති අනාපත්තිවාදයෙහිද ලහුක - ගරුක ආපත්තිවාදයෙහිද, ගරුක - ලහුක ආපත්තිවාදයෙහිද විනිශ්චය දතයුතුය. නාම මාත්‍රයම මෙහි වෙනසය. යෝජනාක්‍රමයෙහි වෙනසක් නැත්තේය. එහෙයින් විස්තර නොකරන ලදී.
අකැප ආදිය පිළිබඳ විනිශ්චයක් උපන්කල්හි සකවාදී - පරවාදීන් අතුරෙහි යමෙක් සූත්‍ර - සූත්‍රානුලොම - ආචාර්‍ය්‍යවාද අත්තනොමති යන මොවුන් අතුරෙහි වැඩිකරුණක් ලබන්නේද ඔහුගේ වාදයෙහි සිටිය යුතුය. හැමතමින් කරුණු පිළිබඳ විනිශ්චයක් නොලබන්නහු විසින් සුත්‍රය නොහළ යුතුය. සූත්‍රයෙහිම සිටිය යුතුය. මෙසේ ඒ ශික්‍ෂාපදයෙහිද, ශික්‍ෂාපද විභඞ්ගයෙහිද, සියලු විනයවිනිශ්චයෙහිද දක්‍ෂතාවය පතන්නහු විසින් මේ සිවුවැදෑරුම් විනය දතයුත්තේය.
මේ සිවුවැදෑරුම් විනය දැනද, විනයධර පුද්ගලයා ත්‍රිලක්‍ෂණ සමන්‍වාගතයෙකු වියයුතුය. විනයධරයා පිළිබඳ ලක්‍ෂණ තුනක් කැමතිවිය යුතුයි. කවර ලක්‍ෂණ තුනක්ද යත්: **‘සුත්තඤ්චස්ස ස්වාගතං හොති සුප්පවත්ති සුවිනිච්ඡිතං, සුත්තසො අනුව්‍යඤ්ජනසො’** යන එක් ලක්‍ෂණයක් වේ. **‘විනයෙ ඛො පන ඨිතො හොති අසංහීරො’** යන මේ දෙවන ලක්‍ෂණය වේ. **‘ආචරියපරම්පරා ඛො පනස්ස සුග්ගහිතා සුමනසිකතා සූපධාරිතා’** යන මෙය තෙවන ලක්‍ෂණය වේ.
එහි ‘සුත්ත’ නම්, සියලු විනයපිටකයයි. ඒ විනයපිටකය මොහු විසින් මනාකොට වදාරණ ලද්දේය. මනාකොට දන්නා ලද්දේය. පුහුණු කරන ලද්දේය. වචනයෙන් උගන්නා ලද්දේය. **සුප්පවත්ති** මනාකොට පැවැත්තේය. පුහුණු කරන ලද්දේය. වචනයෙන් උගන්නා ලද්දේය. **‘සුවිනිච්ඡිතං සුත්තසො අනුව්‍යඤ්ජන සො’** පෙළ විසින්ද පිළිවිසීම් විසින්ද අටුවා විසින්ද මනාකොට විනිශ්චය කරන ලද්දේය. සැක සිඳ උගන්නා ලද්දේය
**‘විනයෙ ඛො පන ඨිතො හොති’** විනයයෙහි ලජ්ජීභාවයෙන් පිහිටියේ වේ. අලජ්ජීතෙමේ වනාහි බොහෝ ඇසූපිරූ තැන් ඇත්තේද, ලාභය ගරුකොට ගත්බැවින් පෙළ වෙනස්කොට ශාස්තෲ ශාසනය ධර්‍මයෙන් විනයෙන් පහවූවක්කොට දක්වා ශාසනයෙහි මහත් උවදුරු කරන්නේය. සඞ්ඝභෙදයද සඞ්ඝරාජියද උපදවන්නේය. ලජ්ජිතෙමේ වනාහි කුකුස් ඇත්තේ ශික්‍ෂා කැමැත්තේ ජීවිත හෙතුවෙනුදු පෙළ වෙනස් නොකොට ධර්‍මයම විනයම දක්වන්නේය. ශාස්තෲ ශාසනය ගරු කොට තබන්නේය. ඒ එසේමය. පෙර මහාස්ථවිරයන් වහන්සේ ‘අනාගතයෙහි ලජ්ජිතෙමේ රකින්නේය, ලජ්ජිතෙමේ රකින්නේය, ලජ්ජීතෙමේ රකින්නේය’යි තෙවරක් කියාපෑහ. මෙසේ යමෙක් ලජ්ජා ඇත්තේවේද, හෙතෙමේ විනය නොහරිනුයේ විනය නොඉක්මවනුයේ ලජ්ජිභාවයෙන් විනයයෙහි සිටියේ වේ. මනාකොට පිහිටියේ වේ. **‘අසංහීරො’** සංහීරනම් පෙළෙහි යටින් හෝ මතුවෙන්, පද පිළිවෙළින්, අටුවා විසින් විචාරණු ලබනුයේ අර්‍ත්‍ථය නොදැක සැලෙන්නේය. කම්පිත වන්නේය. එක් අරුතක පිහිටා සිටින්නට නොහැක්කේය. අනිකෙකු විසින් යමක් යමක් කියනු ලබන්නේද, ඒ ඒ කියන ලද්ද අනුදන්නේය. සකවාදය හැරපියා ‘උක්කසටය යාවජීවිකය, රසය සත්තාභකාලිකය, එදෙකින් මිදුනු උක්නම් නැත්තේය, එහෙයින් උක් ද විකාලයෙහි වටීය’ යන පරවාදය ගන්නේය. යමෙක් වනාහි පෙළෙහි හෝ අටුවාවෙහි, යටින්, මතුවෙන්, පද පිළිවෙළින්, විචාරණු ලබනුයේ අර්‍ත්‍ථය දැක නොසැලෙන්නේද, කම්පිත නොවන්නේද, පැසීගිය එක් එක් ලොමය අඬුවකින් උදුරා ගත්තකු සේ ‘අපි මෙසේ කියම්හ, අපගේ ආචාර්‍ය්‍යවරයෝ මෙසේ කියති’යි විසඳා ද, යම් පුද්ගලයෙකු කෙරෙහි පාලියත් පාලි විනිශ්චයත් රන් බඳුනෙක වත්කළ සිංහ තෙලක් මෙන් ගෙවීමට නැසීමට නොයනුයේ පවත්නේද, හෙතෙමේ අසංහීරයි කියනු ලැබේ.
**‘ආචරියපරම්පරා ඛො පනස්ස සුග්ගහීතා හොති’** මොහු විසින් ස්ථවිර පරම්පරාව වංශපරම්පරාව මනාකොට උගන්නා ලද්දීය. ‘**සුමනසි කතා’** මනාකොට මෙනෙහි කරන ලද්දීය. මෙනෙහි කළ ඇසිල්ලෙහි දැල්වූ පහනක් මෙන් වේ**. ‘සූපධාරිතා’** මනාකොට දරණ ලද්දීය. පූර්‍වාපරානුසන්‍ධි වශයෙන්ද අර්‍ත්‍ථ වශයෙන්ද කාරණ වශයෙන්ද මනාකොට විමසන ලද්දීය. අත්තනොමතිය හැර ආචාර්‍ය්‍ය ශුද්ධියෙන් ‘මාගේ ඇදුරුතෙමේ අසුවල් ඇදුරහු වෙත උගත්තේය. ඒ ඇදුරුතෙමේ අසුවල් ඇදුරහු වෙත ගත්තේය’යි කියන්නේ වේ. හෙතෙමේ අසුවලා වෙත යයි මෙසේ සියලු ආචාර්‍ය්‍ය පරම්පරාව ස්ථවිර පටිපාටිය ගෙනහැර දක්වා ‘උපාලි ස්ථවිරතෙමේ සම්මාසම්බුදුරජුන් වෙත උගත්තේය’යි **උපාලි** තෙරුන් දක්වා තබන්නේය. එතැනිනුදු ගෙන **උපාලි **ස්ථවිරතෙමේ සම්මාසම්බුදුරජාණන් වහන්සේ වෙත උගත්තේය. **දාසක** ස්ථවිරතෙමේ තමාගේ උපාද්ධ්‍යාය වූ **උපාලි** තෙරුන් වෙත **සොණක** ස්ථවිරතෙමේ තමාගේ උපාද්ධ්‍යාය වූ **දාසක** තෙරුන් වෙත **සිග්ගව** ස්ථවිරතෙමේ තමාගේ උපාද්ධ්‍යාය වූ **සොණක **තෙරුන් වෙත **මොග්ගලීපුත්තතිස්ස** ස්ථවිරතෙමේ තමාගේ උපාද්ධ්‍යාය වූ **සිග්ගව** තෙරුන් වෙත හා **චණ්ඩවජ්ජි** තෙරුන් වෙත උගත්තේය’යි මෙසේ සියලු ආචාර්‍ය්‍ය පරම්පරාව, ස්ථවිරපටිපාටිය ගෙනහැර තමන්ගේ ඇදුරහුට පමුණුවා තබන්නේය. මෙසේ ඇදුරු පරපුර උගන්නා ලද්දී මනාකොට උගන්නා ලද්දී වේ. මෙසේ උගන්නට අසමර්‍ත්‍ථ වන්නහු විසින් වනාහි අවශ්‍යයෙන් දෙතුන් පරම්පරාවක් උගත යුතුය. සර්‍වපශ්චිම නයින් වනාහි යම්සේ ආචාර්‍ය්‍යතෙමේද, ඒ ආචාර්‍ය්‍යයන්ගේ ආචාර්‍ය්‍යතෙමේද පාළියත් පිළිවිසීමත් කියත්ද එසේ දැනගැනීම වටියි.
මේ ත්‍රිවිධ ලක්‍ෂණයෙන් සමන්‍වාගත වූ විනයධරයා විසින් වස්තු විනිශ්චය පිණිස සඞ්ඝයා රැස්වූ කල්හි චෝදනාසඞ්ඛ්‍යාත වූ හෝ ව්‍යතික්‍රම සඞ්ඛ්‍යාත වූ වස්තුවක් සඟ මැදට බැසසිටිකල්හි සඟ මැදට බැස සිටි ඒ වස්තුව ඇසුරුකොට චොදකයා විසින්ද චුදිතකයා විසින්ද කියයුත්ත කියූ කල්හි වහා විනිශ්චය නොකොටම කරුණු සයක් බැලිය යුතුය. කවර සයක්දයත්: වස්තුව බැලිය යුතුය. මාතෘකාව බැලිය යුතුය. පදභාජනීය බැලිය යුතුය. ත්‍රිකපරිච්ඡෙදය බැලිය යුතුය. අන්තරාපත්තිය බැලිය යුතුය. අනාපත්තිය බැලිය යුතුය යන මේ සයය.
වස්තුව බලනුයේද **‘තිණෙන වා පණ්ණෙන වා පටිච්ඡාදෙත්‍වා ආගන්තබ්බං, නත්‍වෙව නග්ගෙන ආගන්තබ්බං, යො ආගච්ඡෙය්‍ය ආපත්තිදුක්කටස්ස’{1}** තෘණයෙන් හෝ පර්‍ණයෙන් වසාගෙන ආයුතුය. නග්න වූවහු විසින් නොමආයුතුය. යම් මහණෙක් මෙසේ එන්නේනම්, දුක්කටාපත්තිය වන්නී යයි මෙසේ ඇතැම් ඇවැතක් දකීද, හෙතෙමේ ඒ සූත්‍රය ගෙනහැර දක්වා ඒ අධිකරණය සන්සිඳුවන්නේය.
මාතෘකාව බලනුයේද **‘සම්පජාන මුසාවාදෙ පාචිත්තිය’{2}** දැන බොරුකීම නිමිතිකොට පාචිත්තිය වේයයි මේ ආදිනයින් පස්වැදෑරුම් වූ ආපත්තීන් අතුරෙහි එක්තරා ඇවැතක් දක්නේද, හෙතෙමේ ඒ සූත්‍රය පමුණුවා ගෙනහැර දක්වා ඒ අධිකරණය සන්සිදුවන්නේය.
පදභාජනීය බලනුයේද **‘අක්‍ඛයිතෙ සරීරෙ මෙථුනං ධම්මං පතිසෙවති ආපත්ති පාරාජිකස්ස, යෙභුය්‍යෙන ඛයිතෙ සරීරෙ මෙථුනං ධම්මං පතිසෙවති ආපත්ති ථුල්ලච්චයස්ස’** ගෙවී නොගිය සිරුරෙහි මෙවුන්දම් සෙවීම කෙරේද, පාරාජිකාපත්තිය වේ. බොහෝසෙයින් ගෙවීගිය සිරුරෙහි මෙවුන්දම් සෙවීම කෙරේද, ථුල්ලච්චයාපත්තිය වේය යනාදි ක්‍රමයෙන් සත්වැදෑරුම් වූ ආපත්තීන් අතුරෙහි එක්තරා ඇවතක් දක්නේද, හෙතෙමේ පදභාජනීයයෙන් සූත්‍රයක් ගෙනහැර දක්වා ඒ අධිකරණය සන්සිඳුවන්නේය.
ත්‍රිකපරිච්ඡෙදය බලනුයේද, තික සඞ්ඝාදිසෙසය හෝ තිකපාචිත්තිය හෝ තිකදුක්කටය හෝ යන එක්තරා ඇවැතක් තිකපරිච්ඡෙදයෙහිලා දක්නේද, හෙතෙමේ ත්‍රිකපරිච්ඡෙදයෙන් සූත්‍රයක් ගෙනහැර දක්වා ඒ අධිකරණය සන්සිඳුවන්නේය.
අන්තරාපත්තිය බලනුයේද ‘**පටිලාතං උක්‍ඛිපති ආපත්ති දුක්කටස්ස’{1}** මදක් දැවුනු දරකැබැල්ල ගිනි කබලින් ඉවත්කොට නොදැවුනු තන්හි දමාද, දුක්කටාපත්තිය වේයයි මෙසේ ශික්‍ෂාපද අතුරෙහි යම් අන්තරාපත්තියක්වේද, එය දක්නේද, හෙතෙමේ ඒ සූත්‍රය ගෙනහැර දක්වා ඒ අධිකරණය සන්සිදුවන්නේය.
අනාපත්තිය බලනුයේද **‘අනාපත්ති භික්‍‍‍‍‍ඛු අසාදියන්තස්ස, අථෙය්‍යචිත්තස්ස, න මරණාධිප්පායස්ස, අනුල්ලපනාධිප්පායස්ස, න මොචනාධිප්පායස්ස, අසඤිචිච්ච, අසතියා, අජාන්තස්ස’** ‘මහණ! නොඉවසන්නහුට, හොරසිත් නැත්තහුට, නොමරණ අදහස් ඇත්තහුට, නොබණන අදහස් ඇත්තහුට, නොමුදන අදහස් ඇත්තහුට, නොසිතා කරන්නහුට, නොසිහියෙන් කරන්නහුට, නොදන්නහුට අනාපත්තිය’යි මෙසේ ඒ ඒ ශික්‍ෂාපදයෙහි දක්වන ලද අනාපත්තිය දක්නේද, හෙතෙමේ ඒ සූත්‍රය ගෙනහැර දක්වා ඒ අධිකරණය සන්සිඳුවන්නේය.
චතුර්විධ විනයයෙහි දක්‍ෂ වූ ත්‍රිලක්‍ෂණ සමන්‍වාගත වූ යම් මහණෙක්තෙමේ මේ කරුණු සය බලා අධිකරණය සන්සිඳුවන්නේද, ඔහුගේ විනිශ්චය නොපෙරළියයුතු වන්නේය. බුදුරජුන් විසින් තමන්වහන්සේ හිඳ විනිශ්චය කරන ලද්දක් වැනි වේ. ඉදින් කරනලද ශික්‍ෂාපද ව්‍යතික්‍රමය ඇති කිසි මහණෙක්තෙමේ මෙසේ විනිශ්චයයෙහි දක්‍ෂ වූ ඒ මහණහු කරා එළඹ තමාගේ කුකුස විචාරන්නේනම්, ඔහු විසින් මනාකොට සලකා ඉදින් ආපත්ති නොවේනම්, අනාපත්තියි කියයුතුය. ඉදින් ආපත්ති වේනම්, ආපත්තියි කියයුතුය. ඒ ඇවැත දෙසනාගාමිනීනම්, දෙසනාගාමිනීයි කියයුතුය. වුට්ඨානගාමිනීනම්, වුට්ඨානගාමිනීයි කියයුතුය. එකල්හි මේ ව්‍යතික්‍රමයාගේ ව්‍යතික්‍රමසඞ්ඛ්‍යාත වස්තුව පරාජිකාපත්තිය සමානව දක්නා ලැබේද, එහෙත් පාරාජිකාත්තියි නොකිය යුත්තීය. කුමක් හෙයින්දයත්: මෛථුනධර්‍මව්‍යති ක්‍රමයද, උත්තරිමනුෂ්‍යධර්‍මව්‍යතික්‍රමයද ඖදාරික වේ. අදින්නාදාන - මනුෂ්‍යවිග්‍රහව්‍යති ක්‍රමයෝ සියුම්හ. සිත හා යුහුව කෙරෙන පෙරළීම් ඇත්තාහ. සියුම් හෙයින්ම ඒ ව්‍යතික්‍රමයන්ට පැමිණේ. සියුම් හෙයින්ම රකියි. එහෙයින් වෙසෙසින් අදින්නාදාන - මනුෂ්‍යවිග්‍රහ වස්තුකොට ඇති ඒ කුකුස විචාරණු ලබන්නේ ආපත්තියි නොකියා ඉදින් මොහුගේ ආචාර්‍ය්‍යතෙමේ ජීවත්වේනම්, ඉන්පසු ඔහු විසින් ඒ මහණතෙමේ ‘අපගේ ඇදුරන් විචාරව’යි යැවිය යුතුය. ඉදින් ඒ මහණතෙමේ නැවත අවුත් ‘තොපගේ ඇදුරුතෙමේ සූත්‍ර වශයෙන් නයවශයෙන් බලා පිළියම් සහිතයයි මට කීයේය’යි කියානම්, ඉක්බිති ඔහු විසින් ‘යහපති, මැනව, ඇදුරුතෙමේ යමක් කියානම් එය කරව’යි කියයුතුය. තවද මොහුගේ ඇදුරුතෙමේ නැත්තේනම්, තමන් හා එක්ව උගත් ස්ථවිරනමක් ඇත්තේනම් ‘අප හා එක්ව උගත් ස්ථවිරතෙමේ ගණ ප්‍රධාන වන්නේය. එහෙයින් උන්වහන්සේ කරා එළඹ විචාරව’යි ඔහු වෙත යැවිය යුතුය. ඔහු විසිනුදු පිළියම් සහිතයයි විනිශ්චය කළ කල්හි ‘යහපති, මැනව, ඔහුගේම වචනය කරව’යි කියයුතුය. තවද තමන් හා එක්ව උගත් ස්ථවිරනමක් නැත්තේනම්, පණ්ඩිත වූ අතවැස්සෙක් ඇත්තේනම් ‘අසුවල් තරුණ මහණහු කරාගොස් විචාරව’යි ඔහු වෙත යැවිය යුතුය. ඔහු විසිනුදු පිළියම් සහිතයයි විනිශ්චය කළ කල්හි ‘යහපති, මැනව, ඔහුගේම වචනය කරව’යි කියයුතුය. එකල්හි ඒ තරුණ මහණහුටද පාරාජික වස්තුවක් සමානව වැටහෙන්නේ නමුදු ඔහු විසිනුදු ‘පාරාජික වෙහි’යි නොකිය යුතුය. ‘බුද්ධොත්පාදය වනාහි දුකසේ ලැබිය යුතුය, පැවිද්ද හා උපසම්පදාව එයටද වඩා දුර්‍ලභතරය. එහෙයින් විවිත්තස්ථානයක් හැමද දිවාවිහරණයෙන් හිඳ, යම් වස්තුවක් ගැන කුකුසක් උපන්නේනම්, ඒ වස්තුව මෙනෙහි නොකොට සිල් පිරිසිදු කිරීමෙන් ද්වත්තිංසාකාර කර්‍මස්ථානය මෙනෙහි කරව’යි මෙසේ කියයුතුය. ඉදින් ඔහුගේ නීරොගිශීලය කර්‍මස්ථානය අතරතුර කඩවීමක් නොදක්වා සිත සමග ආලම්බනභාවයෙන් බොහෝ කලක් ගටා සිටීද, සංස්කාරයෝ ප්‍රකටව වැටහෙන්නාහුද, සිත උපචාර අර්‍පණසමාධීන්ට පැමිණියක් මෙන් එකඟ වන්නේද, දවස ඉක්මගියද නොදනීද, දවස ඉක්ම යෑමෙහිදී උපස්ථානයට ආවාවූ හෙතෙමේ ‘තාගේ සිත්හි පැවැත්ම කෙබඳුදැ’යි මෙසේ කියයුතුය. සිත්හි පැවැත්ම සැලකළ කල්හි ‘පැවිද්ද වනාහි චිත්ත විශුද්ධිය පිණිස පවතී, එහෙයින් අප්‍රමත්තව මහණදම් කළයුතුය’යි කියයුතුය.
යමක්හුගේ ශීලය බිඳීගියේනම්, ඔහුගේ කර්‍මස්ථානය නොගැටී සිටියි. කැවිටෙන් විදුනක් මෙන් සිත කම්පිත වේ. විපිළිසර නමැති ගින්නෙන් දැවෙන්නේය. රත්වූ ගලෙක හුන්නෙකු මෙන් එකෙණෙහිම නැගී සිටුනේය. ඔහු ආයේ, ‘තාගේ සිත්හි පැවැත්ම කෙබදුදැ’යි විචාළ යුතුය. සිහි පැවැත්ම සැලකළකල්හි ‘ලොකයෙහි පව්කම් කරන්නහුට රහසක් නම් නැත්තේය, පව්කම් කරණුයේම සියල්ලන්ට පළමු තෙමේ දැනගනියි, අනතුරුව මොහුගේ ආරක්‍ෂක දෙවතාවෝද, පරසිත්දන්නා මහණ බමුණෝද, අන්‍යවූ දෙවියෝද දැනගනිත්, එහෙයින් තෝම දැන් තට ශුභයක් සොයාගනුව’යි කියයුතුය.
දැන් ශික්‍ෂාපද විභඞ්ගය පිළිබඳ අර්‍ත්‍ථ වර්‍ණනාව කරන්නෙමු. **‘යො පනාති යො යාදිසො’** යනාදි වසයෙන් යමක් වදාරණ ලද්දේ ද, එහි **‘යො පන’** යනු බෙදියයුතු පදයයි. ‘**යො යාදිසො’** යනාදීහු එය බෙදන පදයි. මෙහිද යම්හෙයකින් **‘පන’** යනු නිපාත මාත්‍රයක්වේද, ‘**යො’** යනු අර්‍ත්‍ථ පදයවේද, එද අනියමින් පුද්ගලයෙකු දක්වාද, එහෙයින් එහි අර්‍ත්‍ථය දක්වන සේක් අනියමයෙන් පුද්ගලයා දක්වන ‘**යො**’ ශබ්දයම දක්වා වදාළ සේක. එහෙයින් මෙහි මෙසේ අර්‍ත්‍ථය දතයුතුය: **‘යො පන**’යි යම් කිසිවෙකැයි කියන ලද්දේ වේ. යම්හෙයකින් වනාහි යම් ඒ එකෙක් යම් කිසිවෙක්නම්වේද, මෙතෙමේ එකාන්තයෙන් ලිඞ්ග - යුත්ත - ජාති - නාම - ගොත්ත - සීල - විහාර - ගොචර - වයස් යන මෙතැන්හි එක්අයුරකින් දක්නා ලැබේද, එහෙයින් එය එසේ දක්වන්නට ප්‍රභේදය ප්‍රකාශ කරන සේක් **‘යාදිසො’** යනාදිය වදාළ සේක.
එහි **‘යාදිසො’** යනු ලිඞ්ග වශයෙන් යම්බඳුවූවෙක් හෝ එබඳුවූවෙක් වේවා: දිග්වූවෙක් හෝ මිටිවූවෙක් හෝ කලුවූවෙක් හෝ සුදුවූවෙක් හෝ මගුරු පැහැතියෙක් හෝ කෘශවූවෙක් හෝ තරවූවෙක් හෝ යන අර්‍ත්‍ථයි. **‘යථා යුත්තො’** යොග වශයෙන් යම් ඒ යෝගයකින් යෙදුනෙක් හෝ වේවා: නවකම්හි යෙදුනෙක් හෝ උදෙසීමෙහි යෙදුනෙක් හෝ විදර්‍ශනා ධූරයෙහි යෙදුනෙක් හෝ වේවා යන අර්‍ත්‍ථයි. **‘යථා ජච්චො’** ජාති වශයෙන් යම් ජාති ඇත්තෙක් හෝ ඒ ජාති ඇත්තෙක් හෝ වේවා: ක්‍ෂත්‍රියයෙක් හෝ බ්‍රාහ්මණයෙක් හෝ වෛශ්‍යයෙක් හෝ ශුද්‍රයෙක් හෝ වේවා! යන අර්‍ත්‍ථයි. **‘යථා නාමො’** නාම වශයෙන් යම්සේ නාම ඇත්තෙක් හෝ එසේ නාම ඇත්තෙක් හෝ වේව: බුද්ධරක්‍ඛිත හෝ ධම්මරක්‍ඛිත හෝ සඞ්ඝරක්‍ඛිත හෝ වේවා! යන අර්‍ත්‍ථයි. **‘යථා ගොත්තො’** ගොත්‍ර වශයෙන් යම්සේ ගොත්‍ර ඇත්තෙක් හෝ එසේ ගොත්‍ර ඇත්තෙක් හෝ වේවා: යම් ඒ ගොත්‍රයකින් කච්චා යන හෝ වාසෙට්ඨ හෝ කොසිය හෝ වේවා! යන අර්‍ත්‍ථයි. ‘**යථා සීලො’** ස්වභාවයන් අතුරෙහි යම් ස්වභාව ඇත්තෙක් හෝ එබඳු ස්වභාව ඇත්තෙක් හෝ වේවා! නවකර්‍මස්වභාව ඇත්තෙක් හෝ උද්දෙස ස්වභාව ඇත්තෙක් හෝ විදර්‍ශනාධූර ස්වභාව ඇත්තෙක් හෝ වේවා! යන අර්‍ත්‍ථයි. **‘යථා විහාරී’** විහරණයන් අතුරෙහි යම්සේ විහරණ ඇත්තෙක් හෝ එසේ විහරණ ඇත්තෙක් හෝ වේවා:- නවකර්‍මවිහරණ ඇත්තෙක් හෝ උද්දෙස විහරණ ඇත්තෙක් හෝ විදර්‍ශනාධූර විහරණ ඇත්තෙක් හෝ වේවා! යන අර්‍ත්‍ථයි. ‘**යථා ගොචරො’** ගොචරයන් අතුරෙහි යම්සේ ගොචර ඇත්තෙක් හෝ එසේ ගොචර ඇත්තෙක් හෝ වේවා! නවකර්‍මගොචරයෙක් හෝ උද්දෙස ගොචරයෙක් හෝ විදර්‍ශනාධූරගොචරයෙක් හෝ වේවා! යන අර්‍ත්‍ථයි. **‘ථෙරො වා’** යනාදි තන්හි වයසින් වැඩී සිටියවුන් අතුරෙහි යමෙක් හෝ වේවා, ඒ එකෙක් හෝ වේවා, පිරිපුන් දසවස් ඇති බැවින් ස්ථවිර හෝ උනුපස්වස් ඇති බැවින් නවක හෝ අයිරිත් පස්වස් ඇති බැවින් මද්ධ්‍යම හෝ වේවා! යන අර්‍ත්‍ථයි. එහෙත් මේ සියලුදෙනම ‘**එසො වුච්චති යො පන’** යන මේ අර්‍ත්‍ථයෙහිලා ගැණේ.
භික්‍ෂුනීර්‍දෙශයෙහි - සිඟානුයි **‘භික්‍‍‍‍ඛක’** නම් වේ. භික්‍ෂාව ලබනුයේ හෝ නොලබනුයේ හෝ ආර්‍ය්‍යා වචනයෙන් සිඟා යන්නේය යන අර්‍ත්‍ථයි. බුද්ධාදීන් විසින් පැමිණි පිඩුසිඟා යෑමෙහි යෙදුනු බැවින් භික්‍ෂා චර්‍ය්‍යයට එළැඹියේ නම්වේ. යම්කිසිවෙක් වනාහි ස්වල්ප වූ හෝ මහත්වූ හෝ භොගරාශිය හැරදමා ගිහිගෙයින් නික්ම ශාසනයෙහි පැවිදි වූයේවේද, හෙතෙමේ සීසෑම් ගෙරිරැකීම් ආදියෙන් ජීවිකාව කිරීම හැරපියා, ශ්‍රමණ ලිඞ්ගය පිළිගැනීම හේතුකොටගෙනම පිඩු පිණිස හැසිරීමට පැමිණියේනුයි **භික්‍‍‍‍‍ඛු**නම. පරා පිළිබඳ ජීවිකාව ඇති බැවින් හෝ වෙහෙර මැද හිඳ කදින් ගෙනෙන ලද බත් අනුභව කරනුයේද, පිඩු පිණිස හැසිරීමට පැමිණියේනුයි **භික්‍ඛූ**නම. පිණ්ඩියාලොප භොජනය නිසා පැවිද්දෙහි උත්සාහ හටගත් බැවින් හෝ පිඩු පිණිස හැසිරීමට පැමිණියේනුයි **භික්‍‍‍‍‍ඛු**නම. අගය, පහස, පැහැය යන මේදයේ පළමු පැවති ස්වභාවය දුරුවීමෙන් භින්න වූ පට දරානුයි **භින්නපටධර** නම. එහි සැතින් සිඳීමෙන් අගය බිඳීයෑම දතයුතුය. දහසක් අගනාවූද වස්ත්‍රය කුදුමහත් කඩකඩකොට සැතින් සිඳින ලද්දේ බිඳීගිය වටිනාකම් ඇත්තේය. මුල් අගයෙන් අඩකුදු නොවටින්නේය. හුයෙන් මැසීම හෙතුකොට පහස බිඳීයෑම දතයුතුය. සුවපහස් ඇති වස්ත්‍රය හූවලින් මසන ලද්දේ බිඳීගිය පහස ඇත්තේ වේ. රළුපහස් ඇති බවට පැමිණෙන්නේය. හිඳිමල ආදිය හේතුකොට පැහැය බිඳීයෑම දතයුතුය. ඉතා පිරිසිදුවූද වස්ත්‍රය හිඳිකම්හි පටන් හිදිමලින්ද අත්හිවූ ඩහදිය, මල, දැලි, ආදියෙද අවසන්හි රඳන් ගැන්වීමෙන් හා කප්බිඳු තැබීමෙන්ද බිඳුනු පැහැය ඇත්තේ වේ. පියවි පැහැය හැර සිටුනේය. මෙසේ තුන්අයුරකින් බිඳීගිය වස්ත්‍ර දරණ බැවින් භින්නපට ධරණුයේ **භික්‍ඛු**නම. ගිහින්ගේ වස්ත්‍රයන්ට විසභාග වූ හෝ කසටවත් දැරීම් පමණකින්ම භින්නපට ධරණුයේනුයි **භික්‍‍‍‍‍ඛු**නම.
**‘සමඤ්ඤාය’** ප්‍රඥප්තියෙන්, ව්‍යවහාරයෙන් යන අර්‍ත්‍ථයි. ඇතැම් එකෙක් ව්‍යාවහාරයෙන්ම ‘භික්‍‍‍‍‍ඛු’යි පෙනෙන්නේය. ඒ එසේමය. නිමන්ත්‍රණාදියෙහි භික්‍ෂූන් ගණිනු ලබන කල්හි හෙරණුන්ද ගෙන, මහණහු සියයක, මහණහු දහසකැයි කියත්. **‘පටිඤ්ඤාය’** තමන්ගේ ප්‍රතිඥාවෙන් හෝ ඇතැම් එකෙක් ප්‍රතිඥාවෙනුදු ‘භික්‍‍‍‍‍ඛු’යි පෙනෙන්නේය. මෙහි ‘කවරෙක් වේදැ’යි විචාළ කල්හි ‘ඇවැත! මම භික්‍ෂු වෙමි’යි මේ ආදි තන්හි ඒ ප්‍රතිඥාවෙහි සම්භවය දතයුතුය. ආනන්‍ද ස්ථවිරයන් වහන්සේ විසින් වදාළ බැවින් මෝ ධාර්මික ප්‍රතිඥාවක් වේ. රාත්‍රි කාලයෙහි පෙරමග එන දුශ්ශීලයෝද ‘මෙහි කවරෙක්දැ’යි ඇසූ කල්හි අධිශීල ශික්‍ෂාදි භික්‍ෂුගුණ රහිත වූ අධාර්මික ප්‍රතිඥාවෙන් ‘අපි භික්‍ෂු වම්හ’යි කියත්.
**‘එහි භික්‍‍‍‍‍ඛූති භික්‍‍‍‍‍ඛු’** නම්. භාග්‍යවතුන් වහන්සේ විසින් ‘එව මහණ!’යි වදාළ වචන මාත්‍රයෙන්ම භික්‍ෂුභාවයට, එහිභික්‍ෂුපසම්පදාවට පැමිණි මහණතෙමේය. භාග්‍යවතුන් වහන්සේ වනාහි එහිභික්‍ෂුභාවයට හෙතුසම්පත් ඇති පුද්ගලයෙකු දැක, තමන්වහන්සේ පෙරවූ රත්පවුල් සිවුරු අතරින් ස්වර්‍ණවර්‍ණ වූ දක්‍ෂිණ ශ්‍රී හස්තය බැහැරට ගෙන බ්‍රහ්මඝොෂය විහිදුවමින් ‘මහණ! මෙහි එව, දුක් කෙළවර කිරීම පිණිස මනාකොට බඹසර හැසිරෙව’යි වදාරණ සේක. භාග්‍යවතුන් වහන්සේගේ ඒ වචනය සමගම ඔහුගේ ගිහි ලකුණු අතුරුදහන් වන්නේය. ඒ හා ඔහුට පැවිද්ද හා උපසම්පදාව උපදී. හිස මුඩුව හැඳි කසාවත් ඇත්තේ වේ. එකක් හැඳ එකක් පෙරවගෙන එකක් උරහිස තබා වම්උරහිස ලැගුනු නිලුපුල් පැහැති මැටිපයක් ඇත්තේ වේ.
‘තුන්සිවුරද, පාත්‍රයද, දැහැටිදඬු කපන වෑයද, හිද්දද, කාබානද, පෙරහනද යන මේ අටභාවනාවෙහි එක්වන් යෙදීම් ඇති මහණහු අයත්’යි
මෙසේ කියූ සිරුරෙහි බහාලූ අටපිරිකරින්ම යුක්තව සියවස් ඇති ස්ථවිරනමක් සේ ඊර්‍ය්‍යාපථසම්පන්නවූයේ බුදුරජාණන් වහන්සේම ප්‍රව්‍රජ්‍යාචාර්‍ය්‍යකොට ඇත්තේ බුදුරජාණන් වහන්සේම උපාද්ධ්‍යායකොට ඇත්තේ, සම්මා සම්බුදුරජාණන් වහන්සේ වඳිමින්ම සිටුනේය. භාග්‍යවතුන් වහන්සේ වනාහි ප්‍රථමබෝධියෙහි එක්කලෙක එහි භික්‍ෂුපසම්පදාවෙන්ම උපසම්පදා කළසේක. මෙසේ උපසපන් වූ භික්‍ෂූන් එක්දහස් තුන්සිය එක්සාළිසක් වූහ. පස්වගතෙරහුය. යස කුලපුත්ය, ඔහුගේ පිරිවරවූ සිවුපණසක් යහළුවෝය, තිංසභද්‍රවර්ගීයයෝය. දහසක් පුරාණ ජටිලයෝය. දෙඅගසව්වන් හා දෙසිය පණසක් පිරිවැජියෝය, අඟුල්මල් තෙරය යන මොවුහු ඔවුහුය. මෙය අටුවාවෙහි කියන ලදී:
හුදෙක් මොවුහුම එහිභික්‍ෂූහු නොවෙති. අන්‍යවූද බොහෝ ‘එහිභික්‍ෂූහු’ වෙත්. ඔවුහු කවරහුද යත්: තෙසියයක්දෙනා පිරිවරකොට ඇති **සෙල **බ්‍රාහ්මණය, දහසක්දෙනා පිරිවරකොට ඇති **මහා කප්පිණය,** **කිඹුල්වත්පුර** වැසි දසදහසක් කුලපුත්‍රයෝය. සොළොස්දහසක් **පාරායණික **බ්‍රාහ්මණයෝය, යන මේ ආදීහුය. ඔවුහු වනාහි විනයපිටක පාළියෙහි නොදැක්වූ බැවින් අටුවාවෙහි නොකියන ලදහ. මොවුහු එහි විනයපිටක පාළියෙහි දක්වන ලද බැවින් කියන ලදහ.
සත්විසි දහස් තුන්සියයක්ද යන මේ සියලුදෙන සමග ගණින ලද සියල්ලෝ එහිභික්‍ෂූහුය.
**‘තීහි සරණගමනෙහි උපසම්පන්නො’** **‘බුද්ධං සරණං ගච්ඡාමි’** යනාදි නයින් තෙවරක් වාග්භෙදකොට කියනලද ත්‍රිවිධශරණගමනයෙන් උපසපන් වූයේය. මෝ උපසම්පදා වනාහි අටවැදෑරුම් වූවාය: **එහිභික්‍‍‍‍‍ඛු උපසම්පදා, සරණගමනඋපසම්පදා, ඔවාදපටිග්ගහණ උපසම්පදා, පඤ්හව්‍යාකරණ උපසම්පදා, ගරුධම්මපටිග්ගහණ උපසම්පදා, දූතෙන උපසම්පදා, අට්ඨවාචිකා උපසම්පදා, ඤත්තිචතුත්‍ථකම්ම උපසම්පදා**යි**. ** ඒ උපසම්පදා අතුරෙහි එහිභික්‍‍‍‍‍ඛු උපසම්පදාව හා සරණගමන උපසම්පදාවද කියන ලද්දීමය.
ඔවාද පටිග්ගහණ උපසම්පදා නම්, **‘තස්මාතිහ තෙ කස්සප!’ එවං සික්‍ඛිතබ්බං : තිබ්බං මෙ හිරොත්තප්පං පච්චුපට්ඨිතං භවිස්සති ථෙරෙසු නවෙසු මජ්ඣිමෙසු චාති, එවං හි තෙ කස්සප! සික්‍ඛිතබ්බං. තස්මාතීහ තෙ කස්සප! සික්‍ඛිතබ්බං: යං කිඤ්චි ධම්මං සොස්සාම කුසලූපසංහිතං, සබ්බං තං අට්ඨි කත්‍වා මනසි කත්‍වා සබ්බං චෙතසා සමන්නාහරීත්‍වා ඔහිතසොතො ධම්මං සොස්සාමිති එවං හි තෙ කස්සප! සික්‍ඛිතබ්බං තස්මාතීහ තෙ කස්සප! එවං සික්‍ඛිතබ්බං: සාතසහගතාච මෙ කායගතාසති න විජහිස්සතීති. එවං හි තෙ කස්සප! සික්‍ඛිතබ්බං**’{1} යන මේ අවවාද ප්‍රතිග්‍රහණයෙන් **මහාකාශ්‍යප** මහාස්ථවිරයන් වහන්සේට අනුදැන වදාළ උපසම්පදාය.
පඤ්හව්‍යාකරණ උපසම්පදානම්, **සොපාක** හෙරණහුට අනුදැන වදාළ උපසම්පදාය. භාග්‍යවතුන් වහන්සේ වනාහි පූර්‍වාරාමයෙහි එක්වන් සක්මන් කරන සොපාක හෙරණහුගෙන් ‘**උද්ධුමාතකසඤ්ඤාති වා සොපාක! රූපසඤ්ඤාති වා ඉමෙ ධම්මා නානට්ඨා නානාබ්‍යඤ්ජනා, උදාහු එකත්‍ථා ව්‍යඤ්ජන මෙව නානං**’{1}යි දශඅශුභනිශ්ශ්‍රිත ප්‍රශ්න විචාළ සේක. ඒ හෙරණතෙමේ ඒ ප්‍රශ්න ප්‍රකාශ කෙළේය. භාග්‍යවතුන් වහන්සේ ඔහුට සාධුකාරදී ‘සොපාක! කෙතෙක් වස් ඇතියෙහිදැ’යි අසා වදාළ සේක. ‘භාග්‍යවතුන් වහන්ස! මම සත්වස් ඇතියෙමි’යි සොපාක කීයේය. ‘සොපාක! මාගේ සර්‍වඥතාඥානය සමග සසඳා ප්‍රශ්න විසඳුයෙහි’යි තුටුසිත් ඇති භාග්‍යවතුන් වහන්සේ ඔහුට උපසම්පදාව අනුදත් සේක. පඤ්හබ්‍යාකරණ උපසම්පදාය.
ගරුධම්මපටිග්ගහණ උපසම්පදානම්, **මහාප්‍රජාපතියගේ** අෂ්ටගරුධර්‍මප්‍රතිග්‍රහණය හේතුකොට ප්‍රජාපතියට අනුදැන වදාළ උපසම්පදාය.
දූතෙන උපසම්පදා නම්, **අඩ්ඪකාසී** වෙසඟනට අනුදැන වදාළ උපසම්පදාය.
අට්ඨවාචිකා උපසම්පදානම්, භික්‍ෂුණියට භික්‍ෂුණී සඞ්ඝයා වෙතින් ඥප්තිචතුර්‍ත්‍ථකර්‍මයෙන් හා භික්‍ෂු සඞ්ඝයා වෙතින් ඥප්තිචතුර්‍ත්‍ථකර්‍මයෙන්ද යන මේ දෙවැදැරුම් වූ කයෙන් අනුදැන වදාළ උපසම්පදාය.
ඤත්තිවතුත්‍ථකම්ම උපසම්පදානම්, භික්‍ෂූන් පිළිබඳ මෙකල්හි පවත්නා උපසම්පදාය. මේ අටවැදෑරුම් වූ උපසම්පදා අතුරෙහි යම් මේ උපසම්පදාවක් **‘අනුජානාමි භික්‍‍‍‍ඛවෙ ඉමෙහි තීහි සරණගමනෙහි පබ්බජ්ජං උපසම්පදං**’{2}යි අනුදත් මේ උපසම්පදාවෙන් උපසපන් වූයේයයි කියන ලද්දේ වේ.
**‘භද්‍රො’** පව් නැත්තේය. කල්‍යාණ පෘථග්ජනාදීහු පටන් රහතුන් වහන්සේ තෙක් භික්‍ෂූහු භද්‍ර වූ ලාමක නොවූ ශීලයෙන් සමාධියෙන් ප්‍රඥාවෙන් විමුක්තියෙන් විමුක්තිඥානදර්‍ශනයෙන් සමන්‍වාගත බැවින් පව් නැති භික්‍ෂූහුයි ගිනීමට යෙත්. **‘සාරො’** ඒ ශීලසාරාදියෙන්ම සමන්‍වාගත බැවින් නිල්පැහැය හා එක්වීමෙන් නිල්වූ වස්ත්‍රය මෙන් සාරවූ භික්‍ෂු තෙමේයි දතයුතුය. පහවූ කෙලෙස්මල ඇති බැවින් ක්‍ෂීණාස්‍රව තෙමේම සාරයි දතයුතුය. ‘**සෙඛො**’ පෘථග්ජන කල්‍යාණයා සමග සප්තආර්‍ය්‍යයෝ, ත්‍රිවිධ ශික්‍ෂාවන් හික්මෙත්නුයි ශෛක්‍ෂයහ. ඔවුනතුරෙහි වූ යම්කිසි ශෛක්‍ෂයෙක් භික්‍ෂුයි දතයුතුය. නොහික්මේනුයි අශෛක්‍ෂ නම්වේ. හික්මිය යුතු ශෛක්‍ෂ ධර්‍මයන්හි හික්මී අවසන්කොට ඒ ශෛක්‍ෂ ධර්‍ම ඉක්මවා ගොස් අග්‍රඵලයෙහි සිටියේ, ඉන් මතුවෙහි හික්මිය යුත්තක් නැති බැවින් ක්‍ෂීණාස්‍රව තෙමේ **අසෙඛ**යි කියනු ලැබේ. **‘සමග්ගෙන සඞ්ඝෙන’** සියලු අන්තිම ක්‍රමයෙන් පස්වගින් කටයුතු වූ කර්‍මයෙහි යම්පමණ භික්‍ෂූහු කර්‍මයට සුදුසු වූවාහු ද, ඔවුන් පැමිණි බැවින් ඡන්‍දය ගැනීමට සුදුසු වූවන්ගේ ඡන්‍දය ගෙන ආබැවින් හමුවූවන් බැහැර නොකිරීමෙන්ද එක්ම කර්‍මයෙහි සමග්‍රභාවයට පැමිණියා වූ සඞ්ඝයා විසින් **‘ඤත්තිචතුත්‍ථකම්මෙන’** අනුශ්‍රාවණ තුනකින් හා එක් ඤත්තියකිනුදු කටයුතු වූ. **‘කම්මෙන’** ධාර්මික විනය කර්‍මයෙන්. **‘අකුප්පෙන’** වත්‍ථු - ඤත්ති - අනුසාවණ - සීමා - පරිසසම්පත්තියෙන් යුක්ත බැවින් වෙනස් නොකළහැකිබවට බැහැර නොකටහැකි බවට පැමිණියා වූ ‘**ඨානාරභෙන’** උපසම්පදා කර්‍මකරණයට සුදුසු වූ ශාස්තෲ ශාසනයට සුදුසු වූ. ‘**උපසම්පන්නො’** උපසම්පන්න නම් උපරිමභාවයට මොනවට පැමිණියේය. පත්වූයේය යන අර්‍ත්‍ථයි. භික්‍ෂුභාවයම උපරිභාවය වේ. මෙතෙමේ කියූ විනයකර්‍මයෙන් එයට මොනවට පැමිණි බැවින් උපසම්පන්නයි කියනු ලැබේ.
මෙහිද එහිභික්‍‍‍‍‍ඛු උපසම්පදා - සරණගමන උපසම්පදා - ඔවාද - පටිග්ගහණ උපසම්පදා - පඤ්හබ්‍යාකරණ උපසම්පදා යන මෙයින් උපසපන් වූවෝ ලොකවද්‍ය ශික්‍ෂාපද ව්‍යතික්‍රමයෙහි අභව්‍ය බැවින්ද ගරුධම්මපටිග්ගහණ උපසම්පදා - දූතෙන උපසම්පදා - අට්ඨවාචික උපසම්පදා යන මෙතුන භික්‍ෂුණීන්ට අනුදත්බැවින්ද, එක්ම ඥප්තිචතුර්‍ත්‍ථකර්‍මය ආයේය. මෙතැන් සිට චතුර්විධසඞ්ඝකර්‍ම ගෙනහැර දක්වා විස්තර විසින් කියයුතුයයි සියලු අර්‍ත්‍ථ කථාවන්හි කියන ලද්දේය. ඒ සඞ්ඝකර්‍මද අපලොකනකර්‍ම - ඥප්තිකර්‍ම - ඥප්තිද්විතීයකර්‍ම - ඥප්තිචතුර්‍ත්‍ථකර්‍මයි පිළිවෙළින් තබා විස්තර වශයෙන් ඛන්‍ධකයෙන්ද පරිවාරාවසානයෙහි කර්‍මවිභඞ්ගයෙන්ද පාළිය ගෙනහැර දක්වා කියන ලදී. අපි ඒ කර්‍ම, පරිවාරාවසානයෙහි කර්‍මවිභඞ්ගයෙහිම විස්තර කරන්නෙමු. මෙසේ ඇතිකල්හි ප්‍රථම පාරාජික වර්‍ණනාවද බැරෑරුම් නොවන්නීය. තුබු පරිදි පාළිය පිළිබඳ වර්‍ණනාවද මැනැවින් දතහැකි වන්නීය. ඒ ස්ථාන ශුන්‍යද නොවන්නාහ. එහෙයින් පද අනුවම වර්‍ණනාව කරන්නෙමු.
**‘තත්‍ර’** **‘තෙසු භික්‍ඛකො’** යනාදි ක්‍රමයෙන් කියනලද භික්‍ෂූන් අතුරෙහි **‘ය්වායං භික්‍‍‍‍‍ඛු’** යම් මේ මහණෙක් තෙමේ. **‘සමග්ගෙන සඞ්ඝෙන පෙ- උපසම්පන්නො’** යන මෙහි අටවැදෑරුම් උපසම්පදාවන් අතුරෙහි ඥප්තිචතුර්‍ත්‍ථකර්‍මයෙන්ම උපසපන් වූයේය. **‘අයං ඉමස්මිං අත්‍ථෙ අධිප්පෙතො භික්‍‍‍‍‍ඛු’** ‘මෙතෙමේ මෙවුන්දම් සෙවනයකොට පාරාජික වූයේ වේය’යන මේ අර්‍ත්‍ථයෙහි ගැනෙන භික්‍ෂුතෙමේ යයි අදහස්කරන ලද්දේය. ‘භික්‍ඛකො’ යනාදි විසින් ගැනෙන අන්‍යයෝ වනාහි අර්‍ත්‍ථොද්ධාර වශයෙන් කියන ලදහ. ඔවුනතුරෙහිද ‘**භික්‍‍‍‍ඛකො**’ යනාදීහු නිරුක්ති වශයෙන් කියන ලදහ. **‘සමඤ්ඤාය භික්‍ඛු, පටිඤ්ඤාය භික්‍‍‍‍‍ඛු’** යන මේ දෙක ව්‍යවහාර වශයෙන් කියන ලදී. ‘**එහිභික්‍‍‍‍‍ඛු’** යනු බුද්ධොද්පාද්ධ්‍යායයන් වහන්සේ කරනකොට පිළිලද උපසම්පදා වසයෙන් කියන ලදී. ශරණාගමන භික්‍ෂුතෙමේ ඥප්තිචතුර්‍ත්‍ථ කර්‍මවාක්‍යය නොඋපන් කල්හි පිළිලද උපසම්පදා වසයෙන් කියන ලදී. **‘භද්‍රො’** යනාදීහු ගුණ වසයෙන් කියන ලදහයි දතයුතුය.
දැන් ‘**භික්‍‍‍‍‍ඛූනං**’ යන මේ පදය විශෙෂාර්‍ත්‍ථයක් නොමැති බැවින් විභාග නොකොටම යම් ශික්‍ෂාවකටද යම් සාජීවයකටද පැමිණි බැවින් භික්‍ෂූන්ගේ ශික්‍ෂාසාජීවයට පැමිණියේවේද, එය දක්වනසේක් **‘සික්‍ඛා’** යනාදිය වදාළ සේක. එහි හික්මිය යුත්තීනුයි ශික්‍ෂා නමි. **‘තිස්සො’** යනු ගණන් පිරිසිඳීමය**. ‘අධිසීලසික්‍ඛා’** අධිකවූ උත්තමවූ සීලයනුයි අධිසීලනමි. අධිසීලවූයේද ඒ මය. හික්මිය යුතු බැවින් සික්‍ඛා වූයේද ඒමනුයි අධිසීලසික්‍ඛා නමි. අධිචිත්ත - අධිප්‍රඥා ශික්‍ෂාවන්හිද මේ ක්‍රමය වේ.
මෙහි වනාහි ශීලය කවරේද? අධිශීලය කවරේද? චිත්තය කවරේද? අධිචිත්තය කවරේද? ප්‍රඥාව කවරීද? අධිප්‍රඥාව කවරීද? යන මේ ප්‍රශ්නයන්හිලා කියනු ලැබේ. පඤ්චාඞ්ගශීල - දශාඞ්ගශීල වනාහි ශීලම වේ. ඒ ශීල බුදුරජුන් උපන් කල්හිද නොඋපන්කල්හිද ලෙව්හි පවත්නේය. බුදුරජුන් උපන්කල්හි බුදුවරයෝද ශ්‍රාවකයෝද මහාජනයා ඒ ශීලයෙහි සමාදන් කරවත්. බුදුරජුන් නොඋපන්කල්හි පසේබුදුවරයෝද, කර්‍මවාදී ධාර්මික ශ්‍රමණ බ්‍රාහ්මණයෝද, සක්විති මහරජහුද, මහාබොධි සත්ත්‍වයෝද මහාජනයා ඒ ශීලයෙහි සමාදන් කරවත්. පණ්ඩිත ශ්‍රමණ බ්‍රාහ්මණයෝ, තුමූද සමාදන් වෙත්. ඔවුහු ඒ කුශලධර්‍මය සම්පූර්‍ණකොට දෙවියන් අතුරෙහිද මිනිසුන් අතුරෙහිද සම්පත් අනුභව කරත්. ප්‍රාතිමොක්‍ෂ සංවරශීලය වනාහි අධිශීලයයි කියනු ලැබේ. ඒ ශීලය ආලොකයන් අතුරෙහි සූර්‍ය්‍යයා මෙන්ද පර්‍වත අතුරෙහි මහාමේරුව මෙන්ද සියලු ලෞකික ශීලඅතුරෙහි අධිකවූයේද උත්තමවූයේද බුද්ධොත්පාදයෙහිම පවත්නේය. බුද්ධොත්පාද කාලය හැර අන්‍ය කාලයෙහි නාද පවත්නේය. ‘මේ වස්තුවෙහි මේ ව්‍යාතික්‍රමයෙහි මෙනම්වේය’යි ඒ ප්‍රඥප්තිය උදුරා තබන්නට අන්‍ය සත්ත්‍වයෙක් සමර්‍ත්‍ථ නොවේ. බුදුවරයෝම වනාහි හැමතින් කායවාග්ද්වාරයන්හි වූ අද්ධ්‍යාචාරස්‍රොතස සිඳහැර ඒ ඒ ව්‍යතික්‍රමයට සුදුසු වූ ඒ ශීලසංවරය පණවත්. ප්‍රාතිමොක්‍ෂ සංවරයටද වඩා මාර්‍ගඵල සම්ප්‍රයුක්ත ශීලයම අධිශීලය වේ. ඒ ශීලය වනාහි මෙහි අදහස් නොකරන ලදී. එයට පැමිණි මහණතෙමේ මෙවුන්දම් සෙවීම නොකරන්නේමය.
අටවැදෑරුම් කාමාවචර කුසල්සිත් හා අටවැදෑරුම් ලෞකික සමාපත්ති සිත්ද එක්කොට චිත්තයමැයි දතයුතුය. බුද්ධොත්පාදයෙහි හා අබුද්ධොත්පාදයෙහි මේ චිත්තයෙහි පැවැත්මද සමාදන් කරවීමද සමාදන්වීමද ශීලයෙහි කියූ නයින්ම දතයුතුය. විදර්‍ශනාපාදක අෂ්ටසමාපත්තිචිත්තය අධිචිත්තයයි කියනු ලැබේ. ඒ අධිචිත්තය ශීලඅතුරෙහි අධිශීලය මෙන් සියලු ලෞකික චිත්තයන් අතුරෙහි අධික වූයේත් උත්තම වූයේත් බුද්ධොත්පාදයෙහිම වේ. බුද්ධොත්පාදය හැර නොවේ. එයටද වඩා මාර්‍ගඵලසම්ප්‍රයුක්ත චිත්තයම අධිචිත්තය වන්නේය. ඒ අධිචිත්තය මෙහි අදහස් නොකරන ලද්දේය. මාර්‍ගඵලසම්ප්‍රයුක්ත චිත්තයට පැමිණි මහණතෙමේ මෙවුන්දම් සෙවීම නොකරන්නේමය.
**‘අත්‍ථි දින්නං අත්‍ථි යිට්ඨං’** යනාදිනයින් පැවති කර්‍මස්වකතාඥානය ප්‍රඥා නමි. ඒ ප්‍රඥා බුදුරජුන් උපන්කල්හිද නොඋපකල්හිද ලෙව්හි පවත්නීය. බුදුරජුන් උපන්කල්හි බුදුවරයෝද, ශ්‍රාවකයෝද, මහාජනයා ඒ ප්‍රඥාවෙහි සමාදන් කරවත්. බුදුරජුන් නොඋපන්කල්හි පසේබුදුවරයෝද, කර්‍මවාදී ධාර්මික ශ්‍රමණ බ්‍රහ්මණයෝද, සක්විතිමහරජහුද මහා බෝධිසත්ත්‍වයෝද මහා ජනයා ඒ ප්‍රඥාවෙහි සමාදන් කරවත්. පණ්ඩිත සත්ත්‍වයෝ තුමූම සමාදන් වෙත්. ඒ එසේමය. අඞ්කුර තෙමේ අවුරුදු දසදහසක් මහදන් දුන්නේය. වෙලාම බ්‍රාහ්මණතෙමේද විශ්වන්තර රජතෙමේද අන්‍ය වූ බොහෝ පණ්ඩිත මනුෂ්‍යයෝද මහදන් දුන්හ. ඔවුහු ඒ කුශලකර්‍මය සම්පූර්‍ණකොට දෙවියන් අතුරෙහිද, මනුෂ්‍යයන් අතුරෙහිද සම්පත් අනුභව කළහ. අනිත්‍යාදි ත්‍රිලක්‍ෂණයාගේ ආහාරය පිරිසිඳ දන්නාවූ විදර්‍ශනා ඥානය වනාහි අධිප්‍රඥායයි කියනු ලැබේ. ඒ ප්‍රඥා තොමෝවනාහි ශීල-චිත්ත අතුරෙහි අධිශීල - අධිචිත්ත මෙන් සියලු ලෞකික ප්‍රඥාවන් අතුරෙහි අධිකවූවාද උත්තමවූවාද වේ. බුද්ධොත්පාදය හැර අන්කාලයක ලෙව්හි නොපවත්නීය. එයටද වඩා මාර්‍ගඵල ප්‍රඥාවම අධිප්‍රඥානම් වේ. ඕතොමෝ වනාහි මෙහි අදහස් නොකරන ලදී. ඒ අධිප්‍රඥාවට පැමිණි මහණතෙමේ මෙවුන්දම් සෙවීම නොකරන්නේය.
‘**තත්‍ර’** ඒ ත්‍රිවිධ ශික්‍ෂාවන් අතුරෙහි **‘යායං අධිසීලසික්‍ඛා’** යමි මේ ප්‍රාතිමොක්‍ෂශීලසඞ්ඛ්‍යාත අධිශීල ශික්‍ෂාවක් වන්නීද **‘එතං සාජීවං නාම’** භාග්‍යවතුන් වහන්සේ විසින් විනයයෙහි තබනලද මේ සියලුම ශික්‍ෂාපදවේද, මෙහි යම්හෙයකින් නානාවිධ දෙශ, ජාති, ගොත්‍රාදි භෙදයෙන් භින්න වූ භික්‍ෂූහු එක්ව ජීවත්වෙත්ද, එක්ම දිවිපැවැතුම් ඇත්තාහු සම පැවැතුම් ඇත්තාහු වෙත්ද, එහෙයින් **‘සාජීව’යි** කියනු ලැබේ. ‘**තස්මිං සික්‍ඛති’** කිසිසේත් ඒ ශික්‍ෂාපදය සිතට ආධාර ස්ථානකොට ශික්‍ෂාපදය ලෙසින් හික්මෙම්ද, නොහික්මෙම්දැයි සිතින් බලමින් හික්මේද හුදෙක් මෙතෙමේ ඒ සාජීවසඞ්ඛ්‍යාත ශික්‍ෂාපදයෙහිම හික්මෙන්නේ නොවේ. ත්‍රිවිධ ශික්‍ෂාවෙහිද හික්මෙන්නේය. **‘එතං සාජීවං නාම’** යන මේ අනතුරු පදයාගේ වසයෙන් එහි හික්මේයයි වදාරණ ලද්දේය. ඒ මෙසේ වදාරණ ලද්දේ නමුත් අධිශීල සඞ්ඛ්‍යාත ශික්‍ෂාවෙහි ශීලසංවරය පුරමින් හික්මෙයි. භාග්‍යවතුන් වහන්සේගේ වචන සඞ්ඛ්‍යාත ශික්‍ෂාපද නොඉක්මවමින් ඒ ශික්‍ෂාපදයෙහි හික්මේයයි මෙහි මෙසේ අර්‍ත්‍ථ දතයුතුය. **‘තෙන වුච්චති සාජීවසමාපන්නො’** මෙද අනන්තර වූ සාජීව පදයේම වසයෙන් වදාරණ ලදී. යම්හෙයකින් හෙතෙමේ ශික්‍ෂාවටත් පැමිණියේවේද, එහෙයින් ශික්‍ෂාසමාපන්නයයිද අර්‍ත්‍ථ වශයෙන් දත යුතුය. මෙසේ ගත්කල්හි **‘සික්‍ඛාසාජීවසමාපන්නො’** යන මේ පදයෙහි පදභාජනයද සම්පූර්‍ණ වන්නේය. ‘
‘**සික්‍ඛං අපච්චක්‍ඛාය දුබ්බල්‍යං අනාවීකත්‍වා’** ශික්‍ෂාවද පිළිකෙව් නොකොට දුබලබවද නොපවසා යම්හෙයකින් දුබලබව පැවසූ කල්හිද ශික්‍ෂාව පිළිකෙවු නොකරන ලද්දීම වේද, ශික්‍ෂාව වනාහි පිළිකෙවු කළ කල්හි දුබලබව ප්‍රකාශකරන ලද්දේමවේද, එහෙයින් ‘**දුබ්බල්‍යං අනාවීකත්‍වා’** යන මේ පදයෙන් කිසි විශෙෂාර්‍ත්‍ථයක් නොලැබෙන්නේය. යම්සේ වනාහි **‘දිරත්තතිරත්තං සහසෙය්‍යං කප්පෙය්‍ය**’යි කියූ කල්හි ‘ද්විරත්ත’ වචනයෙන් කිසි විශෙෂාර්‍ත්‍ථයක් නොලැබෙන්නේද, හුදෙක් ලෝකව්‍යවහාර වශයෙන් ව්‍යඤ්ජනයන් පිළිබඳ ශලිෂ්ටතාවෙන් මුඛාරූඪභාවයෙන් මෙය වදාරණ ලද්දේය. මෙසේ මෙද ව්‍යවහාර සුඛය පිණිස ව්‍යඤ්ජන ශලිෂ්ටතාව පිණිස මුඛාරූඪභාවය පිණිස වදාරණ ලදැයි දතයුතුය.
නොහොත් යම්හෙයකින් භාග්‍යවතුන් වහන්සේ අර්‍ත්‍ථ සහිතව ව්‍යඤ්ජන සහිතව ධර්‍මය දේශනා කරන සේක්ද, එහෙයින් ‘**සික්‍ඛං අපච්චක්‍ඛාය’** යන මෙයින් අර්‍ත්‍ථය සම්පාදනයකොට **‘දුබ්බල්‍යං අනාවීකත්‍වා’** යන මෙයින් ව්‍යඤ්ජනය සම්පාදනය කරන සේක. පරිවාරකපද විරහිතව කියනු ලබන එක්ම අර්‍ත්‍ථ පදය පරිවාරජන විරහිත වූ රජු මෙන්ද, වස්ත්‍රාලඞ්කාර විරහිත වූ පුරුෂයා මෙන්ද නොහොබනේය. ඒ පදය පරිවාරක වූ අර්‍ත්‍ථානුලොම වූ සහාය පදයක් සමග සිටියේ හොබනේය.
නොහොත් යම්හෙයකින් ‘**බුද්ධං පච්චක්‍ඛාමි’** යනාදි ශික්‍ෂාප්‍රත්‍යාක්‍ඛ්‍යාන වචනයෙහි අර්‍ත්‍ථය ඇතැම් දුබ්බල්‍යාවී කර්‍මයෙක්වේද, එහෙයින් ඒ අර්‍ත්‍ථභූත දුබ්බල්‍යාවී කර්‍මය සඳහා **‘සික්‍ඛං අපච්චක්‍ඛාය’** යන පදයෙහි අර්‍ත්‍ථය විවෘත කරන සේක් **‘දුබ්බල්‍යං අනාවීකත්‍වා’** යනු වදාළ සේක. එහි මෙසේ වන්නේය.
යම්හෙයකින් සියලු දුබ්බල්‍යාවී කර්‍මය සඳහා ශික්‍ෂාප්‍රත්‍යාක්‍ඛ්‍යානය නොවේද, එහෙයින් **‘දුබ්බල්‍යං අනාවීකත්‍වා’** යනු පළමුකොට වදාරා එහි අර්‍ත්‍ථ නියමය පිණිස **‘සික්‍ඛං අපච්චක්‍ඛාය’** යනු කියයුතු නොවන්නේද? හෙද යුතු නොවේ. කුමහෙයින්දයත්: අර්‍ත්‍ථයෙහි අනුපිළිවෙළ නැති බැවිනි. **‘සික්‍ඛාසාජීව සමාපන්නො**’යි වදාළ බැවින් යම් ශික්‍ෂාවකට පැමිණියේවේද, ඒ ශික්‍ෂාව ප්‍රත්‍යාක්‍ඛ්‍යානය නොකොටැයි කියනු ලබන්නේ අර්‍ත්‍ථය පිළිවෙළින් කියන ලද්දේවේද අන් අයුරකින් කියනු ලබන්නේ එසේනොවේද, එහෙයින් ‘**සික්‍ඛං අපච්චක්‍ඛාය’** යන මෙයම පළමුකොට වදාරණ ලද්දේය.
තවද **‘සික්‍ඛාසාජීවසමාපන්නො’** යන මෙහි යම් ශික්‍ෂාවකට පැමිණියේද, ඒ ශික්‍ෂාව බැහැරනොකොට යම් සාජීවයකට පැමිණියේද එහි දුබලබව පහළනොකොටැයි අනුපිළිවෙළින් මෙහි අර්‍ත්‍ථ දතයුතුය.
දැන් ශික්‍ෂාප්‍රත්‍යාක්‍ඛාන දුර්‍වල්‍යාවීකර්‍මයන්ගේ විශේෂ අවශෙෂයත් ශික්‍ෂාප්‍රත්‍යාක්‍ඛාන ලක්‍ෂණත් දක්වන සේක් ‘**අර්‍ත්‍ථ භික්‍ඛවෙ’** යනාදිය වදාළ සේක. එහි **‘අර්‍ත්‍ථ භික්‍‍‍‍ඛවෙ’** යනාදිය මාතෘකාපද දෙකකි. එය බෙදා දක්වනසේක් ‘**කථඤ්ච භික්‍‍‍‍ඛවෙ’** යනාදිය වදාළ සේක. මේ එහි ප්‍රකටනොවූ පදවල වර්‍ණනාය: **‘කථං’** කිනම් අයුරකින් **‘දුබ්බල්‍යාවීකම්මං ච’** දුර්‍වලභාවයාගේ පහළකිරීමද, ‘**ඉධ’ **මේ ශාසනයෙහි. ‘**උක්කණ්ඨිතො**’ නොඇලීමෙන් මේ ශාසනයෙහි දුඃඛජීවිකාවට පැමිණියේය. නොහොත් ‘අද යමි, හෙට යමි, මෙතැනින් යමි, මෙහිදී යමි’යි ගෙල ඔසොවා ගෙන වසනුයේය. විසුරුණු සිතැත්තේය. එකඟ නොවූ සිතැත්තේ යයි කියන ලද්දේ වේ. **‘අනභිරතො’** ශාසනයෙහි ඇලීමෙන් තොරවූයේය.
**‘සාමඤ්ඤා චවිතුකාමො’** ශ්‍රමණභාවයෙන් පහවයනු කැමැත්තේය. **‘භික්‍‍‍‍‍ඛුභාවං’** භික්‍ෂුභාවයෙන්. කරණාර්‍ත්‍ථයෙහි ද්විතීයාවචනයි. **‘කණ්ඨෙ ආසත්තෙන අට්ටීයෙය්‍ය’{1}** යනාදී තන්හි වනාහි ලක්‍ෂණ පරිදි කරන වචනයෙන්ම වදාරණ ලද්දේය. ‘**අට්ටීයමානො**’ බැගෑපත් වූවෙකු පෙළුනෙකු දුකටපත් වූවෙකු මෙන් තමන් හසුරුවන්නේය. ඒ භික්‍ෂුභාවයෙන් හෝ බැගෑපත් වූවෙක් කරනු ලබන්නේය, පෙළනු ලබන්නේය යන අර්‍ත්‍ථයි. ‘**හරායමානො’** ලජ්ජිත වනුයේය. ඒ භික්‍ෂුභාවයෙන් හෝ බැගෑපත් වූවෙක් කරනු ලබන්නේය, පෙළනු ලබන්නේය යන අර්‍ත්‍ථයි. **‘හරායමානො’** ලජ්ජිත වනුයේය. ‘**ජිගුච්ඡමානො**’ අසූචියට මෙන් ඒ භික්‍ෂුභාවය පිළිකුල් කරනුයේය. **‘ගිහීභාවං පත්‍ථයමානො’** යනාදීහු ප්‍රකට අර්‍ත්‍ථ ඇත්තාහුමය. **‘යන්නූනාහං බුද්ධං පච්චක්‍ඛෙය්‍යං’** යන මෙහි **‘යන්නූන’** යනු පරිවිතර්‍ක දර්‍ශනයෙහි නිපාතයි. ‘ඉදින් මම බුදුන් ප්‍රතික්‍ෂේප කරන්නෙම්නම් එකාන්තයෙන් මට යහපතක් වන්නේය’යි මේ කියන ලද්දේ වේ. **‘වදති විඤ්ඤාපෙති’** මේ අර්‍ත්‍ථය මෙයින් හෝ අන්‍යව්‍යඤ්ජනයන්ගෙන් හෝ වාග්භෙදකොට කියාද, යමක්හට කියාද ඔහුට හඟවාද දන්වාද **‘එවම්පි’** මෙහිවූ පිකාරය මතුවෙහි අර්‍ත්‍ථයන්ගේ පිඩුකිරීම ප්‍රයොජනකොට සිටියේය. මෙසේද දුර්‍බල්‍යාවීකර්‍මය වේ. අන් පරිද්දකින් ශික්‍ෂාවද ප්‍රත්‍යාක්‍ඛානය නොකරන ලද්දේ වේ.
දැන් ඒ දුබලබව පහළකිරීමද ශික්‍ෂාවගේ අප්‍රත්‍යාක්‍ඛ්‍යානයද අන් පරිද්දකිනුදු දක්වනසේක් **‘අථවා පන’** යනාදිය වදාළ සේක. ඒ සියල්ල අර්‍ත්‍ථ වශයෙන් ප්‍රකටය. මෙහි පද වශයෙන් මුලපටන් **‘බුද්ධං පච්චක්‍ඛෙය්‍යං, ධම්මං, සඞ්ඝං, සික්‍ඛං, විනයං, පාතිමොක්‍ඛං, උද්දෙසං, උපජ්ඣායං, ආචරියං, සද්ධිවිහාරිකං, අන්තෙවාසිකං, සමානුපජ්ඣායකං, සමානාචරියකං, සබ්‍රහ්මචාරිං පච්චක්‍ඛෙය්‍යං’ **යන මේ තුදුස්පද ශික්‍ෂාප්‍රතික්‍ෂෙප කිරීම් ආකාරයෙන් කියන ලදී. 1
‘**ගිහී අස්සං’** **ගිහී, උපාසකො, ආරාමිකො, සාමණෙරො, තිත්‍ථියො, තිත්‍ථියසාවකො, අස්සමණො, අසක්‍යපුත්තියො අස්සං** යනාදී වූ මේ පද අට **‘අස්සං’** යන මේ භාවවිකල්පනාකාරයෙන් වදාරණ ලදී. මෙසේ ‘**යන්නූනාහං**’ යන මේ හා යෙදුනු මේ දෙවිසිපද යම්සේවේද, එසේ ‘**යදිපනාහං, අපාහං, හන්‍දාහං, හොති මෙ’** යන මොවුන් අතුරෙහි එකක් එකක් හා යුක්තවූ දෙවිස්සයයි සියලුම පද එක්සියදසයක් වේ.

එයින් මතුවෙහි සිහිකටයුතු වස්තූන්ගේ දැක්වීම් නයින් පැවති ‘**මාතරං සරාමි’** යනාදීවූ සතළොස් පද වෙයි. එහි ‘**ඛෙත්තං**’ හැල්කෙත් ආදියය. **‘වත්‍ථුං’** තණපත් පලා කුදුමහත්පළ හටගන්නා තැන්ය. **‘සිප්පං’** කුම්භකාර පෙසකාර ශිල්පාදියය.
එයින් මතුවෙහි සකිඤ්චන සපළිබොධභාවය දැක්වීම් වසයෙන් පැවති ‘මාතා මෙ අර්‍ත්‍ථ, සා මයා පොසෙතබ්බා**’ **යනාදි පද නවයක් වෙයි.
එයින් මතුවෙහි නිශ්ශ්‍රය සහිත සප්‍රතිෂ්ඨා භාවයාගේ දැක්වීම් වසයෙන් පැවැති **‘මාතා මෙ අර්‍ත්‍ථ සා මං පොසෙස්සති’ **යනාදී වූ සොළොස්පද වෙයි.
එයින් මතුවෙහි එකභත්ත එකසෙය්‍යා බ්‍රහ්මචරිය යන මොවුන්ගේ දුෂ්කරභාවය දැක්වීම් වසයෙන් පැවැති **‘දුක්කරං’** යනාදී වූ සොළොස්පද වෙයි.
එහි ‘**දුක්කරං**’ යන මෙය එක් වේලේ බත්බුදීම් ආදිය කිරීමෙහි දුෂ්කරභාවය දක්වන්නේය. **‘න සුකරං’** යන මෙය පහසුවෙන් කටහැකිබව ප්‍රතික්‍ෂේප කරන්නේය. ‘**දුච්චරං න සුචරං’** යනුද මෙසේය. මෙහි **‘න උස්සහාමි’** යන මෙය එහි උත්සාහය නැතිබව නොහැකි බව දක්වන්නේය. **‘න විසහාමි’** යන මෙය එවේලේ බත්බුදීම නොඉවසිය හැකි බව පළකරන්නේය **‘න රමාමි’** යන මෙය පැවිද්ද මුල්කොට මට සැපයක් නැතැයි දක්වාලන්නේය. **‘නාභිරමාමි’** යන මෙය පැවිද්දෙහි තමන්ගේ ඇල්මක් නැති බව කියාලන්නේය. මෙසේ මේ පණසද පළමු දැක්වූ දසයක් අධිකකොට සිටි සියයද එක්ව එක්සිය සැටපද දුර්‍බල්‍යාවීකර්‍ම වාරයෙහි කියන ලදහයි දතයුතුය.
ශික්‍ෂාප්‍රත්‍යාක්‍ඛ්‍යාන වාරයෙහිද ‘**කථඤ්ච භික්‍‍‍‍ඛවෙ’** යනාදී වූ සියල්ල අර්‍ත්‍ථ වශයෙන් ප්‍රකටවේමය. මෙහි පද වශයෙන් වනාහි **‘බුද්ධං පච්චක්‍ඛාමි, ධම්මං, සංඝං, සික්‍ඛං, විනයං, පාතිමොක්‍ඛං, උද්දෙසං, උපජ්ඣායං, ආචරියං, සද්ධිවිහාරිකං, අන්තෙවාසිකං, සමානුපජ්ඣායකං, සමානාචරියකං, සබ්‍රහ්මචාරිං, පච්චක්‍ඛාමි’** යන මේ තුදුස්පදත් ශික්‍ෂාප්‍රත්‍යාක්‍ඛාන වචන සම්බන්‍ධයෙන් පැවැත්තේය. ඒ සියලු පදයන්හිද ‘**වදති විඤ්ඤාපෙති’** යන වචනය පිළිබඳ මේ අර්‍ත්‍ථය වේ. වාග්භෙද කොටම කියයි. එය යමක්හට කියාද ඔහුට ඒ වාග්භෙදයෙන්ම ‘මෙතෙමේ ශාසනය හරිනු කැමැත්තේ ශාසනයෙන් මිදෙනු කැමැත්තේ භික්‍ෂුභාවය හරිනු කැමැත්තේ මේ වාග්භෙදය කෙරේය’යි හඟවයි. අස්වයි. දන්වයි.
ඉදින් වනාහි මෙතෙමේ ‘**බුද්ධං පච්චක්‍ඛාමි’** කියනු කැමැත්තේ පද පෙරැළිකොට ‘**පච්චක්‍ඛාමි බුද්ධං**’යි කියන්නේනම් හෝ, මෙලච්ඡ භාෂාවන් අතුරෙහි එක්තරා භාෂාවකින් ඒ අර්‍ත්‍ථය කියන්නේනම් හෝ ‘**බුද්ධං පච්චක්‍ඛාමි**’යි කියනු කැමැත්තේ උපිළිවෙළින් පදපිළිවෙළ වරදවා **‘ධම්මං පච්චක්‍ඛාමි**’යි හෝ ‘**සබ්‍රහ්මචාරිං පච්චක්‍ඛාමි**’යි හෝ කියන්නේනම් උත්තරිමනුෂ්‍යධර්‍මවිභඞ්ගයෙහි යම්සේ ‘**පඨමජ්ඣානං සමාපජ්ජාමි**’යි කියනු කැමැත්තේ ‘**දුතියජ්ඣානං**’යි කියාද, ඉදින් යමක්හට කියාද, හෙතෙමේ ‘මේ මහණතෙමේ භික්‍ෂුභාවය හරිනු කැමැතිව මේ කරුණ කියා’යි මෙපමණකුත් දනීද, ශික්‍ෂාප්‍රත්‍යාක්‍ඛ්‍යානය වැළකුනේනම් නොවේ. ක්‍ෂෙත්‍රයටම බටුයේ වේ. ශික්‍ෂාප්‍රත්‍යාක්‍ඛ්‍යානය කරන ලද්දේම වේ. ශක්‍රාත්මයෙන් හෝ බ්‍රහ්මාත්මයෙන් හෝ ච්‍යුතසත්ත්‍වයකු මෙන් ශාසනයෙන් ච්‍යුතවූයේම වේ.
ඉදින් වනාහි **‘බුද්ධං පච්චක්‍ඛිං**’යි හෝ **‘බුද්ධං පච්චක්‍ඛිස්සාමි**’යි හෝ ‘බුද්ධං පච්චක්‍ඛෙය්‍යං’යි හෝ අතීතානාගත පරිකල්ප වචනයන්ගෙන් කියාද, දූතයකු හෝ යවාද, හසුනක් හෝ යවාද, අකුරක් හෝ සිඳීද හස්ත මුද්‍රාවෙන් හෝ ඒ අර්‍ත්‍ථය සැලකෙරේද, ශික්‍ෂාප්‍රත්‍යාක්‍ඛ්‍යානය නොකරන ලද්දේ වේ. උත්තරිමනුෂ්‍යධර්‍මරොචනය වනාහි හස්ත මුද්‍රාවෙන්ද කෙළපැමිණේ. ශික්‍ෂාප්‍රත්‍යාක්‍ඛ්‍යානය මනුෂ්‍ය ජාතික සත්ත්‍වයකුගේ සමීපයෙහි සිත හා එක්ව යෙදුනු වාග්භෙදය කරන්නහුටම කෙළපැමිණේ. වාග්භෙදකොට හඟවනුයේද ඉදින් ‘මෙතෙමේම දැනගනීවා’යි එකෙකු නියමකොට සැලකෙරේද, හෙතෙම එය දැනගනීද, ශික්‍ෂාප්‍රත්‍යාක්‍ඛ්‍යානය කරන ලද්දේ වේ. තවද හෙතෙමේ දැනනොගනීද, සමීපයෙහි සිටි අනිකෙක් දැනගනීද, ශික්‍ෂාප්‍රත්‍යාක්‍ඛ්‍යානය නොකරන ලද්දේ වේ. දෙදෙනෙකු සිටිතන්හි දෙදෙනාහටම නියමකොට මොවුනට සැලකරමියි කියාද, ඔවුන් අතුරෙහි එකෙකු දැනගන්නා කල්හිද, දෙදෙන දැනගන්නා කල්හිද ශික්‍ෂාප්‍රත්‍යාක්‍ඛ්‍යානය කරන ලද්දේ වේ. බොහෝදෙන අතුරෙහිද මෙසේ දතයුතුය.
ඉදින් සසුනෙහි නොඇලීමෙන් පෙළුනේ සභාග භික්‍ෂූන් ගැන සැකකරනුයේ ‘යම් කිසිවෙක් දැනගනීවා’යි උස්හඬ කරනුයේ ‘**බුද්ධං පච්චක්‍ඛාමි**’යි කියාද, නොදුරෙහි සිටි වන කැමියෙක් හෝ ශාසනාචාරය දන්නා වූ අන්‍ය පුරුෂයෙක් එය අසා ‘මේ මහණ උකටලීවූයේ ගිහිබව පතන්නේය, ශාසනයෙන් ච්‍යුතවූයේයයි දැනගනීද, ශික්‍ෂා ප්‍රත්‍යාක්‍ඛ්‍යානය කරන ලද්දීම වේ. එකෙණෙහිම පෙරපසු නොකොට දැනගත නොහැකිවූයේද, ඉදින් යම්සේ ලෝවැසි මිනිස්සු ප්‍රකෘතියෙන් වචන අසා දැනගනීද, එසේ මෙනෙහි කරන කල්හි දැනගනීද ශික්‍ෂා ප්‍රත්‍යාක්‍ඛ්‍යානය කරන ලද්දීම වේ. නැවත මෑතකාලයෙහි ‘මොහු විසින් කුමක් කියන ලදදැ’යි සැකකරනුයේ කල්ගෙවා දැනගනීද, ශික්‍ෂා ප්‍රත්‍යාක්‍ඛ්‍යානය නොකරන ලද්දීම වේ. මේ ශික්‍ෂා ප්‍රත්‍යාක්‍ඛ්‍යානයද මතුවෙහි අභූතාරොචන - දුට්ඨුල්ලවාචා - අත්තකාම - දුට්ඨදොස - භූතාරොචන ශික්‍ෂා පදද එක්ම පිරිසිඳීම් ඇත්තේය. ආවර්‍ජන සමයයෙහි දත්කල්හිම කෙළ පැමිණෙන්නේය. ‘මෙතෙමේ කුමක්කියාදැ’යි සැකකරන්නහු විසින් කල්ගෙවා දත්කල්හි කෙළ නොපැමිණේ. **‘බුද්ධං පච්චක්‍ඛාමි’** යන පදයෙහි කියනලද මේ විනිශ්චය යම්සේවේද, සියලු පදයන්හි විනිශ්වය එසේ දතයුතුය.
යම්හෙයකින් යම්කලෙක ශික්‍ෂා ප්‍රත්‍යාක්‍ඛ්‍යානය කරන ලද්දීවේද, එකල්හි ‘**යන්නූනාහං බුද්ධං පච්චක්‍ඛෙය්‍යං’** යනාදිය නොකියන්නහු විසිනුදු දුබලබව ප්‍රකාශ කරන ලද්දේමවේද, එහෙයින් සියලු පදයන්හි අවසන්හි **‘එවම්පි භික්‍‍‍‍ඛවෙ දුබ්බල්‍යාවීකම්මඤ්ච ව හොති, සික්‍ඛා ච පච්චක්‍ඛාතා**’ යනු වදාරණ ලද්දේය.
එයින් මතුවෙහි ‘**ගිහීති මං ධාරෙහි’** යන මෙහි ඉදිනුදු ‘ගිහියෙක් වන්නෙමි’යි හෝ ගිහියෙක් වෙමි’යි හෝ ‘ගිහියෙක් වූයෙමි’යි හෝ ‘ගිහියෙක්මි’යි හෝ කියාද, ශික්‍ෂා ප්‍රත්‍යාක්‍ඛ්‍යානය නොකරන ලද්දීම වේ. ඉදින් වනාහි ‘අද පටන් මා ගිහියෙකුකොට දරවයි හෝ දනුවයි හෝ මැනැවින් දනුවයි හෝ මෙනෙහි කරව’යි හෝ මගධ භාෂාවෙන් හෝ ම්ලෙච්ඡ භාෂාවකින් හෝ කියාද, එපරිද්දෙන්ම ඒ අර්‍ත්‍ථය කියූකල්හි යමෙකුහට කියාද, ඉදින් හෙතෙමේ දැනගනීද, ශික්‍ෂා ප්‍රත්‍යාක්‍ඛ්‍යානය කරන ලද්දී වේ. සෙසු ‘**උපාසකො**’ යනාදී වූ පදසතෙහිද මේ ක්‍රමය වේ. මෙසේ මේ පද අටද පළමුකියූ පදතුදුසදැයි යන මෙහි දෙවිසිපද වේ.
මෙයින් මතුවෙහි පළමුකියූ පදතුදුසම **‘අලං මෙ, කින්නු මෙ, න මමත්‍ථො, සුමුත්තාහං’** යන මේ සතර හා යොදා කියන ලද්දාහු සපණසක් වෙයි. එහි ‘**අලං**’ යනු වේවා, සෑහේ යන අර්‍ත්‍ථයි. ‘**කින්නුමෙ**’ මට ඇති කාර්‍ය්‍යය කිම? කිනම් කටයුත්තක් සිද්ධ කටයුතුද යන අර්‍ත්‍ථයි. **‘න මමත්‍ථො’** මට අර්‍ත්‍ථයක් නැත්තේය. **‘සුමුත්තාහං’** මම මිදුනේ වෙමි. මෙහි සෙස්ස කියූ නයමය. මෙසේ මේ සපණසද, පළමුකියූ දෙවිස්සදැයි යන අටසැත්තෑ පද ස්වරූප වශයෙන්ම කියන ලද්දේය.
යම්හෙයකින් වනාහි ඒ පද පිළිබඳ වෙවචනයන්ගෙන්ද ශික්‍ෂා ප්‍රත්‍යාක්‍ඛ්‍යානයවේද, එහෙයින් **යානි වා පනඤ්ඤානිපි** යනාදිය වදාළ සේක. එහි **යානි වා පනඤ්ඤානිපි** යනාදිය වදාළ සේක. එහි **යානි වා පනඤ්ඤානිපි** යන පාළියෙහි බුද්ධං යනාදි වසයෙන් ආවාවූ පද හැරපියා යම් අන්‍ය වූ **අර්‍ත්‍ථ බුද්ධවෙවචනානි වා** බුදුරජුන් පිළිබඳ වෙවචන හෝ -පෙ- අශාක්‍ය පුත්‍රයා පිළිබඳ වෙවචන හෝ වෙයිද, එහි මහාසාඞ්ඝිකයන්ගේ බුද්ධගුණ ප්‍රකාශක වූ **වර්‍ණප්‍රස්ථා**නයෙහි ආවාවූ නම් දහසද, **උපාලි ගාථාවන්හි** නම් සියයද, ගුණ වසයෙන් ලැබෙන අන්‍යනාම බුද්ධවෙවචනැයි දතයුත්තාහ. ධර්‍මය පිළිබඳ සියලු නාමයෝ ධර්‍මවෙවචනැයි දතයුත්තාහ. සියලු තන්හි මේ ක්‍රමය වේ.
මේ වනාහි මෙහි යොජනාය: **‘බුද්ධං පච්චක්‍ඛාමි’** යනු වචනයෙන් කෙරෙන ප්‍රත්‍යාක්‍ඛ්‍යානයක් නොවේ. කියූ පරිදි පෙළෙහි ආයේමවේ. **‘සම්මාසම්බුද්ධං පච්චක්‍ඛාමි, අනන්තබුද්ධිං, අනොමබුද්ධිං, බොධිපඤ්ඤාණං, ධීරං, විගතමොහං, පභින්නඛීලං, විජිතවිජයං පච්චක්‍ඛාමි’** යන මේ ආදී වූ බුද්ධ වචනයන්ගෙන් ශික්‍ෂාප්‍රත්‍යාක්‍ඛ්‍යානය වේ.
‘**ධම්මං පච්චක්‍ඛාමි’** යන වචනය කරනකොටගෙන යථාරුත වසයෙන් හෙවත් පෙළෙහි කියන ලද පරිදි කරන ප්‍රත්‍යාක්‍ඛ්‍යානයක් නොවේ. **‘ස්වාක්‍ඛාතං ධම්මං පච්චක්‍ඛාමි, සන්‍දිට්ඨිකං, අකාලිකං, එහිපස්සිකං, ඔපනයිකං, පච්චත්තං වෙදිතබ්බං විඤ්ඤූහි ධම්මං පච්චක්‍ඛාමි, අසඞ්ඛතං ධම්මං පච්චක්‍ඛාමි, බ්‍රහ්මජාලං පච්චක්‍ඛාමි මජ්ඣිමනිකායං, මූලපරියායං, සංයුත්තනිකායං, අඞ්ගුත්තරනිකායං, ජාතකනිකායං, අභිධම්මං, කුසලං ධම්මං, අකුසලං ධම්මං, අබ්‍යාකතං ධම්මං, සතිපට්ඨානං, සම්මප්පධානං, ඉද්ධිපාදං, ඉන්‍ද්‍රියං, බලං, බොජ්ඣඞ්ගං, මග්ගං, ඵලං, නිබ්බානං පච්චක්‍ඛාමි’යි** මෙසේ සුවාසූදහසක් ධර්‍මස්කන්‍ධයන් අතුරෙහි එක් ධර්‍මස්කන්‍ධයක්හුගේද නාමය ධර්‍මවෙවචනම වේ. මෙසේ ධර්‍මවෙවචනයෙන් ශික්‍ෂාප්‍රත්‍යාක්‍ඛ්‍යානය වේ.
**‘සඞ්ඝං පච්චක්‍ඛාමි’** යනු වෙවචනයෙන් කරන ප්‍රත්‍යාක්‍ඛ්‍යානයෙක් නොවේ. ‘**සුපටිපන්නං සඞ්ඝං පච්චක්‍ඛාමී, උජුපටිපන්නං, ඤායපටිපන්නං, සාමීචිපටිපන්නං සඞ්ඝං, චතුපුරිසයුගං සඞ්ඝං, අට්ඨපුරිසපුග්ගලං සඞ්ඝං ආහුනෙය්‍යං, පාහුනෙය්‍යං, දක්‍ඛිණෙය්‍යං, අඤ්ජලිකරණීයං, අනුත්තරං පුඤ්ඤක්‍ඛෙත්තං සඞ්ඝං පච්චක්‍ඛාමි**’යි මෙසේ සඞ්ඝවෙවචනයෙන් ප්‍රත්‍යාක්‍ඛ්‍යානය වේ.
**‘සික්‍ඛං පච්චක්‍ඛාමි’** යනු වෙවචනයෙන් කරන ප්‍රත්‍යාක්‍ඛ්‍යානයක් නොවේ. **‘භික්‍ඛුසික්‍ඛං පච්චක්‍ඛාමි, භික්‍‍‍‍‍ඛුනීසික්‍ඛං පච්චක්‍ඛාමි, අධිසීලසික්‍ඛං, අධිචිත්තසික්‍ඛං, අධිපඤ්ඤාසික්‍ඛං පච්චක්‍ඛාමි**’යි මෙසේ ශික්‍ෂාවෙවචනයෙන් ශික්‍ෂාප්‍රත්‍යාක්‍ඛ්‍යානය වේ.
**‘විනයං පච්චක්‍ඛාමි’** යනු වෙවචනයෙන් කරන ප්‍රත්‍යාක්‍ඛ්‍යානයෙක් නොවේ. ‘**භික්‍ඛුවිනයං පච්චක්‍ඛාමි, භික්‍‍‍‍‍ඛුනීවිනයං පච්චක්‍ඛාමි, පඨමපාරාජිකං, දුතියං, තතියං, චතුත්‍ථං පාරාජිකං, සඞ්ඝාදිසෙසං, ථුල්ලච්චයං, පාචිත්තියං, පාටිදෙසනීයං, දුක්කටං, දුබ්හාසිතං, පච්චක්‍ඛාමි**’යි මේ ආදී වූ විනයවෙවචනයෙන් ශික්‍ෂාප්‍රත්‍යාක්‍ඛ්‍යානය වේ.
**‘පාතිමොක්‍ඛං පච්චක්‍ඛාමි’** යනු වෙවචනයෙන් කරන ප්‍රත්‍යාක්‍ඛ්‍යානයෙක් නොවේ. **භික්‍‍‍‍‍ඛුපාතිමොක්‍ඛං, භික්‍‍‍‍‍ඛුනීපාතිමොක්‍ඛං පච්චක්‍ඛාමි**’යි මෙසේ ප්‍රාතිමොක්‍ෂ වෙවචනයෙන් ශික්‍ෂාප්‍රත්‍යාක්‍ඛ්‍යානය වේ.
**‘උද්දෙසං පච්චක්‍ඛාමි’** යන වෙවචනයෙන් කරන ප්‍රත්‍යාක්‍ඛ්‍යානයක් නොවේ. **භික්‍‍‍‍‍ඛුපාතිමොක්‍ඛුද්දෙසං, භික්‍‍‍‍‍ඛුනීපාතිමොක්‍ඛුද්දෙසං, පඨමං පාතිමොක්‍ඛුද්දෙසං, දුතියං, තතියං, චතුත්‍ථං, පඤ්චමං පාතිමොක්‍ඛුද්දෙසං සම්මාසම්බුද්ධුද්දෙසං, අනන්තබුද්ධිඋද්දෙසං, අනොමබුද්ධිඋද්දෙසං, බොධිපඤ්ඤාණුද්දෙසං, ධීරුද්දෙසං, විගතමොහුද්දෙසං, පභින්නඛීලුද්දෙසං, විජිතවිජයුද්දෙසං පච්චක්‍ඛාමි**’යි මේ ආදීවු උද්දෙස වෙවචනයෙන් ශික්‍ෂාප්‍රත්‍යාක්‍ඛ්‍යානය වේ.
**‘උපජ්ඣායං පච්චක්‍ඛාමි’** යන වෙවචනයෙන් කරන ප්‍රත්‍යාක්‍ඛ්‍යානයක් නොවේ. ‘**යො මං පබ්බාජෙසි, යො මං උපසම්පාදෙහි, යස්ස මූලෙනාහං පබ්බජිතො යස්ස මූලෙනාහං උපසම්පන්නො, යස්ස මුලිකා මය්හං පබ්බජ්ජා, යස්ස මූලිකා මය්හං උපසම්පදා, තාහං පච්චක්‍ඛාමි**’යි මෙසේ උපාද්ධ්‍යාය වෙවචනයෙන් ශික්‍ෂාප්‍රත්‍යක්‍ඛ්‍යානය වේ.
‘**ආචරියං පච්චක්‍ඛාමි’** යනු වෙවචනයෙන් කරන ප්‍රත්‍යාක්‍ඛ්‍යානයෙක් නොවේ**. ‘යො මං පබ්බාජෙසි, යො මං අනුසාවෙසි, යාහං නිස්සාය වසාමි, යාහං උද්දිසාපෙමි, යාහං පරිපුච්ඡාමි, යො මං උද්දිසති, යො මං පරිපුච්ඡාපෙති, තාහං පච්චක්‍ඛාමි**’යි මෙසේ ආචාර්‍ය්‍යවෙවචනයෙන් ශික්‍ෂාප්‍රත්‍යක්‍ඛ්‍යානය වේ.
**‘සද්ධිවිහාරිකං පච්චක්‍ඛාමි’** යනු වෙවචනයෙන් කරන ප්‍රත්‍යාක්‍ඛ්‍යානයක් නොවේ. **‘යාහං පබ්බාජෙසිං, යාහං උපසම්පාදෙසිං, මය්හං මූලිකා යස්ස පබ්බජ්ජා, මය්හං මූලිකා යස්ස උපසම්පදා, තාහං පච්චක්‍ඛාමි**’යි මෙසේ සද්ධිවිහාරික වෙවචනයෙන් ශික්‍ෂාප්‍රත්‍යාක්‍ඛ්‍යානය වේ.
**‘අන්තෙවාසිකං පච්චක්‍ඛාමි’** යනු වෙවචනයෙන් කරන ප්‍රත්‍යාක්‍ඛ්‍යානයක් නොවේ. **‘යාහං පබ්බාජෙසිං, යාහං අනුසාවෙසිං, යො මා නිස්සාය වසති, යො මං උද්දිසාපෙති, යො මං පරිපුච්ඡති, යස්සාහං උද්දිස්සාමි, යාහං පරිපුච්ඡාපෙමි, තං පච්චක්‍ඛාමි**’යි මෙසේ අන්තෙවාසික වෙවචනයෙන් ශික්‍ෂාප්‍රත්‍යාක්‍ඛ්‍යානය වේ.
**‘සමානුපජ්ඣායකං පච්චක්‍ඛාමි’** යනු වෙවචනයෙන් කරන ප්‍රත්‍යාක්‍ඛ්‍යානයක් නොවේ. **‘මය්හං උපජ්ඣායො යං පබ්බාජෙසි, යං උපසම්පාදෙසි, යො තස්ස මූලෙන පබ්බජිතො, යො තස්ස මූලෙන උපසම්පන්නො, යස්ස තම්මූලිකා පබ්බජ්ජා, යස්ස තම්මූලිකා උපසම්පදා, තං පච්චක්‍ඛාමි**’යි මෙසේ සමානොපාද්ධ්‍යාය වෙවචනයෙන් ශික්‍ෂාප්‍රත්‍යාක්‍ඛ්‍යානය වේ.
**‘සමානාචරියකං පච්චක්‍ඛාමි’** යනු වෙවචනයෙන් කරන ප්‍රත්‍යාක්‍ඛ්‍යානයක් නොවේ. **‘මය්හං ආචරියො යං පබ්බාජෙසි, යං උපසම්පාදෙසි, යං අනුසාවෙසි, යො තං නිස්සාය වසති, යො තං උද්දිසාපෙති, පරිපුච්ඡති, යස්ස මේ ආචරියො උද්දිසති, යං පරිපුච්ඡාපෙති, තං පච්චක්‍ඛාමි**’යි මෙසේ සමානාචාර්‍ය්‍යක වෙවචනයෙන් ශික්‍ෂාප්‍රත්‍යාක්‍ඛ්‍යානය වේ.
‘**සබ්‍රහ්මචාරිං පච්චක්‍ඛාමි’** යනු වෙවචනයෙන් කරන ප්‍රත්‍යාක්‍ඛ්‍යානයක් නොවේ. **‘යෙනාහං සද්ධිං අධිසීලං සික්‍ඛාමි, අධිචිත්තං, අධිපඤ්ඤං සික්‍ඛාමි, තං පච්චක්‍ඛාමි**’යි මෙසේ සබ්‍රහ්මචාරී වෙවචයෙන් ශික්‍ෂාප්‍රත්‍යාක්‍ඛ්‍යානය වේ.
**‘ගිහීති මං ධාරෙහි’** යනු වෙවචනයෙන් කරන ප්‍රත්‍යාක්‍ඛ්‍යානයෙක් නොවේ. **‘අගාරිකොති මං ධාරෙහි, කස්සකො, වාණිජො, ගොරක්‍ඛො, ඔතල්ලකො, මොලිබද්ධො, කාමගුණිකොති මං ධාරෙහි**’යි මෙසේ ගිහීවෙවචනයෙන් ශික්‍ෂාප්‍රත්‍යාක්‍ඛ්‍යානය වේ.
**‘උපාසකොති මං ධාරෙහි’** යනු වෙවචනයෙන් කරන ප්‍රත්‍යාක්‍ඛ්‍යානයක් නොවේ. **‘ද්වෙවාචිකො උපාසකොති මං ධාරෙහි, තෙ වාචිකො උපාසකො, බුද්ධං සරණගමනිකො, ධම්මං - සඞ්ඝං සරණ ගමනිකො, පඤ්චසික්‍ඛාපදිකො, දසසික්‍ඛාපදිකො, උපාසකොති මං ධාරෙහි**’යි මෙසේ උපාසකවෙවචනයෙන් ශික්‍ෂාප්‍රත්‍යාක්‍ඛ්‍යානය වේ.
**‘ආරාමිකොති මං ධාරෙහි’** යනු වෙවචනයෙන් කරන ප්‍රත්‍යාක්‍ඛ්‍යානයක් නොවේ. **‘කප්පියකාරකොති මං ධාරෙහි, වෙය්‍යාවච්චකරො, අප්පහරිතකාරකො, යාගුභාජකො, ඵලභාජකො, ඛජ්ජකභාජකොති මං ධාරෙහි**’යි මෙසේ ආරාමිකවෙවචනයෙන් ශික්‍ෂාප්‍රත්‍යාක්‍ඛ්‍යානය වේ.
**‘සාමණෙරොති මං ධාරෙහි’** යනු වෙවචනයෙන් කරන ප්‍රත්‍යාක්‍ඛ්‍යානයක් නොවේ. **‘කුමාරකොති මං ධාරෙහි, මෙල්ලකො, චෙටකො මොනිගල්ලො, සමණුද්දෙසොති මං ධාරෙහි**’යි මෙසේ සාමණෙර වෙවචනයෙන් ශික්‍ෂාප්‍රත්‍යාක්‍ඛ්‍යානය වේ.
**‘තිත්‍ථියොති මං ධාරෙහි’** යනු වෙවචනයෙන් කරන ප්‍රත්‍යාක්‍ඛ්‍යානයක් නොවේ. ‘**නිගණ්ඨොති මං ධාරෙහි, ආජීවකො, තාපසො, පරිබ්බාජකො, පණ්ඩරඞ්ගොති මං ධාරෙහි**’යි මෙසේ තීර්‍ථකශ්‍රාවක වෙවචනයෙන් ශික්‍ෂාප්‍රත්‍යාක්‍ඛ්‍යානය වේ.
**‘තිත්‍ථියසාවකොති මං ධාරෙහි’** යනු වෙවචනයෙන් කරන ප්‍රත්‍යාක්‍ඛ්‍යානයක් නොවේ. **‘නිගණ්ඨසාවකොති මං ධාරෙහි, ආජීවක තාපස පරිබ්බාජක පණ්ඩරඞ්ගසාවකොති මං ධාරෙහි**’යි මෙසේ තීර්‍ථකශ්‍රාවක වෙවචනයෙන් ශික්‍ෂාප්‍රත්‍යාක්‍ඛ්‍යානය වේ.
**‘අස්සමණොති මං ධාරෙහි’** යනු වෙවචනයෙන් කරන ප්‍රත්‍යාක්‍ඛ්‍යානයක් නොවේ. ‘**දුස්සිලොති මං ධාරෙහි, පාපධම්මො, අසුචිසඞ්කස්සරසමාචාරො, පටිච්ඡන්නකම්මන්තො, අස්සමණො, සමණපටිඤ්ඤො, අබ්‍රහ්මචාරී, බ්‍රහ්මචාරීපටිඤ්ඤො අන්තොපූති, අවස්සුතො, කසම්බුජාතො, කොණ්ඩොති මං ධාරෙහි**’යි මෙසේ අශ්‍රමණ වෙවචනයෙන් ශික්‍ෂාප්‍රත්‍යාක්‍ඛ්‍යානය වේ.
**‘අසක්‍යපුත්තියොති මං ධාරෙහි’** යනු වෙවචනයෙන් කරන ප්‍රත්‍යාක්‍ඛ්‍යානයක් නොවේ. **‘න සම්මාසම්බුද්ධපුත්තොති මං ධාරෙහි, න අනන්තබුද්ධිපුත්තො, න අනොමබුද්ධිපුත්තො, න බොධිපඤ්ඤාණපුත්තො, න ධීරපුත්තො, න විගතමොහපුත්තො, න පභින්නඛීලපුත්තො, න විජිතවිජයපුත්තොති මං ධාරෙහි**’යි මේ ආදී වූ අශාක්‍යපුත්‍රීය වෙවචනයෙන් ශික්‍ෂාප්‍රත්‍යාක්‍ඛ්‍යානය වේ.
**‘තෙහි ආකාරෙහි තෙහි ලිඞ්ගෙහි තෙහි නිමිත්තෙහි’** **‘බුද්ධ වෙවචනානි වා’** යනාදි නයින් කියනලද බුද්ධාදීන් පිළිබඳ ඒ වෙවචනයන්ගෙනි. වෙවචනයෝම ශික්‍ෂාප්‍රත්‍යාක්‍ඛ්‍යානයටම කරුණු බැවින් ආකාරයෝය. බුද්ධාදීන්ගේ සටහන් දක්වන බැවින්, ශික්‍ෂාප්‍රත්‍යාක්‍ඛ්‍යානයෙහි සටහන් බැවින්ම හෝ ලිඞ්ගයෝය. ශික්‍ෂාප්‍රත්‍යාක්‍ඛ්‍යානය දැනීමට හෙතුබැවින් මිනිසුන්ගේ තලකැලල් ආදිය මෙන් නිමිත්තයෝ යයි කියනු ලැබෙත්. **‘එවං ඛො භික්‍‍‍‍ඛවෙ’** යනු මෙයින් මතුවෙහි අන්‍ය වූ ශික්‍ෂාප්‍රත්‍යාක්‍ඛ්‍යාන කාරණයක් නොවන බැවින් නියම කරමින් වදාළ සේක. මේ මෙහි අර්‍ත්‍ථය වේ: එපරිද්දෙන්ම දුබලබව පහළ කිරීම හා ශික්‍ෂාප්‍රත්‍යාක්‍ඛ්‍යානයද වේ. මෙයින් අන්‍ය වූ කාරණයක් නැත්තේය යනුයි.
මෙසේ ශික්‍ෂාප්‍රත්‍යාක්‍ඛ්‍යානයෙහි ලක්‍ෂණ දක්වා අප්‍රත්‍යාක්‍ඛ්‍යානයෙහි නොමුලාබව පිණිස පුද්ගලාදීන්ගේ වසයෙන් ඒ ශික්‍ෂාප්‍රත්‍යාක්‍ඛ්‍යාන ලක්‍ෂණයාගේම විපත්තිය දක්වනු පිණිස **‘කථඤ්ච භික්‍ඛවෙ අපච්චක්‍ඛාතා’** යනාදිය වදාළ සේක. එහි **‘යෙහි ආකාරෙහි’** යනාදිය කියනලද නය ඇත්තේමය. **‘උම්මත්තකො’** යක්‍ෂොන්මත්තකයෙක් හෝ පිත්තොන්මත්තකයෙක් හෝ යන යම්කිසි විපරීතසංඥා ඇත්තෙක්වේද, ඉදින් හෙතෙමේ ප්‍රතික්‍ෂෙප කෙරේද, ශික්‍ෂා ප්‍රතික්‍ෂෙප නොකරන ලද්දීම වේ. **‘උම්මත්තකස්ස’** එබඳු වූ උමතු වූවක්හුගේ. එබඳු වූවක්හුගේ සමීපයෙහි ඉදින් පියවි සැහැවි ඇති මහණෙක් ශික්‍ෂාව ප්‍රතික්‍ෂෙප කෙරේනම්, උන්මත්තක තෙමේ නොදනීනම් ශික්‍ෂා ප්‍රතික්‍ෂෙප නොකරන ලද්දී වේ. **‘ඛිත්තචිත්තො**’යි යක්‍ෂොන්මත්තක තෙමේ කියනු ලැබේ. පළමු පදයෙහි යක්‍ෂොන්මත්තකයෙක් හෝය, පිත්තොන්මන්තකයෙක් හෝය යි උන්මත්තක සාමාන්‍යයෙන් කියන ලද්දේය. දෙදෙනාගේම විශේෂය අනාපත්තිවාරයෙහි පහළවන්නේය. මෙසේ යක්‍ෂොන්මත්තක තෙමේ ශික්‍ෂාව ප්‍රතික්‍ෂේප කෙරේද, ප්‍රතික්‍ෂෙප නොකරන ලද්දී වේ. ඔහුගේ සමීපයෙහි ප්‍රතික්‍ෂෙප කරන ලද්දී ද, ඔහු නොදන්නා කල්හි ප්‍රතික්‍ෂෙප නොකරන ලද්දී වේ.
‘**වෙදනව්ටො**’ බලවත් දුඃඛ වේදනාවෙන් පහස්නා ලද්දේය. මුර්ඡාවෙන් මඩනා ලද්දේය. නන්දොඩන්නා වූ ඔහු විසින් ප්‍රතික්‍ෂෙප කරන ලද්දීද, ප්‍රතික්‍ෂේප නොකරන ලද්දීම වේ. ඔහුගේ සමීපයෙහි ප්‍රතික්‍ෂේප කරන ලද්දීද, ඔහු නොදන්නා කල්හි ප්‍රතික්‍ෂේප නොකරන ලද්දී වේ.
**‘දෙවතාය සන්තිකෙ’** බුමාටු දෙවියන් මුල්කොට අකනිටා දෙවියන් තෙක් සිටි එකෙක්හුගේ සමීපයෙහි ප්‍රතික්‍ෂෙප කරන ලද්දීද, ප්‍රතික්‍ෂෙප නොකරන ලද්දීම වේ. **‘තිරච්ඡානගතස්ස’** නාග මාණවකයෙකුගේ හෝ සුපර්‍ණ මාණවකයෙකුගේ හෝ කින්නර, හස්ති, මර්‍කට ආදීන් අතුරෙහි යම්කිසිවෙකුගේ සමීපයෙහි ප්‍රතික්‍ෂේප කරන ලද්දීද, ප්‍රතික්‍ෂේප නොකරණ ලද්දීම වේ. එහි උත්මන්තකාදීන්ගේ සමීපයෙහි ප්‍රතික්‍ෂෙ කරන ලද්දීද, උන් නොදන්නා බැවින් ප්‍රතික්‍ෂෙප නොකරන ලදැයි වදාළ සේක. දෙවතාවකගේ සමීපයෙහි ප්‍රතික්‍ෂේප කරන ලද්දීද, උන් ඉතා වහා දැනගන්නා බැවින් ප්‍රතික්‍ෂෙප නොකරන ලද්දී වේ. දෙවතාවෝ වනාහි මහා නුවණැත්තාහු ත්‍රිහෙතුක ප්‍රතිසන්‍ධි ඇතියෝ ඉතා වහා දැනගනිත්. මේ සිතනම් වහා පෙරළෙන්නේය. එහෙයින් වහා පෙරළෙන සිත්ඇති පුද්ගලයාගේ චිත්තවසයෙන්ම ඉතා වහා විනාශය නොවේවායි දෙවතාවකගේ සමීපයෙහි ශික්‍ෂාප්‍රතික්‍ෂෙපය වළකාලූ සේක.
මිනිසුන් අතුරෙහි වනාහි නියමයක් නැත්තේය. සභාග වූ හෝ විසභාගවූ හෝ ගිහියකුගේ හෝ පැවිද්දකුගේ යන යම්කිසි නුවණැත්තෙකුගේ සමීපයෙහි ප්‍රතික්‍ෂෙප කරන ලද්දී නම්, ප්‍රතික්‍ෂෙප කරන ලද්දීම වේ. ඉදින් වනාහි හෙතෙමේ නොදනීනම් ප්‍රතික්‍ෂෙප නොකරන ලද්දීමවේය යන මේ අර්‍ත්‍ථය දක්වන සේක් **‘අරියකෙන’** යනාදිය වදාළ සේක. එහි **අරියක **නම්, ආර්‍ය්‍යය ව්‍යවහාරයයි. මගධ භාෂාය. **මිලක්‍ඛක **නම්, යම්කිසි අනාර්‍ය්‍ය වූ ආන්‍ධ්‍රද්‍රවිඩාදීහුය. **‘සො ච න පටිවිජානාති’** භාෂාන්තරයන් නොදත්බැවින් හෝ බුදුසමයෙහි අදක්‍ෂ බැවින් මෙතෙමේ මෙනම් අර්‍ත්‍ථයක් කියායි නොදනියි. **‘දවාය’** වහා අනිකක් කියනු කැමැත්තේ. වහා ‘බුදුන් ප්‍රතික්‍ෂෙප කරමි’යි කියයි. **‘රවාය’** වරදවා කීමෙන්. ‘අනිකක් කියන්නෙමි’යි අනිකක් කියනුයේය. ‘දවාය’ යන මුල්පදය හා කවර විශෙෂයෙක් වේදයත්: මුල්පදය නුවණැතියක්හුගේ ඉක්මන් වසයෙන් අනිකක් කීමය. ‘රවාය’ යන මේ පදය නුවණ මද බැවින් මුළාබැවින් නුවණ නැතිබැවින් පැකිළෙන්නහුගේ ‘අනිකක් කියන්නෙමි’යි අනිකක් කීමය.
‘**අසාවෙතුකාමො සාවෙති’** මේ ශික්‍ෂාපදය පිළිබඳ පාළි විචාරයි. උගණියි. හදාරයි. අර්‍ත්‍ථ වර්‍ණනා කරයි. මේවනාහි **‘අසාවෙතුකාමො සාවෙති**’යි කියනු ලැබේ. **‘සාවෙතුකාමො න සාවෙති’** දුබලබව පහළකොට ශික්‍ෂාව ප්‍රතික්‍ෂෙප කරනුයේ වාග්භෙදය නොකරයි. මේවනාහි **‘සාවෙතුකාමො න සාවෙති**’යි කියනු ලැබේ. **‘අවිඤ්ඤූස්ස සාවෙති’** මහල්ලක්හට හෝ පොතැලි රූවැන්නක්හට හෝ මදනුවණැතියක්හට හෝ ආගම ධර්‍මයෙහි අදක්‍ෂවූවක්හට හෝ නුවණැතිබවට නොපැමිණි ගම්දරුවන්ට හෝ අස්වයි. **‘විඤ්ඤූස්ස න සාවෙති’** දන්නට සමර්‍ත්‍ථ වූ පණ්ඩිතයක්හට නොඅස්වයි. **‘සබ්බසො වා පන’ බුද්ධං පච්චක්‍ඛාමි’** යනාදීන් අතුරෙහි යම් යම් ක්‍රමයකින් ශික්‍ෂාප්‍රත්‍යාක්‍ඛ්‍යානය කරන ලද්දීවේද, එයින් එකකුදු වාග්භෙදකොට නො අස්වයි. **‘එවං ඛො’** යන මෙය අප්‍රත්‍යාක්‍ඛ්‍යාන ලක්‍ෂණය නියම කරන සේක. මේවනාහි එහි අර්‍ත්‍ථය වේ. එපරිද්දෙන්ම ශික්‍ෂාප්‍රත්‍යාක්‍ඛ්‍යානය කරන ලද්දී වේ. අන්කාරණයකින් නොවේය යනුයි.
දැන් ‘**මෙථුනං ධම්මං පතිසෙවෙය්‍ය’** යනාදීන්ගේ අර්‍ත්‍ථ දැක්වීම පිණිස **‘මෙථුනධම්මො නාම’** යනාදිය වදා සේක. **‘තත්‍ථ මෙථුනධම්මො නාම’** යන මෙය දැක්විය යුතුවූ මෛථුනධර්‍මය පිළිබඳ උද්දෙස පදයයි. **‘අසද්ධම්මො’** නොසන්සිඳුනු ලාමක ජනයන්ගේ ධර්‍මයය. **‘ගාමධම්මො’** ගම්වැසියන් විසින් සෙවුනාලද ධර්‍මයයි. **‘වසලධම්මො’** සැඩොලුන්ගේ ස්වභාවයයි. කෙලෙස් වස්වන බැවින් හෝ තෙමේම වසල වූ ධර්‍මනුයි වසලධම්ම නම්, **‘දුට්ඨුල්ලං’** අහිරිකාදී වූ කෙලෙසුන් විසින් දූෂිත කළ බැවින් පුළුල් වූයේද, සියුම් නොවන බැවින් දළවූයේද දුට්ඨුල්ල නම්වේ. මේ දුට්ඨුල්ලපදය පටන් තෙපදයෙහි ‘**යො සො’** යන මෙය පෙරළා **‘යං තං**’යිකොට **‘යං තං දුට්ඨුල්ලං, යං තං ඔදකන්තිකං, යං තං රහස්සං**’යි යෙදිය යුතුය. මෙහිද යම්හෙයකින් ඒ මෛථුනධර්‍මප්‍රතිසෙවනසඞ්ඛ්‍යාත කර්‍මයට පිරිවරවූ දැකීමද, අල්ලාගැනීමද, අතගෑමද, පැහැසීමද, ගැටීමද යන මෙය දුට්ඨුල්ලවෙයිද, එහෙයින්ද ඒ කර්‍මය දුට්ඨුල්ල වේ. යම් ඒ කර්‍මයක් දුට්ඨුල්ලවේද, ඒ මෛථුන ධර්‍මයයි. මේ මෛථුන ධර්‍ම ප්‍රතිසෙවන ක්‍රියාවෙහි අවසානයෙහි පිරිසිදු කිරීම පිණිස දියගනීනුයි උදකන්තය. ඒ මේ උදකන්තයම **ඔදකන්තික** නම්වේ. යම් ඒ කර්‍මයක් දියගැනීම කෙළවරකොට සිටියේද එය මෛථුන ධර්‍මයයි. රහස්හි පිළිසන් අවකාශයෙහි කළයුතු බැවින් **රහස්සය.** යම් ඒ කර්‍මයක් රහස් තැන්හි කළයුතුද, ඒ මෛථුන ධර්‍මයයි. මෙසේ යෙදීම දතයුතුය.
ස්ත්‍රී - පුරුෂ දෙදෙනකුන් විසින් සමවැදිය යුතු බැවින් **ද්වයං ද්වයසමාපත්ති** නම්. යම් ඒ **ද්වයංද්වයසමාපත්තියක්** වන්නීද, ඒ මෛථුන ධර්‍මනමැයි මෙසේ යෙදීමයි. මෙහි වනාහි ඒ සියල්ල එක්තැන්කොට නිගමනය කරනසේක් **‘එසො මෙථුනධම්මො නාම**’යි වදාළ සේක. කුමක්හෙයින් මෛථුන ධර්‍මැයි කියනු ලැබේද, මෛථුන ධර්‍ම රාගයෙන් රත්වූ, මෛථුන ධර්‍ම රාගයෙන් තදින් රත්වූ, මෛථුන ධර්‍ම රාගයෙන් තෙත්වූ, මෛථුන ධර්‍ම රාගය හටගැනීමෙන් වැසීගිය සිත්ඇත්තා වූ සමාන වූ ස්ත්‍රී - පුරුෂ දෙදෙනෙකුන්ගේ ස්වභාවය වේය යන කරුණෙන් මෛථුනධර්‍මයි කියනු ලැබේ.
**‘පතිසෙවති නාම’** මේ මෛථුන ධර්‍මය සෙවනය කරන්නේය, යන මෙහි යම් අයුරකින් සේවනය කරන්නේ යයි කියනු ලැබේද, ඒ ආකාරය දක්වනු පිණිස මේ මාතෘකා පදය වේ**. ‘යො නිමිත්තෙන නිමිත්තං’** යනාදි තන්හි යම් මහණෙක් ස්ත්‍රියගේ නිමිත්ත හා තමන්ගේ නිමිත්ත, ස්ත්‍රියගේ අඞ්ගජාතය හා තමන්ගේ අඞ්ගජාතය සියලු අන්තිම පමණින් එක්තල බිජුවටක් පමණකුදු වාතයෙන් නොපහස්නාලද තෙත්වූ අවකාශයෙහි ප්‍රවේශ කෙරේද, මේය ‘**පවෙසති’** නමි. මෙපමණකින් ශීලභෙදයට පැමිණේ. පාරාජික වේ.
මෙහිද ස්ත්‍රීනිමිත්තෙහි සතරපස හා යටතලයයි පස්තැනක් ලැබේ. පුරුෂ නිමිත්තෙහි සතරපැත්ත, අගකෙළවර හා අගකෙළවරින් මතු මැද පෙදෙසැයි සතැනක් ලැබේ. එහෙයින් ස්ත්‍රියගේ නිමිත්තෙහි යටට, මහණහුගේ නිමිත්ත ප්‍රවෙශ කරනුයේද පාරාජික වේ. උඩ පෙදෙසින් ප්‍රවෙශ කරනුයේද, දෙපසින් ප්‍රවෙශ කරනුයේද සතර පැති හැර ඇතුල්තලය ගටමින් මැදින් ප්‍රවෙශ කරනුයේද පාරාජික වේ. පුරුෂ නිමිත්ත වනාහි යටකොටසින් පහසමින් ප්‍රවෙශ කරනුයේද පාරාජික වේ. උඩකොටසින් පහසමින් ප්‍රවෙශ කරනුයේද, දෙපසින් පවසමින් ප්‍රවෙශ කරනුයේද, මැදින්ම පහසමින් ප්‍රවේශ කරනුයේද, මැදුම්පුරුක, හැකුළු ඇඟිල්ලක් මෙන් නිමිත්ත මැදින් නවා, නැවූ නිමිත්තෙහි උඩකොටසෙහි කෙළවරින් පහසමින් ප්‍රවෙශ කරනුයේද පාරාජික වේ. එහි තරාදි දඬුවක් වැනිකොට නොඇදකොට ප්‍රවෙශ කරන්නහුටද, සතරපැත්ත හා උඩකොටසෙහි මැද යන පස්තැනක්ද මැදින් නවා හකුළුවා ප්‍රවෙශ කරන්නහුට සතරපැත්ත හා උඩකොටසෙහි මැද යන පස්තැනක්දැයි මෙසේ පුරුෂ නිමිත්තෙහි සියලුම ස්ථාන දසයක් වෙයි.
තමාගේ නිමිත්තෙහි හටගත් නොනට කායප්‍රසාදය ඇති සම්කඩක් හෝ පිළිකාගඩක් හෝ ස්තී‍්‍රනිමිත්තෙහි ප්‍රවෙශ කෙරේද, පාරාජිකාපත්තිය වේ. නට කායප්‍රසාදය ඇති මළසමක් හෝ වියලුනු පිළිකාගඩක් හෝ ප්‍රවේශ කෙරේද, දුක්කටාපත්තිය වේ. මෛථුනාස්වාදයෙන් ලොමයක් හෝ ඇඟිලි මහපට ඇඟිලි බීජාදිය හෝ ප්‍රවෙශ කරන්නහුටද දුක්කටයම වේ. මේ මෛථුන කථාව යම්හෙයකින් දුට්ඨුල්ල කථාවක් අසභ්‍ය කථාවක් වන්නීද, එහෙයින් විනයයෙහි එන මෙතැන හෝ මෙයින් අන්‍යවූ මෙබඳු තැන් හෝ කියන්නහු විසින් ප්‍රතික්කූලමනස්කාරයද ශ්‍රමණ සංඥාවද හිරිඔතප්ද සිහියට එළවා සම්මාසම්බුදු රජුන් කෙරෙහි ගෞරව උපදවා අසමකාරුණික වූ ලොකනාථයන් වහන්සේගේ කරුණා ගුණය මෙනෙහිකොට කියයුතුය. ඒ භාග්‍යවතුන් වහන්සේ වනාහි මුළුමනින් කාමයන්ගෙන් වෙන්වූ සිත්ඇතිසේක්ද, සත්ත්‍වයන් අපායදුඃඛාදියෙන් රැකීම පිණිස සත්ත්‍වලෝක විෂයක අනුකම්පාවෙන් සත්ත්‍වයන් කෙරෙහි වූ කරුණාව නිසා ශික්‍ෂාපද පැණවීම පිණිස මෙබඳු කථාවක් වදාළ සේක. ශාස්තෲන් වහන්සේගේ කරුණා ගුණය පුදුමය. මෙසේ ලොකනාථයන් වහන්සේගේ කරුණා ගුණය මෙනෙහිකොට කියයුතුය.
තවද භාග්‍යවතුන් වහන්සේ මෙබඳු කථා සියලු අයුරින් නොවදාරණ සේක්නම්, ‘මෙපමණ තන්හි පාරාජිකය, මෙපමණ තන්හි ථුල්ලව්වය. මෙපමණ තන්හි දුක්කටය’යි කවරෙක් දන්නේද, එහෙයින් අසන්නහු විසිනුදු කියන්නහු විසිනුදු විජනිපතින් මුව වසා දත්විදහා සිනාසෙන්නහු විසින් නොහිඳිය යුතුය. ‘සම්මාසම්බුදුරජාණන් වහන්සේ විසින්ද මෙබන්දක් වදාරණ ලදැ’යි ප්‍රත්‍යවෙක්‍ෂාකොට උත්සාහයෙන් හැකිළීමට නොපැමිණෙන්නහු විසින් හිරිඔතප් දෙකින් යුක්ත වූවහු ශාස්තෲකල්ප වූවහුට කියයුතුය.
අනුප්‍රඥප්ති වාරයෙහි **‘අන්තමසො’** සියලු අන්තිම පිරිසිඳීමෙන් **‘තිරච්ඡානගතායපි’** පිළිසිඳ ගැනීම් වසයෙන් තිරිසනුන් කෙරෙහි උපන්නියක සමග. **‘පගෙව මනුස්සිත්‍ථියා’** ඉතා පළමුකොට මනුෂ්‍යජාති ඇති ස්ත්‍රියක සමගය යනු කියනු කිම. මෙහි පාරාජිකාවට වස්තුවූම තිරශ්චීන ස්ත්‍රීහු ‘**තිරච්ඡානගතා**’යි ගතයුතුය. සියලු තිරිසන්ගතයෝ නොගත යුත්තාහ. එහි මේ පිරිසිඳීමය:
පා නැති සතුන් අතුරෙහි සර්‍ප - මත්ස්‍ය ස්ත්‍රීහුය, දෙපා ඇති තිරිසන් සතුන් අතුරෙහි කිකිළිය, සිවුපාසතුන් අතුරෙහි බැළලිය යන මේ තිරිසන් ස්ත්‍රීහු පාරාජිකාවට වස්තූහුය.
එහි **අභි** යි ගැනීමෙන් පිඹුරු - තෙලිසප් ආදි භෙද ඇති සියලුම දීර්‍ඝජාතීහු සඞ්ග්‍රහ කරන ලදහ. එහෙයින් දීර්‍ඝජාතික තිරශ්චීන ස්ත්‍රීන් අතුරෙහි යම් ස්ත්‍රියක කෙරෙහි වසමග - පසමග - මුවමග යන තුන්මගින් එක් මගක මහණහුගේ අඞ්ගජාතය තලඇටක් පමණ ප්‍රවෙශ කරන්නට හැක්කේද, පාරාජිකාවට වස්තුය. සෙසු ස්ත්‍රීහු දුක්කට වස්තූහුයි දතයුතුය. **මච්ඡ** යි ගැනීමෙන් සියලුමස්, කැසුබු මැඩි ආදී භෙද ඇති දියෙහි උපදින ජාතීහු සඞ්ග්‍රහ කරන ලදහ. උන්අතුරෙහිද දිග්දැ සතුන් කෙරෙහි කියූනයින්ම පාරාජික වස්තුද දුක්කට වස්තුද දත යුතුය. මේ විශේෂයෙක් වේ. ඔවුන් අතුරෙහි ඛරඞ්කමුඛ නම්වූ මැඩියෝ වෙත්. ඔවුන්ගේ මුවසටහන මහත් වේ. එහෙත් සිදුර කුඩා වේ. එය ප්‍රවෙශ කිරීමට නොපොහොනේය. මුවසටහන වනාහි ව්‍රණසඞ්ක්‍ෂෙපයට යන්නේය. එහෙයින් එය ථුල්ලච්චය වස්තු යි දතයුතුය. **කුක්කුටි** යි ගැනීමෙන් කවුඩු, පරෙවි ආදි භෙද ඇති සියලු පක්‍ෂි ජාතීහු සඞ්ග්‍රහ කරන ලදහ. උන්අතුරෙහිද කියූපරිදිම පාරාජික වස්තුද, දුක්කට වස්තුද දතයුතුය. **මජ්ජාරී** යි ගැනීමෙන් රුක්බලු, මුගටි, ගොයි ආදි භෙද ඇති සියලුම චතුෂ්පද ජාතීහු ගැනෙත්. උන්අතුරෙහිද කියූ ලෙසින්ම පාරාජික වස්තුද, දුක්කට වස්තුද දතයුතුය.
**‘පාරාජිකො’** පරදවන ලද්දේය. පරාජයට පැමිණියේය. මේ පාරාජික ශබ්දය වනාහි ශික්‍ෂාපද - ආපත්ති පුද්ගල යන මෙතැන්හි පවත්නේය. එහි ‘**අට්ඨානමෙතං ආනන්‍ද අනවකාසො යං තථාගතො වජ්ජීනං වා වජ්ජිපුත්තකානං වා කාරණා සාවකානං පාරාජිකං සික්‍ඛාපදං පඤ්ඤත්තං සමූහනෙය්‍ය**’{1}යි. මෙසේ ශික්‍ෂා පදයෙහි පවත්නේ දතයුතුය. ‘**ආපත්තිං වං භික්‍‍‍‍‍ඛු ආපන්නො පාරාජිකං**’{2}යි මෙසේ ආපත්තියෙහි පවත්නේය**. ‘න මයං පාරාජිකා, යො අවහටො සො පාරාජිකො{3}**’යි මෙසේ පුද්ගලයා කෙරෙහි පවත්නේ දතයුතුය. **‘පාරාජිකෙන ධම්මෙන අනුද්ධංසෙය්‍ය{4}**’යි යනාදි තන්හි ධර්‍මයෙහි පවතීයයි කියත්. යම්හෙයකින් වනාහි එහි ධම්ම යි කිසිතැනක ආපත්තියද, කිසිතැනෙක්හි ශික්‍ෂාපදයම අදහස්කරන ලද්දේද, එහෙයින් එය වෙන්ව නොකිය යුතුය. එහි යමෙක් ඒ ශික්‍ෂාපදය ඉක්මවාද, ඒ ඉක්මවන්නහු පරදවාද එහෙයින් පාරාජිකයි කියනු ලැබේ. ආපත්තිය වනාහි යමෙක් ඒ ඇවැතට පැමිණේද ඒ ඇවැතට පැමිණියහු පරදවාද, එහෙයින් පාරාජිකායි කියනු ලැබේ. පුද්ගලතෙමේ යම්හෙයකින් පැරදුනේද, පරාජයට පැමිණියේද, එහෙයින් පාරාජිකයි කියනු ලැබේ. මේ අර්‍ත්‍ථයම සඳහා පරිවාරයෙහිද
පාරාජිකයි යමක් කියන ලදද, එය තතු ලෙසින් අසව. ශාසනයෙන් ච්‍යුතවූයේද, පැරදුනේද, ගිලිහුනේද, බැහැරකරන ලද්දේද, ඔහු කෙරෙහි උපොසථ පවාරණාදි ප්‍රභෙදවත් වූ සංවාසය නැත්තේද, එහෙයින් මේ ශික්‍ෂාපදය පාරාජිකයි කියනු ලැබේ.
මේ එහි අර්‍ත්‍ථය වේ: ඒ ශික්‍ෂාපදය ඉක්මවන්නාවූ ඇවැතටද පැමිණියා වූ පුද්ගලතෙමේ ශාසනයෙන් ච්‍යුතවූයේයයි සියල්ල යෙදිය යුතුය. යම් කාරණයකින් අශ්‍රමණයෙක්වේද, අශාක්‍යපුත්‍රියයෙක්වේද, ශාසනයෙන් ගිලිහුනේවේද, සිදුනේවේද, පරදවන ලද්දේවේද ඒ කාරණයෙන් කියනු ලැබේ. එයින් කුමක් කියනු ලැබේදයත්: පාරාජිකවේයයි කියනු ලැබේ.
මෙහි එක්ව වසත්නුයි සංවාස, ඒ දක්වන්නට **‘සංවාසො නාම**’යි වදාරා **‘එකං කම්මං’** යනාදිය වදාළ සේක. එහි මේ යෝජනාව සමග සංවර්‍ණනාය: අපලොකනාදි වසයෙන් සිවුවැදෑරුම්වූද සඞ්ඝකර්‍මය එක් සීමාවෙක්හි ඇතුළත් වූ පියවිසැහැවි ඇති භික්‍ෂූන් විසින් එක්ව කටයුතු බැවින් එකකර්‍මනම්. එසේ පස්වැදෑරුම් වූ ප්‍රාතිමොක්‍ෂාද්දෙශය එක්ව උදෙසියයුතු බැවින් එකොද්දෙශ නම්. පණවා වදාළ ශික්‍ෂාපදය සියලු ලජ්ජි පුද්ගලයන් විසින් සමව හික්මියයුතු බැවින් සමශික්‍ෂතා නම්. මෙහි යම්හෙයකින් සියලුම ලජ්ජි භික්‍ෂූහු මේ කර්‍මාදීන් එක්ව වසත්ද එකෙකුත් එයින් බැහැර නොදක්නා ලැබේද එහෙයින් ඒ සියල්ල ගෙන ‘**එසො සංවාසො නාම’** යනාදිය වදාළ සේක. ඒ කියූ අයුරු ඇති සංවාසය **‘තෙන’** ඒ පුද්ගලයා **‘සද්ධිං නත්‍ථි’** සමග නැත්තේය. **‘තෙන’** ඒ කාරණයෙන් ඒ පාරාජික පුද්ගල තෙමේ **‘අසංවාසො’** සංවාස නැත්තේයයි කියනු ලැබේ.
මෙසේ උදෙසූ ශික්‍ෂාපදය පදපිළිවෙළින් විභාගකොට දක්වා දැන් ‘**යං තං පතිසෙවෙය්‍ය’** යන මෙහි යම් අයුරකින් ප්‍රතිසෙවනය කරන්නේයයි කියනු ලැබේ, ඒ ප්‍රතිසෙවනය පිළිබඳ ආකාරය දැක්වීම පිණිස ‘**පතිසෙවති නාම’** යන මේ මාතෘකාපදය තබා **‘නිමිත්තෙන නිමිත්තං අඞ්ගජාතෙන අඞ්ගජාතං**’යි වදාරන ලද්දේය. එහි යම්හෙයකින් හුදෙක් ස්ත්‍රියගේම නිමිත්ත පාරාජිකාපත්තියට වස්තු නොවේද, මනුෂ්‍ය ස්ත්‍රියගේම නිමිත්ත පාරාජිකාපත්තියට වස්තුනොවේද, රන්රිදී ආදියෙන් කළ ස්ත්‍රීන්ගේද නිමිත්ත වස්තුම නොවේද, එහෙයින් යම් යම් නිමිත්තක් වස්තුවේද, ඒ ඒ නිමිත්ත දක්වනු පිණිස **‘තිස්සො ඉත්‍ථියො’** යනාදි නයින් යම් කෙනෙකුන්ගේ නිමිති වස්තුවේද, ඒ සත්ත්‍වයන් වදාරා **‘මනුස්සිත්‍ථියා තයො මග්ගෙ’** යනාදි නයින් ඒ වස්තු දක්වා වදාළ සේක.
එහි ස්ත්‍රීහු තිදෙනෙකි. උභතොබ්‍යඤ්ජනකයෝ තිදෙනෙකි. පණ්ඩකයෝ තිදෙනෙකි. පුරුෂයෝ තිදෙනෙකැයි පාරාජික වස්තු වූ නිමිත්තයනට නිශ්ශ්‍රය වූ සත්ත්‍වයෝ දෙළොස් දෙනෙක් වෙත්. ඔවුන් අතුරෙහි ස්ත්‍රී පුරුෂයෝ ප්‍රකටයහ. පණ්ඩක - උභතො බ්‍යඤ්ජනක භෙදය ප්‍රව්‍රජ්‍යාස්කන්‍ධ වර්‍ණනාවෙහි පළට වන්නේය.
**‘මනුස්සිත්‍ථියා තයො මග්ගෙ මෙථුනං ධම්මං පතිසෙවන්තස්ස’** යන මෙහිද මනුෂ්‍ය ස්ත්‍රීයගේ වසමග - පසමග - මුවමග යන තුන්මගෙහිය යන අර්‍ත්‍ථය දතයුතුය. සියලු තන්හි මෙසේය. මනුෂ්‍ය ස්ත්‍රියගේ තෙමගය, තිරශ්චීන ස්ත්‍රියගේ තෙමග යයි මාර්‍ග නවයෙක. මනුෂ්‍ය උභතොඛ්‍යඤ්ජනකාදීන්ගේ මාර්‍ගනවයෙක. මනුෂ්‍යපණ්ඩකාන්දීගේ වසමග - මුවමග විසින් දෙකක් දෙකක්කොට මාර්‍ග සයෙක. මනුෂ්‍යපුරුෂාදීන්ගේ වසමග - මුවමග විසින් දෙකක් දෙකක්කොට මාර්‍ගසයෙකැයි මේ සියලුමමාර්‍ග සමතිසක් වෙයි. නිමිත්ත සඞ්ඛ්‍යාත වූ මේ මාර්‍ගයන් අතුරෙහි යම්කිසි මගෙක මහණතෙමේ තමන්ගේ අඞ්ගජාතය තලැටක් පමණකුදු ප්‍රවෙශකොට මෙවුන්දම් සෙවීම කරනුයේ පාරාජිකාවට පැමිණේ.
යම්හෙයකින් පාරාජිකාවට පැමිණෙනුයේද, සෙවනය කිරීමෙහි සිතින්ම පැමිණේද, ඒ සිතින් වෙන්ව නොපැමිණේද, එහෙයින් ඒ ලක්‍ෂණ දක්වන්නා වූ භාග්‍යවතුන් වහන්සේ **‘භික්‍ඛුස්ස සෙවනවිත්තං උපට්ඨිතෙ**’ යනාදිය වදාළ සේක. එහි ‘**භික්‍‍‍‍‍ඛුස්ස**’ මෙවුන්දම් සෙවීම කරන මහණහුට. ‘**සෙවන චිත්තං උපට්ඨිතෙ’ සප්තම්‍යර්‍ත්‍ථයෙහි ප්‍රථමා වචන**යි. සෙවීමෙහි සිත එළැඹසිටි කල්හිය යන අර්‍ත්‍ථයි. **‘වච්චමග්ගං අඞ්ගජාතං පවෙසෙන්තස්ස’** යම් මගකින් අශුචි නික්මේද, ඒ මලමගට තමන්ගේ අඞ්ගජාතය, පුරුෂ නිමිත්ත තලැටක් පමණකුදු ප්‍රවෙශකරන මහණහුට ‘**ආපත්ති පාරාජිකස්ස’** ඇවැත පාරාජිකාවම වේ. **‘අස්ස**’වේය යන අර්‍ත්‍ථයි. නොහොත් **‘ආපත්ති’** නම් පැමිණීම වේ. **‘පාරාජිකස්ස’** පාරාජික ධර්‍මයට. සියලු තන්හි මේ ක්‍රමය වේ.
මෙසේ මෙවුන්දම් සෙවීමෙහි සිතින්ම ප්‍රවෙශකරන මහණහුට පාරාජිකාපත්තිය දක්වා දැන්යම්හෙයකින් ඒ ප්‍රවෙශය නම් හුදෙක් තමන්ගේ උපක්‍රමයෙන්ම නොව අන්හු විසින් යොදන උපක්‍රමයෙන්ද වේ. එහිදීද පිළිසෙවීමෙහි සිතින් යුක්තව ඉවසන්නහුටම ආපත්තිය වේ. අන්හට නොවේ. එහෙයින් සැදැහයෙන් පැවිදිව සසුන් පිළිවෙතෙහි මොනවට පිළිපන් යම් කුලපුත්‍ර කෙනෙක් අන්හු විසින් යොදන උපක්‍රමයෙන් ප්‍රවෙශය ඇතිකල්හිඳු නොඉවසත්ද, ඔවුන් රැකීම පිණිස ‘**භික්‍‍‍‍‍ඛූපච්චත්‍ථිකා මනුස්සිත්‍ථිං’** යනාදිය වදාළ සේක.
එහි ප්‍රතිපක්‍ෂයකු (දුසිල්බව හෝ) පතත් සොයත්. කැමතිත්වෙනුයි පච්චත්‍ථිකයහ. භික්‍ෂූහුම පසමිතුරුවූවාහු, භික්‍‍‍‍‍ඛූපච්චත්‍ථික නම්වෙත්. විසභාග වෛරී භික්‍ෂූන්ට මේ නමකි. **‘මනුස්සිත්‍ථි, භික්‍‍‍‍‍ඛුස්ස සන්තිකෙ ආනෙත්‍වා’** ඊර්‍ෂ්‍යාවෙන් මඩනා ලද මහණෝ ඒ මහණහු නසනු කැමැතිව ආමිෂයෙන් හෝ පොළොඹවා මිත්‍ර සන්‍ථව වශයෙන් හෝ ‘අපගේ මේ කිස කරව’යි කියා කිසි මනුෂ්‍ය ස්ත්‍රියක රාත්‍රිකාලයෙහි ඒ මහණහු වසන තැනට ගෙනවුත්. **වච්චමග්ගෙන අඞ්ගජාතං අභිනිසීදෙන්ති** ඒ මහණහු සැලෙන්නට පෙරළෙන්නට නොහැකිවනසේ අතින් පයින් හිසින් දැඩිව අල්ලා ගෙන ස්ත්‍රියගේ මලමග හා මහණහුගේ අඞ්ගජාතය ඇතුල්වනසේ මහණහුගේ අඞ්ගජාතය මතුවෙහි හිඳුවත්. ස්ත්‍රියගේ මලමග සමග යොදත්ය යන අර්‍ත්‍ථයි.
**‘සො චෙ’** යනාදි තන්හි ඉදින් ඒ මහණතෙමේ ස්ත්‍රියගේ මලමග තුළට තමන්ගේ අඞ්ගජාතය. **‘පවෙසනං සාදියති’** ඇතුල්කිරීම ඉවසාද, ඒ මොහොතෙහි මෙවුන්දම් සෙවීමෙහි සිත එළවාද **‘පවිට්ඨං සාදියති’** ඇතුල්කිරීම ඉවසාද, ඇතුල්වූ කල්හි සෙවීමෙහි සිත එළවාද, **‘ඨිතං සාදියති’** සිටීම ඉවසාද, ස්ත්‍රියගේ මලමග තුළ තමන්ගේ අඞ්ගජාතය සිටීමට පැමිණි කල්හි ශුක්ල මිදෙන කල්හි සෙවීමෙහි සිත එළවාද, **‘උද්ධරණං සාදියති’ **උඩට නගාගැනීම ඉවසාද, බැහැරට ඇදගන්නා කල්හි සෙවීමෙහි සිත එළවාදැයි මෙසේ මේ සිවුතන්හි ඉවසනුයේ ‘මාගේ සතුරු මහණුන් විසින් මේ කරන ලදැයි කියන්නට නොලබන්නේය. පාරාජිකාපත්තියටම පැමිණෙන්නේය. මෙ කියූ සිවුතැන ඉවසනුයේ යම් සේ පාරාජිකාපත්තියට පැමිණීමය. හැමතින් වනාහි තමන්ගේ අඞ්ගජාතය ආසීවිෂයක්හුගේ මුවෙහි පිවිසියක් මෙන්ද, අඟුරු වළක පිවිසියක් මෙන්ද, හඟිමින් නොඉවසනුයේ පාරාජිකාපත්තියට නොපැමිණේ. **‘පවෙසනං න සාදියති -පෙ- උද්ධරණං න සාදියති අනාපත්ති**’යි. එහෙයින් වදාරණ ලදී. පටන්ගත් විදසුන් ඇති කයෙහිද ජීවිතයෙහිද බලාපොරොත්තු නැති සියලු ආයතන රාගද්වෙෂාදී වූ එකොළොස් ගින්නෙන් ඉතා තදින් ඇවිළගත්තවුන් මෙන් වටහාගන්නා වූ පස්කම්ගුණ ඔසොවාගත් කඩු ඇති වධකයන් මෙන් දක්නා වූ මෙබඳු වූ මේ පුද්ගලයා රකිමින් භාග්‍යවතුන් වහන්සේ මේ මහණහුගේ පසමිතුරන්ගේ චිත්තාභිලාෂය නැසීම කරනසේක් **‘පවෙසනං න සාදියති’** යනාදි වූ මේ චතුෂ්කය ගෙනහැර තැබූ සේක.
මෙසේ ප්‍රථමචතුෂ්කය දක්වා දැන් යම්හෙයකින් භික්‍ෂු ප්‍රත්‍යනීකයෝ මහණහු වෙතට ස්ත්‍රියක ගෙනවුත් හුදෙක් මහණහුගේ අඞ්ගජාතය ස්ත්‍රියගේ මලමග හාම නොයොදත්ද, තවද පසමග හා මුවමග හාද යොදත්. ස්ත්‍රියක ගෙනෙන්නාවූද ඇතැම් පසමිතුරෝ නොනිදන්නියක ගෙන එත්. කිසිවක්හු නිදන්නියක, කිසිවක්හු මත් තැනැත්තියක, කිසිවක්හු උමතු තැනැත්තියක, කිසිවක්හු පමා තැනැත්තියක, අන්‍යවිහිත වික්‍ෂිප්ත ස්ත්‍රියක යන අර්‍ත්‍ථයි. කිසිවක්හු මළාවූ ක්‍ෂය නොවූ නිමිති ඇත්තියක, බලු කැණහිල් ආදී විසින් ක්‍ෂය නොකළ නිමිති ඇත්තියක යන අර්‍ත්‍ථයි. කිසිවක්හු මළාවූ බොහෝසෙයින් ක්‍ෂයනොවූ නිමිති ඇත්තියක, **යෙභුය්‍යෙන අක්‍ඛයිතා** නම්, යම් ස්ත්‍රියකගේ වසමගෙහි, පසමගෙහි, මුවමගෙහි හෝ ඉතා බොහෝවූ අවකාශයක් ක්‍ෂය නොවූයේද ඕතොමෝය. කිසිවක්හු මළාවූ බොහෝසෙයින් ක්‍ෂය වූ නිමිති ඇත්තියක ගෙනඑත්. **යෙභුය්‍යෙන ඛයිතා** නම්, යම් ස්ත්‍රියකගේ වසමග ආදීවූ නිමිත්තෙහි බොහෝ අවකාශයක් ක්‍ෂය වූයේද, මද අවකාශයක් ක්‍ෂයනොවූයේද, ඕ තොමෝය. හුදෙක් මනුෂ්‍ය ස්ත්‍රියකම ගෙන නොඑත්. උභතො බ්‍යඤ්ජනයකුදු පණ්ඩකයකුදු පුරුෂයෙකුදු ගෙන එත්. එහෙයින් ඔවුන්ගේ වසයෙන් අන්‍යවූද චතුෂ්කයන් දක්වනසේක් **‘භික්‍‍‍‍‍ඛු පච්චත්‍ථිකා මනුස්සිත්‍ථිං ජාගරන්තිං’** යනාදිය වදාළ සේක.
එහි නොමුළාබව පිණිස කියනලද චතුෂ්කයෝ සඞ්ඛ්‍යා වශයෙන් මෙසේ දතයුතුය. මනුෂ්‍ය ස්ත්‍රිය පිළිබඳ ත්‍රිවිධ මාර්‍ගය වශයෙන් ශුද්ධික චතුෂ්ක තුනක. නොනිදන ස්ත්‍රිය පිළිබඳ චතුෂ්කතුනක, නිදන ස්ත්‍රිය පිළිබඳ චතුෂ්ක තුනෙක, මත් වූ ස්ත්‍රිය පිළිබඳ චතුෂ්ක තුනෙක, උන්මත්තක ස්ත්‍රිය පිළිබඳ චතුෂ්කතුනක, ප්‍රමත්ත ස්ත්‍රිය පිළිබඳ චතුෂ්ක තුනෙක, මළ නොනට නිමිත්ත ඇති ස්ත්‍රිය පිළිබඳ චතුෂ්ක තුනක, බොහෝසෙයින් නොනට නිමිත්ත ඇති ස්ත්‍රිය පිළිබඳ චතුෂ්ක තුනකැයි සත්විසි චතුෂ්ක කෙනෙක්වත්. අමනුෂ්‍ය ස්ත්‍රිය පිළිබඳ ත්‍රිවිධ මාර්‍ගයන්ගේ වසයෙන් එසේ චතුෂ්කසත්විස්සෙක. නිර්‍ය්‍යග්ගත ස්ත්‍රිය පිළිබඳ ත්‍රිවිධ මාර්‍ගයන්ගේ වසයෙන් එසේ චතුෂ්කසත්විස්සෙකැයි ස්ත්‍රීන්ගේ වාරයෙහි එක් අසූවක් චතුෂ්ක වෙයි. ස්ත්‍රීන්ගේ වාරයෙහි යම්සේද, උභතො බ්‍යඤ්ජනකයන්ගේ වාරයෙහිද එසේය. පණ්ඩක - පුරුෂ වාරයන්හි සමග - මුවමග යන දෙවැදැරුම් වූ මාර්‍ගයන්ගේ වසයෙන් සිවුපණස් සිවුපණස් චතුෂ්ක වෙයි. මෙසේ ගත්කල්හි සියලුම චතුෂ්ක දෙසියසැත්තෑවක් වෙයි. ඒ දෙසිය සැත්තෑ චතුෂ්ක ප්‍රකටඅර්‍ත්‍ථ ඇත්තාහුමය.
මෙහි සියලු වාරයන්හි **‘මතං යෙභුය්‍යෙන අක්‍ඛයිතං ඛයිතං’** යන මෙතන්හි මේ විනිශ්චය වේ: තාම්‍රපර්ණි ද්වීපයෙහි වනාහි **උපතිස්ස** ස්ථවිර - **ඵුස්සදෙව** ස්ථවිරයි විනයධර මහාස්ථවිරයන් වහන්සේ දෙනම එක් ඇදුරක්හුගේ පාඨන්තෙවාසිකයෝ වූහ. උන්වහන්සේ මෙහි මහත්බියක් උපන්කල්හිද, විනයපිටකය පරිහරණය කරන්නාහු එය රැකගත්හ. උන්වහන්සේ දෙනම අතුරෙහි උපතිස්ස මහාස්ථවිරයන් වහන්සේ ව්‍යක්තතරයහ. **මහාපදුම - මහාසුම්ම** මහාස්ථවිරයන් වහන්සේ දෙනම උන්වහන්සේගේ අතවැස්සෝ වූහ. ඒ දෙනම අතුරෙහි මහාසුම්ම මහාස්ථවිරයන් වහන්සේ නවවරක් විනයපිටකය අසා හදාරා පුහුණුකොට සිටියහ. මහාපදුම මහාස්ථවිරයන් වහන්සේ මහාසුම්ම මහාස්ථවිරයන් වහන්සේ හා එක්ව නව වරක් විනයපිටකය අසා හදාරා පුහුණුකොට සිටියහ. මහාපදුම මහාස්ථවිරයන් වහන්සේ මහාසුම්ම මහාස්ථවිරයන් වහන්සේ හා එක්ව නවවරක්ද, වෙන්ව එකලාවම නවවරක්දැයි අටළොස්වරක් විනයපිටකය ඇසූහ. මේ දෙනම අතුරෙහි මහාපදුම මහාස්ථවිරයන් වහන්සේ ව්‍යක්තතරයහ ඒ දෙනම අතුරෙහි මහාසුම්ම මහාස්ථවිරයන් වහන්සේ නවවරක් විනයපිටකය අසා බලා හදාරා ගුරුවරයා හැරපියා ගඟින් එතරට වැඩියහ. එහෙයින් මහාපදුම මහාස්ථවිරයන් වහන්සේ නවවරක් විනයපිටකය අසාබලා හදාරා ගුරුවරයා හැරපියා ගඟින් එතරට වැඩියහ. එහෙයින් මහාපදුම මහාස්ථවිරයන් වහන්සේ ‘නින්‍දාවකි, යමෙක් දිවමන් ගුරුන් හැරපියා අන්තැනක විසියයුතුයයි සිතාද, මේ විනයධර තෙමේ සූරයෙකි, ගුරුන් දිවමන්ව සිටියදී විනයපිටකයත් අර්‍ත්‍ථකථාවත් නොයෙක්වර අසාබලා ගෙනද නොහැරිය යුතු නොවේද, නිතිකල් ඇසියයුතු නොවේද, අවුරුදු පතා හැදෑරියයුතු නොවේදැයි’ කීහ.
මෙසේ විනයගරුක භික්‍ෂූන් වහන්සේගේ කාලයෙහි එක් දවසක් උපතිත්ස මහාස්ථවිරයන් වහන්සේ මහාපදුම ස්ථවිර ප්‍රමුඛ වූ පන්සියයක් අතවැසියනට ප්‍රථම පාරාජික ශික්‍ෂාපදයෙහි මේ පෙදෙස වර්‍ණනා කරමින් හුන්හ. එහිදී ඒ අතවැසි භික්‍ෂූන් වහන්සේ ‘ස්වාමීනි! බොහෝ සෙයින් නොනට, සිවුකොටසින් තුන්කොටසක් නොනැසී සිටි නිමිත්තෙහි කුමක් වියයුතුදැ’යි උන්වහන්සේගෙන් අසා සිටියහ. එකල්හි මහාස්ථවිරයන් වහන්සේ ‘ඇවැත්නි! බුදුවරයෝ වනාහි පාරාජිකය පණවනසේක් ඉතිරිකොට නොපනවන සේක. ඉතිරි නොකොටම සියලු පාරාජික ක්‍ෂෙත්‍රය අනවශෙෂ වශයෙන් ගෙන පාරාජික ක්‍ෂෙත්‍රයෙහි ව්‍යතික්‍රම ස්‍රොතය සිඳහැර පාරාජික වස්තුවෙහි පාරාජිකයම පනවන සේක. මේ ශික්‍ෂාපදය ලොකවද්‍ය වේ. ප්‍රඥප්තිවද්‍ය නොවේ. එහෙයින් ඉදින් සමඅඩක් නටනිමිත්තෙහි පාරාජිකය වන්නේනම්, සම්මා සම්බුදුරජාණන් වහන්සේ එය පනවන සේක. මෙහි වනාහි පාරාජික ඡායාවකුදු නොපෙනේ, ථුල්ලවච්චයම දක්නා ලැබේය’යි කීහ.
තවද මළසිරුරෙහි පාරාජිකය පනවන්නා වූ භාග්‍යවතුන් වහන්සේ බොහෝසෙයින් නොනට සිවුකොටසින් තුන්කොටසක් නොනට නිමිත්තෙහි එසේ තැබූසේක් එයින් මතුවෙහි පාරාජිකයක් නැතැයි දක්වනු පිණිසයයි දතයුතුය. මේ නට, නොනට නිමිත්ත මළසිරුරෙහිම දතයුතුය. දිවමන් සිරුරෙහි නොදත යුතුය. දිවමන් සිරුරෙහි නියපිටු පමණවූ සිවිමස් හෝ නහරවැලක් ඇතිකල්හි පාරාජිකයම වේ. ඉදිනුදු නිමිත්ත බලු, කැනහිල් ආදීන් විසින් කන ලද්දක් වැනිව හැම අතකින් නැසීගියේ, සිවිසම් නැත්තේනමුදු නිමිත්ත සටහන පෙනේද, එහි ප්‍රවෙශය සිදුවේද පාරාජිකයම වේ. නිමිත්ත සටහන ඉතිරි නොකොට සියලු නිමිත්ත සිඳදමා හාත්පසින් සැප උපුටාහළ කල්හි ව්‍රණසංක්‍ෂෙප වශයෙන් ථුල්ලච්චය වේ. නිමිත්තෙන් බැහැරට ඇදීසිටි මස්වැදැල්ලෙහි උපක්‍රම කරන්නහුට දුක්කටය වේ. මළසිරුරෙහි වනාහි ඉදිනුදු සියලු සිරුර නැසී ගෙවීගියේද, ඉදිනුදු නැසී ගෙවී නොගියේද, තෙමගවනාහි නැසී ගෙවී නොගියේද, එතන්හි උපක්‍රම කරන්නහුට පාරාජිකය වේ. බොහෝසෙයින් නොනට නොගෙවුනු නිමිත්තෙහිද පාරාජිකයම වේ. අඩක් ගෙවීගියාවූද, බොහෝසෙයින් නැසුනාවූද නිමිත්තෙහි ථුල්ලච්චය වේ.
මිනිසුන්ගේ පණ ඇති සිරුරෙහි ඇස්, නාස්, කන්සිදුර, රහසඟ යන මෙතැන්හි හෝ සැත් ආදියෙන් කළ වණයෙහි හෝ මෛථුන රාගයෙන් තලැටක් පමණකුදු අඞ්ගජාතය ප්‍රවෙශ කරන්නහුට ථුල්ලච්චයම වේ. සෙසු සිරුරෙහි කිසිළි ආදියෙහි උපක්‍රම කරන්නහුට දුක්කටය වේ. මළා වූ තෙත් සිරුරෙහි පාරාජික ක්‍ෂෙත්‍රයෙහි පාරාජිකය වේ. ථුල්ලච්චය ක්‍ෂෙත්‍රයෙහි ථුල්ලච්චය වේ. දුක්කට ක්‍ෂෙත්‍රයෙහි දුක්කටය වේ. යම්කලෙක ශරීරය ඉදිමී කුණුවීගියේ, නීලමැස්සන්ගෙන් ගැවසුනේ, පණුකැලින් ආකුලවූයේ, නවවණමුඛයන්ගෙන් වැගුරුණු සැරව ඇත්තේ, කුණපබැවින් ලංවන්නට නොහැකිවන්නේද, එකල්හි පාරාජික වස්තුභාවයත් ථුල්ලච්චය වස්තුභාවයත් හැර සිටුනේය. එබඳු සිරුරෙහි යම්කිසි තැනක උපක්‍රම කරන්නහුට දුක්කටයම වේ. තිරිසන් ගිය ඇත්, අස්, ගොන්, කොටලු, ඔටු, මීගොන් ආදීන්ගේ නාසයෙහි උපක්‍රම කරන්නහුට ථුල්ලච්චය වේ. රහසඟෙහි උපක්‍රම කරන්නහුටද ථුල්ලච්චයම වේ. සියලු තිරිසන් ගියවුන්ගේ ඇස්, කන්, වණයන්හි දුක්කටය වේ. සෙසුසිරුරෙහිද දුක්කටයමය. මළවුන්ගේ තෙත්සිරුරෙහි පාරාජික ක්‍ෂෙත්‍රයෙහි පාරාජිකය වේ. ථුල්ලච්චය ක්‍ෂෙත්‍රයෙහි ථුල්ලච්චය වේ. දුක්කටක්‍ෂෙත්‍රයෙහි දුක්කටය වේ.
කුණුවූ කුණපයෙහි වනාහි පෙර කියුනයින්ම සියලු තන්හි දුක්කටය වේ. කායසංසර්‍ග රාගයෙන් හෝ මෛථුන රාගයෙන් ජීවමාන පුරුෂයෙකුගේ වස්තිකොෂයෙහි ඇතුල් නොකරමින් නිමිත්තෙන් නිමිත්ත පහසාද ගටාද දුක්කටය වේ. මෛථුන රාගයෙන් ස්ත්‍රියකගේ නිමිත්ත තුළට ඇතුල් නොකරමින් නිමිත්තෙන් නිමිත්ත පහසද ගටාද ථුල්ලච්චය වේ. මහා අර්‍ත්‍ථ කථාවෙහි වනාහි මෛථුන රාගයෙන් ස්ත්‍රීනිමිත්ත මුවෙන් පහසාද ථුල්ලච්චය වේ යයි කියන ලදී. චම්මක්‍ඛන්‍ධකයෙහි **‘ඡබ්බග්ගියභික්‍ඛූ අචිරවතියා නදියා ගාවීනං තරන්තීනං විසාණෙසුපි ගණ්භන්ති, කණ්ණෙසුපි ගණ්භන්ති, ගීවායපි ගණ්භන්ති, ඡෙප්පායති ගණ්භන්ති, පිට්ඨිම්පි අභිරුභන්ති, රත්තචිත්තාපි අඞ්ගජාතං ඡුපන්ති’{1}** යන මේ අර්‍ත්‍ථොත්පත්තියෙහි විශේෂයක් නොතබා ‘**න ච භික්‍‍‍‍ඛවෙ රත්තචිත්තෙන අඞ්ගජාතං ඡුපිතබ්බං යො ඡුපෙය්‍ය ආපත්ති ථුල්ලච්චයස්ස**’යි වදාරණ ලද්දේය. ඒ සියල්ලද සසඳා යම්සේ විරුද්ධ නොවේද, එසේ ගතයුතුය. කෙසේ විරුද්ධ නොවේදයත්: මහාඅර්‍ත්‍ථ කථාවෙහි වනාහි මෛථුන රාගය කරනකොට මුවෙන් පහසායයි යමක් කියනලද්දේද, එහි වනාහි නිමිත්තමුඛය, මුඛයයි අදහස් කරන ලද්දේය. මෛථුන රාගයෙනැයි කියූ බැවින්ද, එහි මේ අදහසමැයි දතයුතුය. ප්‍රකෘති මුඛයෙන් ස්ත්‍රීනිමිත්තෙහි මෛථුනය පිළිබඳ උපක්‍රමයක් නොවේමය. ඛන්‍ධකයෙහිද යම් භික්‍ෂු කෙනෙක් දෙනුන්පිට නගින්නාහු මෛථුන රාගය කරනකොට අඞ්ගජාතයෙන් අඞ්ගජාතය ස්පර්‍ශකළාහුද, ඔවුන් සඳහා ථුල්ලච්චය වදාරණ ලදයි දතයුතුය.
අන්යුරකින් හෙවත් ප්‍රකෘතිමුඛයෙන් පවසන්නහුට අං ආදිය අල්ලා ගැනීමෙහි මෙන් දුක්කටය වන්නේය. කිසිකෙනෙක් වනාහි ඛන්‍ධකයෙහිදු තොල්, දිව් ආදීවූ මුඛාවයවයකින්ම ස්පර්‍ශ කිරීම සඳහා ව්‍යතික්‍රමසඞ්ඛ්‍යාතකර්‍මය තමා දළ බැවින් ථුල්ලච්චය වදාරණ ලදය. අර්‍ත්‍ථ කථාවෙහිද ඒ අද්ධ්‍යාචාරය සඳහා කියනලද්දම ගෙන මෛථුන රාගය කරනකොට මුවෙන් පහසානම් ථුල්ලච්චය වේ යයි කියනලදැයි කියත්. එහෙයින් මැනවින් සලකාබලා දෙවැදෑරුම් විනිශ්චයන් අතුරෙහි යම් විනිශ්චයක් යුක්තිතරද ඒ ගතයුතුය. විනය දත්තාහු වනාහි පළමු විනිශ්චය පසසත්. කායසංසර්‍ගරාගය කරනකොට වනාහි ප්‍රකෘතිමුඛයෙන් හෝ නිමිත්ත මුඛයෙන් හෝ ස්ත්‍රීනිමිත්ත ස්පර්‍ශකරන්නා හට සඞ්ඝාදිසෙසය වේ. තිරිසන් ගිය ස්ත්‍රියගේ මුත්‍රමාර්‍ගය නිමිත්ත මුඛයෙන් ස්පර්‍ශකරන්නා හට කියූනයින්ම ථුල්ලච්චය වේ. තමන්ගේ නිමිත්ත මුඛයෙන් කායසංසර්‍ගරාගය කරනකොට ගෙන ස්පර්‍ශ කරන්නාහට දුක්කටය වේ.
මෙසේ භාග්‍යවතුන් වහන්සේ ආරබ්ධවිදර්‍ශක භික්‍ෂුවගේ රැකීම පිණිස දෙසියසැත්තෑවක් චතුෂ්ක ගෙනහැර දක්වා දැන් අනාගතයෙහි යම් පාපභික්‍ෂූහු පිළිසම් ආදි යමකින් වසන ලද්දාවූ මේ කායෙන්‍ද්‍රියයෙන් යුත් කිසි නිමිත්තක් කායෙන්‍ද්‍රියයෙන් යුත් නිමිත්තෙන් නොපහසාද, මෙහි කවර දොෂයක්දැයි සිතා දැන ලෙශයක් නගා පිහිටුවන්නාහුද, ඔවුන්ට මාගේ ශාසනයෙහි ප්‍රතිෂ්ඨාවක්නම් නොවන්නීයයි දැකවදාරා ඒ දෙසියසැත්තෑවක් චතුෂ්කයන් අතුරෙහි එක්එක් චතුෂ්කය චතුර්විධ සන්‍ථතාදිභෙදයෙන් බිඳ දක්වනසේක් **‘භික්‍‍‍‍‍ඛුපච්චත්‍ථිකා මනුස්සිත්‍ථි, භික්‍‍‍‍‍ඛුස්ස සන්තිකෙ ආනෙත්‍වා වච්චමග්ගෙන පස්සාවමග්ගෙන - මුඛමග්ගෙන අඞ්ගජාතං අභිනිසීදෙන්ති සන්‍ථතාය අසන්‍ථතස්ස’** යනාදිය වදාළ සේක.
එහි **‘සන්‍ථතාය අසන්‍ථතස්ස’** යනාදී තන්හි පිළිසම් ආදියකින් වසනලද ස්ත්‍රියකගේ වසමග හා පසමග හා මුවමග හා පිළිසම් ආදි යමකින් නොවසනලද මහණහුගේ අඞ්ගජාතය යොදත්යි මේ නයින් යෝජනාව දතයුතුය. එහි සන්‍ථතා නම්: යම්කිසි ස්ත්‍රියකගේ වසමග පසමග-මුවමග යන තුන්මග අතුරෙහි යම්කිසි මගක් ඇතුළට ප්‍රවෙශ නොකොට පිටත වෙළා හෝ පිළිසම් ආදියක් ඇතුළත ප්‍රවේශකොට හෝ යම්කිසි පිළිකඩකින් හෝ කොළපතකින් හෝ වැහැරි පටකින් හෝ සමකින් හෝ කළුතුඹ, සුදුකුඩ ආදීවූ යම්කිසි පටකින් හෝ වසන ලදද එසේ වැසූ මං ඇත්තී සන්‍ථතාය. සන්‍ථතනම්: යම්කිසි මහණක්හුගේ අඞ්ගජාතය ඒ වස්ත්‍රාදීන් අතුරෙහි යම්කිසිවකින් වසන ලද්දේද ඒ ය. එහි නොනට කායප්‍රසාදය ඇති නිමිත්තකින් හෝ නැසුනු කායප්‍රසාදය ඇති නිමිත්ත ගටනු ලබාවා හෝ නැසුනු කායප්‍රසාදය ඇති නිමිත්තකින් නොනැසුනු කායප්‍රසාදය ඇති නිමිත්ත ගටනු ලැබේවා හෝ නැසුනු කායප්‍රසාදය ඇති නිමිත්තකින් නැසුන කායප්‍රසාදය ඇති නිමිත්ත ගටනුලැබේවා හෝ නොනැසුනු කායප්‍රසාදය ඇති නිමිත්තකින් නොනැසුනු කායප්‍රසාදය ඇති නිමිත්ත ගටනු ලැබේවා හෝ ඉදින් යම් පමණ තලැටක් පමණකුදු ඇතුල්වූකල්හි පාරාජිකයවේයයි වදාරණ ලද්දේද එහෙයින් එපමණකුදු ස්ත්‍රියකගේ තුන්මගින් එක්මගෙක ඇතුල්වේද, සියලුතන්හි එය ඉවසන්නහුට පාරාජිකක්‍ෂෙත්‍රයෙහි පාරාජිකය වේ. ථුල්ලච්චය ක්‍ෂෙත්‍රයෙහි ථුල්ලච්චය වේ. දුක්කටක්‍ෂේත්‍රයෙහි දුක්කටයම වේ. ඉදින් ස්ත්‍රී නිමිත්තෙහි ඇතුළට සමතලව හෝ මතුව සිටින සේ එයට සුදුසු කණුවක් ඇතුල්කොට යමකින් වැසූකණුව තමන්ගේ නිමිත්තෙන් ගටන්නහුට දුක්කටය වේ. ඉදින් පුරුෂ නිමිත්ත ඇතුළෙහි කණුවක් යවා යමකින් වැසූ ඒ කණුව ඇතුල් කරන්නහුට දුක්කටය වේ. ස්ත්‍රී - පුරුෂ නිමිති දෙක්හි කණු ඇතුල්කොට යමකින් වැසූ කණුව කණුවෙන් ගටන්නහුට දුක්කටය වේ. ඉදින් ස්ත්‍රී නිමිත්තෙහි හුණබට පුරුක් ආදීන්ගෙන් කිසිවක් ඇතුල් කරන ලද්දේ ද එහි යට කොටසද පහසමින් තලැටක් පමණ ප්‍රවෙශකෙරේනම්, පාරාජිකය වේ. මතුකොටසද දෙපසින් එක්පසක්ද පහසමින් ප්‍රවෙශකෙරේද, පාරාජිකය වේ. සතරපසම නොපහසමින් ඇතුල්කොට ඒ පුරුකෙහි ඇතුල්තලය නමුදු පහසානම් පාරාජිකය වේ. ඉදින්වනාහි සතරපසෙහි හෝ ඇතුල්තලයන්හි හෝ නොගටමින් නොපහසින් අහස්ගතමකොට ඇතුල්කොට පිටතට ඇදගනීද දුක්කටය වේ. ස්ත්‍රීනිමිත්තෙහි ඇතුළට යැවූ කණුවෙහි පිටත පහසානම් දුක්කටයම වේ. ස්ත්‍රීනිමිත්තෙහි යම්සේ කියනලදද, වසමග ඈ සියලු තන්හි ලක්‍ෂණයද එසේ දතයුතුය.
මෙසේ සන්‍ථත චතුෂ්කභෙදය දක්වා දැන් යම්හෙයකින් හුදෙක් මහණහු වෙතටම මනුෂ්‍යස්ත්‍රී ආදීහු ගෙන නොඑන්නාහුද, තවද ස්ත්‍රීන් වෙතට මහණහුද ගෙනඑන්නාහ. එහෙයින් ඒ භෙදය දක්වනසේක් **‘භික්‍ඛුපච්චත්‍ථිකා භික්‍‍‍‍‍ඛුං මනුස්සිත්‍ථියා සන්තිකෙ’** යනාදි නයින් ඒ සියලු චතුෂ්ක නැවතත් ගෙනහැර දැක්වූ සේක. ඔවුන් කෙරෙහි වූ විනිශ්චය කියූනයින්ම දතයුතුය.
යම්හෙයකින් වනාහි භික්‍ෂුප්‍රත්‍යනීකයෝම මෙසේ නොකරත්ද රාජප්‍රත්‍යනීකාදීහුත් මෙසේ කරත්ද, එහෙයින් ඒ භෙදය දක්වනසේක් **‘රාජපච්චත්‍ථිකා’** යනාදිය වදාළ සේක. එහි රජහුම පසමිතුරුවූවාහු **රාජපච්චත්‍ථික**යහ. ඒ රජහු තුමූම ගෙනඑන්නාහුද, අන්හුලවා ගෙන්වන්නාහුද ගෙනඑත්මැයයි දතයුතුය. සොරහුම පසමිතුරු වූවාහු **චොරපච්චත්‍ථික**යහ. ධූර්‍තයෝ නම් මෙවුන්දම් ඇසුරු කළ කෙළිසෙල්ලම්හි යෙදීගත් නුවර වසන කෛරාටික පුරුෂයෝය. ස්ත්‍රී ධූර්‍ත - සුරාධූර්‍තාදීහු හෝවෙත්. ධූර්‍තයෝම පසමිතුරුවූවාහු **ධුත්තච්චත්‍ථික**යහ. ගන්‍ධ යි හෘදය කියනු ලැබේ. ඒ හෘදය උපුටත්නුයි උප්පලගන්‍ධයහ. උප්පලගන්‍ධයෝම පසමිතුරුවූවාහු **උප්පලගන්‍ධපච්චත්‍ථික**යහ. මොවුහු වනාහි සීසෑම්, වෙළඳාම් ආදියෙන් ජීවත්වන්නාහු නොවෙත්. මංපැහැරීම් ගම්පැහැරීම් ආදිය කොට අඹුදරුවන් පෝෂණය කරත්. තමන්ගේ කර්‍මසිද්ධිය පතන ඔවුහු දෙවියන් යැද ඔවුනට බිලියම් පිණිස මිනිසුන්ගේ හදමස් උපුටා ගනිත්. ඒ පිණිස ඔවුනට හැමදා මිනිස්සු ලබනු නොහැක්කාහුය. වනයෙහි වසන භික්‍ෂූහු සුලභ වෙත්. එහෙයින් ඔවුහු ‘සිල්වත් මහණුන් අල්ලාගෙන සිල්වතෙකු මැරීම බරපතල පාපයකැ’යි සිතන්නාහු ඒ මහණහුගේ ශීලවිනාශය පිණිස මනුෂ්‍යස්ත්‍රී ආදීන් අල්ලාගෙන එත්. මහණහු හෝ ස්ත්‍රීන් වෙත පමුණුවත්. එහි මේ විශේෂය වේ. සෙස්ස කියූනයින්ම දතයුතුය. භික්‍ෂුප්‍රත්‍යනීකවාරයෙහි කියූපරිදිම මේ සිවුවාරයන්හිද චතුෂ්කයෝ දතයුත්තාහ. පෙළෙහි වනාහි සැකෙවින් කියන ලදහ.
දැන් **‘මනුස්සිත්‍ථියා තයො මග්ගෙ මෙථුනං ධම්මං පතිසෙවන්තස්ස’** යනාදී වූ යමක් වදාරන ලද්දේද, එහි නොමුළාබව පිණිස **‘මග්ගෙන මග්ගං’** යනාදිය වදාළ සේක. එහි ‘**මග්ගෙන මග්ගං’** ස්ත්‍රියගේ තුන්මග අතුරෙහි එක්තරා මගකින් තමාගේ අඞ්ගජාතය ප්‍රවෙශ කරයි. තවද මලමග පසමග යන දෙමග භගන්‍දරාදි රෝගයකින් බිඳීගියකල්හි ඒ දෙමගඅතුරෙහි පසමගින් වසමගට, වසමගින් හෝ පසමගට ප්‍රවෙශ කරයි. **‘මග්ගෙන අමග්ගං’** පසමග ඈ මගකින් ප්‍රවෙශකොට එයට සමීප වූ වණයෙන් බැහැරට ඇදගනියි. **‘අමග්ගෙන මග්ගං’** මගට ලංව සිටි වණයෙන් ප්‍රවෙශකොට, මගින් බැහැරට ඇදගනියි. **‘අමග්ගෙන අමග්ගං**’ දෙමග බිඳීගිය කල්හි එක් වණයකින් ප්‍රවෙශකොට දෙවන වණයෙන් බැහැරට ඇදගනියි. මේ සූත්‍රයට අනුලොම් වසයෙන් සියලු තන්හි ව්‍රණසඞ්ක්‍ෂෙපයෙහි ථුල්ලච්චය වේයයි දතයුතුය.
දැන් ඉදිරියෙහි ‘**ආනාපත්ති අජානන්තස්ස අසාදියන්තස්ස**’යි යමක් වදාරණ සේක්ද, එහි නොමුළාබව පිණිස **‘භික්‍‍‍‍‍ඛු සුත්තභික්‍‍‍‍‍ඛුම්හි’** යනාදිය වදාළ සේක. මේ එහි අදහසය: යම් මහණෙක් නින්දෙන් නැගීසිටියේ එය ඉවසාද, හෙතෙමේ ‘මා නිදිගත්කල්හි මෙතෙමේ විපිළිපන්නේය. මම නොදනිමි’යි ඇවැතින් නොමිදෙන්නේය. **‘උභො නාසෙතබ්බා’ **යන මෙහි දෙදෙනම ලිඞ්ගනාශනයෙන් නැසිය යුතුය. එහි දූෂකයාගේ ප්‍රතිඥාකරණයක් හෙවත් ඔහු විචාරා ප්‍රතිඥා ගෙන නැසීමක් නැත්තේය. දූෂිතදැයි අසා දූෂිත මහණහු විචාරා ප්‍රතිඥා ගෙන ලිඞ්ගනාශනයෙන් නැසිය යුතුය. ඉදින් නොඉවසානම් නොනැසිය යුතුය. හෙරණහුගේ වාරයෙහිද මේ ක්‍රමය වේ.
මෙසේ ඒ ඒ තන්හි ඒ ඒ ආපත්තියද අනාපත්තියද දක්වා දැන් අනාපත්තියම දක්වනසේක් **‘අනාපත්ති අජානන්තස්ස’** යනාදිය වදාළ සේක. එහි අජානන්ත නම් යමෙක් මහා නින්දට පැමිණියේ **විශාලාමහා **වනයෙහි දිවා විහරණයට ගිය මහණහු මෙන් පරහු විසින් කළ උපක්‍රමය නොදනීද, හෙතෙමේය. මෙබන්දහුට ඇවැත් නොවේ. ‘**නාහං භගවා ජානාමීති අනාපත්ති භික්‍‍‍‍‍ඛු අජානන්තස්ස**’යි මෙද වදාරණ ලද්දේය. **අසාදියන්ත** නම් යම් මහණක් දැනද නොඉවසානම් ඒ මහණතෙමේය. එහිම වහා නැගීසිටි මහණහු මෙනි. **‘නාහං භගවා සාදියින්ති අනාපත්ති භික්‍ඛු අසාදියන්තස්ස’**යි මෙද වදාරණ ලද්දේය.
**උන්මත්තක** නම් පිත්තොන්මත්තක තෙමේය. බද්ධපිත්ත - අබද්ධපිත්තයි පිත දෙවැදැරුම්ය. එහි අබද්ධපිත්තය රුධිරයෙන් මුළු සිරුර පැතිර සිටියේය. ඒ අබද්ධපිත්තය කිපීගිය කල්හි සත්ත්‍වයන්ට කැසීම්, සිරුර වෙවුලීම් ආදි රෝග වේ. ඒ කැසීම් සිරුර වෙවුලීම් ආදිහු බෙහෙත් කිරීමෙන් සන්සිඳීයෙත්. බද්ධපිත්තය වනාහි පිත්තකොෂයෙහි පිහිටියේය. ඒ බද්ධපිත්තය කිපීගිය කල්හි සත්ත්‍වයෝ උමතුවෙත්. පෙරළීගිය සන්ඇත්තාහු විළිබිය හැරපියා නොසරුප් හැසුරුම්හි හැසිරෙන්නාහ. ලහුක - ගරුක ශික්‍ෂාපද මඩින්නාහුද නොදනිත්. ඔවුහු බෙහෙත් කිරීමෙනුදු පිළියම් නොකොට හැකියෝවෙත්. මෙබඳු උමතු මහණහුට ඇවැත් නොවේ.
**ඛිත්තචිත්ත** නම් හළසිත් ඇත්තේය. යක්‍ෂොන්මත්තක යි කියනු ලැබේ. යක්‍ෂයෝ වනාහි බිහිසුණු අරමුණු දක්වා මුවෙන් අත ඇතුල්කොට හෘදයරූපය හෝ මඩිමින් සත්ත්‍වයන් විසුරුණු සිත්ඇත්තවුන්, පෙරළුනු සන්ඇත්තවුන් කෙරෙත්. මෙබඳුවූ විසිරීගිය සිත්ඇති මහණහුට ඇවැත් නොවේ ඒ දෙදෙනාගේ මේ විශෙෂය වේ. පිත්තොන්මත්තකතෙමේ නිතැතින්ම උමතුව සිටුනේය. පියවිසන් නොලබන්නේය. යක්‍ෂොන්මත්තක තෙමේ අතරතුර පියවිසන් ලබන්නේය. මෙහි වනාහි පිත්තොන්මත්තක හෝ වේවා යක්‍ෂොන්මත්තක හෝ වේවා යමෙක් මුළුමනින් මුළා සිහි ඇත්තේ කිසිත් නොදනීද, ගිනිද, රන්ද, අශුචිද, සඳුන්ද එක් සමානකොට සලකා මඩිමින් හැසිරේද, මෙබඳු මහණහුට ඇවැත් නොවේ. අතරතුර සන් ලැබ දැන කරන්නහු ඇවැත්මය.
**වෙදනට්ට** නම් යම් මහණෙක් ඉතා දැඩි දුඃඛවෙදනාවෙන් ආතුරවූයේ කිසිත් නොදනීද, මෙබදු මහණහුට ඇවැත් නොවේ.
**ආදිකම්මික** නම්, යම් මහණෙක් ඒ ඒ කර්‍මයෙහි ආදිවූයේද මුල්වූයේද හෙතෙමේය. මෙහිවනාහි **සුදින්න** ස්ථවිරතෙමේ ආදිකර්‍මක වූයේය. ඔහුට ඇවැත් නොවේ. සෙසු මර්‍කටී ශ්‍රමණ වජ්ජිපුත්‍රකාදීන්ට ඇවැත්වේමය.
මේ ශික්‍ෂාපදයෙහි දක්‍ෂභාවය පිණිස මේ ප්‍රකීර්‍ණකය දතයුතුය:
උත්පත්ති කාරණයද කියාද නැවත සංඥාවද සචිත්තකයද ලොකවද්‍යයද කර්‍මයද වෙදනාව හා කුශලයද යන මේය.
එහි **‘සමුට්ඨානං’** යනු සියලු ශික්‍ෂාපදයන්ගේ සඞ්ග්‍රහ වශයෙන් සවැදෑරුම් වූ ශික්‍ෂාපද සමුත්‍ථානයයි. ඒ සමුත්‍ථාන පරිවාරයෙහි පහළවන්නේය. සඞ්ක්‍ෂෙප වශයෙන් වනාහි ශික්‍ෂාපදයක් ෂට්සමුත්‍ථානයක් ඇත්තේය. චතුස්සමුත්‍ථාන ශික්‍ෂාපදයක් ඇත්තේය. ත්‍රිසමුත්‍ථාන ශික්‍ෂාපදයක් ඇත්තේය. කඨින සමුත්‍ථාන ශික්‍ෂාපදයක් ඇත්තේය. එළකලොමසමුත්‍ථාන ශික්‍ෂාපදයක් ඇත්තේය. ධුරනික්‍ෂෙපාදිසමුත්‍ථාන ශික්‍ෂාපදයක් ඇත්තේය.
සමුට්ඨාන වසයෙන් තෙළෙස්වැදෑරුම් වූ ශික්‍ෂාපද අතුරෙහි කිසි ශික්‍ෂාපදයක් ආපත්තිව්‍යතික්‍රම කරන්නහුගේ කිරීමෙන් උපදී. කිසි ශික්‍ෂාපදයක් ඉටීම් ආදිය නොකරන්නහුගේ නොකිරීමෙන් උපදී. කිසි ශික්‍ෂාපදයක් කිරීමෙන් හා නොකිරීමෙන් උපදී. කිසි ශික්‍ෂාපදයක් කිසිකලෙක කිරීමෙන් හා කිසිකලෙක නොකිරීමෙන් උපදී. කිසි ශික්‍ෂාපදයක් කිසිකලක කිරීමෙන් කිසිකලක කිරීමෙන් හා නොකිරීමෙන් උපදී.
ඒ ක්‍රියා අක්‍රියා වශයෙන් පස්වැදෑරුම් වූ ශික්‍ෂාපද අතුරෙහි ව්‍යතික්‍රම සංඥාවගේ අභාවයෙන් ඇවැතින් මිදීම ඇති සචිත්තකසමුට්ඨාන වූ සඤ්ඤාවිමොක්‍ඛ නම් ශික්‍ෂාපදයක් ඇත්තේය. ව්‍යතික්‍රමසංඥාවගේ අභාවයෙන් ඇවැතින් මිදීම නැති අචිත්තකසමුට්ඨාන වූ නොසඤ්ඤාවිමොක්‍ඛ නම්වූ ශික්‍ෂාපදයක් ඇත්තේය. එහි යම් ශික්‍ෂාපදයක් ආපත්තියට කරුණු වූ සංඥාව හා යෙදිගත් චිත්තාඞ්ගය ලබාමද ඒ ශික්‍ෂාපදය සඤ්ඤාවිමොක්‍ඛ නම්වේ. අන්‍ය වූ ප්‍රඥප්තිවද්‍ය ශික්‍ෂාපදය නොසඤ්ඤාවිමොක්‍ඛ නම්වේ.
නැවත ප්‍රඥප්තිවිජානනචිත්තය හාද වස්තුව්‍යතික්‍රමචිත්තය හාද යම් ඇවැතකට පැමිණේද ඒ සචිත්තකය. ප්‍රඥප්තිවිජානනචිත්තයෙන් හා වස්තුව්‍යතික්‍රමචිත්තයෙන් තොරව යම් ඇවතකට පැමිණේද ඒ අචිත්තකය. සචිත්තකසමූට්ඨානයෙන් යම් ඇවැතකට පැමිණේනම් ඒ සචිත්තකය. කිසිකලෙක අචිත්තක වූත් කිසිකලෙක සචිත්තකවූත් සමුට්ඨානයෙන් ඇවැතකට පැමිණේ නම් ඒ අචිත්තකය. ඒ සියලු ශික්‍ෂාපද ලොකවද්‍ය ප්‍රඥප්තිවද්‍යයි දෙවදෑරුම් වේ. ඒ ශික්‍ෂාපදයන්ගේ ලක්‍ෂණ මෛථුන ශික්‍ෂාපදයෙහි අනුප්‍රඥප්ති කථාවෙහි කියන ලද්දේමය.
කර්‍මකුශල වෙදනා වශයෙන්ද මෙහි කායද්වාරයෙන් පැමිණිය යුතුවූ ශික්‍ෂාපදයක් ඇත්තේය. වාග්ද්වාරයෙන් පැමිණිය යුතුවූ ශික්‍ෂාපදයක් ඇත්තේය. එහි යම් ශික්‍ෂාපදයක් කායද්වාරයෙන් පැමිණිය යුතුද ඒ ශික්‍ෂාපදය කායකර්‍ම නමි. යම් ශික්‍ෂාපදයක් වාග්ද්වාරයෙන් පැමිණිය යුතුද ඒ ශික්‍ෂාපදය වාක්කර්‍ම නමැයි දතයුතුය. කුසල් සිතින් පැමිණියයුතු වූ ශික්‍ෂාපදයක් ඇත්තේය. අකුසල් සිතින් පැමිණිය යුතු වූ ශික්‍ෂාපදයක් ඇත්තේය. අව්‍යාකෘත චිත්තයෙන් පැමිණිය යුතු වූ ශික්‍ෂාපදයෙක් ඇත්තේය. අෂ්ටකාමාවචර කුශලචිත්ත, ද්වාදශඅකුශලචිත්ත, හසිතොත්පාද, ව්‍යවස්ථාපනචිත්ත හා අෂ්ටමහාක්‍රියා චිත්ත, කුශලක්‍රියා විසින් අභිඥාචිත්ත යන මේ දෙතිස්චිත්ත ආපත්තිසමුට්ඨාපක චිත්තය. ඔවුනතුරෙහි යම් ඇවැතකට කුසල් සිතින් පැමිණේද ඒ කුශලය. යම් ඇවැතකට අන්‍යවූ අකුශල අව්‍යාකෘත චිත්තයෙන් පැමිණේද ඒ අන්‍ය වූ අකුශල අව්‍යාකෘතය. සුඛ, දුඃඛ, උපෙක්‍ඛා යන වෙදනා තුනෙන් පැමිණිය යුතු වූ ශික්‍ෂාපදයක් ඇත්තේය. සුඛ, දුඃඛ යන දෙවැදැරුම් වූ වේදනාවෙන් පැමිණිය යුතුවූ ශික්‍ෂාපදයක් ඇත්තේය. දුඃඛවෙදනාවෙන් පැමිණියයුතු වූ ශික්‍ෂාපදයක් ඇත්තේය. එහි යම් ශික්‍ෂාපදයකට පැමිණෙනුයේ මෙ කියූ ත්‍රිවිධවෙදනා අතුරෙහි එක්තරා වෙදනාවකින් යුක්තව පැමිණේද, ඒ ශික්‍ෂාපදය ත්‍රිවෙදනනම. යම් ශික්‍ෂාපදයකට පැමිණෙනුයේ සුඛසමඞ්ගීව හෝ උපෙක්‍ෂා සමඞ්ගීව හෝ පැමිණේද, ඒ ශික්‍ෂාපදය ද්විවෙදනනම. යම් ශික්‍ෂාපදයකට පැමිණෙනුයේ දුඃඛවෙදනා සමඞ්ගීවම පැමිණේද, ඒ ශික්‍ෂාපදය එකවෙදනනමැයි දතයුතුය. මෙසේ:-
**‘සමුට්ඨානඤ්ච -පෙ- වෙදනාය ච**’යි
ආ මේ මිශ්‍රකනය දැන ඒ සමුට්ඨානයන් අතුරෙහි මේ ශික්‍ෂාපදය සමුට්ඨාන විසින් එකසමුට්ඨාන වේ. අඞ්ග විසින් දුකසමුට්ඨාන වේ. කාය - චිත්ත දෙකින් උපදී. ක්‍රියසමුට්ඨානද වේ. කරන්නේම මේ ප්‍රථමපාරාජිකාපත්තියට පැමිණේ. බොහෝසෙයින් වන සැටියෙන් මේ කියන ලද්දේය. පරොපක්‍රමය ඇති කල්හි එය ඉවසන මහණහුට අක්‍රියසමුටඨානයෙන් වන හෙයිනි. මෛථුන ප්‍රතිසංයුක්ත කාමසංඥාවගේ අභාවයෙන් මිදෙන බැවින් සංඥා විමොක්‍ෂා නම. ‘නොදන්නහුට නොඉවසන්නහුට අනාපත්තිමැ’යි වදාරණ ලද්දේය. මෛථුන චිත්තයෙන්ම එයට පැමිණේ. සිතින් වෙන්ව නොපැමිණේයයි සචිත්තකනම. රාග වසයෙන්ම පැමිණියයුතු බැවින් ලොකවද්‍යය. කායද්වාරයෙන්ම හටගන්නා බැවින් කායකර්‍මය. මෙහිදී සිත වනාහි අඞ්ගමාත්‍රයක්ම වේ. ඒ චිත්තයෙහි වසයෙන් කර්‍මභාවය නොලැබේ. විඥප්තිජනක වශයෙන් කායද්වාරයෙහි පැවැති බැවින් ඒ චිත්තයාගේ වසයෙන් මේ ශික්‍ෂාපදයට කර්‍මභාවය නොලැබේ යනු අර්‍ත්‍ථයි. ලොභචිත්තයෙන් පැමිණයයුතු බැවින් අකුශල චිත්තයි. සුඛසමඞ්ගීව හෝ උපෙක්‍ෂාසමඞ්ගීව හෝ එයට පැමිණේනුයි ද්විවෙදනායි දතයුතුය. මේ සියල්ලම ආපත්තියෙහි යෙදෙන්නේය. ශික්‍ෂාපදශීර්‍ෂයෙන් වනාහි සියලු අර්‍ත්‍ථකථාවන්හි දෙශනා තොමෝ නැගුනීය. එහෙයින් මෙසේ කියන ලදය.
**‘මක්කටී වජ්ජිපුත්තා ච -පෙ- බුඩ්ඪපබ්බජිතො මිගො’** යනු මේ කිම? විනීතවස්තූන් පිළිබඳ මේ ගාථා වනාහි භාග්‍යවතුන් වහන්සේ විසින්, තමන්වහන්සේ විසින් **‘ආපත්තිං ත්‍වං භික්‍‍‍‍‍ඛු ආපන්නො පාරාජිකං, අනාපත්ති භික්‍‍‍‍‍ඛු පාරාජිකස්ස’** යනාදි වසයෙන් විනිශ්චය කරණලද ඒ ඒ වස්තූන්ගේ උද්දාන ගාථා නම්ය. සඞ්ග්‍රහ ගාථාය. ඒ වස්තූහු විනයධරයෝ සුවසේ උගන්නාහයි ධර්‍ම සඞ්ග්‍රාහක මහාස්ථවිරයන් වහන්සේ විසින් තබන ලදහ. නිදානවස්තුප්‍රකාශක වූ විනීතවස්තුගාථා භාග්‍යවතුන් වහන්සේ ධරමාන කාලයෙහිම උපාලි මහාස්ථවිරයන් වහන්සේ විසින් ‘මේ ලක්ෂණය කරුණුකොට මත්තෙහි විනයධරයෝ විනය විනිශ්චය කරන්නාහ’යි තබන ලදහ. එහෙයින් මෙහි කියූලක්‍ෂණ මැනවින් සලකා මැනැවින් උගෙන ප්‍රථම ශික්‍ෂාපදය විනිශ්චය කටයුතුය. ද්විතීය පාරාජිකාදීන්ගේද විනීතවස්තූන්හි කියූ ලක්‍ෂණයෙන් ද්විතීයාදී විනීත වස්තූහු විනිශ්චය කළයුත්තාහ. විනීතවස්තූහු වනාහි චිත්‍රකාරාදි ශිල්පීන්ගේ ආදර්‍ශරූප මෙන් විනයධරයන්ට ආදර්‍ශරූප වෙත්.
එහි ප්‍රථම මර්‍කටී - වජ්ජිපුත්‍රක වස්තුදෙක අනුප්‍රඥප්තියෙහිම කියනලද අර්‍ත්‍ථ ඇත්තේය. තෘතීය වස්තුවෙහි **‘ගිහිලිඞ්ගෙන’** ගිහිවෙසින් හැඳි සුදුවත් ඇත්තේ වේ. චතුර්‍ත්‍ථ වස්තුවෙහි කියයුතු කිසිවක් නැත්තේය. එයින් මතුවෙහි එන වස්තු සතෙහි **‘කුසචීරං’** කුසතණ ගොතා කළවැහැරිය. **වාකචීර** නම් තවුසන්ගේ හැඳීමට පෙරවීමට ගන්නා රුක්පතුරු ගොතා කළවැහැරිය. **ඵලකවීර** නම් පුවරු සටහන් ඇතිව පුවරු එක්කොට බැඳ මසා කළවැහැරීය. **‘කෙසකම්බලො’** මිනිස් කෙසින් හූ සකස්කොට වියා එයින් කළවැහැරිය. **‘වාලකම්බලො’** සෙමරවලින් වියා කරනලද වැහැරිය. **‘උලූකපක්‍ඛං’** බකමුහුණන්ගේ පියාපතින්කළ නිවාසනය. **‘අජිනක්‍ඛිපං’** ලොම් සහිත වූ ඛුර සහිත වූ අජිනමුවසමය. දොළොස්වන වස්තුවෙහි **‘සාරත්තො’** කායසංසර්‍ගරාගයෙන් තදින් ඇලීගියේය. භාග්‍යවතුන් වහන්සේ ඒ රාගය දැන ‘**ආපත්ති සඞ්ඝාදිසෙසස්ස’** යනු වදාළ සේක.
තෙළෙස්වන වස්තුවෙහි **‘උප්පලවණ්ණා’** ඒ ස්ථවිරාතොමෝ සැවැත් නුවර සිටුදුවක. කල්ප ලක්‍ෂයක් මුළුල්ලෙහි කළ අභිනීහාරසම්පත්තියෙන් යුක්තවූය. ඇයගේ සිරුරුසිවිය ප්‍රකෘතියෙන්ම ඉතා දැකුම්කලුය. නිලුපුල් පැහැ ඇත්තීය. ඇතුළත කෙලෙස්තැවුලි නොවූ බැවින් ඉතා තදින් බැබලුනීය. ඕතොමෝ ඒ වර්‍ණසෞන්‍දර්‍ය්‍ය හෙතුකොටම **‘උත්පලවර්‍ණණා’** යන නම ලැබූය. ‘**පටිබද්ධචිත්තො**’ ගිහිකල පටන් ඇලුනු සිත් ඇත්තේය. හෙතෙමේ වනාහි ස්ථවිරාවන්ගේ නෑ දරුවෙක් වේ. **‘අථ ඛො’** යනු අනන්තරාර්‍ත්‍ථයෙහි නිපාතයකි. ඇඳෙහි වැතිර ගැනීමට අනතුරුවමැයි කියන ලද්දේය. දහවල බැහැරින් අවුත් දොර වසාගෙන හුන්නවුන්ට පළමුකොට ඇස් ඇඳිරිය වේ. හෙතෙමේ මැයගේ ඒ ඇස් ඇඳිරිය නොනැසේද එකෙණෙහිම මෙසේ කෙළේය යන අර්‍ත්‍ථයි**. ‘දූසෙසි’** බලාත්කාරයෙන් අල්ලාගෙන නැසුයේය. ස්ථවිරාතොමෝ වනාහි වරද රහිතය. තමන්ගේ ශ්‍රමණසංඥාව එළවා නොඉවසන්නී අසද්ධර්‍මාද්ධ්‍යාසයෙන් පහස්නා ලද්දී ගිනි කඳක් ගල්ටැඹක් කිහිරිහර කණුවක් මෙන් හුන්නීය. හෙතෙමේද තමන්ගේ මනදොළ පුරවා ගෙන ගියේය. ස්ථවිරාවන්ගේ ඇස්හමුව ඔහු හරිත්ම මහමෙර උසුලා සිටින්නට සමර්‍ත්‍ථ වූ මේ මහා පොළොව බඹයක් පමණ සිරුරු ඇති ඒ පාපීපුරුෂයා උසුලා දරාගන්නට නොහැකියකු මෙන් දෙකඩව බිඳී ඔහුට විවර දුන්නේය. හෙතෙමේ එකෙණෙහිම අවීචි මහා නරකයෙහි ගිනිදැල්වල දරබවට ගියේය. භාග්‍යවතුන් වහන්සේ මේ පුවත අසා ‘**අනාපත්ති භික්‍‍‍‍ඛවෙ අසාදියන්තියා’** යනු වදාරා ස්ථවිරාවන් ලක්කොට ධම්මපදයෙහි:
තුදුස්වන වස්තුවෙහි ‘**ඉත්‍ථිලිඞ්ගං පාතුභූතං’** යනු රෑ නින්දට වැටුනහුයේ යටඋඩරැවුල් ආදී වූ සියලු පුරුෂ සටහන් අතුරුදහන් වූයේය. ස්ත්‍රී සටහන් උපන්නේය. ‘**තඤ්ඤෙව උපජ්ඣං තමෙව උපසම්පදං’** යනු පෙරගත් උපාධ්‍යායයාම පෙරකළ උපසම්පදාවම අනුදනිමි. නැවත උපාද්ධ්‍යායයෙක් නොගතයුතුය. උපසම්පදාතොමෝ නොකටයුත්තීය යන අර්‍ත්‍ථයි. ‘**තානි වස්සානි’** යනු භික්‍ෂු උපසම්පදාවෙහි පටන් යම් වස් ගිනීමක්වේද, ඒ වස් ගිනීමම අනුදනිමි. මෙතැන්සිට වස්ගිනීම නොකටයුතුය යන අර්‍ත්‍ථයි. **‘භික්‍‍‍‍‍ඛුනීහි සඞ්කමිතුං**’ යනු මැයට භික්‍ෂුණීන් සමග එක්වන්නට අනුදනිමි යන අර්‍ත්‍ථයි. ‘දැන් මැයට භික්‍ෂූන් මැද විසීම නොසුදුසුය, මෙහෙණවරට ගොස් භික්‍ෂුණීන් සමග වෙසේවා’යි වදාරණ ලද්දේ වේ. **‘යා ආපත්තියො භික්‍‍‍‍‍ඛූනං භික්‍‍‍‍‍ඛුනීහි සාධාරණා’ **භික්‍ෂූන්ගේ දෙසනාගාමිනී වූ හෝ වුට්ඨානගාමිනී වූ හෝ යම් ආපත්තීහු භික්‍ෂුණීන් සමග සාධාරණ වෙත්ද ‘**තා ආපත්තියො භික්‍ඛුනීනං සන්තිකෙ වුට්ඨාතුං’** යනු ඒ සියළුම ආපත්තී භික්‍ෂුණීන් විසින් කටයුතු වූ විනයකර්‍මයකොට භික්‍ෂුණීන්ගේ හමුවෙහිදී නැගීසිටින්නට අනුදනිමි යන අර්‍ත්‍ථයි. ‘**තාහි ආපත්තීහි අනාපත්ති’** භික්‍ෂූණීන් හා අසාධාරණ වූ භික්‍ෂූන්ගේ යම් සුක්කවිසට්ඨි ආදීවූ ආපත්තීවේද ඒ ආපත්තීන්ගෙන් අනාපත්ති වේ. ලිඞ්ගපරිවර්‍තනය හාම ඒ ආපත්තී නැගීසිටියාහුම වෙත්. නැවත ප්‍රකෘතිලිඞ්ගය උපන්කල්හිද ඒ ආපත්තීන්ගෙන් ඔහුට අනාපත්තිමය. මේ වනාහි මෙහි පාලි විනිශ්චය වේ.
මේවනාහි පෙළින් මිදුනු ආචාර්‍ය්‍යවාදයෙහි බැසගත් පැමිණියයුතු අනුකූල ගුණයට වැදැසිටි විනිශ්චය වේ: මේ දෙවැදැරුම් ලිඞ්ගයන් අතුරෙහි පුරුෂලිඞ්ගය උතුම් වේ. ඒ ලිඞ්ගය ලාමක වේ. එහෙයින් පුරුෂලිඞ්ගය පරදාරකර්‍මාදීවූ බලවත් අකුශලය හේතුකොට අතුරුදහන් වේ. ස්ත්‍රීලිඞ්ගය දුර්‍වලකුශලය හේතුකොට පිහිටන්නේය. ස්ත්‍රීලිඞ්ගය අතුරුදහන්වනුයේ දුර්‍වල අකුශලය හෙතුකොට අතුරුදහන් වේ. පුරුෂලිඞ්ගය බ්‍රහ්මචර්‍ය්‍යවාසාදී වූ බලවත් කුශලය හෙතුකොට පිහිටාගන්නේය. මෙසේ ද්විවිධ වූ ලිඞ්ගයම අකුසල් හේතුකොට අතුරුදහන් වේ. කුසල් හේතුකොට පිළිලබයි.
එහි ඉදින් එක්ව සජ්ඣායනය හෝ ධර්‍ම සාකච්ඡා හෝ කොට එක්ගෙයක වැදහෙව නින්දට වැටුනු භික්‍ෂූන් දෙනම අතුරෙහි එකක්හට ස්ත්‍රීලිඞ්ගය පහළවේද, දෙදෙනාහටම සහස්‍යොපත්තිය වේ. ඉදින් හෙතෙමේ නින්දෙන් නැගිට තමන්ට සිදුවූ ඒ විප්‍රකාරය දැක දුක් ඇත්තේ, නොසතුටු සිත් ඇත්තේ රාත්‍රිකාලයෙහිම අන් මහණහුහට සැලකරන්නේනම් ඔහු විසින් අස්වැසිය යුතුය: ඒවා නොසිතුව මැනව, මෙය සංසාරයෙහිම දොෂයෙක, සම්මා සම්බුදුරජුන් විසින් දොර දෙන ලදී. මහණෙක් හෝ මෙහෙණක් වේවා පර්‍ය්‍යාප්ති, ප්‍රතිපත්ති, ප්‍රතිවෙධ සඞ්ඛ්‍යාත ධර්‍මය ඔවුනට නොඅවුරණ ලද්දේය, ස්වර්‍ගමාර්‍ගය නොවළකන ලද්දේ යයි ඔහු අස්වසාද මෙසේ කියයුතුය: ‘තා මෙහෙණවරට යායුතුය, තට දුටුමිතුරු කිසියම් මෙහෙණහු ඇත්තාහුදැ’යි විචාළ යුතුය. ඉදින් මැයට මෙබඳු මෙහෙණෝ වෙත්නම් ඇතැයිද, නොවෙත්නම් නැතැයිද කියා ‘මට සඞ්ග්‍රහ කරනු මැනව, දැන්ම මා මෙහෙණවරට පමුණුවාලනු මැනව’යි ඒ මහණහුට කියයුතුය. ඒ මහණහු විසින් ඒ මෙහෙණ ගෙන මෙහෙණගේ දුටුමිතුරුවූ හෝ තමන්ගේ දුටුමිතුරුවූ හෝ මෙහෙණන් වෙතට යායුතුය. යන්නහු විසිනුදු එකලාව නොයායුතුය. සතරපස්නමක් මහණුන් සමග එළියක්ද සැරයටියක්ද ගෙන සංවිදහනය මුදා ‘අපි අසුවල්තැනට යම්හ’යි මෙහෙණ සමග කථාකොට යායුතුය. ඉදින් තමන් වසන ගමින් පිටත දුරගමෙහි මෙහෙණවර වේනම්, අතරමගදී ගාමන්තර, නදීපාර, රත්තිවිප්පවාසා, ගණඔහී යන ආපත්තීන්ගෙන් අනාපත්ති වේ. මෙහෙණවරට ගොස් ‘අසුවල් මහණ ගැන දනීහුදැ’යි ඒ මෙහෙණන් අතින් විචාළ යුතුය. ‘ආර්‍ය්‍යයන් වහන්ස! එසේය’යි මෙහෙණන් කීකල්හි ‘ඒ මහණහුට ස්ත්‍රීලිඞ්ගය පහළ වූයේය, එහෙයින් දැන් මේ මෙහෙණට සඞ්ග්‍රහ කරවු’යි කියයුතුය. ඒ මෙහෙණෝ ‘ආර්‍ය්‍යයන් වහන්ස! මැනවි, දැන් අපිදු හදාරන්නෙමු, දහම් අසන්නෙමු, ඔබවහන්සේලා වඩිනු මැනව’යි කියා සඞ්ග්‍රහ කෙරෙත්ද, සිත් සතුටු කිරීමෙහි සමර්‍ත්‍ථ වූවාහු සඞ්ග්‍රහ කරන්නාහු ලජ්ජා ඇත්තාහු වෙත්ද, ඒ මෙහෙණන් කුපිතකොට අන්තැනක නොයායුතුය. ඉදින් යේනම්, ගාමන්තර - නදීපාර - රත්තිවිප්පවාස - ගණඔහී යන ආපත්තීන්ගෙන් නොමිදෙන්නේය. ඉදින් ඒ මෙහෙණෝ ලජ්ජා ඇතියාහු නමුත් සඞ්ග්‍රහ නොකරන්නාහු නම් එකල්හි අන්තැනකට යන්නට ඉඩලැබේ. ඉදින් ඒ මෙහෙණෝ ලජ්ජා නැතියාහු නමුත් සඞ්ග්‍රහ කරන්නාහුවෙත්ද ඒ මෙහෙණන්ද හැරපියා අන්තැනක යන්නට ඉඩ ලැබේ. ලජ්ජා ඇතියාහු සඞ්ග්‍රහ කරන්නාහුද ඒ මෙහෙණෝ ඥාතීහු නොවෙත්ද අසල ගමක පෝෂණය කරන්නට හැකි අන් නෑමෙහෙණෝ වෙත්නම් ඒ මෙහෙණන් සමීපයට යෑමෙහි වරද නැතැයි කියත්. ගොස් භික්‍ෂු කාලයෙහි නිශ්ශ්‍රයයෙන් යුක්තවූයේ නම්, සුදුසු මෙහෙණක සමීපයෙහි නිශ්ශ්‍රය ගතයුතුය. මාතෘකාව හෝ විනය හෝ උගන්නා ලද්දේනම් මැනවින් උගන්නා ලද්දේ වේ. නැවත උගෙණිමෙහි කරුණක් නැත්තේය. ඉදින් භික්‍ෂුකාලයෙහිද උපාද්ධ්‍යායයෙක්ව ආචාර්‍ය්‍යයෙක්ව පිරිස් උවැටන් කරන්නෙක් වූයේද ඔහුගේ සමීපයෙහි යම්කෙනෙක් උපසපන් වූවාහුද, ඔවුහු සූපසම්පන්නයහ. අන් මහණක්හු වෙත නිසගත යුතුය. පෙර ඔහු නිසා විසුවන් විසින්ද අන් මහණක්හු වෙත ගතයුතුය. පිරිපුන් වස්ඇති හෙරණහු විසින්ද අන් මහණක්හු වෙත උපාද්ධ්‍යාය ග්‍රහණය කළයුතුය.
භික්‍ෂුභාවයෙහි සිටිකාලයෙහි මොහු විසින් ඉටූ යම් තුන්සිවුර හා පාත්‍රයද ඒ ඉටීම හැරලන්නේය. නැවත ඉටිය යුතුය. තනවෙළුමද දියසළුවද ගතයුතුය. යම් අතිරෙක චීවරයක් හෝ අතිරෙක පාත්‍රයක් හෝ විනයකර්‍මකොට තබන ලදද එද සියලු විනයකර්‍ම අත්හැර සිටියි. නැවත විනයකර්‍ම කටයුතුය. කලින් පිළිගෙණතුබූ තෙල්, මී, සකුරු ආදීහුද ඒ පිළිගැනීම හැරලති. ඉදින් පිළිගැනීමෙන් සත්වන දිනයෙහි ලිඞ්ග පරිවර්‍තනයවේද, නැවත පිළිගෙණ සත්දවසක් වටීයි. භික්‍ෂු කාලයෙහි අන් මහණහු අයත් යමක් පිළිගන්නා ලද්දේද, ඒ පිළිගැනීම නොහරියි. දෙදෙනාහට සාධාරණ වූ යමක් නොබෙදා තබන ලද්දේද, ලිඞ්ග පරිවර්‍තනය නොවූ මහණ තෙමේ එය රකියි. යමක් බෙදන ලද්දේ ද, ලිඞ්ග පරිවර්‍තනය වූවහුටම අයත්වේද, එය පිළිගැනීම හැර සිටියි. පරිවාරයෙහි මෙය කියන ලද්දේමය.
තෙල් හෝ මී හෝ නැවත සකුරු හෝ තමන් පිළිගෙන තබන්නේද, සත්දවස නොඉක්මනු කල්හි ප්‍රත්‍යයයක් ඇති කල්හි පරිභෝග කරන්නහුට ඇවැත් වේ. මේ ප්‍රශ්නය දක්‍ෂයන් විසින් සිතන ලදය.
මේ වනාහි ලිඞ්ගපරිවර්‍තනය සඳහා වදාරණ ලද්දේය. පිළිගැනීම නම් ලිඞ්ගපරිවර්‍තනයෙන් කාලක්‍රියාවෙන් ශික්‍ෂාප්‍රත්‍යක්‍ඛ්‍යානයෙන් ගිහි බවට පෙරැළීමෙන් අනුපසම්පන්නයක්හට දීමෙන් බලාපොරොත්තු රහිතව අත්හැරීමෙන් සොරසතුරු ආදීන් විසින් අසිඳ ගැනීමෙන් හැරසිටියි. එහෙයින් ඉදිනුදු පිළිගෙන තබන ලද අරළුකඩකුත් ඇත්තේද, මොහුගේ සියලු පිළිගැනීම් හරින්නේය. භික්‍ෂූන් වසන වෙහෙරකදී ලිඟුපෙරැළියෙන් මෙහෙණක වූ මැයසතුවූ පිළිගෙණ හෝ නොපිළිගෙන තබනලද යමක්වේද, ඒ සියල්ලට ඕතොමෝම ඊශ්වර වේ. ගෙන්වාගත යුතුය. මෙහි ඇය සතු වූ යම් ස්ථාවර සෙනසුනක් හෝ රොපනයකළ ගස්වැල් හෝවේද, ඒ සෙනසුන් ගස්වැල් යමක්හට දෙනු කැමැතිවේද, ඔහුට දියයුතුය. තෙලෙස් සම්මුති අතුරෙහි යම් සම්මුතියක් භික්‍ෂුකාලයෙහි ලදද, ඒ සියලු සම්මුති සන්සිඳීයෙයි. පෙරවසෙහි සෙනසුන් ගැන්මෙක්වේද, එද සන්සිඳෙන්නේය. ඉදින් පසුවසෙහි සෙනසුන් ගත්කල්හි ලිඟු පෙරැළීමවේද, භික්‍ෂුණී සඞ්ඝතෙමේත් උපන්ලාභය ඇයට දෙනු කැමැත්තේවේද, අපලොකනයකොට දියයුතුය. ඉදින් භික්‍ෂුණීන් හා සාධාරණ වූ පිළිසන් ඇවැත පිණිස පිරිවෙස් සමාදන්ව වසන්නහුගේ ලිඞ්ගය පරිවර්‍තනයවේද, පක්‍ඛමානත්තයම දියයුතුය. මානතෙහි හැසිරෙන්නහුගේ ලිඞ්ගය පරිවර්‍තනනයවේද, නැවත පක්‍ඛමානන්තයම දියයුතුය. ඉදින් පිරූ මානන ඇත්තහුගේ ලිඞ්ගය පරිවර්‍තනයවේද, භික්‍ෂුණීන් විසින් අබ්භානකර්‍මය කටයුතුය. ඉදින් අකුශලකර්‍මය ගෙවීගිය කල්හි පක්‍ඛමානත්තයෙහි හැසිරෙන කල්හි නැවත ලිඞ්ග පරිවර්‍තනයවේද, ඡාරත්තමානත්තයම දියයුතුය. පිරූ පක්‍ඛමානත්තය ඇති කල්හි ලිඞ්ගය පරිවර්‍තනයවේද, භික්‍ෂූන් විසින් අබ්භානකර්‍මය කටයුතුය.
අනතුරු **‘භික්‍‍‍‍‍ඛුනියා ලිඞ්ගපරිවත්තන’** වස්තුවෙහි මෙහි කියූනයින්ම සියලු විනිශ්චය දතයුතුය. මේ වනාහි විශේෂයයි: ඉදින් භික්‍ෂුණී කාලයෙහි පැමිණි සඤ්චරිත්තාපත්ති ප්‍රතිච්ඡන්න වූවාවේද, භික්‍ෂු කාලයෙහි ප්‍රතිච්ඡන්න නොවූබැවින් එහි පිරිවෙස් දීමෙක් නැත්තේය. ඡාරත්තමානත්තයම දියයුතුය ඉදින් පක්‍ඛමානත්තයෙහි හැසිරෙන්නියගේ ලිඞ්ග පරිවර්‍තනයවේද, එයින් අර්‍ත්‍ථයක් නොවේ. ඡාරත්තමානත්තයම දියයුතුය. ඉදින් පිරූමානත්තය ඇත්තියගේ ලිඞ්ගය පරිවර්‍තනයවේද, නැවත මානත්තය නොදී භික්‍ෂූන් විසින් අබ්භානකර්‍ම වශයෙන් කැඳවිය යුතුය. නැවත භික්‍ෂූන් විසින් මානය නොදුන්කල්හි නැවත ලිඞ්ගය පරිවර්‍තනයවේද, භික්‍ෂුණීන් විසින් පක්‍ඛමානත්තයම දියයුතුය. ඡාරත්තමානත්තයෙහි හැසිරෙන්නහුගේ නැවත ලිඞ්ගය පරිවර්‍තනයවේද, පක්‍ඛමානත්තයම දියයුතුය. පිරූ මානත්තය ඇත්තහුගේ ලිඞ්ගය පරිවර්‍තනයවූකල්හි භික්‍ෂුණීන් විසින් අබ්භානකර්‍මය කටයුතුය. ලිඞ්ගය නැවත පරිවර්‍තනය වූ කල්හි භික්‍ෂුණීභාවයෙහි සිටි භික්‍ෂුණියගේ යම් අසාධාරණ ආපත්තීහු පෙර භික්‍ෂු කාලයෙහි සන්සිඳුනාහුද, ඒ ආපත්තීහු මැනවින් සන්සිඳුනාහුම වෙති.
මෙයින් මතුවෙහි ‘**මාතුයා මෙථුනං ධම්මං’** යනාදී වූ සතරවස්තූහු ප්‍රකටඅර්‍ත්‍ථ ඇත්තාහුමය.
**‘මුදුපිට්ඨික’** වස්තුවෙහි ඒ මහණතෙමේ පෙර නළුවෙක් වූයේය. ශිල්ප දැක්වීමෙහි දක්‍ෂභාවය පිණිස ඔහුගේ පිට පිරියම්කරන ලද්දී මොළොක්වූය. එහෙයින් තමන්ගේ පිට නමා තමන්ගේ නිමිත්ත මුඛයෙන් ගන්නට හැකිවූයේය.
**‘ලම්බී’** වස්තුවෙහි ඒ මහණහුගේ අඞ්ගජාතය දිග්වූයේ එල්බෙන්නේය. එහෙයින් **ලම්බී**යි කියන ලද්දේය. තමන්ගේ අඞ්ගජාතය තමන්ගේ මලමාර්‍ගයෙහි ඇතුල් කරන්නට හැකිවූයේය.
මෙයින් මතුවෙහි ද්විවිධවූ **වණ** වස්තූහු ප්‍රකටම වෙත්. **ලෙපචිත්ත** වස්තුවෙහි සිතියම් කරනලද රූපය **ලෙපචිත්ත** නම්වේ.
**දාරුධීතලික** වස්තුවෙහි **දාරුධීතලිකා** නම් දැවයෙන් කළ රූපයයි. මේ වස්තු දෙකෙහි යම්සේද, අන්‍ය වූ දන්තරූප, පොත්‍ථකරූප, ලොහරූප ආදී වූ ජීවිතෙන්‍ද්‍රිය රහිත ස්ත්‍රී රූපයන්හි නිමිත්තෙහි මෛථුන රාගයෙන් උපක්‍රම කරන්නහුට අශුචි මිදේවා හෝ නොමිදේවා හෝ දුක්කටයම වේ. කායසංසර්‍ග රාගයෙන් උපක්‍රම කරන්නහුටද එසේම දුක්කටය වේ. මොචනරාගයෙන් උපක්‍රම කරන්නහුට අශුචි මිදුනු කල්හි සඞ්ඝාදිසෙසය වේ. අශුචි නොමිදුනු කල්හි ථුල්ලච්චය වේ.
**සුන්‍දර** වස්තුවෙහි මේ සුන්‍දර තෙමේවනාහි රජගහනුවර කුලදරුවෙක් වේ. සැදැහැයෙන් පැවිදි වූයේය. ආත්මභාවය අභිරූපබැවින් සුන්‍දරයි නම් ලැබුයේය. වීථියෙහි යන ඒ තෙරුන් දැක තදින් උපන් ඡන්‍දරාගය ඇති ඒ ස්ත්‍රීතොමෝ මේ විප්‍රකාරය කළාය. ස්ථවිරතෙමේ වනාහි අනාගාමීය. එහෙයින් උන්වහන්සේ එය නොඉවසූහ. අන්හට මෙබඳු තන්හි මේ ඉවසීම නොකටහැකි බැවින් අවිෂය වේ.
මෙයින් මතුවෙහි සතරවස්තුවෙහි දැක්වෙන ඒ මහණෝ ජඩයහ. නුවණ නැත්තාහ. ‘මම උත්සාහ කරමි, ඔබ උත්සාහ නොකරවු’යි මාගම කියු බස් පිළිගෙන දෙදෙනාගේම උත්සාහයෙන් එසේකොට පසුව කුකුස් කළහ.
**‘අක්‍ඛායිතා’**දී වූ වස්තු තුන ප්‍රකට අර්‍ත්‍ථ ඇත්තේමය. **ඡින්නසීස** වස්තු දෙකෙහි මේ විනිශ්චය වේ: විවෘත කළ මුඛයෙහි අඞ්ගජාතය ප්‍රවෙශ කරනුයේ ඉදින් යට හෝ මතුවෙහි හෝ දෙපසෙහි හෝ ගටමින් පහසමින් ඇතුලත් කෙරේද පාරාජික වේ. සතර පැත්තෙහි නොගටමින් නොපහසමින් ඇතුල්කොට ඇතුලත තල්ල ගටාද පාරාජිකම වේ සතර පැත්තත් තල්ලත් නොපහසමින් ආකාශගතකොටම ඇතුල් කෙරේද, පිටතට ඇදගනීද දුක්කටය වේ. ඉදින් උඩයටි දත් මැනවින් එකටහැපී සිටියාහුද, දත් එකටහැපී සිටුනා බැවින් මුවතුළ අවකාශ නැත්තේද, දත් පිටත තොල්මසින් වැසුනේද එහි ප්‍රකෘතිවාතයෙන් නොපහස්නාලද තෙත්පෙදෙසට තමන්ගේ අඞ්ගජාතය තලැටක් පමණකුත් ඇතුල් කරන්නහුට පාරාජිකයම වේ. උපුටනලද තොල්, මස් ඇති කල්හි දත්වලම උපක්‍රම කරන්නහුට ථුල්ලච්චය වේ. යම් දතක් පිටතට නෙරාසිටියේ තොල්වලින් වසන්නට නොහැක්කේද, එහි උපක්‍රම කරන කල්හිද, පිටතට නික්මුනු දිවෙහි උපක්‍රම කරන කල්හිද ථුල්ලච්චයම වේ. ජීවමාන ශරීරයෙහිද පිටතට නික්මුනු දිවෙහි උපක්‍රම කරන්නහුටද ථුල්ලච්චයම වේ. ඉදින්වනාහි පිටතට නික්මුනු දිවෙන් වෙළා මුව තුළට ඇතුල් කෙරේද, පාරාජිකම වේ. බෙල්ලෙන් උඩ සුන් හිසෙහිද යටපසින් අඞ්ගජාතය ඇතුල්කොට තල්ල පවසන මහණහුට පාරාජිකම වේ.
**අට්ඨික** වස්තුවෙහි සොහොනට යන්නහුටද දුක්කටය වේ. ඇට එකතු කරන්නහුටද, එහි තමාගේ නිමිත්ත ගටන්නහුටද, ඇට රැස්කොට තබා නිමිත්තෙහි මෛථුන රාගයෙන් උපක්‍රම කරන්නහුටද, කායසංසර්‍ග රාගයෙන් උපක්‍රම කරන්නහුටද අශුචි මිදේවා හෝ නොමිදේවා දුක්කටයම වේ. මොචන රාගයෙන් වනාහි උපක්‍රම කරන්නහුට අශුචි මිදෙන කල්හි සඞ්ඝාදිසෙසය වේ. අශුචි නොමිදෙන කල්හි ථුල්ලච්චය වේ.
**නාගී **වස්තුවෙහි නා මෙණෙවියක් හෝ වේවා, කිඳුරු ආදී එක්තරා මෙණෙවියක් හෝ වේවා, මුන් හැමදෙන කෙරෙහි පාරාජිකය වේ.
**යක්‍ඛී** වස්තුවෙහි සියලු දෙවතාවෝ යකින්නෝමය.
**පෙතී** වස්තුවෙහි නිජ්ඣාමතණ්භිකාදිපෙතීහු ලෝමකූපයන්ගෙන් නැගුනු ගිනිදැලින් නිතර ඇවිදගත් සිරුරු ඇතිබැවින් ආමාර්‍ශනය කරන්නටද නොහැක්කෝය. විමාන පෙතීහුද ඇත්තාහ. යම් ප්‍රේතීන්ගේ අකුශලකර්‍මය කාලපක්‍ෂයෙහි විපාක දෙන්නේද ශුක්ල පක්‍ෂයෙහි දෙවතාවන් මෙන් සම්පත් අනුභව කෙරෙත්ද, මෙබඳු වූ ප්‍රේතියකගේ හෝ යකින්නකගේ හෝ ඉදින් දැකීම, ගැනීම, අතගෑම, පැහැසීම, ගැටීම යන මේ ක්‍රියා පෙනේද පාරාජිකය වේ. එහෙත් දැකීමක් නැත්තේය, අන්හැම ක්‍රියා පෙනේද පාරාජිකයම වේ. තවද දැකීම්, ගැනීම් නොපෙනෙත්ද, පෙනෙන අතගෑම්, පැහැසීම්, ගැටීම්වලින් ඒ පුද්ගලයා යම්සේ ඇය විසින් කළ උපක්‍රමය නොදනීද, එසේ සිහිසන් නැතියෙකුකොට තමගේ මනදොළ පුරවාගෙනයේද, මේ අවිෂය නම්වේ. එහෙයින් මෙහි අවිෂය බැවින් ඇවැත් නැත්තේය. **පණ්ඩක** වස්තුව ප්‍රකටමය.
**උපහතින්‍ද්‍රිය** වස්තුවෙහි **‘උපහතින්‍ද්‍රියො’** යනු, නටකායප්‍රසාදය ඇත්තේය. කණුකටුවක් මෙන් සැපක් හෝ දුකක් හෝ නොවිඳියි. නොවිඳින්නහුටද සෙවුනා සිත් විසින් ඇවැත් වේ.
**ඡුපිතමත්ත** වස්තුවෙහි යම් මහණෙක් ‘මෙවුන්දම් සේවනය කරන්නෙමි’යි මාගමක අල්ලාගෙන මෙවුන්දම්හි නොඇලී පසුතැවිලි සිත් ඇත්තේ වේද, මොහුට දුක්කටයම වේ මෛථුන ධර්‍මය පිළිබඳ අත්ගැනීම් ආදීවූ පූර්‍වප්‍රයෝග යමක් මාර්‍ගයෙන් මාර්‍ග ප්‍රතිපාදනයට නොපැමිණෙත්ද ඒතාක් දුක්කටයෙහි සිටිති. මාර්‍ගයෙන් මාර්‍ග ප්‍රතිපාදනයට පැමිණි කල්හි පාරාජිකය වේ. ප්‍රථමපාරාජිකය පිළිබඳ සමීපය දුක්කටයම වේ. අනික් පාරාජිකා තුන පිළිබඳ සමීපය ථුල්ලච්චය වේ. මේ මහණතෙමේ මෙවුන්දම්හි නොඇලී කායසංසර්‍ගය ඉවසීයයි දතයුතුය. එහෙයින් භාග්‍යවතුන් වහන්සේ **‘ආපත්ති සඞ්ඝාදිසෙස්ස’** යනු වදාළ සේක.
භද්දිය වස්තුවෙහි ඒ නුවර භද්දිය නම් වේ. **ජාතියාවන **නම්, දෑසමන්මල්වන ලැහැබ් බොහෝ බැවින් මෙසේ ලැබූනම් ඇත්තේය. ඒ වනය ඒ නුවරට සමීපයෙහි පිහිටියේය. ඒ මහණ එහි නිදිගත්තේය. එහිවූ වාතය කරනකොට සිරුරු අවයව තදවීමෙන් නින්දට වැටුනේය. ආවර්‍ජනාදී වූ විථිචිත්තයන්ගේ වසයෙන් පෙළගැසී යන සිත් හා නොහැනුනු භවාඞ්ගයම පවත්නේය. **‘කිලින්තං පස්සීත්‍වා’** ශුක්ලයෙන් කිලිටිවූවහු දැක.
මෙයින්මත්තෙහි ඉවසීම හා යෙදුනු වස්තු සතර හා අජානන වස්තුවද යන වස්තුපස ප්‍රකට අර්‍ත්‍ථ ඇත්තේමය.
අසාදි යන වස්තු දෙක්හි ‘**සහසා වුට්ඨාසි’** ආසීවිෂයෙකු විසින් ඩැහගන්නා ලද්දෙකු මෙන් ගින්නෙන් දැවුනෙකු මෙන්ද වහා නැගී සිටියේය. **‘අක්කමිත්‍වා පවට්ටෙසි’** පටන්ගත් විදසුන් ඇති එළඹසිටි සිහි ඇති අප්‍රමත්ත භික්‍ෂුතෙමේ වහා නැගී සිටින්නේම පයින් පාගා බිම පෙරළන්නේ හැමතින් පෙරළන්නේ වෙහෙසන්නේ හෙලුයේය. පෘථග්ජන කල්‍යාණයා විසින් මෙබඳු තන්හි සිත රැකිය යුතුය. මේ මහණද ඔවුන් අතුරෙහි එක්තරා එකෙක් වූයේය. කෙලෙස් සතුරන් විසින් නොමැඩුනේ කෙලෙස් සතුරන් පරාජය කළේ යුදබිම යොධයෙකු වැනි වූයේය.
දොර විවෘතකොට **නිපන්** වස්තුවෙහි **‘දිවා පතිසල්ලීයන්තෙන’** දහවල නිදන්නහු විසින් ‘**ද්වාරං සංවරීත්‍වා පතිසල්ලියිතුං**’ දොර වසා නිදන්නට. මෙහි මෙනම් ආපත්තියයි කිසිසේත් පෙළෙහි නොවදාරණ ලද්දීය. දොර හැර නිදිගත් දොසින් උපන් මෛථුන වස්තුවෙහි ‘මහණෙනි! දවල් නිදන්නහු විසින් දොර වසා නිදන්නට අනුදනිමි’යි වදාළ බැවින් දොර නොවසා නිදන්නහුට දුක්කටය වේ යයි වදාරන ලදී. භාග්‍යවතුන් වහන්සේගේ අදහස දැන උපාලි ස්ථවිරාදීන් විසින් අර්‍ත්‍ථකථාව තබන ලද්දීය. **‘අත්‍ථාපත්ති දිවා ආපජ්ජති නො රත්තිං**’{1}යි පරිවාරයෙහි එන මේ වචනයෙනුදු මේ දුක්කටය සිද්ධය.
කෙබඳු දොර වැසියයුතුද? කෙබඳු දොර නොවැසිය යුතුද? යන මෙහි මෙසේ දතයුතුය. රුක්පුවරු උණපුවරු කලාල්පත් ආදීන්අතුරෙහි යම්කිසිවකින් කවුළුවක්කොට උළුවස්සෙහි යටපඩිකඳ විදකළ සිදුරෙහිද උඩපඩිකඳ සිදුරෙහිද ඇතුල්කොට කරනලද ඔබමොබ පෙරළන දොරම වැසිය යුතුය. අන්‍ය වූ ගෙරින්ගේ ගාල්හි මෙන් රුක්හිදියෙන් කළ දොර, කටු අතුයෙන් කළ දොර, ගමෙහි ගම්දොර වසනු පිණිස යටඑක් සකක් යොදාකළ එකෙකු විසින් වසන්නට අරින්නට නොහැකි මහදොර, පුවරුවල හෝ උණපතුරුවල දෙතුන් සකක් යොදාකළ ඔබමොබ හැසිරවිය හැකි දොර, කඩපිල්හි මෙන් උණපතුරු, අමුඅතු ආදියක් යොදා කළ ඔසොවා තැබිය හැකි පැලලිදොර, දෙතුන්තැනක උණකුරු හුයෙන් බැඳ ගොතාකළ කොළගෙවල උණකුරුබැඳි දොර, තිරරෙද්දෙන් කළ දොර යන මෙබඳුදොර නොවැසිය යුතුය. පාත්‍රයක් ගත් අත් ඇති මහණහුට දොර හැරීමෙහිදී එක්ම තිරරෙද්දෙන් කළ දොර ඇවැත් නොකරන්නේය. සෙසු දොර අරින්නහුට ඇවැත් වේ. දාවල නිදන්නහුට වනාහි පෙරළන දොරම ඇවැත් කරන්නේය. සෙසු දොර වසා නොවසා හෝ නිදිගත්තහුට ඇවැත් නැත්තේය. වසා තබාම නිදි ගතයුතුය. මේ වතයි.
පරිවර්‍තක ද්වාරය (පෙරළන දොර) කොපමණකින් වසන ලද්දේවේදයත්: මැද සිදුරුකොට වැද්දූ කුරද උඩපඩිකඳෙහි යෙදූ ඝටිකා සිදුරද යන දෙක යෙදූකල්හි මොනවට වසන ලද්දේ වේ. තවද කුර යෙදූ පමණින්ද වටියි. ඝටිකාව පමණක් දුන්කල්හිද වටියි. දොරබාව පහසා වැසූපමණින්ද වටියි. දොරබාව මදක් නොපැහැස සිටිකල්හිද වටියි. සියලු අන්තිම විධියෙන් යම්පමණකින් හිස ඇතුල්නොවේද, එපමණක් නොවැදී සිටිකල්හිද වටියි. ඉදින් බොහෝදෙන ප්‍රයෝජනයට ගන්නා තැනක් වේ, එතන්හි මහණක්හට හෝ හෙරණක්හට හෝ ඇවත! දොර වසාලව’යි කියාද නිදන්නට වටියි. තවද භික්‍ෂූහු සිවුරුකම් හෝ අන්කිසිවක් කරමින් හුන්නාහුවෙත්ද, ‘මොවුහු දොර වසන්නාහ’යි සිතා කල්පනාකොට නිදන්නට වටියි. කුරුන්‍දි අටුවාවෙහි වනාහි උපාසකයකු නමුදු විචාරා හෝ මෙතෙමේ දොර වසන්නේ යයි කල්පනාකොට හෝ නිදන්නට වටියි. හුදෙක් මෙහෙණක හෝ මාගමක විචාරන්නට නොවටීයයිද කියන ලද්දේය. තවද දොරෙහි යටපඩි කඳෙහි සිදුර හෝ උඩපඩිකඳෙහි සිදුර කැඩීගියේ වේද, නොතබන ලද්දේ හෝ වේද, වසාතබන්නට නොහැක්කේද, දොර වසන්නට නොහැකි සේ නවකර්‍මාන්ත පිණිස හෝ ගඩොල් රැසක් හෝ සුණු මැටි ඈරැසක් හෝ දොරතුළ තබන ලද්දේද, අටල්ලක් හෝ බඳිත්ද යම්සේ වසාලන්නට නොහැකිවේද, මෙබඳු අනතුරු ඇතිකල්හි දොර නොවසාද, නිදීමෙහි වරදක් නැත්තේය. ඉදින් කවුළුවක් නැත්තේනම් ලැබූසැටියක්ම කැපවේ. උඩමාලයෙහි නිදන්නහු විසින් මතුතලයට හිණ නගා නිදිගත යුතුය. ඉදින් හිණමතුවෙහි වසන දොරවේද, එය වසාතබා නිදිගත යුතුය. ඇතුළුගෙයි නිදන්නහු විසින් ගැබ්දොර හෝ අක්දෙරිය යන යම්කිසි දොරක් වසාතබා නිදිගත යුතුය. ඉදින් එක්බිත්තියක් ඇති ගෙයි දෙපසෙහි දොරටුතබා ප්‍රයෝජන ගනිත්ද, දොරටු දෙකම වැසිය යුතුය.
තෙමහල් පහයෙහිද දොර වැසිය යුතුමය. ඉදින් පිඬු සිඟීමෙන් පෙරළා අවුත් ලොහප්‍රාසාදය වැනි ප්‍රාසාදයකට බොහෝ භික්‍ෂූහු දිවා විහරණය පිණිස පැමිණෙත්නම්, සඞ්ඝස්ථවිරයන් වහන්සේ විසින් දොරටුපල්හට ‘දොර වසාලව’යි කියා හෝ දොර වැසීම මොහුට භාරැ’යි කල්පනාකොට ඇතුල් වී නිදිගත යුතුය. සඞ්ඝ නවකයා තෙක් එපරිද්දෙන්ම කළ යුතුය. පළමුකොට ගෙට ඇතුල්වන්නන්ගේ දොරවැසීම පසුව ගෙට ඇතුල්වන්නන්ට භාරයයි මෙසේ කල්පනා කිරීමද නොසුදුසු නොවේ. නොවිචාරා හෝ කල්පනා නොකොට හෝ ඇතුළුගැබෙහි හෝ නොවැසූ දොර ඇති ගෙයි හෝ පිටත හෝ නිදන්නවුන්ට ඇවැත් වේ. ගැබතුළ හෝ පිටත හෝ නිදන කල්හිද දොරවැසීම මහදොරටුවෙහි දොරටුපල්හට භාරයයි කල්පනාකොට නිදීම වටීමය. ලොහප්‍රාසාදාදියෙහි සැඳැල්ලෙහි නිදන්නහු විසින්ද දොර වැසිය යුතුමය.
මේ මෙහි කෙටිකථාය - මේ දාවල නිදීම යම්කිසිවකින් වටකරන ලද ද්වාරබන්‍ධනය සහිතවූ තැනක ලා වදාරන ලදී. එහෙයින් එළිමහනෙහි හෝ රුක්මුලෙක හෝ මණ්ඩපයෙක හෝ යන ද්වාරබන්‍ධනය සහිත යම්කිසි තැනක නිදන්නහු විසින් දොර වසාම නිදිය යුතුය. ඉදින් මහාපරිවෙණ ස්ථානයක් වේනම්, මහාබෝධි අඞ්ගණ ලොහප්‍රාසාදාඞ්ගණ සමාන වූ බොහෝදෙන හැසිරෙන තැනක්වේනම්, යම්තැනක දොර වැසුයේද වැසූතැන නොසිටීනම් ඇතුල්වන්නට දොර නොලබන්නාහු පවුරට නැගද ඇතුළට පිවිසෙත්නම් එහි දොර වැසීමෙක් නැත්තේය. රාත්‍රියෙහි දොර හැරදමා හොත්තේ අරුණ නැගි කල්හි නැගීසිටීද, ඇවැත් නැත්තේය. ඉදින් නින්දෙන් නැගිට නැවත නිදාද ඇවැත් වේ. යමෙක් වනාහි ‘අරුණ නැගි කල්හි නැගී සිටින්නෙමි’යි පිරිසිඳම දොර නොවසා රාත්‍රියෙහි නිදාද, පිරිසිඳගත් පරිදිම නැගීසිටීද, අපිරිසිදු සිතින්ම හොත්බැවින් ඒ මහණහුට දහවල නිදීම මුල්කොට සිටි ඇවැතම වේ. **මහාපච්චරි**යෙහි වනාහි ‘මෙසේ නිදන්නේ අනාදරිය දුක්කටයෙන් නොමිදේය’යි කියන ලදී.
යමෙක් රෑ බොහෝවේලාවක් නොනිදා ගොපනයකොට දිග්මග ගොස් හෝ දාවල විඩාපත්වූයේ ඇඳෙහි හුන්නේ දෙපා පොළොවෙන් නොමුදාම නිදීම් වසයෙන් නිදාද, ඔහුට ඇවැත් නොවේ. ඉදින් බැසගත් නිදි ඇත්තේ නොදන්නේම දෙපා ඇඳට නගාගනීනම් ඇවැත්ම වේ. ඇඳෙහි හිඳ කටිය පටන් පිටමැද අතර ඉතා මදපෙදෙසක් බිමනොතබා ටැම් ආදියකට හේතුනොකොට නිදන්නහුට ඇවැත් නොවේ. යමෙක් ‘නිදි දුරුකරන්නෙමි’යි සක්මන් කරනුයේ වැටී වහාම නැගීසිටීද, ඔහුටද ඇවැත් නොවේ. යමෙක් වැටී එහිම නිදාද, නැගී නොසිටීද ඔහුට ඇවැත් වේ.
කවරෙක් මිදේද, කවරෙක් නොමිදේදයත්: මෙහිලා **මහාපච්චරි**යෙහි යට කියූ ලෙසින් දෙපා පොළොවෙන් නොමුදා එක්පසක් නමා බිඳ හොත්තේම මිදෙන්නේය, දෙපා පොළොවෙන් මුදාහොත්තේ යකුන් විසින් ගන්නා ලද්දේද විසංඥ වූයේද නොමිදෙන්නේ යයි කියන ලදී. **කුරුන්‍දි** අටුවාවෙහි වනාහි ‘බැඳ හොවන ලදුයේම මිදේය’යි කියන ලදී. **මහාඅර්‍ත්‍ථ **කථාවෙහි ‘යමෙක් සක්මන් කරනුයේ මුසපත්ව වැටුනේ එහිම නිදාද, එයට නොයටත් බැවින් ඔහුටද ඇවැත් නොදක්නා ලැබේ, ඇදුරෝ වනාහි මෙසේ නොකියත්. එහෙයින් ඇවැත්මැ’යි කියන ලදී. **මහාපදුම** ස්ථවිරයන් වහන්සේ විසින් ‘යමෙක් යකුන් විසින් ගන්නා ලද්දේද, යමෙක් බැඳ නිදිගන්වන ලද්දේද යන දෙදෙන ඇවැතින් මිදෙත්’යි කියන ලදී.
**භාරුකච්ඡ** වස්තුවෙහි **‘අනාපත්ති සුපිනත්තෙන’** යම්හෙයකින් සිහිනෙහිදී අවිසය බැවින් මෙසේවේද, එහෙයින් **උපාලි** ස්ථවිරයන්වහන්සේ භාග්‍යවතුන් වහන්සේ විසින් විනිශ්චය නොකළවිරූද මේ වස්තුව නයග්‍රාහයෙන් විනිශ්චය කළහ. භාග්‍යවතුන් වහන්සේද අසා ‘මහණෙනි! උපාලි විසින් මනාකොට කියන ලද්දේය, පා සලකුණු නොදැක්විය හැකිතැන පා සලකුණු දක්වන්නකු මෙන්, අහසෙහි පියවර දක්වන්නකු මෙන් උපාලි මේ ප්‍රශ්නය විසඳුයේය’යි වදාරා උපාලි තෙරුන් **‘එතදග්ගං භික්‍‍‍‍ඛවෙ මම සාවකානං භික්‍‍‍‍‍ඛුනං විනයධරානං යදිදං උපාලි**’{1}යි එතදග්‍රයෙහි තැබූ සේක. මෙයින් මතුවෙහි එන **සුපබ්බ** ආදි වස්තු ප්‍රකට අර්‍ත්‍ථ ඇත්තේමය.
මහණෙකු ගෙන මෙහෙණක හා යෙදීම් ආදියෙහි ඒ ලිච්ඡවි කුමාරයෝ කෙළිසෙල්ලම්හි යෙදුනාහු, තමන්ගේ අනාචාරය හේතුකොට මහණුන් ගෙන මෙහෙණන් හා හෙරණීන් හා මෛථුනයෙහි යෙදවීමෙන් මෙසේ කළාහුය. එතැන් පටන් ලිච්ඡවීන්ගේ විනාශයම වූයේය.
**බුඩ්ඪපබ්බජිත** වස්තුවෙහි **‘දස්සනං අගමාසි’** අනුකම්පාවෙන් පෙර බිරිඳ දකින්නෙමියි හෙතෙම ගෙට ගියේය. එකල්හි ඕතොමෝ මොහුට තමන්ගේද තමදරුවන්ගේද අනාථභාවය නොයෙක්ලෙසින් කියාපෑවාය. ඕතොමෝ ඔහු තමන් ගැන බලාපොරොත්තු රහිතයයි දැන කිපියා ‘එව, ගිහි වෙව’යි බලාත්කාරයෙන් අල්ලා ගත්තීය. හෙතෙමේ තමන් උන්ගෙන් මිදෙන්නට හැරෙනුයේ ජරාවෙන් දුබලබැවින් උඩුකුරුව වැටුනේය. එවිට ඕතොමෝ තමාගේ අදහස ඉටුකරගත්තීය. ඒ මහණතෙමේ අනාගාමීය. සිඳහළ කාමරාග ඇත්තේය. එහෙයින් නොඉවසූයේය.
මිගපොතක වස්තුවෙහි ප්‍රකට අර්‍ත්‍ථ ඇත්තේය.
එහි හාත්පසින් හැමතින් ප්‍රසාදය උපදවනබැවින් එනම් ලද අර්‍ත්‍ථකථාව පිළිබඳ මේ සමන්තපාසාදිකභාවයයි.
උපාලිදාසකො යනාදීන් කියන ලද ආචාර්‍ය්‍ය පරම්පරාවෙන්ද නිදානවස්තු ප්‍රභෙද දැක්වීමෙන්ද පරලබ්ධි දුරුකිරීමෙන්ද ස්වසමය පිහිටුවීමෙන්ද,
ව්‍යඤ්ජනපරිශොධනයෙන්ද පදාර්‍ත්‍ථ දැක්වීමෙන්ද පාලියොජනා ක්‍රමයෙන්ද ශික්‍ෂාපද විනිශ්චයයෙන්ද විභඞ්ගනයභෙද දැක්වීමෙන්ද,
නුවණැසින් මොනවට බලන්නා වූ නුවණැත්තවුන්ට මේ සමන්තපාසාදිකාවෙහි නොපැහැදුම් එළවන කිසිවක් යම්හෙයකින් නොදක්නා ලැබේද, එහෙයින් හික්මවිය හැකි සත්ත්‍වයන් දැමීමෙහි දක්‍ෂ වූ ලොවට අනුකම්පා කරන්නා වූ ලොකනාථයන් වහන්සේ විසින් වදාළ විනය ප්‍රවෘත්ති ඇත්තා වූ මේ සංවර්‍ණනා සමන්තපාසාදිකාමයි දතයුතුය.

ද්විතීය පාරාජිකය
දෙවැන්නෙකු නැත්තා වූ සම්මා සම්බුදුරජාණන් වහන්සේ විසින් යම් දෙවන පාරාජිකයක් ප්‍රකාශ කරන ලද්දේද, දැන් ඒ දෙවන පාරාජිකය පිළිබඳ සංවර්‍ණනා ක්‍රමය පැමිණියේය.
යම්හෙයකින් යමක් පෙර ප්‍රකාශ කරන ලද්දේද, එහෙයින් සුවසේ දතහැකි වූ ඒ සියල්ල හැරපියා කළ මේ ද්විතීයපාරාජික සංවර්‍ණනාවයි.
**‘තෙන සමයෙන බුද්ධො භගවා රාජගහෙ විහරති ගිජ්ඣකුටෙ පබ්බතෙ’** යන මෙහි ‘**රාජගහෙ’** මෙනම් ඇති නුවරෙහි. ඒ නුවර වනාහි **මහාමන්‍ධාතු ගොවින්‍දා**දීන් විසින් අයත්කරගත් බැවින් **රාජගහ**යී කියනු ලැබේ. මෙහි අන්‍යවූද ප්‍රකාරයක් වර්‍ණනා කෙරෙත්. කිම, මේ නාමය ඒ නගරයට ඔවුන් විසින් කරන ලද්දේද, ඒ මේ නගරය බුදුවරයන්ගේ කාලයෙහිද සක්විති රජුන්ගේ කාලයෙහිද නගරයක් වේ. අන්කල්හි ශුන්‍යවූයේ යකුන් විසින් පිරිගා කරන ලද්දේ වේ. ඒ යකුන්ට මේ නගරය වසන්ත වනයක්ව සිටියේය. මෙසේ ගොදුරුගම දක්වා **‘ගිජ්ඣකූටෙ පබ්බතෙ**’යි වාසස්ථානය කීහ. එද ගිජුලිහිණියෝ හෝ මේ පර්‍වතයාගේ මස්තකයෙහි විසූහ. නොහොත් ඒ පර්‍වතයාගේ මස්තක ගිජුලිහිණින් වැනියහ. එහෙයින් ඒ පර්‍වතයද ගිජ්ඣකූටයි කියනු ලැබේ යයි දතයුතුය.
**‘සම්බහුලා’** විනයපර්‍ය්‍යායයෙන් තිදෙන සම්බහුලායි කියනු ලැබෙත්. එතැන් පටන් සඞ්ඝතෙමේය. මෙහිවනාහි සූත්‍රාන්ත පර්‍ය්‍යායයෙන් තිදෙන තිදෙනම වෙත්. එතැන් පටන් සම්බහුලයහ. මෙහි වනාහි සූත්‍රාන්ත පර්‍ය්‍යායයෙන් සම්බහුලයි දතයුතුය. ‘**සන්‍දිට්ඨා**’ අතිශය විශ්වාස ඇත්තාහු නොවෙති. දැඩි මිතුරෝ නොවෙතියි කියනු ලබත්. ඒ ඒ තැන එක්වීමෙන් දුටුබැවින්ම ඔවුහු සන්‍දිට්ඨයි කියනු ලබත්. **‘සම්භත්තා’** අතිශය විශ්වාස ඇත්තාහුය. දැඩි මිතුරෝ කියනු ලබති. ඔවුහු උනුන් කෙරෙහි මැනවින් භක්තයහ. භජනය කරන්නෝය. එක්ව කරන සම්භොගපරිභොග ඇත්තාහයි සම්භක්තයහයි කියනු ලබත්. **‘ඉසිගිලිපස්සෙ’** ඉසිගිලිනම් පර්‍වතය. ඒ පර්‍වතයෙහි පසෙක්හි. පෙර පදුමවතියගේ පුත්‍ර වූ පන්සියයක් පමණ පසේබුදුවරයෝ **කාසිකොසලා**දි ජනපදයන්හි පිඬු පිණිස හැසිර පසුබත ඒ පර්‍වතයෙහි රැස්ව සමාපත්තියෙන් යුක්තව කල්ඉක්මවත්. මිනිස්සු එහි පිවිසෙන පසේබුදුවරයන්ම දකිත්. නික්මෙන්නවුන් නොදකිත්. එහෙයින් **‘අයං පබ්බතො ඉමෙ ඉසි ගිලති**’{1}යි කීහ. ඒ කරණකොට ඒ පර්‍වතයට ඉසිගිලි යන නම උපන.
__ඒ පර්‍වතයෙහි පසෙක, කඳුපාමුල__ ‘**තිණකුටියො කරිත්‍වා’** තණ සෙවෙනි ඇති දොරබා සහිතවූ කිළි කොට, නාලක ප්‍රතිපදාවට පිළිපන්නහු විසින්ද වස් එළඹෙන්නහු තණ පත් උළු, ගල් සුණු යන පස්වැදෑරුම් සෙවෙනි අතුරෙන් එක්තරා එකකින් සෙවෙනි කළ දොරබා සහිත වූ සෙනස්නකම වස් එළඹියයුතුය. ‘**න භික්‍‍‍‍ඛවෙ අසෙනාසනිකෙන වස්සං උපගන්තබ්බං යො උපගච්ඡෙය්‍ය ආපත්ති දුක්කටස්ස**’{1}යි මෙය වදාරණ ලදය. එහෙයින් වැසිකාලයෙහි වස්විසීම සඳහා සෙනසුනක් ලබානම්, මේ මැනවි. නොලබානම් අත්කම් සොයාගෙන කටයුතුය. අත්කම් නොලබන්නහු විසින් තමන් හෝ කටයුතුය. සෙනසුන් නැත්තහු විසින් වස් නොඑළඹිය යුතුමය. මේ අනුධර්‍මතාය. එහෙයින් ඒ මහණෝ තණකිළිකොට රෑතැන් දිවාතැන් ආදිය පිරිසිඳ කතිතවත් කඳුවත් ඉටා ත්‍රිවිධ ශික්‍ෂාවන්හි හික්මෙන්නාහු වස් එළඹියාහුය.
**‘ආයස්මාපි ධනියො’** හුදෙක් ඒ තෙරහුම වස් නොඑළඹියහ. මේ ශික්‍ෂාපදයට ආදිකර්මික වූ ආයුෂ්මත් ධනිය තෙමේ ද වස් එළඹියේය. **‘කුම්භකාරපුත්තො’** යනු කුඹල්කරුගේ පුත්‍රතෙමේය. ඔහුගේ නම ධනියය. පියතෙමේ කුඹල්කරුවෙකි. ‘**ධනියො කුම්භකාරපුත්තො’** යනු එහෙයින් වදාරණ ලදී. **‘වස්සං උපගච්ඡි’** ඒ තෙරුන් සමග එක් තැනම තණකිළියක් කොට වස් එළමියේය. **‘වස්සං වුත්‍ථා’** පෙරවස් එළඹියෝ, මහාපවාරණයෙන් පැවරුවෝ පෑළවිය දින පටන් විසූ වස් ඇත්තාහයි කියනු ලැබෙත්. මෙසේ විසූ වස් ඇතියෝව. කිසි අනතුරක් නිසා මහාපවාරණයෙන් නොපැවරුවෝද විසූ වස් ඇත්තාහුම වෙත්.
**‘තිණකුටියො භින්‍දිත්‍වා’** දඬුමුගුරු ආදියෙන් පහර දීමෙන් සුණුවිසුණුකොට නොවේ. වෘත්තශීර්‍ෂයෙන් තණ, දැව, වැල් ආදිය බහා තබා යන අර්‍ත්‍ථයි. යමෙකු විසින් විහාරයෙහි කෙළවර කිළියක් කරන ලද නම් විහාරයෙහි මහණෝ වෙත්නම් ඔහු විසින් ඒ මහණේ විචාළ යුත්තාහ. ඉදින් මේ කිළිය පිළිදැගුම්කොට එහි වසන්නට කිසිවෙක් උත්සාහ කෙරේනම් ‘ඔහුට දෙවු’යි කියා යා යුතුය. යමෙකු විසින් වනයෙහි හෝ කිළියක් කරන ලද්දේද, එය පිළිදැගුම් කරන්නකු නොලබානම්, එය කළහු විසින් අන්හටද පරිභොගය පිණිස වන්නේයයි තණ, දැව ආදිය තැන්පත්කොට තබා යායුතුය. ඒ මහණෝ වනයෙහි කිළිකොට පිළිදැගුම් කරන්නෙකු නොලබන්නාහු තණ හා දැවදඬු එක් පෙදෙසක තැත්පත්කොට තබා මොනවට ආරක්‍ෂාකොට තබා යන අර්‍ත්‍ථයි. යම්සේ තබන ලද්දක් වේයන් විසින් නොකනු ලැබේද, නොද තෙමෙන්නේත් වේද, එසේ තැන්පත්කොට තබා ‘මෙතැනට පැමිණ වසනු කැමති සබ්‍රම්සරුන්ට උපකාර පිණිස වේවා’යි ගමිකවත පුරා **ජනපදචාරිකං පක්කමිංසු** තමතමන්ගේ සිතට අනුකූල වූ ජනපදයට ගියහ.
**‘ආයස්මා පන ධනියො කුම්භකාරපුත්තො තත්‍ථෙව වස්සං වසි’** යනාදිය පැහැදිලි අර්‍ත්‍ථ ඇත්තේමය. **‘යාවතතියකං’** තෙවනවර තෙක්. **‘අන්‍වයො’** අනු + අවයො’ යන තන්හි සන්‍ධි වශයෙන් උකාරලොපයයි. අඩුබවක් නැත්තේය. තමන්ගේ ශිල්පයෙහි අඩුබවක් හානියක් නැත්තේය. කුඹල්කරුවන් විසින් කටයුතුවූ යමක් යමක්වේද, ඒ හැම කටයුත්තෙහි නොඅඩුවූ පරිපූර්‍ණ ශිල්ප ඇත්තේය යන අර්‍ත්‍ථයි. **‘සකෙ’** තමන් සතුවූ ‘**ආචරියකෙ**’ ඇදුරන් අයත් කර්‍මාන්තයෙහි, **‘කුම්භකාරකම්මෙ’** කුඹල්කරුවන්ගේ කර්‍මාන්තයෙහි, කුඹල්කරුවන් විසින් කටයුතු කර්‍මයෙහි යන අර්‍ත්‍ථයි. මෙයින් ස්වකීය ආචාර්‍ය්‍ය කර්‍මාන්තය ස්වරූප වශයෙන් දක්වන ලද්දේ වේ. **‘පරියොදාතසිප්පෙ’** පිරිසිදු ශිල්ප ඇත්තේය. අඩුබවක් ඇති කල්හිදු අන්හු හා අසමාන ශිල්ප ඇත්තේ යයි දක්වන ලද්දේ වේ.
‘**සබ්බමත්තිකාමයං**’ දොරබා කවුළු අඟුළුවා කවුළු පමණක් හැර සෙසු බිත්ති සෙවෙනි ගඩොල් ටැම් ඈ ප්‍රභෙදවූ සියලු ගෘහොපකරන මැටිමුවාමකොට යන අර්‍ත්‍ථයි. **‘තිණඤ්ච කට්ඨඤ්ච ගොමයඤ්ච සඞ්කඩ්ඪිත්‍වා තං කුටිකං පචි’** ඒ කිළිය සියල්ල මැටිමුවාකොට මට්ටම් ලෑලිකඩින් මට්ටම්කොට වියලවා තෙල් මුසු තඹමැටියෙන් පිරිමැද ඇතුළත හා පිටත තණ ආදියෙන් පුරවා යම් සේ පිසන ලද්දී මොනවට පිසන ලද්දී වේද, එසේ පිසූයේය. ඒ කිළිය වනාහි මෙසේ පිසන ලද්දී වූවාය. **‘අභිරූපා’** මනා රූ ඇත්තීය. **‘පාසාදිකා’** පැහැදීම දනවන්නීය. ‘**ලොභිතිකා**’ රතු පැහැ ඇත්තීය. **‘කිංකිණිකසද්දො’** කිකිණිදැල් හඬ. නොයෙක් රුවනින් කළ කිකිණි දැල්හි හඬ යම්සේ වූයේද, වාකවුළු ආදිය අතරින් ඇතුල්වූ වාතයෙන් පහරණලද ඒ කිළියෙන් නැගි හඬ එසේ වූයේය. මෙයින් මේ කිළියෙහි ඇතුළත හා පිටත මැනවින් පැසුනු බව දක්වන ලද්දේ වේ. මහාඅර්‍ත්‍ථ කථාවෙහි වනාහි ‘**කිඞ්කිණිකා**’ යනු කස්ලෝ බඳුනැයිද, එහෙයින් කුමකින් හෝ පහරණලද කස්ලෝ බඳුනෙහි හඬ යම්සේවේද, වාතයෙන් පහරණලද මේ කිළියෙහි හඬත් මෙසේවූයේ යයිද කියන ලදී.
**‘කිං එතං භික්‍‍‍‍ඛවෙ’** මෙහි භාග්‍යවතුන් වහන්සේ දන්නා සේක්ම කථාවක් උපදවනු පිණිස ‘මහණෙනි මේ කිම’යි අසා වදාළ සේක. ‘**භගවතො එතමත්‍ථං ආරොචෙසුං’** සියල්ල මැටිමුවා කිළියක් කරන බව මුලපටන් භාග්‍යවතුන් වහන්සේට සැලකළහ. ‘**කථං හි නාම සො භික්‍ඛවෙ - පෙ- කුටිකං කරිස්සති’** යන මෙය අතීතාර්‍ත්‍ථයෙහි අනාගතවචනයි. කෙළේයයි වදාරණ ලද්දේ වේ. එහි ලක්‍ෂණ ශබ්ද ශාස්ත්‍රයෙන් සෙවිය යුතුය. ‘**න හි නාම භික්‍ඛවෙ තස්ස මොඝපුරිසස්ස පාණෙසු අනුද්දයා අනුකම්පා අවිභෙසා භවිස්සති’** මෙහි **‘අනුද්දයා’** යනු අනුරක්‍ෂණා තොමෝය. මෙයින් මෛත්‍රිය පිළිබඳ පූර්‍වභාගය දක්වන සේක. **‘අනුකම්පා’** යනු අන්හු පිළිබඳ දුකින්වන සිතේ සැලීමයි. ‘**අවිහෙසා**’ යනු හිංසා නොකිරීමය. මේ පදයන්ගෙන් කරුණාද්ධ්‍යාශය පිළිබඳ පූර්‍වභාගය දක්වන සේක. ‘මහණෙනි! පොළොව සෑරීම මැටි පෑගීම ගිනිතැබීම යන මෙතැන්හි බොහෝ ලොකු කුඩා ප්‍රාණීන් පෙළන නසන ඒ හිස්පුරුෂයා හට ඒ ප්‍රාණීන් කෙරෙහි මෛත්‍රී කරුණා පිළිබඳ පූර්‍වභාගමාත්‍රවූද අනුරක්‍ෂණාවක් අනුකම්පාවක් අවිහිංසාවක් ‘**න හි නාම භවිස්සති’** ස්වල්පමාත්‍රයක් නමුදු නොවන්නීය. **‘මා පච්ඡිමා ජනතා පාණෙසු පාතබ්‍යතං ආපජ්ජි’** පශ්චිම ජනසමූහතෙමේ ප්‍රාණීන් කෙරෙහි නැසිය යුතු සිත් ඇති බවට නොපැමිණේවා, බුදුරජුන් දවසද මහණුන් මෙසේ කරන ලදය, මෙබඳු තන්හි ප්‍රාණඝාතය කරන්නවුන්ට දොෂයක් නැතැ’යි සලකා මොහුගේ දිට්ඨානුගතියට පැමිණෙන පශ්චිම ජනසමූහතෙමේ ප්‍රාණීන් හෙළියයුතුකොට නැසියයුතුකොට නොම සිතාවායි වදාරණ ලද්දේ වේ.
මෙසේ ධනිය තෙරුන් ගරහා ‘**න ච භික්‍‍‍‍ඛවෙ සබ්බමත්තිකාමයා කුටිකා කාතබ්බා’**යි මත්තෙහි එබඳු කිළි කිරීම ප්‍රතික්‍ෂෙප කළ සේක. ප්‍රතික්‍ෂෙපකොටද **‘යො කරෙය්‍ය ආපත්ති දුක්කටස්ස**’යි සියල්ල මැටිමුවාකිළි කිරීම නිමිතිකොට ඇවැතක් තැබූ සේක. එහෙයින් යම් මහණෙක් පොළෝ කැණීම් ආදියෙන් සතුන් නැසීමට නොපැමිණෙන්නේ එබඳු කිළියකුදු කෙරේනම්, හෙතෙමේද දුක්කටාපත්තියට පැමිණේ. පොළොව කැණීම් ආදියෙන් වනාහි ප්‍රාණීන් කෙරෙහි නැසියයුතුබවට පැමිණෙනුයේ සතුන් නසන්නේ යම් යම් වස්තුවක් ඉක්මවාද, ඒ ඒ තැන කියනලද ඇවැතටම පැමිණේ. ධනිය තෙරුන් ආදිකර්මික බැවින් ඇවැත් නැත. ශික්‍ෂාපද ඉක්මවා ක්‍රියාකරන සෙස්සන් හටද, කරණ ලද්දක් ලැබ එහි වසන්නවුන්ටද දුක්කටයම වේ. ද්‍රව්‍යොපකරණ මිශ්‍රකොට කරනලද කිළිය, යම් ඒ පරිද්දකින් හෝ මිශ්‍රකරන ලද්දී හෝ වේවා වටියි. පිරිසිදු මැටියෙන් කරන ලද්දීම නොවටියි. ඒ කිළියද ගඩොලින් ගඩොල්මුවා ආවාසයක් ලෙසින් කරන ලද්දී වටියි. **‘එවං භන්තෙති ඛො -පෙ- තං කුටිකං හින්‍දිංසු’** භාග්‍යවතුන් වහන්සේගේ වචනය පිළිගෙණ දඬුකඩින් හා ගලින් පහරදී ඒ කිළිය විසුරුවමින් බිඳ දැමූහ.
**‘අථ ඛො ආයස්මා ධනියො**’ යනාදියෙහි මේ සංක්‍ෂෙපාර්‍ත්‍ථයයි: ධනිය ස්ථවිරතෙමේ එකපසෙක දිවා විහරණයෙන් හුන් ඒ හඬ අසා අවුත් ‘ඇවැත්නි! කුමක් හෙයින් තෙපි මාගේ කිළිය බිඳිහුදැ’යි විචාරා ‘භාග්‍යවතුන් වහන්සේ බිඳුවාලන සේකැ’යි අසා සුවච බැවින් පිළිගත්තේය.
භාග්‍යවතුන් වහන්සේ මොහු විසින් ඉතා මහත් උත්සාහයෙන් තමාගේ විසීම පිණිස කළ කිළිය කුමක් හෙයින් බිඳවාලූ සේක්ද යත්: මෙහි මොහුගේ දොර කවුළු ආදිය පිළියෙල කිරීමෙහිදී සිදුවූ ව්‍යයකර්‍මාන්තය ඇත්තේ නොවේද යත්: ඇත්තේය. එහෙත් ඒ කිළිය අකැපබැවින් අකැපයයි කිළිය බිඳවාලූ සේක. මේ මෙහි විනිශ්චයයි. **අර්‍ත්‍ථකථා**වෙහි වනාහි සත්ත්‍වයන්ට අනුකම්පා පිණිස මැටිමුවාකිළිය බිඳ සොරුන්ට පාසිවුරු ආදිය පහසුවෙන් ගතහැකි බැවින් පාසිවුරු රැකීම පිණිස සෙනසුන් බොහෝබව වළකනු පිණිස යනාදී වූ අන් කරුණු දක්වන ලද්දේය. එහෙයින් දැනුදු බොහෝ ඇසූපිරූ තැන් ඇති විනය දත් යම් මහණෙක් අකැප පිරිකර ගෙන හැසිරෙන අන් මහණකු දැක ඒ අකැප පිරිකර සිඳුවන්නේනම් හෝ බිඳුවන්නේනම් හෝ හෙතෙමේ දොස්නගා නොකියයුතුමය. චෝදනා නොකටයුතුය. සිහිනොකරවියයුතුය. ‘මාගේ පිරිකර තා විසින් නසන ලදය. මට ඒ දෙව’යි ඔහුට කියන්නට නොලබන්නේය.
එහි මේ පෙළින් මිදුනු කැප අකැප පිරිකර පිළිබඳ විනිශ්චයයි: කිසිකෙනෙක් තල්පතින් කළ ඡත්‍රයක් ඇතුළත හෝ පිටත හෝ පස්පැහැති හුයින් මසා ඔපමට්ටම් කෙරෙත්ද, ඒ ඡත්‍රය දැරීම සුදුසු නොවේ. නිල් හෝ කසාවන් හෝ යම්කිසි එක් පැහැති හුයකින් ඇතුළත හෝ පිටත මසන්නට කුඩමිට මතුවෙහි ගන්වන නනපෙළ වෙළන්නට වටියි. ඒ එක් පැහැතිහුයින් නනපෙළ වෙළීමද ස්ථිරකරණු පිණිසය. පැහැය ඔප වැඩිකිරීම පිණිස නොවේ. ඡත්‍රයෙහි කොළපත්හි මෝරුදත් සටහනක් හෝ අඩසඳ සටහනක් හෝ කැපීම නොවටියි. කුඩමිටෙහි ගෙවල කණුවල මෙන් ඝටකයක් හෝ ව්‍යාලරූප හෝ කිරීම නොවටියි. ඉදින් ඡත්‍රදණ්ඩෙහි සියලු තන්හි ලියන කටුමුවෙන් ඉරි ගසන ලද්දී වේද, එද සුදුසු නොවේ. ඝටකයත් ව්‍යලරූපයත් බිඳහැර දැරියයුතුය. ඉරිද ගටා හෝ පහකට යුතුය. හුයකින් හෝ ඡත්‍රදණ්ඩ වෙළිය යුතුය. දඬුමුල නයිහතු සටහන වරද නැත. හුළන් පහරින් නොසැලෙනු පිණිස කුඩමඩුල්ල හුයින් ගන්වා කුඩමිටෙහි බඳිත්ද, ඒ බඳින තැන වලල්ලක් මෙන් නගා ඉරක් ගසත්ද එය වටියි.
සිවුරු සැරසීම පිණිස නන්පැහැති හුයින් සියපාසපුන් සමානකොට මහන්නාහු අමුතුපත් තබත්ද, අනිකුදු යම්කිසි හිදිකම් වියරු කරත්ද, පත් දෙක එක්කොට මහණ තැන හෝ හුවා කෙළවර හෝ හමුකරල් අයුරින් මැසීම හෝ බලල් හැකිලි අයුරින් මැසීම හෝ කරත්ද, මේ ඈ සියල්ල නොවටියි. පියවිහිදිකම්ම වටියි. ගණ්ඨිකපට්ටය හා පාසකපට්ටය අටකොන්ද සොළොකොන්ද තබා කරත්ද, සෑසටහන් ගදාමුගුරු සටහන් දක්වත්ද, කකුළුඇස් නගාතබත්ද, මේ හැම නොවටියි. සිවුකොන් තබා මැසීමම වටියි. ගණ්ඨිපාස වැටියෙහි කෙළවරින් පිටතට නික්මුනු හූ හා පිළකා ආකාරයෙන් සිටි හූකොන් සිවුරු රඳන් ගැන්වූකල්හි නොදතහැකි ස්වරූප ඇත්තේනම් වටියි. කැඳ පිටිතලප ආදියෙහි සිවුරු බැහීම නොකටයුතුය. සිවුරුකම් කරන කාලයෙහි වනාහි අත්මල හිදිකටුමල ආදිය සෝදාහැරීම හා කිලිටි කාලයෙහි කිලිටි සෝදාහැරීමත් කටයුතුය. සුවඳක් හෝ ලතුවක් හෝ තෙලක් රඳන් දියෙහි බැහීම නොවටියි.
සිවුර රඳන් ගන්වා සකකින් හෝ මැසිරිගල් ඈ ගලකින් යන යම්කිසිවකින් නොගැටිය යුතුය. බිම දෙදනින් හිඳ සිවුර අතින් ගෙන රන්දෙණෙහිද නොගැටිය යුතුය. දෙණෙහි හෝ ලෑලිකඩෙක තබා කොන් අල්ලාගෙන අතින් පැහැරීම වටියි. ඒ පැහැරීමද මිටින් නොකටයුතුය. පැරණි තෙරහු වනාහි පඬුදෙණෙහිද නොතැබූහ. එකෙක් අල්ලාගෙන සිටියි. අනෙකෙක් අතෙහි තබා අතින් පහරයි. සිවුරෙහි කොන්වල වූ බැඳීම නොසුදුසුය. රඳන් ගැන්වූ කල්හි සිඳහැරිය යුතුය. ‘මහණෙනි! කොන්හි බඳින හයක් අනුදනිමි’යි මෙසේ යමක් අනුදන්නා ලද්දේද, එහෙයින් ඒ කොන්වල බැඳි නූල් රඳන් ගන්වන කාලයෙහි රඳන් ගන්නා සිවුර එල්ලීම පිණිස නුවාවෙහි මලපුඬුවක්කොට බැඳිය යුතුය. ගණ්ඨියෙහිද ගණ්ඨිය ශෝභාවත් කරනු පිණිස ඉරිගැසීම හෝ බින්දු බින්දුකොට පිළිකා තැබීම හෝ නොකටයුතුය. ඒ සියල්ල සිඳහැර පරිභොග කටයුතුය.
පාත්‍රයෙහි හෝ තලියෙහි ඇතුළත හෝ පිටත හෝ නියන්කටු අගින් ඉරිගසත් නොවටියි. පාත්‍රය ලියනකඳට නගා පිරිමැද මිණි පැහැතියක් කරන්නෙමුයි පිළිස්සීම කරත්ද නොවටියි. ශ්‍රමණසාරුප්ප්‍ය බැවින් තෙල්පැහැති පත්‍රය සුදුසු වේ. අනිකෙකු විසින් කරනලද මිණිපැහැති පත්‍රයක් ලැබුනුකල්හි එය පරිභොග කිරීම වරද නැතැයි සමහරු කියත්. පාත්‍රය තබන දරණුවෙහි භිත්තිකර්‍ම කිරීම නොසුදුසුය. මෝරු දත් සටහන තැබීම වනාහි වරද නැත්තේය.
ඩබරා මුවවිටෙහි උඩ හෝ යට හෝ ඩබරා කුසතුළ හෝ ඉරිගැසීම නොහොබනේය. ඩබරාවෙහි සත්මුවවිටෙහි ඉරිගැසීම වරදක් නොවේ.
සිවුරපටිය හොබවනු පිණිස ඒ ඒ තැන හුය දිගුණකොට කොටත්. කකුළු ඇස් නගත්. නොවටියි, දෙකෙළවරෙහි දාවලුමුව තරකරණු පිණිස දිගුණකොට තැළීම වටියි. දාවලුමුවෙහි ඝටකයක් හෝ මෝරුමුව සටහනක් හෝ දියබරිමුව සටහනක් හෝ යන යම්කිසි වියරු රුවක් කිරීම සුදුසු නොවේ. ඒ ඒ තන්හි ඇතුන්ගේ ඇස් සටහන් දක්වා මල්කම් ආදිය හෝ කොට තැලූ සිවුරු පටියද පරිභොගයට නොවටියි. අන් වියරු රූ නොකොට සෘජුවම මස්කටු සටහනක් හෝ ඉදිපත් සටහනක් හෝ මටපිඬු සටහනක් හෝ කොට තළන ලද්දේනම් වරද නැත්තේය. කාබානට එක් දාවල්ලක් වටියි. දාවලු දෙකක් තුනක් සතරක් කළ කාබානද පරිභොගයට වටියි. ඉන් වැඩියක් කිරීම සුදුසු නොවේ. රැහැන් කාබාන එක් ගුණකොටම බැඳිය යුතුය. හවඩි සටහන් ඇති කාබාන එක් ගුණකොටද බැඳීම නොහොබනේය. දාවල්ල වනාහි හවඩි සටහන් ඇත්තේද වරද නැත. බොහෝ රැහන් එකතු කොට එකෙකින් අතර නොතබා වෙළා කරන ලද්ද බහුරජ්ජුකයි නොකිය යුතුය. ඒ කාබාන පරිභොගයට ගැනීම වරදක් නොවේ.
දත් ඇට ආදියෙන් කළ කාබාන්විතෙහි අෂ්ටමඞ්ගලාදී වූ යම් කිසි විකාර රුවක් දැක්වීම නොවටියි. එහි දෙකෙළවරෙහි කටයුතු වූ පරිච්ඡෙදලේඛා මාත්‍රයක්ම පමණවේ වීඨයාගේ දෙකෙළවරෙහි ස්ථිරකිරිම පිණිස ඝටකයක් කරත්නම් එයද වටීයි.
අඳුන්කුලාවෙහි ස්ත්‍රීපුරුෂචතුෂ්පදපක්‍ෂිරූප හෝ මාලාකර්‍ම ලතාකර්‍ම මකරදන්ත ගොමුත්‍ර අර්ද්ධචන්‍ද්‍රාදිභෙදවත්වූ විකාරරූප නොකටයුතුය. ගටා හෝ සිඳහැර හෝ යම්සේ හෝ නොපෙණේද, එසේ හුයකින් වෙළා හෝ පරිභොග කටයුතුය. සිවුරැස්වූ හෝ අටැස්වූ හෝ සොළොසැස්වූ හෝ අඳුන්කුලා එකතින්ම වටියි. අඳුන් කුලාවෙහි යටද දෙකක් තුනක්වට රෙඛා කිරීම වරද නොවේ. මෙහි ගැට්ටෙහි වියන්පත බැඳීම පිණිස එක් වටලෙඛාවක් කටයුතුය.
අඳුන් කූරෙහිද පැහැය ඔපදැමීම නොවටියි. අඳුන්කුලා බහාලන පසුම්බියෙහිද නන් පැහැති හුයින් යම්කිසි පැහැයක ඔප දැමීමෙක්වේද, එද සුදුසු නොවේ. යතුරුලන කොපුවෙහිද මේ ක්‍රමය වේ. යතුරෙහිද පැහැය ඔපදැමීම නොයෙදෙයි. කතුරු ඈ බඩු බහාලන පසුම්බියෙහිද එසේය. මෙහි එක් පැහැති යම්කිසි හුයකින් මැසීම පමණ වේ.
පුස්තකාදිය සකස් කිරීම පිණිස කරණලද දිග් මුවහත්ඇති ආයුධයෙහිද වටකුරුකොට අග කෙළවර නගන බුබුල හෝ අනෙකක් හෝ ඔපදැමීම නොහොබියි. ගෙලෙහි පිරිසිඳීම දක්වනු පිණිස ඉරිගැසීම වරද නැත්තේය. කඩකතුරෙහි එකට බැඳුනු මැණිකක් හෝ අබ පමණ මුතු ඇට රැසක් හෝ සමාන යම්කිසි රෙඛාවක් හෝ නැගීම නොවටියි. ශස්ත්‍රදණ්ඩෙහි වනාහි පිරිසිඳීම පිණිස රෙඛාවක් කිරීම වටියි. නිය සිඳින කල්හි අල්ලා ගැනීමට මැද රැලියක් නගා කෙරෙත්ද, එහෙයින් එය වටියි. ගිනිගාන දඬු දෙක අතුරෙහි මතු දඬුවෙහි හෝ යට දඬුවෙහි හෝ අරණි දුන්නෙහි හෝ මත්තෙහි පෙලන දඬුවෙහි හෝ මාලාකර්‍මාදී වූ යම්කිසි පැහැය ඔපදැමක්වේද එද නොවටියි. පෙලන දඬුවෙහි මැද ගිනිගානා මතුදඬුව ඇතුල් කරනු පිණිස ආවාට මණ්ඩලයක් වේද, එය පිරිසිඳීමට ඉරිගැසීම පමණක් කටයුතුය. ඉදිඅඬුවක් කෙරෙත්ද යමකින් ඉදිකටුව ඩැහැගන්වා ගටත්ද එහිමුවර මුව ආදීවූ යම් කිසිවක් කොට පැහැ මටකෙරේ නම් එද නොසුදුසුය. ඉදිකටුව ඩැහැගන්නා පිණිස මුඛය පමණක්ම වේනම් ඒ වටියි.
දැහැටි සිඳින වෑයෙහිද පැහැ මටකිරීම සුදුසු නොවේ. සෘජුවම කැප ලෝහයෙන් දෙපස හෝ එක් පසෙක හෝ සිවුරස්කොට හෝ අටස්කොට හෝ බැඳිය යුතුය. කතුරුදඬුවෙහිද යම්කිසි සැරසීමක් නොයෙදිය යුතුය. එහි යට එකක් හෝ දෙකක් හෝ වටරෙඛා තැබීම හෝ මත්තෙහි නයිහතු කැකුළක් පමණ තැබීමද වටියි.
තෙල් බඳුන් අතුරෙහි අඟෙහි හෝ කුලාවෙහි හෝ ලබුකබලෙහි හෝ නෙල්ලිපල අඹරා ඒ කල්කයෙන් කළ බඳුනෙහි හෝ ස්ත්‍රී රූපයද පුරුෂ රූපයද හැර සෙසු සියලු සටහනක් නගා වණමටකම් කිරීම වරදක් නොවේ.
ඇඳපුටුවෙහි ගුදිරිකොට්ටයෙහි බුමතුරුණෙහි පාපිස්නෙහි බිමලා සක්මන්කරන බිස්සෙහි මුස්නෙහි කසළ බහන බඳුනෙහි පඬුඔරුවෙහි පැන් ගන්නා කිණිස්සෙහි පැන් කළයෙහි නොසේදූ පාතබන දඬුකඩෙහි සේදූ පා තබන පුවරු පුටුවෙහි කළ තබන දරණුවෙහි දඬුමුවා බිම්වලල්ලෙහි පාපිස්නෙහි තල්වැටෙහි සිවුරක් විජිනිපතෙහි යන මෙතන්හි ස්ත්‍රීරූපය හැර සියලු මල්කම් ආදියෙන් වණමටකම් කිරීම වටියි.
සෙනසුනෙහි වනාහි දොරකවුළු ජනෙල්කවුළු ආදීන්හි සර්‍ව රක්තමයවූද වණමටකම් කිරීම වරදක් නොවේ. විරුද්ධ සේනාසනය හැර සෙසු සෙනසුනෙහි වළකාලියයුතු කිසිවක් නැත්තේය. විරුද්ධ සේනාසනය නම් සීමාවට හිමිකම් කිය හැකි අන්‍යභික්‍ෂූන්ගේ සීමාවක රාජවල්ලභයන් විසින් කරන ලද සෙනාසනයයි. එහෙයින් යම්කෙනෙක් එබඳු වූ සෙනසුනක් කරත්ද ‘අපගේ සීමාවෙහි සෙනාසනයක් නොකරවු’යි ඔවුහු කියයුත්තාහ. නොපිළිගෙන කරත්මනම් නැවතත් ‘මෙසේ නොකරවු, අපගේ උපොසථපවාරණයන්ට අන්තරාය නොකරවු, සමගිය නොබිඳිවු, තොපගේ කරනලද සෙනස්නද කළ තැන නොසිටින්නේය’යි කියයුතුය. ඉදින් බලහත්කාරයෙන් කරත්මනම් යම්කලක ඔවුන්ගේ ලජ්ජාඇති පිරිස් බලවත්වේද, ධාර්මික විනිශ්චයක් ලබන්නට හැකිවේද, එකල්හි ‘තොපගේ ආවාසය ගෙන යවු’යි ඔවුන්ට දන්වා යැවිය යුතුය. තුන්වරක් මෙසේ දන්වා යැවූකල්හි ගෙනයෙත්නම් මනාය. ගෙන නොයෙත්නම්, බෝධිය හා සෑය හැර සෙසු සෙනසුන් බිඳිය යුතුය. එ ද අපරිභොග නොකරන්නවුන් විසිනි. පිළිවෙළින් වනාහි වහල පරාල ගඩොල් ආදිය බැහැරකොට ‘තොපගේ ද්‍රව්‍යොපකරණ ගෙන යවු’යි ඔවුන්ට දන්වා යැවිය යුතුය. ගෙන යෙත්නම් මනාය. ගෙන නොයෙත්නම් ඒ ගෘහොපකරණ හිමවැසි අවුසුළං ආදියෙන් දිරාගිය කල්හි හෝ සොරුන් පැහැරගෙන ගිය කල්හි හෝ ගින්නෙන් දැවීගිය කල්හි හෝ සීමාව අයත්ව සිටි මහණෝ උපවාද නොකටයුත්තාහ. ‘තොප විසින් අපගේ ගෘහොපකරණ නසන ලදැ’යි හෝ ‘එය තොපට ග්‍රීවාය’යි හෝ චෝදනා කරන්නට ඉඩ නොලැබෙන්නේය. සීමාව හිමි මහණුන් විසින් යමක් කරන ලද්දේ ද එය මැනවින් කරන ලද්දේම වේ.
මෙසේ කිළිය බිඳහළකල්හි ධනිය තෙරුන්ට උපන් පරිවිතර්‍කයද නැවත කිළිය කිරීම පිණිස කළ උත්සාහයද දක්වනු පිණිස **‘අථ ඛො ආයස්මතො’** යනාදිය වදාරණ ලද්දේය. එහි ‘**දාරුගහෙ ගණකො’** යනු රජුගේ දැවමඩුවෙහි දැව පල්නේය. **‘දෙවගහදාරුනි’** යනු රජු විසින් රක්නාලද දැව රජසතුවූ දැවය යන අර්‍ත්‍ථයි. **‘නගර පටිසඞ්ඛාරිකාති’** නුවර පිළිසකර කිරීම පිණිස වූ උපකරණයෝය. ‘**ආපද‍ත්‍ථාය නික්‍ඛිත්තානි’** ගින්නෙන් දැවීයාමෙන් හෝ පැරණි බැවින් හෝ සතුරු රජු විසින් ඇවිරීම් ආදියෙන් හෝ දොරකොටු අටලු රජ ඇතොර ඇත්හල් ආදියට සිදුවූ විපත් ආපදායි කියනු ලැබේ. ඒ පිණිස තබන ලද්දේයි කියන ලද්දේ වේ. **‘ඛණ්ඩා ඛණ්ඩිකං ඡෙදාපෙත්‍වා**’ තමන්ගේ කිළියෙහි පමණ සලකා කිසිවක් අගින් කිසිවක් මැදින් කිසිවක් මුලින් කඩකඩකරමින් සිඳවාලූයේය.
**‘වස්සකාරො’** යනු ඒ බ්‍රාහ්මණයාගේ නාමයයි. **‘මගධමහාමත්තො’** මගධරට මහා ඇමති තෙමේය. මහත්වූ ඓශ්චර්‍ය්‍ය මාත්‍රයෙන් යුක්තවූයේය. මගධ රජුගේ හෝ මහා ඇමතිතෙමේ මහාමාත්‍යයි කියන ලද්දේ වේ. **‘අනුසඤ්ඤායමානො’** ඒ ඒ තැන ගොස් සලකා බලන්නේය. **‘භණෙ’** යනු අධිපතියන්ගේ පහත්තැන සිටි පුරුෂයන්ට කරන ආමන්ත්‍රණයයි. **‘බද්ධං ආණාපෙසි’** බ්‍රාහ්මණ තෙමේ ස්වභාවයෙන්ම ඔහු කෙරෙහි ඊර්‍ෂ්‍යාවෙන් මඩනා ලද්දේම වේ. හෙතෙමේ රජුගේ ‘අණකරව’යි යන වචනය අසා යම්හෙයකින් ‘කැඳවාලව’යි රජු විසින් නොකියන ලද්දේද, එහෙයින් ඔහු අතින් පයින් බඳින ලද්දෙකුකොට ගෙන එන්නට අණවන්නෙමියි බැඳීමට අණකෙළේය. **‘අද්දසා ඛො ආයස්මා ධනියො’** කෙසේ දුටුවේදයත්: ආයුෂ්මත් ධනයතෙමේ තමන් යම්තම් ඉඩකින් දැව ගෙණගියබව දැන නිසැකයෙන්ම මොහු දැව හෙතුකොට රාජකුලයෙන් වධයට හෝ බන්‍ධනයට පැමිණෙන්නේය, එකල්හි මම ඔහු මුදාගන්නෙමියි නිතර දෙවේලේ ඔහු පිළිබඳ තොරතුරු අසා බලන්නේම හැසිරෙන්නේය. එහෙයින් එකෙණෙහිම ගොස් දුටුයේය. ආයුෂ්මත් ධනයතෙමේ දුටුවේයයි එහෙයින් වදාරණලදී. **‘ දාරූනං කිච්චා’** දැව කරුණුකොට ‘**පුරාහං හඤ්ඤාමි’** මම නොබෝකලකින් හිංසා කරනු ලබමි. යම්තාක් මම හිංසා නොකරනු ලබන්නෙම්ද, ඒතාක් ඔබ ආයුතුය යන අර්‍ත්‍ථයි.
**‘ඉඞ්ඝ භන්තෙ සරාපෙහි’** මෙහි **ඉඞ්ඝ** යනු චොදනාර්‍ත්‍ථයෙහි නිපාතයි. **‘පඨමාභිසිත්තො’** අභිෂෙක කරන ලදුව පළමුකොට **‘එවරූපිං වාචං භාසිතා’** ‘මහණබමුණන්ට තණදැව දිය පරිභොග කෙරෙත්වායි දෙන ලද්දේම යයි මේ මෙබඳු වචනයක් අභිෂෙක කරන ලදුව පළමුකොටම යමක් ඔබ කීවහුද, එය තෙමේම කියා දැන් සිහිකරහුද, නොසිහි කරහුදැයි කියන ලද්දේ වේ. රජහු වනාහි අභිෂෙක කරන ලද්දහුම ‘මහණ බමුණන්හට පණ දැව දිය දෙන ලද්දේමය, එහෙයින් තණ දැව දිය පරිභොග කෙරෙත්වායි දහම්බෙරය හසුරුවාලන්නාහ. ඒ සඳහා මෙතෙමේ කියයි. **‘තෙසං මයා සන්‍ධාය භාසිතං’** ස්වල්පමාත්‍රයෙහිද කුකුස් කරන්නාවූද සන්සිඳවූ පව්ඇති ඒ මහණ බමුණන්ගේ තණ දැව දිය ගෙනයෑම සඳහා මා විසින් මෙසේ කියන ලදී. තොප වැන්නවුන් සඳහා නොකියන ලදය යන අදහස වේ. **‘තඤ්ච ඛො අරඤ්ඤෙ අපරීග්ගහිතං’** වනයෙහි නොරක්නාලද යම් තණ දැව දියක් වේද, ඒ නොරක්නා ලද තණ දැව දිය සඳහා මා විසින් මේ කියන ලදැයි දක්වාලන්නේය.
**‘ලොමෙන ත්‍වං මුක්කොසි’** මෙහි ලොමය වැනිනුයි ලොමනම් වේ. ඒ කිම? පැවිදි ලක්‍ෂණයයි. කුමක් කියන ලද්දේවේද යත්: යම්සේ ධූර්‍තයෝ **‘**මස කන්නෙමු’යි මාහැගි ලොම්ඇති එළුවෙකු ගන්නාහුද, අන් නුවණැති පුරුෂයෙක් ඒ එළුවා දැක ‘මේ එළුවාගේ මස් කහවණුවක් පමණ අගියි, ලොම් වනාහි ලොම්වාරයක් ලොම්වාරයක් පාසා නොයෙක් ගණන් කහවණු වටීය’යි ලොම්නැති එළුවන් දෙදෙනකුදී ඒ ලොම්ඇති එළුවා ගන්නේද, මෙසේ ඒ ලොම් ඇති එළුවා නුවණැති පුරුෂයා නිසා ලොම් හේතුකොට මිදෙන්නේද, එපරිද්දෙන්ම ඔබ මේ කර්‍මය කළ බැවින් වධබන්‍ධනයට සුදුස්සෙහිය. යම්හෙයකින් වනාහි අර්‍හද්ධ්ව්ජය සත්පුරුෂයන් විසින් නොනැසිය යුතු ස්වභාවය ඇත්තේවේද ඔබද ශාසනයෙහි පැවිදි වූ බැවින් ඒ පැවිදි ලක්‍ෂණ වූ අර්‍හද්ධ්ව්ජය දැරුයෙහිද එහෙයින් ඔබ මේ ප්‍රව්‍රජ්‍යාලිඞ්ගලොමය කරණකොට නුවණැති පුරුෂයා නිසා එළුවා මෙන් මිදුනෙහිය.
**‘මනුස්සා උජ්ඣායන්ති’** රජපිරිසෙහි කියන්නහුගේ වචනය හමුවෙහිද නොහමුවෙහිද අසා ඒ ඒ තැන මනුෂ්‍යයෝ ලාමක කොට සිතත්. අවමන් කරත්. අවමන් කරන්නාහු ඔහු ගැන සිතත්. බලත්. පහත් ලෙසින් හෝ සිතත්ය යන අර්‍ත්‍ථයි. **‘ඛීයන්ති’** ඔහුගේ අගුණ කියත්. පවසත්. **‘විපාචෙන්ති’** අගුණ පතුරුවා හරිත්. හැමතැන පතුරුවත්. මේ අර්‍ත්‍ථයද ශබ්දශාස්ත්‍රානුසාරයෙන් දතයුතුය. මේ වනාහි මෙහි යොජනාය: **‘අලජ්ජිනො ඉමෙ සමණා සක්‍යපුත්තියා’** ‘මේ ශ්‍රමණ ශාක්‍යපුත්‍රීයයෝ අලජ්ජීහ’ යනාදි වසයෙන් සිතමින් ලාමක කොට සිතත්. ‘**නත්‍ථි ඉමෙසං සාමඤ්ඤං’** ‘මොවුනට ශ්‍රමණභාවය නැත්තේය’ යනාදිය කියමින් අගුණ පවසත්. ‘**අපගතා ඉමෙ සාමඤ්ඤා’** ‘මොවුහු ශ්‍රමණභාවයෙන් පහවූහ’ යනාදිය ඒ ඒ තැන විස්තර කරමින් පතුරුවා හරිත්. මේ ක්‍රමයෙන් මේ පදයන්ගේද, මෙයින් මතුවෙහි ඒ ඒ තැන ආපදයන්ගේද අනුරූප ලෙසින් යෙදීම දතයුතුය. එහි **‘බ්‍රහ්මචාරිනො’** ශ්‍රේෂඨ වූ හැසිරීම් ඇත්තාහුය. ‘**සාමඤ්ඤං**’ ශ්‍රමණභාවයයි. **‘බ්‍රහ්මඤ්ඤං’** ශ්‍රෙෂ්ඨභාවයයි. සෙස්ස පැහැදිලි අරුත් ඇත්තේමය.
**‘රඤ්ඤො දාරූති’** යනාදියෙහි **‘අදින්නං ආදියිස්සති’** යන මෙය ලාමක කොට සිතීම අර්‍ත්‍ථකොට ඇත්තේය. නොදෙනලද යමක් ගත්තේද, එය දක්වන්නට ‘**රඤ්ඤො දාරූති’** යනු වදාරණ ලද්දේය. මෙසේ එකවචන බහුවචන භේදයෙහි නොමුළාවන්නන් විසින් අර්‍ත්‍ථ දතයුතුය. **‘පුරාණ වොහාරිකො මහාමත්තො’** භික්‍ෂුභාවයෙන් පෙර ගිහි කාලයෙහි විනිශ්චය ව්‍යවහාරයෙහි යෙදී සිටි බැවින් විනිශ්චයකාරයෙකැයි ප්‍රසිද්ධියට ගිය මහාමාත්‍යතෙමේය.
**‘අථ ඛො භගවා තං භික්‍‍‍‍‍ඛුං එතදවොච’** භාග්‍යවතුන් වහන්සේ, තමන්වහන්සේ ලෝකව්‍යවහාරය දන්නා සේක. ‘පෙර බුදුවරයෝද මෙපමණකින් පාරාජිකය, මෙපමණකින් ථුල්ලච්චය, මෙපමණකින් දුක්කටය පණවත්’යි අතීත බුදුවරයන්ගේ පැණවීමද දන්නා සේක. ඉදින් එසේ ඇති කල්හිදු අන්‍ය වූ ලොකව්‍යවහාරය දන්නවුන් සමග සංසන්‍දනය නොකොට පාදමාත්‍රයකින් පාරාජිකාව පණවන්නාහු නම්, ඒ හේතුවෙන් ‘මේ එක් මහණහුගේද සීලසංවරය පමණනොකොට හැකිය, ගණන් නොකටහැකිය. මහපොලොව - මහසමුදුර - අහස මෙන් ඉතා තදින් පැතිරගත්තේය. භාග්‍යවතුන් වහන්සේ ඒ මේ සීලසංවරය පාදමාත්‍රයකින් නසන සේකැ’යි මෙය කියන්නෝ වන්නාහ. එයින් තථාගතයන් වහන්සේගේ ඥානබලය නොදන්නාහු ශික්‍ෂාපදය කොප්‍යකරන්නාහුය. පණවන ලද ශික්‍ෂාපදයද නියම තැන නොසිටින්නේය. ලෝකව්‍යවහාරය දනවුන් සමග සංසන්‍දනයකොට පැණවූ කල්හි ඒ දොෂාරෝපණය නොවන්නේය. ‘මේ අගාරිකයෝ පවා පාදමාත්‍රයෙන් සොරු අල්ලා නසත්. බඳිත්. පිටිවහල්ද කරත්. එසේ තිබියදී කුමක් හෙයින් භාග්‍යවතුන් වහන්සේ මෙබඳු පැවිද්දහු නොනසන සේක්ද යමක්හු විසින් අන්සතු තණඉරටුවක් තරම්දැයක් නොගතයුතු නොවේදැ’යි එකාන්තයෙන් මෙසේ කියන්නෝ වෙත්. ඔවුහු තථාගතයන් වහන්සේගේ ඥානබලය දන්නාහු වෙති. පණවන ලද ශික්‍ෂාපදයද කොප්‍යනොවන්නේය. නියම තැන සිටින්නේය. එහෙයින් ලොකව්‍යවහාරය දන්නවුන් සමග සංසන්‍දනයකොට පණවනු කැමතිසේක් මහණ, මෙහෙණ, උවසු උවැසියන් ඇති සියලු පිරිස එක්වන්බලා වදාරණ සේක් නොදුරෙහි හුන් ඒ මහණහු දැක ‘මහණ! කොපමණකින් මගධෙශ්වර වූ සෙනිය බිම්බිසාර රජතෙමේ සොරු අල්ලාගෙන නසාද, බඳීද, පිටිවහල් කෙරේදැ’යි ඒ මහණහු අතින් අසා වදාළ සේක.
එහි **‘මාගධො’** මගධයන්ගේ ඊශ්වරතෙමේය. **‘සෙනියො’** සෙනාවෙන් යුක්තවූයේය. ‘බිම්බිසාරො’ ඔහුගේ නාමයයි. ‘**පබ්බාජෙති වා**’ රටින් හෝ නෙරපා හරියි. මෙහි සෙස්ස පැහැදිලි අර්‍ත්‍ථ ඇත්තේමය. **‘පඤ්චමාසකො පාදො’** එ දවස රජගහ නුවර මසුවිස්සක් කහවණුවක් වේ. එහෙයින් මසුපසක් පාදයක් වේ. මේ ලක්‍ෂණයෙන් සියලු ජනපදයන්හි කහවණුව පිළිබඳ සිවුවනකොටස පාදයකැයි දතයුතුය. ඒ පාදයද වනාහි පුරාණ ශාස්ත්‍රයට අනුරූපව උතුම් රනින්කළ නීල කාර්‍ෂාපණයාගේ වසයෙන් වේ. රුද්‍රදාමකාදීවූ අන්‍යකාර්‍ෂාපණයන්ගේ වසයෙන් නොවේ. ඒ පාදයෙන් අතීත බුදුවරයෝද පාරාජිකය පැණවූහ. අනාගත බුදුවරයෝද පාරාජිකය පණවන්නාහුය. පාරාජිකවස්තුවෙහි හෝ පාරාජිකයෙහි හෝ සියලු බුදුවරයන්ගේම වෙනස්බවක් නැත්තේය. මොවුහුම සතර පාරාජික වස්තූහුය. මොවුහුම සතර පාරාජිකයෝය. මෙයින් අඩුව හෝ වැඩිව හෝ නැත්තේය. එහෙයින් භාග්‍යවතුන් වහන්සේද ධනිය තෙරුන්ට ගරහා පාදය හේතුකොටම දෙවන පාරාජිකය පණවනසේක් **‘යො පන භික්‍‍‍‍‍ඛු අදින්නං ථෙය්‍යසඞ්ඛාතං’** යනාදිය වදාළ සේක.
මෙසේ මූලච්ඡෙද්‍ය වශයෙන් දැඩිකොට දෙවන පාරාජිකය පැණවූ කල්හි අනුප්‍රඥප්තිය පිණිස අන්‍යවූද රජගභණ්ඩික වස්තුව උපන්නේ එහි උත්පත්තිය දක්වනු පිණිස ‘**එවඤ්චිදං භගවතා භික්‍‍‍‍‍ඛූනං සික්‍ඛාපදං පඤ්ඤත්තං හොති’** යන මෙය වදාරණ ලද්දේය. එහි අර්‍ත්‍ථයද අනුප්‍රඥප්ති සම්බන්‍ධයද ප්‍රථම පාරාජික වර්‍ණනාවෙහි කියූ ලෙසින්ම දතයුතුය. මෙහි යම්සේද මෙසේ මෙයින් මත්තෙහි වූ සියලු ශික්‍ෂා පදයන්හි යමක් යමක් පෙරකියන ලද්දේද, ඒ සියල්ල හැරපියා මතු මතුවෙහි පෙර නොකියන ලද්දම වර්‍ණනා කරන්නෙමු. ඉදින් කියූනය ඇති යමක් යමක්වේද ඒ ඒ නැවතත් වර්‍ණනා කරන්නෙමුනම්, කවර කලෙක වර්‍ණනාවෙහි කෙළවරට යන්නෙමුද? එහෙයින් යමක් යමක් පෙරකියන ලද්දේද, ඒ සියල්ල මනාකොට සලකාබලා ඒ ඒ තන්හි අර්‍ත්‍ථයද යොජනාද දතයුතුය. පෙර නොකියූ නොපැහැදිලි අර්‍ත්‍ථ ඇති යම්කිසිවක් වේනම් ඒ සියල්ල අපිම විස්තර කරන්නෙමු.
**‘රජකත්‍ථරණං ගනත්‍වා’** රදාතොටට ගොස්. යම්හෙයකින් එහි රදවු රෙදි අතුරත්ද, එහෙයින් එතැන රජකත්‍ථරණයි කියනු ලැබේ. **‘රජකභණ්ඩිකං’** රදවුන්ගේ රෙදිපොදිය. රදවු සවස්කාලයෙහි නුවරට පිවිසෙන්නාහු බොහෝ රෙදි එක් එක් පොදියට බඳිති. ප්‍රමාද හේතුවෙන් ඔවුන් නොදකිත්ම, ඒ රෙදිපොදිවලින් එකක් **‘අවහරිත්‍වා’** සොරකම්කොට යන අර්‍ත්‍ථයි.
**‘ගාමො නාම’** යන මේආදිය ‘**ගාමා වා අරඤ්ඤ වා’** යන මෙහි කියන ලද ගමෙහි හා වනයෙහි ප්‍රභෙද දක්වනු පිණිස වදාරණ ලද්දේය. එහි යම්කිසි ගමක මලයජනපදයෙහි මෙන් එක්ම කිළියක් එක්ක ගෙයක්වේද, මෙය **එක්කුටිකගාම** නම්වේ. මේනයින් අන්‍ය ග්‍රාමයෝ ද දතයුත්තාහ. යම් ග්‍රාමයක් මිනිසුන්ගේ අභාවයෙන් මුළුමනින් යකුන් විසින් පිරිගා කරන ලද්දේ ද මනුෂ්‍යයෝ යම්කිසි කරුණක් නිසා නැවත එනු කැමතිවම යම්කිසි තැනකින් නික්මගියාහු වෙත්ද, එතැන **අමනුස්සගාම** නම්වේ. **පරික්‍ඛිත්ත** නම් ගඩොලින් කළ පවුරු ආදිකොට යටත්පිරිසෙයින් කටු අතුවලින් හෝ වටකරණ ලද්දේය. වීථි පිහිටුවීම් ආදි වසයෙන් නොපිහිටුවා ගසේ ගෙරිහු දෙතුන්දෙන ඒ ඒ තැන ලගිත්ද මෙසේ ඒ ඒ තැන ගෙවල් දෙක තුනක්කොට විසූතැන **ගොනිසාදිනිවිට්ඨගාම** නම්වේ. ‘**සත්‍ථො**’ පා ගමනින් යන වෙළඳ සමූහය. ගැල්නැග යන වෙළඳ සමූහය යන මොවුන් අතුරෙහි යම්කිසි වෙළෙඳ සමූහයක් සත්‍ථ නම් වේ. මේ ශික්‍ෂාපදයෙහිද නිගම හා නගරද ග්‍රාමග්‍රහණයෙන් ගන්නා ලදැයි දතයුතුය.
**‘ගාමූපචාරො’** යනාදිය වනයෙහි සීමාව දක්වනු පිණිස වදාරණ ලද්දේය. **‘ඉන්‍දඛීලෙ ඨිතස්ස’** අනුරාධපුරයෙහි මෙන් යම් ගමක දොරටු, එලිපත්, කණු දෙකක්වේද, එහි ඇතුල්එලිපත වෙත සිටියාවූ එහි පිටතඑලිපත් කණුව වනාහි අභිධර්‍ම නයින්වන සඞ්ක්‍ෂෙපයට යන්නේය. යම් ගමක එක් එලිපත් කණුවක් නැත්තේද එහි ගම් දොරබා මැදම ඉන්‍දඛීලයි කියනු ලැබේ. ‘**ගාමද්වාරබාහානං වෙමජ්ඣෙ ඨිතස්ස’** යනු එහෙයින් කියනලදී. **‘මජ්ඣිමස්ස’** මැදුම්බල ඇති පුරුෂයක්හුගේ ප්‍රමාණයෙන් මද්ධ්‍යම පුරුෂයක්හුගේ නොවේ. අල්පශක්ති ඇත්තහුගේ නොවේ. මහත්ශක්ති ඇත්තහුගේ නොවේ. මද්ධ්‍යමශක්ති ඇත්තහුගේය’යි කියන ලද්දේ වේ. **‘ලෙඩ්ඩූපාතො’** යම්සේ මාගමක් කවුඩන් පලවාහැරීමට කෙලින්ම අත ඔසොවා කැටක් දමාගසාද, යම්සේ උදකුක්‍ඛෙපයෙහිදී දිය දමාගසත්ද, මෙසේ දමා නොගසා යම්සේ තරුණ මනුෂ්‍යයෝ තමන්ගේ ශක්තිය දක්වමින් අත දිගුකොට කැටය දමාගසත්ද, මෙසේ දමාගැසූ කැටය වැටුනු තැනය. වැටුනු තැනින් පෙරැළීගොස් යම් තැනක රැඳේද, එතැන නොගතයුතුය.
**‘අපරික්‍ඛිත්තස්ස ගාමස්ස ඝරූපචාරෙ ඨිතස්ස මජ්ඣිමස්ස පුරිසස්ස ලෙඩ්ඩූපාතො**’ යන මෙහි වනාහි පියසි කෙළවරින් දියවැටෙන තැන සිටි බලමැදුම් පුරුෂයකු විසින් දැමූ කුල්ල වැටුනුතැන හෝ මොහොල වැටුනු තැන හෝ ඝරූපචාර නම්වේ. ඒ ඝරූපචාරයෙහි සිටියහු විසින් දමා ගැසූ කැටය වැටුනු තැන ගාමූපචාරයි **කුරින්‍දි** අටුවාවෙහි කියන ලදී. **මහාපච්චරියෙහි**ද කියන ලද්ද එබඳුමය. **මහාඅර්‍ත්‍ථකථා**වෙහි වනාහි ‘ඝර, ඝරූපචාර, ගම, ගාමූපචාරයි මාතෘකා තබා පියසි අගින් දියවැටෙන තැනින් ඇතුළත **ඝර** නමැයිද, පියසි අගින් දියවැටෙන තැනින් ඇතුළත දොරකඩසිටි මාගමක් බඳුන් සේදූ යම්දියක් දමාද, ඒ දිය වැටුනුතැනද, ඇතුළතගෙයි සිටි මාගමක විසින්ම පියවිගතියෙන් පිටතට දමා කුල්ල හෝ මුස්න හෝ වැටුනු තැනද, ගෙරින්ගේ ඇතුල්වීම වළකනු පිණිස ගේ ඉදිරියෙහි දෙකෙන් සම්බන්‍ධකොට මැද කඩොලක් තබා කළ වැටෙන් පරික්‍ෂෙපයද යන මේ සියලු තැන් **ඝරූපචාර** නමි. ඒ ඝරූපචාරයෙහි සිටි බල මැදුම් පුරුෂයෙකු විසින් දමාගැසූ කැටය වැටුනු තැනින් ඇතුළත **ගාම**නමි. එතැන්හි සිට දමා ගැසූ අන් කැටක් වැටුනු තැනින් ඇතුළත **ගාමූපචාර** නමැයිද කියන ලද්දේය. මේ මෙහි පමණ වේ. මෙහි යම්සේද එසේ සියලු තන්හි යම් යම් අර්‍ත්‍ථකථාවාදයක් හෝ ස්ථවිරවාදයක් හෝ පසුව කියනු ලැබේ, එම ප්‍රමාණ වශයෙන් දතයුතුය.
මහාඅර්‍ත්‍ථකථාවෙහි යම් මේ ප්‍රමාණයක් කියන ලද්දේද, එය පෙළට විරුද්ධ වූවක් සේ පෙණේ. පෙළෙහි ‘ඝරූපචාරයෙහි සිටි බලමැදුම් පුරුෂයෙකු විසින් දමාගැසූ කැටය වැටුනු තැනැ’යි මෙපමණක්ම දක්වන ලද්දේය. අර්‍ත්‍ථකථාවෙහි වනාහි ඒ කැටය වැටුනු තැන, ග්‍රාමසඞ්ක්‍ෂෙපයකොට එයින් ඔබ්බ ගාමුපචාරයි කියන ලදය. මේ සියල්ල පෙළෙහි වදාරණ ලදැයි කියනු ලැබේ. මෙහි අදහස දතයුතුය. හෙද අර්‍ත්‍ථකථාචාර්‍ය්‍යයන් විසින්ම දන්නා ලද්දේය. එහෙයින් යම්සේ ‘**ඝරූපචාරෙ ඨිතස්ස’**යි ඝරූපචාරලක්‍ෂණය පෙළෙහි නොවදාරණ ලද්දේ නමුත් අර්‍ත්‍ථකථාවෙහි කියූලෙසින් ගන්නා ලද්දේය. සෙස්සද මෙසේ ගතයුතුය.
එහි මේ ක්‍රමය වේ. මෙහි පවුරු ආදියෙන් වටකළ ගම, වටනොකළ ගමැයි ගම දෙවැදැරුම් වේ. එහි වටකළ ගමෙහි වටකිරීමම පිරිසිඳීම වේ. එහෙයින් ඒ ගමෙහි පිරිසිඳීම වෙනම නොකියා ‘ගාමූපචාරයනම් වටකළ ගමෙහි එල්පත් කණුවෙහි සිටි බලමැදුම් පුරුෂයෙකු විසින් දමාගැසූ කැටය වැටුනු තැනැ’යි පෙළෙහි වදාරණ ලද්දේය. වටනොකළ ගමෙහි ග්‍රාමපරිච්ඡෙදය කියයුතු වන්නේය. එහෙයින් ඒ ගමෙහි පරිච්ඡෙදය දක්වනු පිණිස ‘වටනොකළ ගමෙහි ඝරුපචාරයෙහි සිටි බලමැදුම් පුරුෂයෙකු විසින් දමාගැසූ කැටය වැටුනු තැනැ’යි පෙළෙහි වදාරණ ලද්දේය. වටනොකළ ගමෙහි පරිච්ඡේදය දක්වනු පිණිස ‘වටනොකළ ගමෙහි ඝරුපචාරයෙහි සිටි බලමැදුම් පුරුෂයෙකු විසින් දමාගැසූ කැටය වැටුනු තැනැ’යි පෙළෙහි වදාරණ ලද්දේය. ගමෙහි පිරිසිඳීම දැක්වූ කල්හි ගාමූපචාර ලක්‍ෂණය පෙර කියූ ලෙසින්ම දතහැකියයි නැවත ‘එහි සිටි මැදුම්බලැති පුරුෂයෙකු විසින් දමාගැසූ කැටය වැටුනු තැනැ’යි නොවදාරණ ලද්දේය. යමෙක් වනාහි ඝරූපචාරයෙහි සිටියහුගේ ලෙඩ්ඩුපාතයම ගාමූපචාරයයි කියාද, ඔහුට ඝරූපචාරය ගමවන්නේය. එහෙයින් ඝර - ඝරූපචාර - ගාමූපචාර යන මේ විභාගය මිශ්‍රකරණු ලැබේ. අමිශ්‍ර වශයෙන්ම මෙහි නොකල්හි ගම්වැදීම් ආදියෙහි විනිශ්චය දතයුතුය. එහෙයින් පෙළද අටුවාවද සසඳා කියූ ලෙසින්ම මෙහි ගාම - ගාමූපචාර දතයුතුය. යම් ගමක් පෙර මහත්ව තුබුයේ පසුකාලයෙහි කුලයන් නැසීගියකල්හි කුඩාවේද, ඒ ගම ඝරූපචාරයෙහි සිට දමාගැසූ කැටය වැටුනු තැන සිටම පිරිසිඳිය යුතුය. වටකළ නොකළ මේ ගමෙහි පළමු පිරිසිඳීම පමණනොවේමය.
‘**අරඤ්ඤං නාම ඨපෙත්‍වා ගාමඤ්ච ගාමූපචාරඤ්ච’** යනු විසින් යථොක්ත ලක්‍ෂණ ඇති මේ ගාම - ගාමූපචාර හැර මේ අදින්නාදාන ශික්‍ෂා පදයෙහිදී ඉතිරි පෙදෙස අරණ්‍යනමැයි දතයුතුය. අභිධර්‍මයෙහි වනාහි **‘අරඤ්ඤං’** යනු එලිපත් කණුවෙන් පිටතට නික්මසිටි යම් පෙදෙසක්වේද, මේ සියලු පෙදෙස අරණ්‍යයි කියන ලද්දේය. ආරණ්‍යක ශික්‍ෂාපදයෙහි ආරණ්‍යක සෙනාසනය නම් දුනු පන්සියයක් ඇති පශ්චිම සෙනාසන යයි කියන ලදී. ඒ සෙනාසනය ගම් එලිපත් කණුව පටන් නගාගන්නාලද ඇදුරු දුන්නෙන් පන්සියයක් දුනු පමණයයි දතයුතුය. මෙසේ ‘**ගාමා වා අරඤ්ඤා වා’** යන මෙහි අර්‍ත්‍ථය බෙදා දක්වන්නා වූ භාග්‍යවතුන් වහන්සේ විසින් ඝර-ඝරූපචාර ගාම-ගාමූපචාර අරඤ්ඤ යි පාපභික්‍ෂූන්ට ‘මා විසින් ගමින් නොගන්නා ලදය, වනයෙන් ගන්නා ලදය’ යනාදි ලෙසින් යම්තමකිනුත් ඉඩ නොතබනු පිණිස පස් කොටසක්කොට දක්වා වදාරණ ලද්දේය. එහෙයින් ගෘහයෙහිදී හෝ ගෘහොපචාරයෙහිදී හෝ ග්‍රාමයෙහිදී හෝ ග්‍රාමොපචාරයෙහිදී හෝ වනයෙහිදී හෝ පාදයක් වටිනා භාණ්ඩයෙහි පටන් සස්වාමික වූ භාණ්ඩයක් සොර සිතින් ගන්නහුට පාරාජිකයකැයි දතයුතුය.
දැන් **‘අදින්නං ථෙය්‍යසඞ්ඛාතං ආදියෙය්‍ය’** යනාදීන්ගේ අර්‍ත්‍ථ දක්වනු පිණිස **‘අදින්නං නාම’** යනාදිය වදාළ සේක. එහි **අදින්නං **යනු දන්තපොනශික්‍ෂාපදයෙහි තමන් සතු වූද නොපිළිගත් කැපය වැළඳිය යුතුයයි කියනු ලැබේ. මෙහි වනාහි අන්සතු සස්වාමික වූ යම්කිසි භාණ්ඩයක්වේද, ඒ මේ භාණ්ඩය ඒ හිමියන් විසින් කයින් හෝ වචනයෙන් හෝ නොදෙන ලද්දේනුයි **අදින්න **නම්වේ. තමන්ගේ අතින් හෝ පෙර තුබූතැනින් හෝ බැහැර නොකරන ලද්දේනුයි **අනිසට්ඨ** නම් වේ. පෙර තුබූතැන තුබුනේද බලාපොරොත්තු රහිත බැවින් නොහරණ ලද්දේනුයි **අපරිච්චත්ත** නම්වේ. ආරක්‍ෂා සංවිධානයෙන් රක්නාලද බැවින් **රක්‍ඛිත** නම්වේ. කරඬු පෙට්ටගම් ආදියෙහි බහා රක්නාලද බැවින් **ගොපිත** නම්වේ. ‘මේ මාගේ යයි තෘෂ්ණාමමත්‍වයෙන් මමායනය කළ බැවින් **මමායිත** නම්වේ. ඒ අපරිත්‍යාගරක්‍ෂණ ගොපනයන්ගෙන් ඒ භාණ්ඩස්වාමී වූ අන්‍යයන් විසින් පරිගෘහීත බැවින් **පරපරිග්ගහිත** නම්වේ. මේය අදින්න නම්.
**‘‍ථෙය්‍යසඞ්ඛාතං’** යන මෙහි **ථෙනො** යනු සොරතෙමේය. සොරහුගේ භාවය **ථෙය්‍ය** නම්. පැහැර ගැනීම පිණිස උපදින සිතට මේ නමක් වේ. සඞ්ඛාසඞ්ඛාතං, යනු අර්‍ත්‍ථ වශයෙන් එකක් වේ. කොටසට මේ නමකි. **‘සඤ්ඤා නිදානා හි පපඤ්චසඞ්ඛා’** යනාදිතන්හි මෙනි. ථෙය්‍යවූයේත් හේමය, සඞ්ඛාත වූයේත් හේමනුයි ථෙය්‍යසඞ්ඛාත නමි. ථෙය්‍යචිත්තසඞ්ඛ්‍යාත වූ එක් චිත්තකොට්ඨාසයක් අර්‍ත්‍ථයි. මෙය කරණාර්‍ත්‍ථයෙහි ප්‍රථමාවචනයි. එහෙයින් සොරබැවින්යුත් සිත් කොටසිනැයි අර්‍ත්‍ථ වශයෙන් දතයුතුය. යම් මහණෙක් සොරසිත් කොටසින් පැහැරගනීද, ඒ මහණ යම්හෙයකින් සොරසිත් ඇත්තේවේද, එහෙයින් අකුරු නොසලකා අර්‍ත්‍ථයම දක්වන්නට **‘ථෙය්‍යචිත්තො අවහරණචිත්තො**’යි මෙසේ මේ පදයේ පදභාජනය දක්වන ලදැයි දතයුතුය.
**‘ආදියෙය්‍ය -පෙ- සඞ්කෙතං විතිනාමෙය්‍ය’** යන මෙහි වනාහි ප්‍රථමපදය අභියොග වසයෙන් වදාරණ ලද්දේය. ද්වීතීය පදය අත්හු අයත් භාණ්ඩයක් පැහැරගන්නට යන්නහුගේ වසයෙන්, තෘතීයපදය රැකීමට තැබූ භාණ්ඩයන්ගේ වසයෙන්, චතුර්‍ත්‍ථපදය සවිඥානක වස්තූන්ගේ වසයෙන්, පඤ්චම පදය ගොඩබිම බහාතබනලද භාණ්ඩයන්ගේ වසයෙන්, ෂෂ්ඨපදය කල්පනා කිරීම් වසයෙන් හෝ අයබදු ගැනීම් වසයෙන් හෝ වදාරණ ලදැයි දතයුතුය. මෙහි යෙදීම වනාහි එක භාණ්ඩයක් වසයෙන්ද, නානාභාණ්ඩයන්ගේ වසයෙන්ද වේ. එක් භාණ්ඩයක් වසයෙන්ද ලැබෙනුයේ සවිඥානකයන්ගේ වසයෙන්ම ලැබේ. නානාභාණ්ඩයන්ගේ වසයෙන්ද ලැබෙනුයේ සවිඥානක අවිඥානකයන්ගේ මිශ්‍රයෙන් හෝ ලබයි.
එහි නානාභාණ්ඩයන්ගේ වසයෙන් යෝජනාව පළමුකොට මෙසේ දතයුතුය. **‘ආදියෙය්‍ය’** අන්හු අයත්වූ පුෂ්පාරාම ඵලාරාමාදි වූ යම්කිසි තැනක් හෝ දෙයක් අන්හුඅයත්යි දැන දැන තමන් සතු කරගැනීමෙහි සොරසිතින් අභියොග කෙරේද, ඔහුට දුක්කටාපත්තිය වේ. මොහු හා යුක්ති කියා මා සතුදැය ලබම්ද, නොලබම්දැයි වස්තු හිමියාට විමති උපදවාද ථුල්ලච්චයාපත්තිය වේ. හිමිතෙමේ ‘මට නොවන්නේය’යි බලාපොරොත්තුව අත්හරීද පාරාජිකාපත්තිය වේ.
**‘හරෙය්‍ය’** අන්හු අයත් භාණ්ඩයක් හිසින් ගෙන යනුයේ හිසෙහි වූ ඒ භාණ්ඩය සොරසිත් ඇත්තේ ආමර්‍ශනය කෙරේද, දුක්කටාපත්තිය වේ. සොලවාද ථුල්ලච්චයාපත්තිය වේ. කරට බාගනීද පාරාජිකාපත්තිය වේ.
**‘අවහරෙය්‍ය’** රැකීම පිණිස වෙත තැබූ භාණ්ඩයක් නැවත එහි හිමියා විසින් ‘මාගේ භාණ්ඩය දෙව’යි කියනු ලබන්නේ ‘මම නොගනිමි’යි කියාද, දුක්කටාපත්තිය වේ. හිමියාට විමති උපදවාද, ථුල්ලච්චයාපත්තිය වේ. හිමිතෙමේ ‘එය මට නොදෙන්නේය’යි බලාපොරොත්තුව අත්හරීද, පාරාජිකාපත්තිය වේ.
**‘ඉරියාපථං විකොපෙය්‍ය’** අන්හු අයත් භාණ්ඩයක්, ගෙන යන්නහුත් සමග රවටාගෙන යන්නෙමියි පළමුපිය මාරු කෙරේද, ථුල්ලච්චයාපත්තිය වේ. දෙවනපිය මාරුකෙරේද පාරාජිකාපත්තිය වේ.
**‘ඨානා චාවෙය්‍ය’** ගොඩබිම තුබූ භාණ්ඩය සොරසිත් ඇත්තේ ආකර්‍ශනය කෙරේද, දුක්කටාපත්තිය වේ. සොලවාද, ථුල්ලච්චයාපත්තිය වේ. තුබූ තැනින් පහකෙරේද පාරාජිකාපත්තිය වේ.
**‘සඞ්කෙතං වීතිනාමෙය්‍ය’** සලකා ගත්තැනින් පළමුපිය ඉක්මවාද ථුල්ලච්චයාපත්තිය වේ. දෙවනපිය ඉක්මවාද පාරාජිකාපත්තිය වේ. තවද පළමු පිය අයබදුගන්නා තැන ඉක්මවා තබාද, ථුල්ලච්චයාපත්තිය වේ. දෙවනපිය ඉක්මවා තබාද පාරාජිකාපත්තිය වේ. මේ මෙහි නානාභාණ්ඩයන්ගේ වසයෙන් යෝජනාය.
එක් භාණ්ඩයක් වසයෙන් වනාහි සස්වාමික වූ දාසයෙකු හෝ තිරිසන් හෝ පෙර කියු අභියොගාදි ක්‍රමයකින් ගනයි හෝ ගෙනයයි හෝ පැහැරගනීයි හෝ ඉරියවු වෙනස්කරයි හෝ තුබූතැනින් පහකරයි හෝ පිරිසිඳීම ඉක්මවයි හෝ යනු මේ මෙහි එක් භාණ්ඩයක් වසයෙන් යොජනාය.
අනෙකක් වේ: මේ පදසය වර්‍ණනා කරන්නහු විසින් පඤ්චක පස එක්කොට පස්විසි අවහාරද දැක්විය යුතුය. මෙසේ වර්‍ණනා කරන්නහු විසින්ම මේ අදින්නාදාන පාරාජිකය මැනවින් වර්‍ණනා කරන ලද්දේ වේ. මෙතැනද සියලු අර්‍ත්‍ථකථා අවුල්වූවාහු කැළඹීගියාහු දැනගත නොහැකි විනිශ්චය ඇත්තාහ. ඒ එසේමය. සියලු අර්‍ත්‍ථකතාවන්හි පෙළෙහි **‘පඤ්චහි ආකාරහි අදින්නං ආදියන්තස්ස ආපත්ති පාරාජිකස්ස පරපරිග්ගහිතඤ්ච හොති’** යනාදි ක්‍රමයෙන් යම් ඒ අවහාරඞ්ග දක්වන ලද්දේද, ඒ අවහාරාඞ්ගද ගෙන කිසිතැනක එක් පඤ්චකයක් දක්වන ලද්දේය කිසිතැනක ‘**ඡහාකාරෙහි**’යි ආවුන් සමග පඤ්චක දෙකක් දක්වන ලද්දේය. මොවුහුම පඤ්චකයෝ නොවෙත්. යම්තැනෙක වනාහි එක්එක් පදයකින් අවහාරය සිදුවේද, එය පඤ්චක නමැයි කියනු ලැබේ. ‘**පඤ්චහාකාරෙහි**’ යන මෙහි වනාහි **‘පරපරිග්ගහිතං’** යනාදී වූ සියලු පදයන්ගෙන්ම එක්ම අවහාරයක් ගැනේ. එහි ලැබෙන යම්ම පඤ්චක කෙනෙක් දක්වන ලද්දාහුද, ඒ සියලුම පඤ්චකයන්ගේද අර්‍ත්‍ථය නොදක්වන ලද්දේය. මෙසේ මෙතන්හි සියලු අර්‍ත්‍ථකථාවෝ අවුල් වූවාහු කැළඹී ගියාහු දැනගත නොහැකි විනිශ්චය ඇත්තාහුද එහෙයින් පඤ්චකපස එක්කොට දක්වන මේ පස්විසිඅවහාරයෝ මනාකොට සලකා බැලිය යුත්තාහ.
පස්පඤ්චක නම්: **නානාභණ්ඩපඤ්චක - එකභණ්ඩපඤ්චක - සාහත්‍ථිකපඤ්චක - පුබ්බපයොගපඤ්චක - ථෙය්‍යාවහාරපඤ්චක** යන මේය. එහි නානාභණ්ඩ පඤ්චකය හා එකභණ්ඩපඤ්චකයද, ආදියෙය්‍ය, හරෙය්‍ය, අවහරෙය්‍ය, ඉරියාපථං විකොපෙය්‍ය, ඨානාචාවෙය්‍ය’ යන මේ පදයන්ගේ වසයෙන් ලැබෙන්නේය. ඔවුහු පෙර යොදා දැක්වු ලෙසින්ම දතයුත්තාහ. යම් මේ **‘සංකෙතං වීතිනාමෙය්‍ය’** යන මේ සවනපදයක්වේද, එය පරිකප්පාවහාරයටද, නිස්සග්ගියාවහාරයටද සාධාරණ වේ. එහෙයින් ඒ සවන පදය තෙවන පස්වන සාහත්‍ථික - ථෙය්‍යවහාර පඤ්චකයන්හි ලැබෙන පදයන්ගේ වසයෙන් යෙදිය යුතුය. නානාභණ්ඩපඤ්චකය හා එකභණ්ඩපඤ්චකය කියන ලද්දේය.
සාහත්‍ථිකපඤ්චකය කවරේද යත්:- සාහත්‍ථික - ආණත්තික - නිස්සග්ගිය අත්‍ථසාධක - ධුරනික්‍ඛෙපයි අවහාර පසක් වේ. එහි සාභර්‍ත්‍ථිකනම්, අන්හු අයත් භාණ්ඩයක් සියතින් ගැනීමය. ආණත්තිකනම්, අසුවල් තැනැත්තහුගේ භාණ්ඩය ගනුවයි ඇණවීමය. නිස්සග්ගියනම්, අයබදු ගන්නා තැන ඇතුළත සිටියේ පාරාජිකයට පමණවන භාණ්ඩයක් අයබදු ගන්නා තැනින් පිටතට හෙළාද, පාරාජිකාපත්තිය වන්නීය, යන මේ සමග ‘**සඞ්කෙතං වීතිනාමෙය්‍ය’** යන මේ පදය යෙදීම ලබාද ඒ ය. අත්‍ථසාධකනම්, ‘අසුවල් භාණ්ඩය යම් කලක ගතහැක්කේද එකල්හි ගණුවයි අණ කෙරේද ඒ ය. එහි අණ ලදුයේ අන්තරායක් නැතිව එය ගනීද, අණකළ තැනැත්තේ ඇණවූ කෙණෙහිම පාරාජික වේ. අවහාරකතෙමේ සොරාගත් කල්හි පාරාජික වේ. මේ අත්‍ථසාධකයයි. ධුරනික්‍ඛෙපය වනාහි රැකීම පිණිස තමන් වෙත තැබූ භාණ්ඩය වසයෙන් දතයුතුය. මේ සාහර්‍ත්‍ථක පඤ්චකයයි.
පුබ්බපයොගපඤ්චකය කවරේදයත්: පුබ්බපයොග - සහපයොග - සංවිදාවහාර - සඞ්කෙතකම්ම - නිමිත්තකම්මයි අන්‍යවූද අවහාර පසක් වේ. එහි අණකිරීම් වසයෙන් පුබ්බපයොගය දතයුතුය. තුබූතැනින් පහකිරීම් ආදීහුද මෙහි ඇතුළත් වෙත්. සංවිදාවහාරාදී වූ අන්‍ය වූ ත්‍රිවිධ ප්‍රයොග පෙළෙහි ආලෙසින් දතයුත්තේය. මේ පූර්‍වප්‍රයොගපඤ්චකයයි.
ථෙය්‍යාවහාරපඤ්චකය කවරේද යත්: ථෙය්‍යාවහාර - පස්යහාව හාර - පරිකප්පාවහාර - පටිච්ඡන්නාවහාර - කුසාවහාර යි අන්‍යවූද අවහාරපසක් වේ. එහි යමෙක් ගෘහසන්‍ධි බිඳීම් ආදියකොට අන්හු විසින් නොදක්නා ලද්දේ ගනීද, තුලාකූට - මානකූට - කහවණු ආදියෙන් අන්හු රවටා හෝ ගනීද, මෙසේ ගැනීම ථෙය්‍යාවහාර නමි. මැඩලා බලාත්කාරකම් කොට ගැනීම පසය්හාවහාර නමි. භාණ්ඩ වසයෙන් හා අවකාස වසයෙන් කල්පනා කොට ගැණීම පරිකප්පාවහාර නමි. තණපත් ආදියෙන් ඇඟිලි මුදු ආදිය වසාදමා පසුව ගැනීම පටිච්ඡන්නාවහාර නමි. කුසපත්කොට පෙරළා ගැනීම කුසාවහාර නමි. ඒ අවහාරපසද **‘අඤ්ඤතරො භික්‍‍‍‍‍ඛු සඞ්ඝස්ස චීවරෙ භාජීයමානෙ ථෙය්‍යචිත්තො කුසං සඞ්කාමෙත්‍වා චීවරං අග්ගහෙසි’** යන මේ කුසසඞ්කාමණ වස්තුවෙහිදී විස්තර වශයෙන් කියන්නෙමු. මේ ථෙය්‍යාවහාර පඤ්චකයයි. මෙසේ මේ පඤ්චකපස එක්කොට පස්විසිඅවහාර දතයුතුය.
පඤ්චකපසෙහි දක්‍ෂ වූ විනයධරයා විසින් අවතීර්‍ණ වස්තුව වහා විනිශ්චය නොකොට කරුණු පසක් බැලිය යුතුය. ඒ කරුණුපස පුරාණයෝ මෙසේකීහු:
විචක්‍ෂණතෙමේ වස්තුවද කාලයද දෙශයද අගයද පස්වනපරිභොගයද යන කරුණුපස පරීක්‍ෂාකොට බලා අර්‍ත්‍ථය දරන්නේය.
එහි **වත්‍ථු** නම් භාණ්ඩයයි. අවහාරකයා විසින් වනාහි ‘මා විසින් මෙනම් භාණ්ඩය පැහැරගන්නා ලදැ’යි කියූකල්හිද ඇවැත නොනගාම ‘ඒ භාණ්ඩය සස්වාමිකද අස්වාමිකදැ’යි පරීක්‍ෂා කටයුතුය. සස්වාමික භාණ්ඩයෙහිද හිමියන්ගේ ආලය සහිතබව හා ආලය රහිතබව පරීක්‍ෂා කටයුතුය. ඉදින් හිමියන්ගේ ආලය තුබූකාලයෙහි ඒ භාණ්ඩය පැහැරගන්නා ලද්දේනම් භාණ්ඩයෙහි වටිනාකම සොයාබලා හාණ්ඩය අගයකරවා ඇවැත නැගිය යුතුය. ඉදින් නිරාලය කාලයෙහි ගන්නා ලද්දේ නම් පාරාජිකාපත්තියෙන් ඇවැත් නොනැගිය යුතුය. භාණ්ඩ හිමියන් භාණ්ඩය ඉල්ලා සිටි කල්හි භාණ්ඩය ගෙවනකල්හි භාණ්ඩය ඔවුනට දියයුතුය. මේ මෙහි වතයි.
මේ අර්‍ත්‍ථය පැහැදිලි කරනු පිණිස මේ වස්තුව දතයුතුය. භාතිය රජුගේ කාලයෙහි මහසෑය පුදනු පිණිස දකුණුදිගින් එක්මහණෙක් සත්රියනක් පමණ වූ කසාවතක් කරගෙන සෑමිදුලට පැමිණියේය. එකෙණෙහිම රජතෙමේද සෑය වඳිනු පිණිස එහි පැමිණියේය. එහෙයින් එහි මිනිසුන් ඈත් මෑත් කරන කල්හි මහජනයාගේ මහත් කැළඹීමක් වූයේය. එකල්හි ඒ මහණතෙමේ මහජනයාගේ කැළඹීමෙන් පෙළුනේ කරින් ඇදවැටෙන කසාවත නොදැකම එතැනින් නික්මුනේය. නික්මගොස්ද කසාවත නොදක්නේ ‘කවරෙක් මෙබඳු මහජන කැළඹීමක් පවත්නා කල්හි කසාවත ලබාද, දැන් ඒ වස්ත්‍රය මාගේ නොවේය’යි බලාපොරොත්තුව අතහැර ගියේය. එහිම අන් මහණෙක් පසුව එනුයේ ඒ කසාවත දැක සොරසිතින් එය ගෙන නැවත එහි විපිළිසරව ‘මම දැන් අශ්‍රමණයෙක් වෙමි, සිවුරු හැර යන්නෙමි’යි සිත් උපන්කල්හි විනයධරයන් විචාරා දැනගන්නෙමියි සිතුයේය.
ඒ කාලයෙහි සර්‍වපර්‍ය්‍යාප්තිධර විනයාචාර්‍ය්‍යන් අතුරෙහි ප්‍රධාන වූ **චූලසුමන** නම් මහාස්ථවිරයන් වහන්සේ **මහාවිහාරයෙහි** වැඩවසන සේක. ඒ මහණතෙමේ ඒ මහතෙරුන් වෙත එළඹ ඉඩ ලබාගෙන තමන්ගේ කුකුස ගැන විචාළේය. ස්ථවිරයන් වහන්සේ මහජනයා පහවගිය කල්හි ඔහු විසින් පසුව අවුත් ගත්බව දැන දැන් මෙහි ඉඩක් ඇතැ’යි සිතා ‘ඉදින් කසාවත හිමි මහණහු ගෙනඑන්නෙහිනම්, තට පිහිටක් කරන්නට හැකිය’යි කීහ. ‘ස්වාමීනි! මම දැන් ඔහු කෙසේ දකින්නෙම්දැ’යි විචාළ කල්හි ‘ඒ ඒ තැන ගොස් සොයා බලවු’යි කීහ. ඒ මහණතෙමේ පස්මහ වෙහෙරෙහිද සොයාබලනුයේ කසාවත හිමි මහණහු නොදුටුයේය. ඉක්බිති ස්ථවිරයන් වහන්සේ ‘කවර දිසාවකින් බොහෝ භික්‍ෂූහු පැමිණෙත්දැ’යි ඔහුගෙන් ඇසූහ. ‘ස්වාමීනි! දකුණු දිසාවෙනැ’යි ඒ මහණතෙමේ කියේය. ‘එසේනම් කසාවත දිගින්ද පළලින්ද මැන තබව, තබා දකුණු දිසාවෙහි වෙහෙර පිළිවෙළින් සොයාබලා ඒ මහණ කැඳවාගෙන එව’යි කීහ. ඒ මහණතෙමේ එසේකොට කසාවත හිමි මහණහු දැක ඒ මහණහු තෙරුන් වෙතට කැඳවාගෙන ආයේය. ස්ථවිරයන් වහන්සේ ඔහු විසින් කරනලද ධුරනිඃක්‍ෂෙපය අසා කසාවත අවුලාගත් මහණහු අතින් ‘මේ කසාවත කොතැනකදී දැකගන්නා ලදදැ’යි විචාළාහුය. ඔහුද සියලු තොරතුරු කියාසිටියේය. ඉක්බිති ස්ථවිරයන් වහන්සේ ‘තා විසින් මේ කසාවත පිරිසිදු සිතින් ගන්නා ලද්දේ වන්නේනම්, තට අනාපත්තියම වන්නීය, සොර සිතින් ගත්බැවින් දුක්කටයට පැමිණියේ වෙහිය, එහෙයින් එය දෙසා ඇවැත් නැත්තෙක් වෙව, මේ කසාවතද තමන් සතුකොට මේ මහණහුට දෙව’යි ඔහුටම කීහ. ඒ මහණතෙමේ අමායෙන් අභිෂෙක කරන ලද්දෙකු සේ පරමාස්වාදයට පැමිණියේය. මෙසේ වස්තුව බැලිය යුතුය.
**කාල**නම් සොරා ගත් කාලයයි. ඒ භාණ්ඩයම සමහර කලක මදක් අගනේය. සමහර කලක මහත් සේ අගනේය. එහෙයින් ඒ භාණ්ඩය යම් කලක සොරාගන්නා ලද්දේද, ඒ කාලයෙහි ඒ භාණ්ඩයෙහි යම් ඇගීමක්වේද, ඒ ඇගීම අනුව ඇවැත නැගිය යුතුය. මෙසේ කාලය බැලිය යුතුය.
**දෙස**නම් අවහාරදෙශයයි. ඒ භාණ්ඩය යම් දෙශයක්හිදී සොරා ගන්නා ලද්දේවේද, ඒ දෙශයෙහිම එම භාණ්ඩයෙහි යම් ඇගීමක්වේද, ඒ අගය කරනකොට ඇවැත කටයුත්තීය. බඩු උපදින දෙශයෙහි භාණ්ඩය මදක් අගනේ වේ. අන්තන්හි මාහැගි වේ.
මේ අර්‍ත්‍ථයාගේ දැක්වීම පිණිස මේ මතු කියනු ලබන වස්තුව වේ: මුහුද මැද දිවයිනෙක එක් මහණක්තෙමේ තමන්ට ලැබුනු මනාසටහන් ඇති නාලිකෙර ඵලයක් ලියනපට්ටලයට නගා සක්තලියක් වැනි මනරම් පැන්තලියක්කොට එහිම තබා **සෑගිරියට** ගියේය. අන් මහණෙක්තෙමේ මුහුද මැද ඒ දිවයිනට ගොස් එහි වූ විහාරයෙහි වසනුයේ ඒ තලිය දැක සොරසිතින් එය ගෙන **සෑගිරියටම** ගියේය. එහිදී කැඳ වළඳන ඒ මහණහු අතතුබූ ඒ තලිය දැක තලිය හිමි මහණතෙමේ ‘මේ තලිය කොතැනින් ලදදැ’යි ඔහුගෙන් ඇසීය. ‘මා විසින් මෙය මුහුද මැද දිවයිනෙන් ගෙන එන ලදැ’යි ඔහු කීයේය. එකල්හි තලිය හිමි මහණ තෙමේ ‘මේ තලිය තාසතු නොවේ, මෙය තා විසින් සොරසිතින් ගන්නා ලදැ’යි ඔහු සඟමැදට ඇදගත්තේය. එහිදී විනිශ්චයක් නොලැබ මහාවිහාරයට ගියහ. එහි අණබෙර ගස්වා **මහාසෑය **සමීපයෙහි රැස්වීම කොට විනිශ්චය ඇරඹුහ. විනයධර ස්ථවිරයන් වහන්සේලා එහි අවහාරය පැණවූහ.
ඒ රැස්වීමෙහිදී විනයයෙහි දක්‍ෂ වූ **ආභිධම්මිකගොදත්ත** මහාස්ථවිරයන් වහන්සේ ‘මොහු විසින් මේ තලිය කොතැනකදී සොරාගන්නා ලදදැ’යි ඇසූහ. මුහුදමැද දිවයිනෙහිදී ගන්නා ලදැයි කියූකල්හි, නැවත ‘මේ තලිය එහි කෙතෙක් අගීදැ’යි ඇසූහ. ‘මෙය එහි කිසිත් නොඅගියි, එහි පොල්ගෙඩිය බිඳ මිදුලු කා පොකටුව බැහැරලන්නාහ, දරපිණිස වන්නේය’යි කීහ. ‘මේ මහණහු විසින් මෙහි කළ අත්කම් කොතරම් අගීදැ’යි ඇසූහ. ‘මස්සක් හෝ උනුමස්සක් හෝ වටීයයි කීයේය. එකල්හි ‘සම්මාසම්බුදුරජාණන් වහන්සේ විසින් මස්සකින් හෝ උනුමස්සකින් පණවන ලද පාරාජිකයක් ඇත්තේදැ’යි මෙසේ කියූ කල්හි ‘මැනවි, මැනවි, මැනවින් කියන ලද්දේය, මැනවින් විනිශ්චය කරන ලද්දේය’යි එහි එක්ම සාධුකාරයක් වූයේය. එදවස භාතිය රජතෙමේද සෑය වඳිනු පිණිස නුවරින් නික්මුනේ ඒ සාධුනාදය අසා ‘මේ කිමැ’යි විචාරා සියලු තොරතුරු පිළිවෙළින් අසා ජීවත්ව ඉන්දදී ආභිධම්මිකගොදත්ත මහාස්ථවිරයන් වහන්සේ විසින් භික්‍ෂූන්ගේද භික්‍ෂුණීන්ගේද ගිහියන්ගේද අධිකරණය විනිශ්චය කරන ලද්දේ මනාකොටම විනිශ්චය කරන ලද්දේය, එහෙයින් උන්වහන්සේගේ විනිශ්චයෙහි නොසිටින්නහු රජඅණෙහි තබමි’යි නුවර අණබෙර ගැස්විය. මෙසේ දෙශය බැලිය යුතුය.
**අග්ඝ**නම් භාණ්ඩයන්ගේ අගයයි. අලුත් භාණ්ඩයක් යම් අගයක්වේද, ඒ අගය පසුව පිරිහීයයි. අලුත සේදූ පාත්‍රය අටක් හෝ දසයක් හෝ යම්සේ අගීද, එය පසුව බිඳුනේ හෝ සිදුරුවූයේ හෝ ගැටයකින් පහරන ලද්දේ හෝ මදඅගය ඇත්තේවේද, එහෙයින් සියලුකල්හි භාණ්ඩය පියවි අගයෙන්ම නොකටයුතුය. මෙසේ අගය බැලිය යුතුය.
**පරිභොග**නම් භාණ්ඩයන්ගේ පරිභොගයයි. පරිභොගය හෙතුකොටද වෑ පොරෝ ආදි භාණ්ඩයන්ගේ අගය පිරිහීයයි. එහෙයින් මෙසේ පරීක්‍ෂා කටයුතුය: ඉදින් කිසිවෙක් කිසිවෙක්හුගේ පාදයක් අගනා වෑයක් පැහැරගනීද, එහිදී ‘තා විසින් මේ වෑය කොපමණ මුදලකින් ගන්නා ලදදැ’යි වෑහිමියා විචාළ යුතුය. ‘ස්වාමීනි! පාදයෙකිනැ’යි කියූකල්හි ‘කිම තා විසින් මිලදී ගෙනම තබනලදද නොහොත් එය ප්‍රයෝජන ගත්තෙහිදැ’යි විචාළ යුතුය. ‘ස්වාමීනි! එක් දවසක් මා විසින් දැහැට්ටක් හෝ පඬුපතුරු හෝ පාපිසනදර හෝ සිඳින ලද්දේ මුවහත් තබන ලදැ’යි ඔහු කියානම් එකල්හි ඒ වෑයෙහි මුලින් තිබූ අගය පිරිහී ගියේයයි දතයුතුය. වෑයෙහි යම්සේද එසේ අඳුන්කුලාවෙහි හෝ අඳුන්කූරෙහි හෝ කෙස්සෙහි හෝ පිදුරෙන් හෝ වීපොතුවලින් හෝ ගඩොල් කුඩුවලින් හෝ එක් වරක් ගටා සේදූ පමණින්ද අගය පිරිහෙන්නේය. ඊයම් ගුළියෙහි මෝර දත් කැපීමෙන්ද පිරිමැදීම් පමණින්ද, දියසළුව වරක් හැඳීමෙන් හා පෙරවීමෙන්ද ප්‍රයෝජන ගැනීම් වසයෙන් උරහිසෙහි හා හිසෙහි තැබූ පමණින්ද සහල් ආදිය පොළාලීමෙන්ද ඒ සහලින් සහල්ඇට එකක් හෝ දෙකක් බැහැර කිරීමෙන්ද, යටත්පිරිසෙයින් එහි වැටීහුන් මැස්සෙකු හෝ කුඹියෙකු හෝ උදුරාදැමූ පමණින්ද, හකුරුපිඩක මිහිරිබව දැනගනු පිණිස නියෙන් ඇණ කඩා ඉතා මදකුත් නගාගත් පමණින්ද අගය ගිලිහෙන්නේය. එහෙයින් පාදයක් අගනා යම් කිසිවක් කියූනයින්ම හිමියන් විසින් කළ පරිභොගය හේතුකොට අගය අඩුකරන ලද්දේවේද, එය සොරාගත් මහණහට පාරාජිකාපත්තිය නොකටයුතුය. මෙසේ පරිභොගය බැලිය යුතුය. මෙසේ මේ කරුණු පස පරීක්‍ෂාකොට විචක්‍ෂණතෙමේ අර්‍ත්‍ථය දරන්නේය. ආපත්තිය හෝ අනාපත්තිය හෝ ගරුකාපත්තිය හෝ ලහුකාපත්තිය හෝ යථාස්ථානයෙහි තබන්නේය.
දැන් ‘**යථාරූප අදින්නාදානෙ’** යනාදිය බෙදා දක්වන්නහු විසින් යම් මේ ‘**යථාරූපං නාම’** යනාදිය වදාරණ ලද්දේද, එහි **‘යථාරූපං’** යම්බඳුවූ ස්වභාව ඇත්තේය. එය වනාහි යම්හෙයකින් පාදය පටන්වේද, එහෙයින් **‘පාදං වා පදාරහං වා අතිරෙක පාදං වා’** යනු වදාළ සේක. එහි පාදයෙන් නිල් කහවණුවක සිවුවන කොටස තරම් වූ අකැප භාණ්ඩයක්ම දක්වන සේක. පදාරහ යන මෙයින් පාදයක් අගනා කැප භාණ්ඩයක්ද අතිරෙකපාද යන මෙයින් ඒ දෙකම දක්වන සේක. මෙපමණකින් සියලු අයුරින් දෙවන පාරාජිකාවට පොහොනා වස්තුව දක්වා වදාරණ ලද්දේය.
**‘පථබ්‍යා රාජා’** මුළු පොළොවෙහි රජතෙමේය**. ද්වීපච්චක්‍රවර්ති අශොක** රජු හා සමාන වූයේය. **සිංහල රජු** සමාන වූ එක් දිවයිනක රජවූ යම් අන්‍යයෙක් හෝ වේ. ‘**පදෙස රාජා’** එක් දිවයිනක පෙදෙසිරජතෙමේය. **බිම්බිසාර - පසෙනදි** ආදීන් මෙනි. යම්කෙනෙක් දිවයින් - පෙදෙස්හි එක් එක් දනවු වළඳත්ද, ඔවුහු **මණ්ඩලික**යහ. රජුන් දෙදෙනකුට අයත් වූ ප්‍රදේශ දෙකක් අතර පිහිටි ගම් කිහිපයක අධිපතීහු **අන්තරභොගික**යහ. ධර්‍මවිනිශ්චය කරන්නෝ **අක්‍ඛදස්ස**යහ. ඔවුහු විනිශ්චය සභාවෙහි හිඳ අපරාධයන්ට සුදුසු පරිදි සොරුන්ගේ අත්පාසිඳීම් ආදිය නියමකරත්. ස්ථානාන්තර ප්‍රාප්ත වූ යම් අමාත්‍යයෝ හෝ රාජකුමාරයෝ හෝ කළ අපරාධ ඇත්තාහුවෙත්ද, ඔවුන් ගැන රජුට දන්වත්. බැරෑරුම් වූ කරුණු තුමූ විනිශ්චය නොකරත්. **‘මහාමත්තා’** ස්ථානාන්තරප්‍රාප්ත මහාමාත්‍යයෝය. ඔවුහුද ඒ ඒ ගම්හි හෝ නියම්ගම්හි හෝ හිඳ රාජකෘත්‍යය කරත්. ‘**යෙ වා පන’** අන්‍යවූද යම්කෙනෙක් රාජකුලයන් ඇසුරු කළාහු හෝ සියඉසුරු ඇසුරු කළාහු හෝ සිඳීම් බිඳීම් නියමකරත්ද, ඒ සියල්ලෝද මේ අර්‍ත්‍ථයෙහි රජහුයි ගැනෙත්.
**‘හනෙය්‍යුං’** තැළීමද කරන්නාහුය. සිඳීමද කරන්නාහුය. **‘පබ්බාජෙය්‍යුං’** රටින් නෙරපන්නාහුය. **‘චොරොසි’** සොරවෙහි, යන මේ ආදිය කියා පරිභව කරන්නාහුය. එහෙයින්ම **‘පරිභාසො එසො**’යි වදාළ සේක. **‘පුරිමං උපාදාය’ **මෙවුන්දම් සේවනය කොට පාරාජිකාපත්තියට පැමිණි පුද්ගලයා පටන් සෙස්ස පෙරකියූ නය ඇති බැවින්ද පැහැදිලි අර්‍ත්‍ථ ඇතිබැවින්ද ප්‍රකටමය.
මෙසේ උදෙසූ ශික්‍ෂාපදය පදපිළිවෙළින් විභාගකොට දැන් යම් ඒ **‘ආදියෙය්‍ය’** යනාදී වූ සපදයෙන් සැකෙවින් ගතයුත්ත දක්වා සැකෙවින්ම ‘**පාදං වා පාදාරහං වා අතිරෙකපාදං වා**’යි ගතයුතු භාණ්ඩයම දක්වන ලද්දේය. ඒ භාණ්ඩය යම් යම් තැනක සිටියේද, යම් යම්ලෙසකින් ගැනීමට පැමිණේද, අනාගතයෙහි පාපී භික්‍ෂූන්ට යම්තමකිනුදු ගැනීමට ඇති ඉඩපහසුකම් වළකාලනු පිණිස ඒ ඒ ලෙසින් විස්තර වශයෙන් දක්වාලන්නට **‘භුම්මට්ඨං ථලට්ඨං’** යනාදි ක්‍රමයෙන් මාතෘකාව තබා **‘භුම්මට්ඨං නාම භණ්ඩං භූමියං නික්‍ඛිත්තං හොති’** යනාදි ක්‍රමයෙන් එහි විභඞ්ගය ගෙනහැර දැක්වූ සේක.
එහි මේ නොපැහැදිලි පදයන්ගේ වර්‍ණනාව සමග විනිශ්චය කථාය: **‘නිඛාතං’** බිම කැන තබන ලද්දය. **‘පටිච්ඡන්නං’** පස්, ගඩොල් ආදියෙන් වසන ලද්දය. ‘**භුම්මට්ඨං භණ්ඩං -පෙ- ගච්ඡති වා ආපත්ති දුක්කටස්ස’** මෙසේ බිම කැන හෝ වසා හෝ තුබූ බැවින් බිම තුබූ ඒ භාණ්ඩය යම් මහණෙක් කිසියම් උපායකින් දැනගෙන එන්නෙමියි සොරසිත් ඇත්තේ රාත්‍රි කාලයෙහි නැගිටයේද, හෙතෙමේ ඒ භාණ්ඩය තුබූතැනට නොපැමිණද සියලු කායවාක් විකාරයන්හි දුක්කටයට පැමිණේ. කෙසේදයත්: හෙතෙමේ වනාහි එය ගෙනෙනු පිණිස නැගී සිටිනුයේ යම් යම් අඟපසඟක් සොලොවාද ඒ සියලු තැන දුක්කටය වේ. අඳනය පොරෝණය හඳීද, පොරොවාද, අත්වරක් අත්වරක් පාසා දුක්කටය වේ. මහත් නිධානයක් එකෙකු විසින් ගෙනඑනු නොහැකිය. ඒ පිණිස දෙවැන්නෙකු සොයන්නෙමියි කිසියම් යහළුවෙකුගේ සමීපයට යනු කැමැත්තේ දොර හරීද, පියවරෙහිද අත්වරෙහිද දුක්කටය වේ. දොරවැසීම නිමිතිකොටද අන්තන්හි යෑමට උපකාර නොකිරීම නිමිතිකොටද ඇවැත් නොවේ. ඔහු හොත්තැනට ගොස් ‘මෙනම් ඇත්තේ’යි කැඳවාද, එබව සැලකොට ‘එව යමු’යි කියාද, වචනයක් වචනයක් පාසා දුක්කටය වේ. නැගිට ඔහු වෙතට යනු කැමැත්තේ අඳනය පොරෝණය අඳීද, පොරොවාද දොර හැර ඔහු වෙතටයේද, අත්වර පියවර දෙක්හි සියලු තැන දුක්කටය වේ. ඔහු ‘අසුවල් තැනැත්තේ කොහිද, අසුවල් තැනැත්තේ කොහිදැ’යි ඔහුගෙන් විචාරයි. ‘අසුවලාත් අසුවලාත් කැඳවා’යි කියන වචනයක් වචනයක් පාසා දුක්කටය වේ. රැස්වූ සියලුදෙනා දැක ‘මා විසින් අසුවල්තැන මෙබඳු නිධානයක් දන්නා ලද්දේය, යමු එය ගෙන පින්ද කරන්නෙමු, සුවසේ ජීවත්ද වන්නෙමු’යි කියාද, වචනයක් වචනයක් පාසා දුක්කටයම වේ.
මෙසේ ලැබූ සහායයක් ඇත්තේ උදැල්ලක් සොයාද, ඉදින් වනාහි මොහුට තමන්ට අයත් උදැල්ලක් ඇත්තේද එය ගෙන එන්නෙමියි යන්නේද, ගන්නේද, ගෙන එන්නේද සියලු තන්හි අත්වර පියවරෙහි දුක්කටයට පැමිණේ. ඉදින් උදැල්ලක් නැත්තේනම් අන් මහණෙකු කරා හෝ ගිහියෙකු කරා හෝ ගොස් ඉල්ලාද, ඉල්ලනුයේද ‘මට උදැල්ලක් දෙව, උදැල්ලෙන් මට ප්‍රයෝජන ඇත්තේය, කිසි කටයුත්තක් ඇත්තේය, ඒ කටයුත්තකොට නැවත ගෙන එන්නෙමි’යි බොරු නොකියමින් ඉල්ලාද, වචනයක් වචනයක් පාසා දුක්කටය වේ. ඉදින් පිරිසිදු කළයුතු දිය අගලක් ඇත්තේය, විහාරයෙහි භූමිකර්‍මාන්තයක් ඇත්තේය’යි බොරු කියානම්, එහි යම් යම් වචනයක් අසත්‍යවේද, ඒ ඒ හැම වචනය නිමිතිකොට පාචිත්තිය වේ. **මහාඅර්‍ත්‍ථකථා**වෙහි වනාහි සත්‍ය වචනය හා අසත්‍ය වචනය නිමිතිකොට දුක්කටයම කියන ලද්දේය. එය ප්‍රමාද ලිඛිතයෙකැයි දතයුතුය. අදින්නාදානය පිළිබඳ පූර්‍වප්‍රයොගයෙහි පාචිත්තිය ස්ථානයෙහි දුක්කටයක්නම් නැත්තේය. ඉදින් උදැල්ලට මිටක් නැත්තේනම් මිටක් කරන්නෙමියි වෑයක් හෝ පොරොවක් මුවහත් තබාද, ඒ පිණිසයේද, ගොස් වියලි දරකඩක් සිඳීද, සසීද, තළාද, සියලු තැන අත්වර පියවරෙහි දුක්කටය වේ. අමුරුකක් සිඳීනම් පාචිත්තිය වේ. එයින්පසු සියලු ප්‍රයොගයන්හි දුක්කටය වේ. **සඞ්ක්‍ෂෙපාර්‍ත්‍ථකථා**වෙහි හා **මහාපච්චරියෙහි**ද එහි හටගත් දැවවැල් කැපීම පිණිස වෑ පොරෝ සොයන්නවුන්ටද දුක්කටය කියන ලද්දේය. ඉදින්වනාහි ‘අපි යමක්හු වෙතින් වෑ පොරෝ උදලු ඉල්ලන්නමෝ නම්, ඔවුන් විසින් අපි සැකකරන ලද්දමෝ වන්නෙමු. එහෙයින් ලොහයක් නගාගෙන කරමු’යි ඔවුන්ට මෙබඳු අදහසක්වේද, එතැනින් ලොහ උපදින තැනකට ගොස් ලොහබීජ නගාගැනීම පිණිස පොළොව කනිත්, එකල්හි අකැප පොළොව කනින්නා වූ ඔවුන්ට දුක්කට සමග පාචිත්තියාපත්තීහු වෙතියි **මහාපච්චරි**යෙහි කියන ලදී. මෙහි යම්සේද මෙසේ සියලු පාචිත්තිය ස්ථානයෙහි දුක්කටයෝම වෙත්. ලොහබීජ ගෙන ඉන්පසු කරන සියලු ක්‍රියාවන්හි ප්‍රයොගයක් ප්‍රයොගයක් පාසා දුක්කටය වේ.
මුසාවාදය නිමිතිකොට පාචිත්තිය වේ. පැසක් කරනු කැමැත්තෙන් වැල් කැපීම නිමිතිකොට පාචිත්තිය වේ. සියල්ල පෙර කියූනයින්ම දතයුතුය. **‘ගච්ඡති වා ආපත්ති දුක්කටස්ස’** මෙසේ සොයාගත් යහළු උදලු - පැස් ඇතිව නිධානය තිබෙන තැනට යේද, පියවරක් පියවරක් සාසා දුක්කට වේ. ඉදින් යන්නේ වනාහි මේ නිධානය ගෙන බුද්ධ පූජාවක් හෝ ධර්‍මපූජාවක් හෝ සඟබතක් හෝ කරන්නෙමි’යි කුසල්සිත් උපදවානම්, කුසල් සිතින් යෑමෙහි අනාපත්ති වේ. කුමක් හෙයින්දයත්: **‘ථෙය්‍යචිත්තො දුතියං වා -පෙ- ගච්ඡති වා ආපත්ති දුක්කටස්ස**’යි වදාළ බැවිනි. මෙහි යම්සේද, එසේ සියලු තන්හි සොරසිත් නැත්තහුට අනාපත්ති වේ. මගින් ඉවත්ව නිධානය තිබෙන තැනට යනු පිණිස මග පිළියෙල කරනුයේ රුක්ලිය ආදිය කපාහරීද, පාචිත්තිය වේ. වියලි දරකඩ කපාද, දුක්කටය වේ.
එහි **‘ජාතකං’** බොහෝකල් තබනලද නිදන්සැලිය මතුවෙහි හටගත් **‘කට්ඨා වා ලතා වා’** හුදෙක් දරකඩ වැල්ම නොවේ. තෙත්වූ හෝ වියලුනු යම්කිසි තණරුක්වැල් ආදියක් සිඳින මහණහුට සහප්‍රයොග බැවින් දුක්කටම වේ.
අටවැදෑරුම්වූම මේ දුක්කටය ධර්‍මසඞ්ග්‍රාහක ස්ථවිරයන් වහන්සේලා විසින් මෙතැන එක්කොට දක්වන ලදී: **පුබ්බපයොග දුක්කට - සහපයොගදුක්කට - අනාමාසදුක්කට -දුරුපචිණ්ණදුක්කට - විනයදුක්කට - ඤාතදුක්කට - ඤත්තිදුක්කට - පටිස්සවදුක්කට**යි. එහි **‘ථෙය්‍යචිත්තො දුතියං වා පරියෙසති කුද්දාලං වා පිටකං වා පරියෙසති, ගච්ඡති වා ආපත්ති දුක්කටස්ස’** යන මෙය **පුබ්බපයොග දුක්කට** නම්වේ. මෙහි දුක්කටතන්හි දුක්කටය වේ. පාචිත්තියතන්හි පාචිත්තියම වේ. **‘තත්‍ථ ජාතකං කට්ඨං වා ලතං වා ඡින්‍දති ආපත්ති දුක්කටස්ස’** යන මෙය **සහපයොගදුක්කට **නම්වේ. මෙහි වනාහි පාචිත්තිය වස්තුව හා දුක්කට වස්තුව දුක්කට තන්හිම සිටියි. කුමක් හෙයින්දයත්: අවහාරය තමා සහප්‍රයොග බැවිනි. දශවිධරත්න, සප්තවිධධාන්‍ය, සියලු ආවුධ භාණ්ඩාදිය පහසන මහණහුට යම් දුක්කටයක් වදාරණ ලද්දේද, මෙය **අනාමාසදුක්කට** නම්වේ. කෙහෙල් පොල් ආදීන්ගේ එහි හටගත් ඵල පහසක මහණහුට යම් දුක්කටයක් වදාරණ ලද්දේද, මෙය **දුරුපචිණ්ණදුක්කට** නම්වේ. පිඬුපිණිස හැසිරෙන මහණහුගේ පාත්‍රයෙහි රජස වැටුනු කල්හි පාත්‍රය නොපිළිගෙන හෝ නොසෝදා හෝ එහි භික්‍ෂාව ගන්නා මහණහුට යම් දුක්කටයක් වදාරණ ලද්දේද, මෙය **විනයදුක්කට** නම්වේ. **‘සුත්‍වා න වදන්ති ආපත්ති දුක්කටස්ස’** යන මෙය **ඤාතදුක්කට **නම්වේ. ‘**එකාදස්සු සමනුභාසනාසු ඤත්තියා දුක්කටං’**යි යම් දුක්කටයක් වදාරණ ලද්දේද, මෙය **ඤත්තිදුක්කට** නම්වේ. **‘තස්ස භික්‍‍‍‍ඛවෙ භික්‍‍‍‍‍ඛුනො පුරිමිකා ච න පඤ්ඤායති, පටිස්සවෙ ච ආපත්ති දුක්කටස්ස’** යන මෙය **පටිස්සවදුක්කට** නම්වේ. මේවනාහි **සහපයොගදුක්කට**යයි. එහෙයින් **‘යං කිඤ්චි අල්ලං වා සුක්‍ඛං වා තිණරුක්‍ඛලතාදිං ජින්‍දන්තස්ස සහපයොගත්තා දුක්කටමෙව හොති**’යි වදාරණ ලද්දේය.
ඉදින්වනාහි මේ මහණහුට එහි හටගත් තණ, රුක්, වැල් ආදිය සිඳ දැමූ කල්හි ලජ්ජිධර්‍මය එළඹසිටිද, සංවරය උපදීද, සිඳීම් හේතුවෙන් වන දුක්කටය දෙසා මිදෙන්නේය. නැවත ධුරනිඃක්‍ෂෙපය නොකොට උත්සාහය ඇතිවම පස් කනීද, එකල්හි සිඳීමෙන් වන දුක්කටය සන්සිඳී යන්නේය. කැනීමෙන් වන දුක්කටයෙහි පිහිටාගනියි. අකැප පොළොව කනිනුයේද, මෙහි සහප්‍රයොග බැවින් දුක්කටයටම පැමිණේ. ඉදින්වනාහි හැමපැත්ත කැන නිදන්සැළිය මුලට පැමිණි මොහුට ලජ්ජිධර්‍මය එළඹසිටීද, කැනීම හේතුකොටවන දුක්කටය දෙසීමෙන් මිදෙන්නේය.
**‘වියූහති වා’** නැවත උත්සාහය ඇත්තේම පස් රැස්කෙරේද, එක්පසෙක රැස්කෙරේද, කැනීම නිමිතිකොටවන දුක්කටය සන්සිඳෙන්නේය. රැස්කිරීම නිමිතිකොටවන දුක්කටයෙහි පිහිටාගනියි. ඒ පස්ද ඒ ඒ තැන ගොඩගැසීම කරණුයේ ප්‍රයොගයක් ප්‍රයොගයක් පාසා දුක්කටයට පැමිණේ. ඉදින් රැස්කොටද ධුරනි:ක්‍ෂෙපය කෙරේද, ලජ්ජීධර්‍මයට පැමිණේද, රැස්කිරීම නිමිතිකොට වන දුක්කටය දෙසීමෙන් මිදෙන්නේය. **‘උද්ධරති වා’** නැවත උත්සාහය ඇත්තේම පස් උදුරා පිටතහෙලාද, රැස්කිරීම නිමිතිකොට වන දුක්කටයෙහි පිහිටාගනියි. පස් වනාහි උදැල්ලෙන් හෝ අතින් හෝ පැසෙන් හෝ ඒ ඒ තැන හෙලනුයේ ප්‍රයොගයක් ප්‍රයොගයක් පාසා දුක්කටයට පැමිණේ. ඉදින්වනාහි පස් බැහැරකොට නිදන්සැළිය ගොඩසිටියක් කොටද ලජ්ජිධර්‍මයට පැමිණේද, ඉදිරීම නිමිතිකොට වන දුක්කටය දෙසීමෙන් මිදෙන්නේය. නැවත උත්සාහය ඇත්තේම නිදන්සැලිය පහසාද, ඉදිරීම නිමිතිකොට වන දුක්කටය සන්සිඳෙන්නේය. පැහැසීම නිමිතිකොට වන දුක්කටයෙහි පිහිටාගනියි. පහසාද ලජ්ජිධර්‍මයට පැමිණෙනුයේ, පැහැසීම නිමිතිකොට වන දුක්කටය දෙසීමෙන් මිදෙන්නේය. නැවත උත්සාහය ඇත්තේම නිදන්සැළිය සොලවාද, පැහැසීම නිමිතිකොට වන දුක්කටය සන්සිඳෙන්නේය.
‘**එන්‍දාපෙති ආපත්ති ථුල්ලච්චයස්ස’** යන දෙදෙනාගේ වචනාර්‍ත්‍ථය වේ: පළමුකොට වනාහි මෙහි නින්‍දිතකොට කරන ලද්දේය, බුදුරජුන් විසින් වදාළ කෘත්‍යය වරදවා කරන ලද්දේනුයි දුක්කට නම්වේ. නොහොත් නපුරුකොට කරන ලද්දේය. විරූප වූ ඒ ක්‍රියාව භික්‍ෂූන් විසින් කළයුතු ක්‍රියාවන්ගේ මද්ධ්‍යයෙහි නොහොබීනුයි මෙසේද දුක්කට නම්වේ. මෙය පරිවාරයෙහි මෙසේ වදාරණ ලද්දේය:
‘දුක්කට’යි යමක් වදාරණ ලදද, ඒ අර්‍ත්‍ථය තතුසේ අසව, ශාස්තෲන් වහන්සේ විසින් වදාළ පරිදි නොකොට නපුරුකොට කරනලද කුශලයට ප්‍රතිපක්‍ෂව වැරදි ලෙසින් කරන ලද ආර්‍ය්‍යවංශ ප්‍රතිපදාවට නොනැගුනු බැවින් වැරදීගිය යම් දුක්කටයක්වේද.
මිනිස්තෙමේ ප්‍රකටව හෝ රහසිගතව යම් පාපයක් කරන්නේද, එය දුක්කටයි ප්‍රකාශ කෙරෙත්. එහෙයින් මේ ආපත්තිය දුක්කටාපත්තියි කියනු ලැබේ.
අනිකවනාහි මහත්බැවින්ද, වරද බැවින්ද ථුල්ලච්චය නම්වේ. **‘සම්පරායෙ ච දුග්ගතිං තං හොති කටුකප්ඵලං**’ යනාදි තන්හි මෙන් මෙහි සංයොගභාවය දතයුතුය. එකක්හුගේ සමීපයෙහි දෙසියයුතු වරද අතුරෙහි ඒ හා සමවූ මහත් වරදක් නැත්තේය. එහෙයින් මහත්බැවින්ද, වරදබැවින්ද ථුල්ලච්චයයි කියන ලද්දේය. මෙද පරිවාරයෙහි මෙසේ වදාරණ ලද්දේය:
**‘ථුල්ලච්චය**’යි යමක් වදාරණ ලදද, ඒ අර්‍ත්‍ථය තතුසේ අසව. එකක්හුගේ සමීපයෙහි දෙසාද, යමෙක් එය පිළිගනීද, ඒහා සමවූ වරදක් නැත්තේද, එබැවින් මෙය ථුල්ලච්චයයි මෙසේ කියනු ලැබේ.
නිදන්සැළිය සොලවන්නහුටද ප්‍රයොගයක් ප්‍රයොගයක් පාසා ථුල්ලච්චය වේ. සොලවාද ලජ්ජිධර්‍මයට පැමිණියේ ථුල්ලච්චය දෙසීමෙන් මිදෙන්නේය. සහස්‍රයොගය පටන්ම මෙහි පළමු පළමු ඇවැත සන්සිඳී යයි. සහප්‍රයොගය නොකොට ලජ්ජීධර්‍මයට පැමිණියහු විසින් පූර්‍වප්‍රයොගයෙහි යම් දුක්කටපාචිත්තියාපත්තීහු පැමිණියාහුද, ඒ සියල්ලෝ දෙසිය යුත්තාහ. සහප්‍රයොගයෙහිද එහි හටගත් රුක්, වැල් ආදිය සිඳීමෙහි බොහෝවූද දුක්කටාපත්තීහු පස් කැපීමට පැමිණ සන්සිඳෙන්නාහ. කැනීම නිමිතිකොට එක්ම දුක්කටයක් වේ. කැනීම නිමිතිකොට උපන් බොහෝවූද දුක්කටාපත්තීහු පස් ගොඩගැසීමටද, පස් ගොඩගැසීම නිමිතිකොට උපන් බොහෝවූද දුක්කටාපත්තීහු පස් ඉදිරීමටද, පස් ඉදිරීම නිමිතිකොට උපන් බොහෝවූද දුක්කටාපත්තීහු පැහැසීමටද, පැහැසීම නිමිතිකොට උපන් බොහෝවූද දුක්කටාපත්තීහු සෙලවීමටද පැමිණ සන්සිඳෙන්නාහ. පස් කැනීම් ආදියෙහිදී ලජ්ජිධර්‍මය උපන්කල්හි බොහෝවූද ආපත්තීහු වෙත්වා, එකක්ම දෙසීමෙන් සියල්ලෙන් මිදෙන්නේ’යයි **කුරුන්‍දාර්‍ත්‍ථකථා**වෙහි කියනලදී. මේ පළමු ඇවැත් සන්සිඳීමද ඤත්තියෙන් දුක්කටයද, කර්‍මවාක්‍ය දෙකින් ථුල්ලච්චයෙන්ද සන්සිඳෙත්යි මෙසේ සූත්‍රයෙහි අනුශ්‍රාවණයන්හිම ආයේය. මේ ද්විතීය පාරාජිකයෙහි අර්‍ත්‍ථකථාචාර්‍ය්‍ය ප්‍රමාණයෙන් ගතයුතුය.
**‘ඨානා චාවෙති ආපත්ති පාරාජිකස්ස’** යම් මහණෙක් නිදන්සැළිය සොලවාද ලජ්ජීධර්‍මයට නොපැමිණම ඒ නිදන්සැළිය තුබූතැනින් යටත්පිරිසෙයින් කෙසගක් පමණකුදු පහකෙරේද, පාරාජිකයටම පැමිණේය යන අර්‍ත්‍ථයි. මෙහි තුබූතැනින් පහකිරීමද සයයුරකින් දතයුතුය. කෙසේදයත්: සැළමුවවිට ගෙන තමන්ගේ ඉදිරියට අදිනුයේ තමන්ට ලංවූ මේ මෑතකෙළවරින් පැහැසූ තැන, කෙසගක් පමණකුදු ඈත කෙළවරින් ඉක්මවා සිටීද, පාරාජිකය වේ. එසේම සැළිමුවවිට ගෙන පසුභාගයෙන් පෙළනුයේ ඈත කෙළවරින් පැහැසූ තැන, කෙසගක් පමණකුදු අවහාරකයාට ලංවූ මෑත කෙළවරින් ඉක්මවා සිටීද, පාරාජිකය වේ. වමින් හෝ දකුණෙන් හෝ පහකරණුයේ වම් කෙළවරින් පැහැසූ තැන, කෙසගක් පමණකුදු දකුණු කෙළවරින් ඉක්මවා සිටීද, පාරාජිකය වේ. දකුණු කෙළවරින් හෝ පැහැසූ තැන, කෙසගක් පමණකුදු වම්කෙළවරින් ඉක්මවා සිටීද, පාරාජිකය වේ. උඩට නගා ගනුයේ කෙසගක් පමණකුදු පොළොවෙන් මුදාද, පාරාජිකය වේ. පොළොව සාරා යටට කිඳාබස්වනුයේ සැළියෙහි යටතලින් පැහැසූ තැන, කෙසගක් පමණකුදු මුවවිටින් ඉක්මවා සිටීද, පාරාජිකය වේ. එක්තැනක තුබූ සැළිය පිළිබඳව මෙසේය. ඉදින්වනාහි සැළමුවවිටෙහි මළපුඩුවක්කොට ලොහොකණුවක් හෝ කිහිරිහර ආදියෙන් කළ කණුවක් පොළොව කැන සිටුවා එහි හැකිල්ලකින් බැඳතබත්ද, එක් දිසාවෙක එකහැකිල්ලකින් බඳින ලද්දී නම්, දෙතැනෙක් ලැබේ. දෙදිසාවක, තුන් දිසාවක, සිවු දිසාවෙහි හැකිලි සතරකින් බඳින ලද්දී නම්, පස්තැනක් ලැබේ.
එහි එක් කණුවක බඳින ලද නිදන්සැළියෙහි වූ පළමුකොට කණුව හෝ උදුරාද, හැකිල්ල හෝ කපාහරීද, ථුල්ලච්චය වේ. ඉන්පසු සැළිය පෙර කියූලෙසින් කෙසගක් පමණකුදු තුබූතැනින් පහකෙරේද, පාරාජිකය වේ. නැවත පළමුකොට සැළිය තුබූතැනින් නගා ගනීද ථූල්ලච්චය වේ. ඉන්පසු කණුව හෝ කෙසගක් පමණකුදු තුබූතැනින් පහකෙරේද, හැකිල්ල හෝ කපාහරීද, පාරාජිකය වේ. මේ උපායෙන් කණු දෙකක තුනෙක සතරෙක බඳිනලද සැළියෙහිද පැසුළුවූ ඨානා චාවනයෙන් පාරාජිකය වේ. සෙස්සෙහි ථුල්ලච්චය දතයුතුය.
ඉදින් කණුවක් නැත්තේනම් හැකිල්ලෙහි කෙළවර වලල්ලක්කොට එහි හටගත් මුලෙක ඒ වලල්ල ඇතුල් කරන ලද්දේවේද, පළමුකොට සැළිය ගොඩනගා පසුව මුල කපාහැරම වලල්ල බැහැරකෙරේද පාරාජිකය වේ. නැවත මුල නොකපා වලල්ල ඔබිමොබ හසුරුවාද රකින්නේය. ඉදින්වනාහි මුලෙන් පහනොකොටද, අතින් ගෙන අහස්ගතවූවක් කෙරේද පාරාජිකය වේ. මේ මෙහි විශේෂය වේ. සෙස්ස කියූනය ඇත්තේමය.
සමහරකෙනෙක් වනාහි නිමිති පිණිස සැළිය මතුවෙහි නුගරුක් ආදිය රොපණය කරත්. මුල්, සැළිය වසාගෙන සිටියේය. මුල් කපාහැර සැළිය ගන්නෙමියි මුල් කපන මහණහුට ප්‍රයොගයක් ප්‍රයොගයක් පාසා දුක්කට වේ. කපාහැර ඉඩ ලබාගෙන කෙසගක් පමණකුදු තුබූතැනින් සැළිය පහකෙරේද පාරාජිකය වේ. මුල් කපාහැරීමෙන්ම පෙරැළීගොස් සැළිය පහත්තැනක වැටුනීද, ඒතාක් රකියි. වැටුනු තැනින් නගාගනීද, පාරාජිකය වේ. ඉදින් මුල් කපා හෙලූ කල්හි එක් මුලකින් පමණක් සැළිය බැඳීසිටීද, ඒ මහණතෙමේද ‘මේ මුලකපා හළකල්හි සැළිය වැටෙන්නේය’යි සිතා කපාහරීද, කපා හල ඇසිල්ලෙහි පාරාජිකය වේ. ඉදින්වනාහි එක් මුලකින්ම මළපුඬුවෙහි බැඳුනු හූරකු මෙන් නිදන්සැළිය බැඳීසිටියාවේද, රැඳීසිටුනා අන්කිසිතැනක් නැත්තේද, ඒ මුලද කපාහළ ඇසිල්ලෙහි පාරාජික වේ. ඉදින් සැළිය මතුවෙහි මහත් ගලක් තබන ලද්දේවේද, ඒ ගල දඬුකඩකින් ඔසොවා බැහැර කරනු කැමැත්තේ සැළිය මතුවෙහි හටගෙන තිබූ රුකක් කපාහරීද, දුක්කටය වේ. ඒ සැළිය සමීපයෙහි හටගත් රුකක් කපාගෙන ඒද, එහි නොහටගත් බැවින් ඒ රුක කපාහරින මහණහුට පාචිත්තිය වේ.
**‘අත්තනො භාජනං’** ඉදින්වනාහි සැළිය නගාගන්නට නොහැකිවනුයේ සැළිය තුළ වූ බඩු ගැනීම පිණිස තමන්ගේ බඳුනක් එහි ඇතුල්කොට සැළිය තුළ ඇති පස් මස්සක් හෝ පස් මස්සකට වඩා වටිනාකම් ඇති යම් වස්තුවක් සොරසිත් ඇත්තේ පහසාද, දුක්කටාපත්තිය වන්නීය. මෙහි පිරිසිඳීමද පාරාජිකය නියම කරනු පිණිස කියන ලද්දේය. සොරසිතින් වනාහි පස් මස්සකට අඩුතරම් වූ වස්තුවක් පහසනුයේ දුක්කටයට පැමිණේමය.
**‘එන්‍දාපෙති’** යන මෙහි යම්තාක් එකට බැඳුනක්කොට තමන්ගේ බඳුන එහි ඇතුල්කෙරේද, ඒ තාක් **‘එන්‍දාපෙති**’යි කියනු ලැබේ. තවද යටතුබූ වස්තුව ගන්නෙමියි අතින් ගසා සැළිය දෙපලුකෙරේනම් සොලොවාමැයි කියනු ලැබේ. ඔහු ථුල්ලච්චයට පැමිණේ. යම්කලකදී වනාහි එකට බැඳී සිටිබව සිඳීගියේද, එකල්හි සැළියෙහි තුබූ වස්තුව සැළියෙහිම, බඳුනෙහි තුබූ වස්තුව බඳුනෙහිම වේ. එකල්හි තමාගේ බඳුනෙහිවූයේ නම් වේ. මෙසේ කොට සැළියෙන් බඳුන පිටතට නොගත්කල්හිද, පාරාජිකයට පැමිණේ.
**‘මුට්ඨිං වා ඡින්‍දති’** මෙහි යම්සේ ඇඟිලි අතරින් ගිලිහුනු කහවණු සැළියෙහි තුබූ කහවණු ස්පර්‍ශ නොකෙරේද, මෙසේ මිටෙහි කරනුයේ මිට සිඳීනම්, ඔහුද පාරාජිකයට පැමිණේ. ‍
**‘සුත්තාරූළ්හං’ හු**යෙහි අවුණන ලද්දේය. හුයෙන් අවුණන ලද්දහුටද හුයෙන් කරන ලද්දහුටද මේ නමකි. ඉණ බඳින හවඩි ආදීහු රනින් කරන ලද්දාහුද රිදියෙන් කරන ලද්දාහුද හුයෙන් කරන ලද්දාහුද වෙත්. මුතුවැල් ආදීහුද මෙහිම සඞ්ග්‍රහයට ගියහ. **‘වෙඨනං’** හිස් වෙළුම්පට කියනු ලැබේ. මොවුන් අතුරෙහි යම් කිසිවක් සොරසිත් ඇත්තේ පහසාද, දුක්කටය වේ. සොලවාද, කෙළවර ගෙන අහස්හි වූවක් නොකරමින් නගාගනීද ථුල්ලච්චය වේ.
**‘ඝංසන්තො නීහරති’** මෙහි පිරුණු සැළිය මතුවෙහි මුවවිට සමව පිරුණු සැළියක්කොට තබන ලද්දක් හෝ එක්කෙළවරක් නිදන් සැළිය මුලද, එක් කෙළවරක් මුවවිටෙහිදකොට තබන ලද්දක් හෝ ගටමින් ගන්නහුට ථුල්ලච්චය වේ. සැළිමුවෙන් මුදන්නහුට පාරාජිකය වේ. අඩක් පිරුණු සැළියෙහි හෝ හිස් සැළියක යමක් තබන ලද්දේද, ඒ වස්තුවට තමන්ගේ පහස ලද අවකාශයම ස්ථාන වේ. මුළුසැළිය නොවේ. එහෙයින් ඒ පාමඞ්ගදාමය ගටමින්ද පිටතට ගන්නට පිහිටි අවකාශයෙන් කෙසගක් පමණ මිදුනු කල්හි පාරාජිකයම වේ. පිරුණු සැළියෙන් හෝ අඩුව සිටි සැළියෙන් හෝ කෙළින්ම නගාගන්නහුට, යටකෙළවර පිහිටි තැනින් මිදුනුකල්හිද පාරාජිකයම වේ. සැළිය තුළ තබනලද පාරාජිකයට පොහොණා යම්කිසි භාණ්ඩයක් මුළුසැළියෙහි හසුරුවන්නහුටද, පාමඞ්ගාදියද ගටා බැහැරට ගන්නහුටද, යම්තාක් සැළියෙහි මුවවිට නොඉක්මවාද ඒ තාක් ථුල්ලච්චයම වේ. ඒ වස්තුවට වනාහි මුළුසැළියම ස්ථානවේයයි **සඞ්ක්‍ෂෙප - මහාපච්චරී** අර්‍ත්‍ථකථාවන්හි කියන ලද්දේය. **මහාඅර්‍ත්‍ථකථා**වෙහි වනාහි ‘තුබූ තැනම ස්ථානය වේ, මුළුසැළිය ස්ථාන නොවේ. එහෙයින් තුබූතැනින් කෙසගක් පමණකුදු මුදන්නට පාරාජිකයකැ’යි කියන ලද්දේය. මහාඅර්‍ත්‍ථකථාවෙහි දැක්වූ ඒ ස්ථාන නියමය ප්‍රමාණ වේ. අනිකවනාහි අහස්ගත නොකරන්නහුට සිවුරලන උණදඬුවෙහි තැබූ සිවුරු වෙළුම් නයින් කියන ලද්දේය. එය නොගත යුතුය. විනයවිනිශ්චයෙහි ආවාවූ ගරුකයෙහි සිටියයුතුය. මේවනාහි විනයධර්‍මතාය. සඞ්ක්‍ෂෙපාර්‍ත්‍ථ කථාදියෙහි කියන ලද්ද පෙළ සමනොවේයයි දක්වනුයේ ‘**අපි ච’** යනාදිය කීහ. තවද **‘අත්තනො භාජනගතං වා කරොති මුට්ඨිං වා ඡින්‍දති**’යි කීබැවින්ද මුළුසැළිය ස්ථාන නොවේ. තැබූතැනම ස්ථානවේය යන මේ කරුණ දතයුතුය.
යම්සේ සැළිය තුළ තිබූ වස්තුවට මුඑසැළිය ස්ථාන නොවේයයි කියන ලද්දේද, එසේ ගිතෙල් ඈඅතුරෙහි යම්කිසිවක් බොන්නහුට එක් ප්‍රයොගයකින් බී ඇසිල්ලෙහි පාරාජිකයවේ යයි **මහාඅර්‍ත්‍ථකථා**වෙහි කියන ලදී. ඉදින් මුව පහනොකොට ඇදබොන්නහුගේ බොටුවට පැමිණයක් පාදයක් නොඅගීද, මුඛයට ගෙන තුබූදැය හා අගීද, එය මුවෙහි තිබෙනතුරු රකියි. බොටුවෙන් පිරිසිඳුනු කල්හිම අනුභවකළ කල්හිම පාරාජිකය වේ. ඉදින් දෙතොලින් පිරිසිඳින්නේ දෙතොල වසාද, පාරාජිකයම වේ. උපුල්දඬු හුණනළ බටනළ ආදියෙන් බොන්නහුගේද ගෙලෙන් පහතට වැටුනක්ම පාදයක් අගීද, පාරාජිකය වේ. ඉදින් මුඛගතය හාම අගීද, ඒ තාක් පාරාජිකය නොවේ. උපුල්දඬු ආදියෙහි රැදුනහු සමග එකාබද්ධභාවය වෙන්කොට දෙතොලින් පිරිසිඳි ඇසිල්ලෙහි පාරාජිකය වේ. උපුල්දඬු ආදියෙහි රැඳුනහු හා අගීනම් උපුල්දඬු ආදීන්ගේ මුල ඇඟිල්ලෙන් වැසුකල්හි පාරාජිකය වේ. පාදයක් අගනා ගිතෙල් ඈ යමක් බොටුවෙන් පහතට ඇතුල්නොවූ කල්හි උපුල්දඬු ආදියෙහිද මුවෙහිද පාදයට වැඩිතරමක් එකාබද්ධව සිටීද රකීමයයි **මහාපච්චරි** ආදියෙහි මේ විභාගය දක්වන ලද්දේය. ඒ සියල්ලම යම්හෙයකින් **‘අත්තනො භාජනගතං වා කරොති මුට්ඨිං වා ජින්‍දති**’යි කියූ මේ ක්‍රමය සෙවුනේද, එහෙයින් මැනවින් දක්වන ලද්දේම වේ. මේවනාහි එකාබද්ධයෙහි නයය.
ඉදින්වනාහි අතින් හෝ පාත්‍රයෙන් හෝ තළුතැටි ඈ යම්කිසි බඳුනකින් හෝ ගෙන පානය කෙරේද, යම් ප්‍රයොගයක්හිදී පාදයක ඇගීම පිරේද, ඒ ප්‍රයොගය කළ කල්හි පාරාජිකය වේ. තවද මහත්සේ අගීද, එක් ප්‍රයොගයකින්ම බෙලිකටුවකිනිදු පාදයක වටිනා තරමක් ගන්නට හැකිවේද, එක්ම නගාගැනීමෙහිදීම පාරාජිකය වේ. බඳුන ගිල්වා ගන්නහුට යම්තාක් එකාබද්ධවේද, ඒතාක් රකියි. මුවවිට පිරිසිඳීමෙන් හෝ නගා ගැනීමෙන් හෝ පාරාජිකය වේ. යම්කලෙක වනාහි ගිතෙල් හෝ තෙල් හෝ පහන් තෙලක් වැනිවූම මීහකුරු හෝ සැළිය පෙරළා නවා තමන්ගේ බඳුනට ඇතුල්කෙරේද, එකල්හි ඔවුන්ගේ ප්‍රසන්නභාවය හෙතුකොට එකට බැඳීමක් නැත්තේය. පාදයක වටිනා තරම් ගිතෙල් ආදියක් මුවවිටින් ගිලිහුනු ඇසිල්ලෙහි පාරාජිකය වේ.
පිසතබන ලද යමක්වනාහි මීහකුරු මැලියම් මෙන් ඉතා ඝනව ඈතට මෑතට ඇදීමට යොග්‍යව සිටියේවේද, කුකුස උපන්කල්හි එකට බැඳුනක්වම තමන්ගේ බඳුනෙන් බැහැරට ගන්නට හැකිවේද, මුවවිටින් පිටතට නික්ම බඳුනෙහි ඇතුල්ව සිටි මෙය බැහැර සිටියක් සමග එකට බැඳීසිටි බැවින් රකියි. මුවවිටින් සුන් ඇසිල්ලෙහි පාරාජිකය වේ. යමෙක් සොර සිතින් අන්හු අයත් සැළියෙහි පාදයක් අගිනා ගිතෙල් හෝ තෙල් හෝ එකකින් බීගන්නා වූ යම්කිසි දුහුල් වතක් හෝ සම්කඩ ඈඅතුරෙහි එක්තරා එකක් හෝ බහාද, අතින් ගිලිහුනු ඇසිල්ලෙහි පාරාජිකය වේ.
හිස් සැළියෙක ‘දැන් තෙල් වක්කරන්නාහ’යි දැන යම්කිසි භාණ්ඩයක් සොරසිත් ඇත්තේ බහාද, ඒ භාණ්ඩය එහි තෙල් වක්කළකල්හි පස්මස්සක් අගනා තෙල් බීගනීද, බීගත් ඇසිල්ලෙහි පාරාජිකවේයයි **මහාඅර්‍ත්‍ථකථා**වෙහි කියන ලද්දේය. ඒ වනාහි එහිම වියලීගිය විලෙක, වියලී ගිය දිය ඇලක් සෘජුකිරීම පිළිබඳ විනිශ්චය හා විරුද්ධ වන්නේය. මෙහි අවහාර ලක්‍ෂණයක්ද නොපෙනේ. එහෙයින් නොගතයුතුය. **මහාපච්චරී **ආදියෙහි වනාහි ඒ භාණ්ඩය සැළියෙහි පහස ලද තැනින් කෙසගක් පමණ නමුදු ඉදිරීම නිමිතිකොට පාරාජිකය කියන ලදී. ඨානාවාචනප්‍රයොගය ලැබෙන බැවින් ඒ ගතයුතු වේ.
අනිකක්හුගේ හිස්සැළියෙහි රැකීම පිණිස භාණ්ඩයක් තබා එහි තෙල් වක්කළ කල්හි ඉදින් මෙතෙමේ දන්නේ නම් මා වළකාලන්නේයයි බියවූයේ පාදයක් අගනා තෙල් බීගත් භාණ්ඩය සොරසිතින් උදුරාද, පාරාජිකය වේ. පිරිසිදු සිතින් උදුරාද, අන්‍යයා එය ගෙවනකල්හි භණ්ඩදෙය්‍යය වේ. **භණ්ඩදෙය්‍ය **නම්: අන්හට අයත් යමක් නැසුනේද, ඒ නැසුනු වස්තුවෙහි මිල හෝ ඒ භාණ්ඩයම හෝ දියයුතුය යන අර්‍ත්‍ථයි. ඉදින් නොදේනම් භාණ්ඩ හිමියාගේ ධුරනිඃක්‍ෂෙපයෙහිදී පාරාජිකය වේ. ඉදින් අනෙකෙකු අයත් සැළීයෙහි අනෙකෙක් ගිතෙල් හෝ තෙල් වක්කෙරේද, එහිද මෙතෙමේ සොර සිතින් තෙල් බොන භාණ්ඩයක් බහාද, කියූලෙසින්ම එය අතින් මිදුනු ඇසිල්ලෙහිම පාරාජිකය වේ. තමන්ගේ හිස් සැළියෙහි අනෙකෙකු ගිතෙල් හෝ තෙල් වක්කරනබව දැන සොරසිතින් භාණ්ඩයක් තබාද, පෙර කියූ ලෙසින්ම නගාගැනීම නිමිතිකොට පාරාජිකය වේ. පිරිසිදු සිත් ඇත්තේ බහාතබා පසුව සොරසිතින් නගාගනීද පාරාජිකයම වේ. පිරිසිදු සිත්ඇත්තේම නගාගනීද අවහිරයක් නොවේ. ග්‍රීවාද නොවේ. **මහාපච්චරියෙහි** වනාහි අනාපත්තිමාත්‍රයක්ම කියනලදී. ‘කුමකට මාගේ සැළියෙහි තෙල් වත්කෙළෙහිදැ’යි කිපියේ තමාගේ භාණ්ඩය උදුරා දමාද, එකල්හි භණ්ඩදෙය්‍ය නොවේයයි **කුරුන්‍දියෙ**හි කියනලදී. සොරසිතින් මුවවිට ගෙන තෙල් පහකරනු කැමැතිව සැළිය ඇද ඇලකෙරේද, පාදයක් අගනා තෙල් වැගිරීගිය කල්හි පාරාජිකය වේ. සොරසිතින්ම වැගිරීයන්නේයයි සැළිය දැදුරු කෙරේද, පාදයක් අගනා තෙල් වැගිරීගිය කල්හි පාරාජිකය වේ. සොරසිතින්ම යටිකුරුවූ හෝ උඩුකුරුවූ හෝ නොඇදවූ හෝ සිදුරක් කෙරේද, මේවනාහි මුළාවන තැනක් වේ. එහෙයින් මැනවින් සලකා බැලිය යුතුය. මේ මෙහි විනිශ්චය වේ:
**ඔමට්ඨ** නම්: යටිකුරුවූ මුවසිදුරය. **උම්මට්ඨ **නම්: උඩුකුරුවූ සිදුරය. **වෙමට්ඨ** නම්: කිනිස්සක මෙන් සෘජුව කළ සිදුරය. එහි කළ යටිකුරුමුව සිදුරෙහි පිටත පටන් ඇතුල් කෙළවරින් පාදයක් අගනා තෙල් වැගිරීගිය කල්හි පිටතට නොනික්මුනු කල්හිද පාරාජිකය වේ. කුමක්හෙයින්දයත්: යම්හෙයකින් ඇතුල් කෙළවරින් වැගිරීම් පමණක්ම ඇති ඒ තෙල් පිටතට ගියේනම්වේද, කුම්භිගත සඞ්ඛ්‍යාව නොලබාද එහෙයිනි. ඇතුළත පටන්කළ සිදුරෙහි බැහැරි කෙළවරින් පාදයක් අගනා තෙල් වැගිරීගිය කල්හි පාරාජිකය වේ. යම් ඒ ලෙසකින් කළ අඩුකුරු මුවසිදුරෙහි බැහැර කෙළවරින් පාදයක් අගනා තෙල් වැගිරීගිය කල්හි පාරාජිකය වේ. ඒවනාහි යම්තාක් බැහැරි කෙළවරින් නොවැගිරේද, ඒතාක් සැළියෙහි වූයේම වේ. නොඇදව සෘජුව කළ සිදුරෙහි කබල මැදින් වැගිරීම් වසයෙන් කරවිය යුතුයයි අර්‍ත්‍ථකථාවන්හි කියනලදී. එය වනාහි කබලෙහි ඇතුළතද පිටතද පටන් කබල මැද හැර ඉතිරිකොට කළ සිදුරෙහි තටාකයක්හුගේ සීමා බිඳීම හා සමාන වේ. ඇතුළත පටන් කළ සිදුරෙහි වනාහි බැහැරි කෙළවරින්ද, පිටත පටන්කළ සිදුරෙහි ඇතුළත කෙළවරින්ද කරවිය යුත්තේය යන මෙය මෙහි යුක්තියයි. යම් මහණෙක්තෙමේ පෙරළී යන්නේයයි සොරසිතින් සැළිය තබා තුබූ දරණුව හෝ පිටිවහල පිණිස තැබූ ගල්කැට හෝ පහකෙරේද, සැළිය පෙරළී ගිය කල්හි පාරාජිකය වේ. තෙල් වැගිරෙන බව දැන හිස් සැළියෙහි දැදුරු බවෙහි හෝ සිදුරු හෝ කළකල්හි පසුව නික්මගිය තෙල් පමණින් භණ්ඩදෙය්‍ය වේ. අර්‍ත්‍ථකථාවන්හි වනාහි කිසිතැනක පාරාජිකයයිද කියන ලදී. එය ප්‍රමාදයෙන් කියන ලද්දක් වේ.
පිරීසිටි සැළිය මතුවෙහි කැටක් හෝ ගලක් වැටීමෙන් සැළිය බිඳෙන්නීය, එයින් තෙල් වැගිරෙන්නේ යයි දැන සොරසිතින් නොමනා බැඳීමක් හෝ කෙරේද, නොමනාව තබන ලද්දක්කොට හෝ තබාද, එකකින් තෙල් වැගිරෙන්නක්කොට හෝ තබාද, එසේ කරන්නහුට කළ ඇසිල්ලෙහි පාරාජිකය වේ. හිස්සැළිය මතුවෙහි මෙසේ වූ යමක් කෙරේද, පසුව එය පිරීගියකල්හි වැටී බිඳේද, භණ්ඩදෙය්‍ය වේ. මෙබඳු තන්හි භාණ්ඩයක් නැති කල්හි කළ ප්‍රයොගය බැවින් පළමුකොටම පාරාජිකය නොවේ. භාණ්ඩ විනාශයට දොරටුවක් කළ බැවින් භණ්ඩදෙය්‍ය වේ. ගෙන්වන කල්හි නොදෙන්නහුට අයිතිකරුවන්ගේ ධුරනිඃක්‍ෂෙයෙන් පාරාජිකය වේ.
‘පෙරළී හෝ යන්නේය, වේල්ල හෝ උතුරුවා ලන්නේය’යි සොර සිතින් සොරොව්ව ඍජුකරන කාලයෙහි පාරාජිකය වේ. මෙබඳු ප්‍රයෝග පූර්‍වප්‍රයොගාවහාරයෙහි සඞ්ග්‍රහයට යති. වියලි සොරොව්ව සෘජුකළ කල්හි පසුව ජලය ගලා ආකල්හි පෙරළී හෝ යේවා, වේල්ල හෝ උතුරායේවා, භණ්ඩදෙය්‍ය වේ. කුමහෙයින්දයත්: ඨානාචාවනප්‍රයොගය නැති බැවිනි. එහි ලක්‍ෂණ නැවෙහි තුබූ භාණ්ඩ විනිශ්චයෙහි ප්‍රකාශ වන්නේය.
**‘තත්‍ථෙව භින්‍දති වා’** යනාදියෙහි අර්‍ත්‍ථකථාවෙහි වනාහි මෙසේ කියන ලදී. ‘**භින්‍දති වා**’ මුගුරෙන් තළා බිඳීද, **‘ඡඩ්ඩෙති වා’** ජලය හෝ වැලි වගුරුවා උතුරවා හරීද, **‘ඣාපෙති වා’** දර ගෙනවුත් දවාද, ‘**අපරීභොගං වා කරොති’** නොකෑයුත්තක් හෝ නොපිව යුත්තක් හෝ කරාද, මල හෝ මුත්‍ර හෝ විසක් හෝ ඉඳුල් හෝ කුණපයක් හෝ හෙලාද, ‘**ආපත්ති දුක්කටස්ස’** තුබූතැනින් ගිලිහීමක් නැති බැවින් දුක්කටාපත්තිය වේ. මේ විනිශ්චය බුද්ධවිෂය නම්වේ. කෙසේ නමුත් දුක්කටය වේ. ගෙන්වන කල්හි භණ්ඩදෙය්‍යයි කියන ලදී. එහි බිඳීම හා බැහැරලීම යන පළමු දැක්වූ දෙක සමනොවේ එය සැළිය දැදුරුකිරීම සමගද සොරොව්ව සෘජුකිරීම සමගද එකලක්‍ෂණ වේ. දැවීම පරිභොග නොකිරීම යන පැසුළු කියූ දෙක තුබූතැනින් පහනොකරන්නහු විසින්ද, කටහැක්කේය. එහෙයින් මෙහි මෙසේ විනිශ්චය කියත්. අර්‍ත්‍ථකථාවෙහි වනාහි තුබූතැනින් පහකිරීමක් නැති බැවින් දුක්කටයි මේ පශ්චිමද්වය සඳහා කියන ලදී. තුබූතැනින් පහකිරීම නොකරනුයේම තමන් හෝ අන්හු හෝ හෙලනු කැමැත්තෙන් උපන් සොරසිතින් හෝ අත්පා සිඳින්නාක් මෙන් හුදෙක් විනාශ කරනු කැමැත්තෙන් හෝ එය දැවීමද කරන්නේය. අපරිභොගයද කරන්නේය. පළමු දෙක්හි කියූලෙසින් මුගුරෙන් තළා බිඳින්නහුටද, දිය වත්කර උතුරුවන්නහුටද ඨානාචාවනය ඇත්තේද එහෙයින් එසේ කරන්නහුට, නසනු කැමති බැවින් භණ්ඩදෙය්‍ය වේ. සොරසිත කරනකොට පාරාජිකය වේ. පාළියෙහි ‘දුක්කට’යි කියූබැවින් අයුතුදයත්: අයුතුනොවේ. අන්පරිද්දෙකින් ගතයුතු අර්‍ත්‍ථ ඇති බැවිනි. පෙළෙහි වනාහි ථෙය්‍යචිත්තපක්‍ෂයෙහි **‘භින්‍දති වා’** ජලයෙන් බිඳියි. **‘ඡඩ්ඩෙති වා’** එහි මල හෝ මූත්‍ර හෝ දමා, යන මෙහි ඇතැම්හු මෙසේ කියත්.
මේ මෙහි සාරය වේ: විනීතවස්තුවෙහි තණ දැවු මහණහු මෙන් තුබූතැනින් පහකරණු නොකැමැත්තේම එකලාව බිඳියි. බිඳුනු බැවින් තෙල් ආදිය නික්මෙයි. යමක් මෙහි පැතුරුණේද එය එකටම බැඳීසිටියි. බැහැරලනු නොකැමැත්තේම එකලාව එහි දිය වැලි ආදිය වගුරවයි. වගුරණ ලද බැවින් වනාහි තෙල් පහවී යයි. එහෙයින් ව්‍යවහාර වශයෙන් ‘**භින්‍දති වා ඡඩ්ඩෙති වා**’යි කියනු ලැබේනුයි මෙසේ පදයන්ගේ අර්‍ත්‍ථය ගතයුත්තේය. නාසෙතුකාමතා පක්‍ෂයෙහි වනාහි සොරසිත් නැති බැවින් ඨානාචාවනය කරනු කැමැත්තහුටද අන් අයුරකින්ද දුක්කටය යෙදේ. මෙසේ වනාහි කියනු ලබන කල්හිද අර්‍ත්‍ථකථාවද පූර්‍වාපරය හා සසඳා මනාකොට කියන ලද්දහු වෙත්. මෙපමණකුදු සතුටට නොපැමිණ ගුරුන් ඇසුරුකොට විනිශ්චය දතයුතුය.
ථලට්ඨ කථාවෙහි **‘ථලෙ නික්‍ඛිත්තං’** බිම්තෙලෙහි හෝ ප්‍රාසාද පර්‍වත තලාදීන් අතුරෙහි වැසුනු හෝ නොවැසුනු යම්කිසි තැනක තැබු භාණ්ඩය ථලට්ඨ යයි දතයුතුය. ඉදින් ඒ භාණ්ඩය රැස්කරන ලද්දක්වේද, සැළිය තුළ භාණ්ඩය, බඳුන් ගතකරන, මිට සිඳින විනිශ්චයෙන් විනිශ්චය කටයුත්තේය. ඉදින් එකාබද්ධ වූයේනම් සිලෙස නීය්‍යාසාදි පක්කමධුඵාණිත විනිශ්චයෙන් විනිශ්චය කටයුතුය. ලෝපිඬු ගුළපිඬු තෙල් මී කළ ආදීවූ ගරුසාර භාණ්ඩයක්වේද, එය සැළිය පිළිබඳ ඨානාචාවන විනිශ්චයෙන් විනිශ්චය කටයුතුය. හැකිල්ලෙන් බැඳුනු භාණ්ඩයාගේ ස්ථානභෙදයද සැලකිය යුතුය. අතුරාතැබූ උතුරුසළු ආදිය සෘජුව ගෙන අදීද, ඈත කෙළවර මෑත කෙළවරින් පැහැසූ අවකාශය ඉක්මවූකල්හි පාරාජිකය වේ. සියලු දිශාවන්හි මෙසේ සැලකිය යුතුය. වෙළා උදුරාද, කෙසගක් පමණ අහස්ගත කරන්නහුට පාරාජිකය වේ. සෙස්ස කියූනය ඇත්තේමය.
ආකාසට්ඨාවෙහි - ඉදිරිපසින් මුවතුඩින් පසුපසින් පිල්කලප් අගින් දෙපසෙහි පියාපත් කෙළවරින් යට පානිය සිළුවෙන් මතුවෙහි සිළුඅගින්යි මොනරාගේ ස්ථාන පරිච්ඡෙදය සයයුරකින් දතයුතුය. මහණතෙමේ අහස්හි සිටි සස්වාමික වූ මොනරෙකු අල්ලා ගන්නෙමියි ඉදිරියෙහි හෝ සිටීද, අත හෝ දිගු කෙරේද, මොනරා අහසෙහිම පියාපත් සලාද, හුළං ගන්වා ගමන් හැර සිටීද, ඒ මහණහුට දුක්කටය වේ. ඒ මොනරු සිටිතැනින් නොසොල්වෙමින් අතින් පහසානම් දුක්කටයම වේ. සිටිතැනින් පහනොකරමින් සොලවාද, ථුල්ලච්චය වේ. අතින් අල්වාගෙන හෝ අල්වානොගෙන හෝ මුවදඩ කෙළවරින් පැහැසූ අවකාශය වූ පිල්කලබ් කෙළවර, පිල්කලබ් කෙළවරින් පැහැසූ අවකාශය වූ මුවතුඩ ඉක්මවාද පාරාජිකය වේ. එසේ වම්පස පියාපත් කෙලවරින් පැහැසූ අවකාශය වූ දකුණුපස පියාපත් කෙළවර, දකුණුපස පියාපත් කෙළවරින් පැහැසූ අවකාශය වූ වම්පස පියාපත් කෙළවර ඉක්මවාද, පාරාජිකය වේ. එසේ පානිය සිළුවෙන් පැහැසූ අවකාශය වූ සිළුඅග, සිළුඅගින් පැහැසූ අවකාශය වූ පානිය සිළුව ඉක්මවාද පාරාජිකය වේ.
අහසින් යන මොනරා ශීර්‍ෂාදීන් අතුරෙහි යම් අවයවයෙක සැඟවේද, ඒ මොනරුගේ ස්ථානය ඒය. එහෙයින් අතෙහි ලැගුනු ඒ මොනරු ඒ අතින්ම ඈත් මෑත් කරනුයේද සොලවාමය. ඉදින්වනාහි අනික් අතින් ගෙන හුන් තැනින් පහකෙරේද, පාරාජිකය වේ. අනික් අත ලංකෙරේද මොනරා තමාම අහසට නැග ඒ අතෙහි සැඟවේද ඇවැත් නොවේ. අවයවයෙහි ලැගුනු බව දැන සොරසිතින් එක් පියවරක් යේද, ථුල්ලච්චය වේ. දෙවන පියවරෙහිදී පාරාජිකය වේ.
බිම සිටි මොනරා දෙපාදයන්ගේ හා පිල් කලාපයේ වසයෙන් තුන්තැනක් ලබයි. ඒ මොනරු ඔසොවන මහණහුට යම්තාක් ඒ මොනරාගේ එක් තැනෙකුදු පොළොව පහසාද, ඒතාක් ථුල්ලච්චය වේ. කෙසගක් පමණකුදු පොළොවෙන් මිදී ගිය කල්හි පාරාජිකය වේ. මැදිරියෙහි සිටි මොනරු මැදිරිය සමග ඔසොවාද, පාරාජිකය වේ. ඉදින් පාදයක් නොඅගීනම් සියලු තැන ඇගීම් වසයෙන් විනිශ්චය කටයුතුය. පවුරු ඈ යමකින් වටකළ වත්ත තුළ හැසිරෙන මොනරෙකු සොරසිතින් පා ගමනින් පිටත වත්තකට ගෙන යන්නේ දොර ඉම ඉක්මවාද පාරාජිකය වේ. ගොවුදෙහි සිටි ගොනුට ගොවුද මෙන් ඔහුට වත්ත ඇතුළ ස්ථාන වේ. අතින් ගෙන වත්ත ඇතුළතදීම අහස්ගත කරන්නහුට පාරාජිකයම වේ. ගම තුළ හැසිරෙන්නෙකු දැක ගම්පවුර ඉක්මවා යන්නහුට පාරාජිකය වේ. මොනරුම නික්මගොස් පිටත ග්‍රාමොපචාරයෙහි වස්තූපචාරයෙහි හෝ හැසිරෙන්නහු වනාහි සොරසිත් ඇත්තේ දරකඩකින් කැටකින් හෝ තැතිගන්වා වන මුඛයට අභිමුඛ කෙරේද, මොනරා පියාහඹා ගොස් ගම තුළ හෝ වත්ත තුළ හෝ සෙවෙනිපිටක හෝ සැඟවී ගනීද, ඒ තාක් රකියි. ඉදින් වනාහි වනයට අභිමුඛව පියාහඹාද, ගමන් හෝ කෙරේද, ‘වනයට ඇතුල්කොට ගන්නෙමි’යි අදහසක් නැති කල්හිද පොළොවෙන් කෙසගක් පමණකුදු අහසට නැගීගත් ඇසිල්ලෙහි හෝ දෙවන පියවරෙහි හෝ පාරාජිකය වේ. කුමක් හෙයින්ද යත්: යම්හෙයකින් ගමින් නික්මුනහුට සිටිතැනම ස්ථානයවේද, එහෙයිනි. ඔවුනොවුන් කොටවනු පිණිස නුවණ නැති මිනිසුන් විසින් වැඩූ වටු ආදීවූ පක්‍ෂි ජාතීන් අතුරෙහිද මෙම විනිශ්චය වේ.
**‘සාටකං වා’** පොළෝතෙලෙහි අතුරා තබන ලද්දක් මෙන් වාත වේගයෙන් නගන ලදුව අහසින් යන පිටිතලපයෙන් බැඳි ඉදිරියට පැමිණ සළුවක් එක් කෙළවරකින් අතින් ගනීද, ඈතින් මෑතින් තුබූතැන වෙනස් නොකරනුයේම සොලොවාද, ගමන් වැළකීම නිමිතිකොට දුක්කටය වේ. තුබූතැනින් පහනොකරනුයේ සොලොවාද සෙලවීම නිමිතිකොට ථුල්ලච්චය වේ. තුබූතැනින් පහකෙරේද, පාරාජිකය වේ. මේ සළුවෙහි ස්ථාන පරිච්ඡෙදය මොනරු පිළිබඳ ස්ථාන පරිච්ඡෙදය මෙන් සයයුරකින් දතයුතුය.
නොබඳිනලද සළුව වනාහි එක්කෙළවරක් ගත්ඇසිල්ලෙහිම දෙවන කෙළවරින් වැටී බිම පිහිටාද, අතද, බිමදැයි එයට දෙතැනක් වේ. ඒ සළුව අල්ලාගත් පරිදිම අල්ලා ගත් පෙදෙසින් අල්ලාගෙන සොලොවාද ථුල්ලච්චය වේ. පසුව දෙවන අතින් හෝ පයින් පොළොවෙන් ඔසොවාගනීද පාරාජිකය වේ. පළමුකොට හෝ පොළොවෙන් නගාගනීද ථුල්ලච්චය වේ. පසුව අල්ලාගත් අවකාශ ප්‍රදේශයෙන් පහකෙරේද පාරාජිකය වේ. ගැනීම නොමුදමින් හෝ සෘජුවම අතනවා බිමවූවක්කොට ඒ අතින්ම ඔසොවාද, පාරාජිකය වේ. වෙළුමෙහිද මේ විනිශ්චය වේ.
‘**හිරඤ්ඤං වා සුවණ්ණං වා ඡිජ්ජමානං’** අබරණලා සැරසෙන මිනිසුන්ගේ ග්‍රීවාභරණාදී වූ පලඳනාවක් හෝ රන්කූරක් සිඳින රන්කරුවන්ගේ රන්කඩක් හෝ සිඳිනු ලබන්නේ වැටේද. මහණතෙමේ අහසින් එන ඒ රන්කඩ, සොරසිත් ඇත්තේ අතින් ගනීද, ගැනීමම ස්ථානය වේ. අල්ලාගත් පෙදෙසින් අත පහකෙරේද, පාරාජිකය වේ. සිවුර මතුවෙහි වැටුනක් අතින් ඔසොවාද පාරාජිකය වේ. නොඋදුරාම යේද දෙවන පියවරෙහි පාරාජිකය වේ. පාත්‍රයෙහි වැටුනු කල්හිද මෙම ක්‍රමය වේ. හිසෙහි හෝ මුවෙහි හෝ පයෙහි හෝ පිහිටියක් අතින් ගනීද පාරාජිකය වේ. නොගෙනම යේද, දෙවන පියවරෙහි පාරාජිකය වේ. යම්කිසි තැනක වැටේද, එය පිහිටාගත් අවකාශයම ස්ථානය වේ. සියලු අඟපසඟ පාසිවුරු ස්ථාන නොවේ.
වෙහාසට්ඨ කථාවෙහි - ඇඳ පුටු ආදියෙහි තැබූ භාණ්ඩයක් පැහැසියයුතු හෝ වේවා නොපැහැසියයුතු හෝ වේවා, එය සොරසිතින් පහසන්නහුට දුක්කටය වේ. ඇඳ පුටුවල තැබූ භාණ්ඩයන්හිද මෙහි ථලට්ඨයෙහි කියූලෙසින්ම විනිශ්චය දතයුතුය. මේ වනාහි විශේෂය වේ: ඉදින් පිටිතලපයෙන් බැඳි සළුව ඇඳක හෝ පුටුවක හෝ එලන ලද්දේ මැදින් ඇඳෙහි තට්ටුව නොපහසාද ඇඳපාම පහසාද ඔවුන්ගේ වසයෙන් ස්ථානය දතයුතුය. මා මතුවෙහි පැහැසූ අවකාශයම ඉක්මවූ ඇසිල්ලකින් එහි පාරාජිකය වේ. ඇඳ පුටු සමග ගෙන යන්නහුට වනාහි ඇඳ පුටුවල පා පිහිටි අවකාශයාගේ වසයෙන් ස්ථානය දතයුතුය.
**‘චීවරවංසෙ’** සිවුරු තැබීම පිණිස බැඳතැබු හුණදඬුවෙහි හෝ දැවදඬුවෙහි හෝ එහි සිවුර හකුළා හුණදඬුවෙන් පරභාගයෙහි නමා එක්කළ නුවා කෙළවරද, තමා සිටිපසෙහි, නැමූ සිවුරෙහි මැද කොටසද කොටතැබූ සිවුර පිහිටි අවකාශයෙන් පැහැසූ අවකාශයම ස්ථාන වේ. සිවුරුලන සියලු හුණදඬුවම ස්ථාන නොවේ. එහෙයින් සොරසිතින් නවාතුබූ සිවුරෙහි මැද කොටස අල්ලාගෙන සිවුර අදින හුණදඬුවෙහි පරභාගයෙන් හුණදඬුවෙහි පිහිටි අවකාශයද, නමාසිටි දිශාවෙන් සිවුරෙන් හුණදඬුවෙහි පහසලද අවකාශයද ඉක්මවන්නහුටද එකඟුල් පමණ ඇදීමෙන්ම පාරාජිකය වේ. කෙළවර ගෙන අදින්නහුටද මෙම නයවේ. එහිම සිවුරලන හුණදඬුවෙහි වමින් හෝ දකුණෙන් හෝ ඈතමෑත කරන්නහුට වම් කෙළවරින් දකුණු කෙළවර, දකුණු කෙළවරින් හෝ වම්කෙළවර ඉක්මනු ඇසිල්ලෙහි දසදොළොස් අඟුල් පමණ ඈතමෑත හැසිරවීමෙන්ම පාරාජිකය වේ. උඩට ඔසවන්නහුට කෙසගක් පමණ එසවීමෙන් පාරාජිකය වේ. සිවුරලන හුණදඬුව පහසන්නාවූ හෝ නොපහසන්නාවූ හෝ රැහණින් බැඳ තැබූ සිවුර එයින් මුදන්නහුට ථුල්ලච්චය වේ. මිදුනුකල්හි පාරාජිකය වේ. මිදුනු ඇසිල්ලම ඒ සිවුර ස්ථානයෙන් ගිලිහුනේය යන ගිණීමට යන්නේය. හුණදඬුවෙහි වෙළා තබන ලද්ද වෙළුම හරින්නහුට ථුල්ලච්චය වේ. වෙළීම හළ ඇසිල්ලෙහි පාරාජිකය වේ. වලල්ලක්කොට තැබූකල්හි වලල්ල සිඳියි හෝ මුදයි හෝ එක් වලල්ලක් හෝ හුණදඬුකෙළවරින් මුදා බැහැරට ගනීද, ථුල්ලච්චය වේ. සුන්ඇසිල්ලෙහි මිදුනු ඇසිල්ලෙහි බැහැරටගත් ඇසිල්ලෙහි පාරාජිකය වේ. එසේ නොකොටම සිවුරුලන හුණදඬුවෙහි ඈතමෑත හසුරුවාද, ඒතාක් රකින්නේය. වලල්ලට වනාහි සියලු හුණදඬුව ස්ථාන වේ. කුමක්හෙයින්දයත්: එහි හැසිරෙන සැහැවි ඇති බැවිනි. ඉදින්වනාහි ඒ වලල්ල අතින්ගෙන අහස්ගතවූවක් කෙරේද, පාරාජිකය වේ. දිගහැර තැබූ සිවුරට පිහිටි අවකාශයෙන් පැහැසු අවකාශයම ස්ථාන වේ. එහි හකුළා තැබූකල්හි විනිශ්චයතෙමේ කියූනයින් දතයුතුය. යම් සිවුරක් වනාහි එක් කෙළවරකින් බිම පහසා සිටියේද ඒ සිවුරට හුණදඬුවෙහිද පොළොවෙහි ද පිහිටි අවකාශ වශයෙන් ස්ථාන දෙකක් වේ. එහි පොළොවෙහි එක් කෙළවරකින් පිහිටි කල්හි අබද්ධසාටකයෙහි කියූ ලෙසින්ම විනිශ්චය දතයුතුය. සිවුරුලන රැ හණෙහිද මේ විනිශ්චය වේ.
අකුස්සෙහි එල්වා තැබූ භාණ්ඩය වනාහි බෙහෙත් කළයක් හෝ වේවා, බෙහෙත් පසුම්බියක් හෝ වේවා, ඉදින් බිත්තිය හෝ පොළොව හෝ නොපහසා සිටි එල්බෙන්නක් ගටමින් පහකරන්නහුට අකුස් කෙළවරින් ගිලිහුනු ඇසිල්ලෙහි පාරාජිකය වේ. එල්බෙන්නක් බැඳුනක්වේද, මුලින් ඔසොවා අහස්ගතවූවක් කරන්නහුට අකුස් කෙළවරින් නොමිදුනු කල්හිද පාරාජිකය වේ. බිත්තියෙහි ලැගීසිටි එය පළමුකොට අකුස් කෙළවරින් පහකෙරේද, ථුල්ලච්චය වේ. පසුව බිත්තිය මුදාද, පාරාජිකය වේ. පළමුකොට බිත්තිය මුදා පසුව අකුස්සෙන් බැහැර කරන්නහුටද මේ ක්‍රමය වේ. ඉදින්වනාහි බර ඇති භාණ්ඩයක් බැහැරට ගන්නට නොහැක්කේ, තෙමේ බිත්තිය ඇසුරුකළ එකක්කොට අකුස්සෙන් බැහැර කෙරේද, නැවත බිත්තිය නොමුදාම අකුස්සෙන් බැහැරට ගත් ඇසිල්ලෙහිම පාරාජිකය වේ. තමන් කළතැන වනාහි ස්ථානය නොවේ. බිම පහසාසිටි භාණ්ඩයට ස්ථාන දෙකක් වේ. එහි විනිශ්චය කියන ලද්දේමය. යම් භාණ්ඩයක් වනාහි සහල්ලෙකලා එල්වන ලද්දේවේද, ඒ භාණ්ඩය සහල්ලෙන් බැහැරට ගන්නහුටද සහල්ල සමග අකුස්සෙන් බැහැරට ගන්නහුටද පාරාජිකය වේ. භික්තිභූමිනිශ්ශ්‍රිත වශයෙන්ද මෙහි ස්ථානභෙදයද දතයුතුය,
**‘භිත්තිඛීලො’** යනු සෘජුකොට බිත්තියෙහි ගසන ලද්දක් හෝ එහි හටගත්තේම හෝ වේ. ‘**නාගදන්තො**’ නාගදන්තය වනාහි වක්ව ගසන ලද්දක්මය. ඒ තන්හි එල්වා තැබූ භාණ්ඩය අකුස්සෙහි කියූනයින්ම විනිශ්චය කටයුතුය. දෙකක් තුනක් පිළිවෙළින් තැබූ නාදැතිවල නගා තැබූ කුන්තයක් හෝ භිණ්ඩිවාලයක් හෝ අග හෝ මුල ගෙන අදීද, එකක් එකක්හුගේ පැහැසූ අවකාශමාත්‍රය ඉක්මනු කල්හි පාරාජිකය වේ. පැහැසූ අවකාශමාත්‍රයම ඔවුනට ස්ථාන වේ. සියලු හුල් හෝ නාදැති හෝ ස්ථාන නොවේ. බිත්තියට අභිමුඛව සිට මැද අල්ලාගෙන අදීද, මෑත කෙළවරින් පැහැසූ අවකාශය ඈත කෙළවරින් ඉක්මුනු ඇසිල්ලෙහි පාරාජිකය වේ. බිත්ති දෙසට මූණදී පරභාගයෙන් පෙළන්නහුටද මෙම ක්‍රමය වේ. අතින් අල්ලාගෙන සෘජුව ඔසොවනුයේ කෙසගක් පමණකුදු අහස්ගත වූවක් කෙරේද, පාරාජිකය වේ. බිත්තිය ඇසුරුකොට තබන ලද්දක් බිත්තිය ගටමින් අදීද, අගින් පැහැසූ අවකාශය වූ මූල හෝ මුලින් පැහැසූ අවකාශය වූ අග හෝ ඉක්මවන්නහුට පාරාජිකය වේ. බිත්තියට අභිමුඛව සිට අදිනුයේ එක් කෙළවරකින් පැහැසූ අවකාශය අනික් කෙළවර ඉක්මවාද, පාරාජිකය වේ. සෘජුව ඔසොවනුයේ කෙසඟක් පමණ අහස්ගතවූවක් කෙරේද, පාරාජිකය වේ.
**‘රුක්‍ඛෙ වා ලග්ගිතං’** තල්රුක් ආදියෙහි නගා එල්වා තබන ලද්දෙහි. විනිශ්චය අකුස් ආදියෙහි කියූ ලෙසින්ම දතයුතුය. එහි හටගන්නා වූ තල්ගෙඩිවල්ල වනාහි සොලවන්නහුට ථුල්ලච්චය වේ. යම් ඵලයකින් පාරාජික වස්තුව පිරේද, ඒ ඵලය නටුවෙන් ගිලිහුනු ඇසිල්ලෙහි පාරාජිකය වේ. ගෙඩිවල්ල කපාහරීද, පාරාජිකය වේ. අගින් කොළ අතරෙහි නගා තබන ලද්දේ, තැබූතැනද නටුවදැයි දෙතැනක් ලබයි. එහි විනිශ්චය කියූනයින් දතයුතුය. යමෙක් වනාහි සිඳි පමණ ඇති තල්ගෙඩිවල්ල බිම වැටෙන්නේ හඬ නගන්නේයයි බියෙන්, තෙමේ එය අගින්ගෙන කොළ අතරට නගා කපාහරීද, කැපූ ඇසිල්ලෙහි පාරාජිකය වේ. තමන් කළ තැනම ස්ථාන නොවේ. මේ උපායෙන් සියලු වෘක්‍ෂයන්ගේ පුෂ්ප ඵලයන්හි විනිශ්චය දතයුතුය.
‘**පත්තාධාරකෙපි**’ මෙහි වෘක්‍ෂාධාරයෙක් හෝ වේවා, වලයාධාරයෙන් හෝ වේවා, දණ්ඩාධාරයෙක් හෝ වේවා, පාත්‍රය තබන යම් කිසිවක් වේ. පැසක් හෝ වේවා පාත්‍රාධරකයි ගිනීමට යන්නේය. එහි තැබූ පාත්‍රයට පාත්‍රයෙන් පැහැසූ අවකාශයම ස්ථාන වේ. එහි වෘක්‍ෂාධාරකයෙහි පස් අයුරකින් ස්ථාන පිරිසිඳීම වේ. එහි තැබූ පාත්‍රය මුවවිටින් ගෙන සිවුදිසා අතුරෙහි යම්කිසි දිසාවකින් අදින්නේ එක් කෙළවරකින් පැහැසූ අවකාශය අනික් කෙළවර ඉක්මවාද, පාරාජිකය වේ. කෙසගක් පමණ උඩට ඔසොවන්නහුට පාරාජිකය වේ. පාත්‍රාධාරකය සමග ගෙනයන්නහුටද මේ නයවේ.
උදකට්ඨකථායෙහි - **‘උදකෙ නික්‍ඛිත්තං හොති’** රාජභයාදියෙන් බියපත් වූවන් විසින් දියෙන් නොනස්නා සැහැවි ඇති තඹලෝ බඳුන් ආදීන්හිලා මැනවින් පිළිසන්කොට වැව් පොකුණු ආදියෙහි ගලානොබස්නා දියෙහි බහාලන ලද්දේද, ඒ භාණ්ඩයට පිහිටි අවකාශයම ස්ථාන වේ. සියලුදිය ස්ථාන නොවේ. ‘**ගච්ඡති වා ආපත්ති දුක්කටස්ස’** නොගැඹුරු දියෙහි පයින් යන්නහුට පියවරක් පියවරක් පාසා දුක්කට වේ. ගැඹුරු දියෙහි අත්වලින් හෝ පාවලින් හෝ අත්පාවලින් හෝ ප්‍රයෝග කරන්නහුට ප්‍රයොගයක් ප්‍රයොගයක් පාසා දුක්කට වේ. සැළිය නගාගැනීම පිණිස දියෙහි ගැලීම් ඉපිලීම්හි මෙම ක්‍රමය වේ. ඉදින් වනාහි මේ අතර කිසි දිය නයෙකු හෝ සැඬමසෙකු හෝ දැක බියපැමිණියේ පලායේද, අනාපත්තිය වේ. ආමර්‍ශනාදියෙහිලා භූමිගතවූ සැළියෙහි කියූනයින්ම විනිශ්චය දතයුතුය. මේවනාහි විශෙෂය වේ: එහි බිම කැන යටින් අදියි. මෙහි මඩෙහි කිඳාබස්වයි. මෙසේ සයයුරකින් ස්ථාන පරිච්ඡෙදය වේ.
උපුල් පියුම්, හෙලපියුම් ආදීන් අතුරෙහි යම් පුෂ්පයක වස්තුව පිරේද, ඒ පුෂ්පය සිඳි ඇසිල්ලෙහි පාරාජිකය වේ. මෙහි උත්පල ජාතීන්ගේ එකද පසෙක්හි යම්තාක් එකද වැහැරියක් නොසිඳේද, ඒ තාක් රකියි. පද්ම ජාතීන්ගේ වනාහි පියුම්දඬුව සිඳිකල්හි ඇතුළත හුයක් නොසිඳ පැවැත්තේද, නොරකියි. හිමියන් විසින් සිඳතැබූ උත්පලාදීහු වෙත්ද යමක් පාරාජික වස්තුව පුරාද, ඒ පුෂ්පය ඉදුරූ ඇසිල්ලෙහි පාරාජිකය වේ. මල්දසයක් එක්කොට මිටි බඳින ලද්දේ යම් මිටියක පාරාජික වස්තුව පිරේද, ඒ මිටිය ඉදුරූ කල්හි පාරාජිකය වේ. මහත් මිටිකොට බඳින ලද්දාහු වෙත්ද, ඒ මහත් මිටිය උඩ යටදිග් හා සිවුදිගද යන සයයුරින් යම් අයුරකින් තුබූතැනින් පහකරන්නට බිමසිටි සැළියෙහි කියූ ලෙසින් පාරාජිකය වේ. දිග්දඬු ඇති උපුල් ආදීහු වෙත්ද, මල්වල හෝ දඬුවල වැටිකොට දියපිට රැහැන්හි තණ අතුරා තබත් හෝ බඳිත් හෝ ඔවුන්ගේ දිගින් මල් අගින්ද දඬු කෙළවරින්ද සරසද කෙළවරින් යට පිහිටි අවකාශයෙන්ද, උඩද මතුවෙහි සිටියහුගේ පිටින්දැයි සයයුරකින් ඨානාචාවනපරිච්ඡෙදය දතයුතුය.
යම් මහණ දියමතුපිට තැබූ මල්මිටියක් දිය සොලොවා රැළ ගනන්වා කෙසගක් පමණ නමුදු තුබූතැනින් පහකෙරේද, පාරාජික වේ. නැවත ‘මෙහි වූවක් ගන්නෙමි’යි තැන පිරිසිඳ කල්පනා කෙරේද, ඒ තාක් රකියි. ගියතැනදී එය උදුරාගන්නහුට පාරාජිකය වේ. දියෙන් ඉතා උඩට නැගුනු මලට දඬුව හා පැහැසී සිටි දිය සමග එකාබද්ධ වූ සියලු දිය ස්ථාන වේ. එය උපුටා සෘජුව උදුරන්නහුට මල් දඬුවෙහි කෙළවර කෙසඟක් පමණ දියෙන් ඉක්මුනු කල්හි පාරාජිකය වේ. මල් අල්ලාගෙන නවා අදිනුයේ උපුටාගනීද, දියස්ථාන නොවේ. උපුටාගත් ඇසිල්ලෙහි පාරාජිකය වේ. මිටිකොට බඳින ලද මල් දිය තිබෙන තැන හෝ රුකක හෝ ගසක හෝ බැඳතබත්ද, බැඳීම නොමුදා ඈත මෑත කරන්නහුට ථුල්ලච්චය වේ. බැඳීම බිඳීගිය කල්හි පාරාජිකය වේ. පළමු බැඳීම මුදාහැර පසුව ගෙනයේද, මෙහි සයයුරකින් ස්ථාන පරිච්ඡෙදය වේ. මෙදෙක **මහාපච්චරී** ආදියෙහි කියන ලද්දේය. පියුම් ගසෙහි හටගත් මල් පියුම් ගස සමග ගනු කැමැත්තහුට මල්නටුවෙන්ද, පත්නටුවෙන්ද, පැහැසූ ජලයෙහි වසයෙන් උඩ හා සරසද ස්ථානපරිච්ඡෙදයයි දතයුතුය. ඒ පියුම්ගස නොඋපුටා මල් හෝ පත් හෝ තමාට අභිමුඛව අදින්නාවූ මොහුට ථුල්ලච්චය වේ. උපුටාගත් ඇසිල්ලෙහි පාරාජිකය වේ.
මල් පත් නටු තුබූ තැනින් තොර නොකොටද පළමුකොට පියුම්ගස උපුටන්නහුට ථුල්ලච්චය වේ. පසුව මල් පත් නටු තුබූ තැනින් පහවූ කල්හි පාරාජිකය වේ. උපුටනලද පියුම් ගසෙහි මලක් ගන්නේ වනාහි භාණ්ඩය අගය කරවා කරවිය යුත්තේය. පිටත තැබූ රැස්කළ අතට තරම්වන සේ මිටිකොට බඳින ලද මලෙහිද මේ නයමවේ. නෙළුඹලක් හෝ නෙළුඹුදැල්ලක් හෝ යන යමකින් පාරාජිකවස්තුව පුරාද, එය උපුටන්නහුට පාරාජිකය වේ. මඩෙහි වැදීසිටි අවකාශය වසයෙන්ද මෙහි ස්ථානය පිරිසිඳිය යුතුය. ඒ පියුම් අල උදුරන්නහුට සියුම් මුලක් නමුදු නොසිඳුනේවේද, ඒතාක් රකියි. නෙළුඹල පුරුකෙහි හටගත් පත්‍රයක් හෝ පුෂ්පයක් හෝවේද, එද රකීයයි **මහාඅර්‍ත්‍ථකථාවෙහි**ම කියන ලදී. නෙළුඹල ගැටයෙහි වනාහි යොවුන්බවට පැමිණියවුන්ගේ මුවපිළිකා මෙන් කටුවක්වේද, මෙය නොදිග් බැවින් නොරකියි. සෙස්ස උත්පලාදීන්හි කියූනය ඇත්තේමය.
සස්වාමික වූ මත්ස්‍යකච්ඡපයන්ට වැව් ආදියෙහි සියලු ජලය ස්ථානවේද, එහෙයින් යම් මහණෙක් පෝෂණය කරන තැනක සස්වාමික වූ මසෙකු බිලියකින් හෝ දැලකින් හෝ කුමිනකින් හෝ අතින් හෝ අල්ලාගනීද, ඒ මහණහුට යම් මසකු කරණකොට පාරාජික වස්තුව පිරේද, ඒ මසු කෙසගක් පමණකුදු දියෙන් උඩටගත් ඇසිල්ලෙහි පාරාජිකය වේ. කිසියම් මත්ස්‍යයෙක් අල්ලාගනු ලබන්නේ ඈත මෑත දුවාද, අහසට හෝ පනීද, ඉවුරෙහි හෝ වැටේද, අහසෙහි හෝ සිටි ඉවුරෙහි හෝ වැටුනු ඒ මසු අලාගන්නහුටද පාරාජිකයම වේ. පිටත ගොදුරු සොයාගිය කැස්බහුද අල්ලාගන්නහුටද, මෙම නයවේ. ජලයෙහි සිටියෙකු ජලයෙන් මුදන්නහුට පාරාජිකය වේ.
ඒ ඒ ජනපදයන්හි සියල්ලන්ට සාධාරණ වූ මහාවිලක දිය බැහැර කරන මග ඇසුරුකොට සියල්ලන්ට සාධාරණවූම කුඩා ගඟක් සමාන මහාදියඇළක් කනිත්. එයින් කුඩාදිය ඇළවල් බැහැරකොට දිය ඇළ කෙළවර තමතමන්ගේ ප්‍රයෝජනය පිණිස වල් සාරත්. ඔවුන්ට වනාහි යම් දවසක ජලයෙන් ප්‍රයෝජනයක්වේද, එකල්හි වල්ද කුඩාදිය ඇළවද මහදියඇළ ද ශුද්ධකොට වැවෙන් දිය බැහැරකරන මග ඇරදමත්. එයින් දිය සමග මත්ස්‍යයෝ නික්ම අවුත් වළෙහි වැටී වසත්. එහි විලෙහිද මහාදිය ඇළෙහිද මසුන් අල්ලාගන්නවුන් නොවළකත්. තමතමන්ගේ කුඩාදිය ඇළවලද, උදකාවාටයන්හිද, පිවිසි මසුන් අල්ලාගන්නට නොදෙත්. වළකාලත්. එහි යම් මහණෙක් විලෙහි හෝ දිය නික්මෙන මාර්‍ගයෙහි හෝ මහාදිය ඇළෙහි හෝ මසුන් අල්ලාගනීද, ඒ මහණ අවහාරයෙන් නොකරවිය යුත්තේය. කුඩාදිය ඇළවල හෝ ආවාටයෙහි හෝ පිවිසියකු අල්ලාගන්නේ අල්ලාගත් මසුගේ අගය වසයෙන් කරවිය යුත්තේය. ඉදින් එයින් අල්ලා ගනු ලබන මත්ස්‍යයා අහස්හි පනීද, ඉවුරෙහි හෝ වැටේද, අහස්ගතවූ හෝ ඉවුර වැටුනාවූ හෝ ජලයෙන් මිදුනු ඒ මසු අල්ලාගන්නට අවහාරයක් නැත්තේය. කුමක්හෙයින්දයත්: යම්හෙයකින් ඔහු තමාට අයත්තන්හි සිටියහුගේ හිමියෝ වෙත්ද, එහෙයිනි. එහි ව්‍යවස්ථා එබඳුමවූය. කැස්බු කෙරෙහිද මෙම නයවේ.
ඉදින්වනාහි අල්ලාගනු ලබන මත්සයා ආවාටයෙන් කුඩා ඇළට නගීද, එහිදී ඒ මසු ගන්නහුටද අවහාරයම වේ. කුඩා ඇළෙන් මහා ඇළටද, මහඇළෙන් විලටද නැගුනහු ගන්නට අවහාරයක් නැත්තේය. යම් මහණෙක් බත්හුළුවලින් මසු පොළොඹවා වළෙන් කුඩාඇළට නන්වාගනීද, අවහාරයම වේ. එයින්ද මසු පොළොඹවා මහඇළට නන්වා ගන්නට අවහාරයෙක් නැත්තේය. කිසිකෙනෙක් වනාහි කොතැනින් හෝ සියල්ලන්ට සාධාරණ තැනකින් මසුන් ගෙනවුත් පශ්චිමවාස්තුභාග වූ දියවළෙහි බහා වඩා දවසක් දවසක් පාසා මසුන් දෙතුන්දෙනෙකු මාළු ව්‍යංජන පිණිස මරත්. දියෙහි හෝ අහසෙහි හෝ ඉවුරෙහි හෝ යන යම්කිසි තැනක සිටි මෙබඳු මසකු ගන්නහුට අවහාරය වේමය. කැසුබු කෙරෙහිද මෙම නයවේ.
නියං කාලයෙහි නදියෙහි සැඩපහර සිඳී ගිය කල්හි කිසි වළතැනෙක දිය රඳා පවතීද, එහි මිනිස්සු මසුන්ගේ විනාශය පිණිස කුකුරුමාන්ගෙඩි විෂ ආදිය බහා යෙත්. මත්ස්‍යයෝ ඒවා කා මැරී උඩුහුරුව දියෙහි ඉල්පෙමින් සිටිත්. යම්මහණෙක් එහි ගොස් අයිතිකරුවෝ යම්තාක් එහි නොඑත්ද, ඒතාක් මේ මසුන් ගන්නෙමියි ගනීද, එහිදී ඇගීම් වසයෙන් කරවිය යුතුය. පාංශුකුල සංඥා වශයෙන් අල්ලාගන්නහුට අවහාරයක් නැත්තේය. ගෙන්වන කල්හි භණ්ඩදෙය්‍ය වේ. මසුන්ට විෂ දමාගිය මිනිස්සු බඳුන් ගෙනවුත් පුරවාගෙන යත්. ‘නැවත එන්නෙමු’යි යම්තාක් ආලයසහිත වෙත්ද, ඒ තාක් ඒ මත්ස්‍යයෝ සස්වාමික මත්ස්‍යයෝ වෙත්. යම්කලෙක වනාහි ඒ මිනිස්සු ‘අපට කම් නැතැ’යි ආලය රහිතව යෙත්ද, එතැන් පටන් සොරසිතින් ගන්නහුට දුක්කටය වේ. පාංශුකුලසංඥා ඇත්තහුට අනාපත්ති වේ. මස් කැසුබුන් කෙරෙහි යම්සේද සියලු දියෙහි උපදින සතුන් කෙරෙහිද විනිශ්චය මෙසේ දතයුතුය.
නාවට්ඨ කථාවෙහි, පළමුකොට නැව දක්වන්නේ ‘**නාවා නාම යාය තරති’** යනු කීය. එහෙයින් මෙහි යටත්පිරිසෙයින් රඳන් දෙණද උණ ලීයෙන් කළ පහුරද නාවායි දතයුතුය. සීමාසම්මතයෙහිදී වනාහි නිතර හැසිරෙන නෞකා ඇතුළත කැන හෝ පුවරුවලින් බැඳ හෝ කරන ලද්දී යටත් පිරිසිඳීමෙන් තුන් දෙනෙකු උසුලන්නීම වටී. මෙහිවනාහි එකකු උසුලන්නීද නාවායි කියනු ලැබේ. **‘නාවාය නික්‍ඛිත්තං’** ඉන්‍ද්‍රියබද්ධ වූ හෝ ඉන්‍ද්‍රිය බද්ධ නොවූ හෝ යම්කිසිවක්වේද, එහි අවහාර ලක්‍ෂණය ඵලට්ඨයෙහි කියූනයින්ම දතයුතුය. **‘නාවං අවහරිස්සාමි**’ යනාදියෙහිද දෙවැන්නෙකු සෙවීම සෑම පැහැසීම සෙලවීම යන මොවුහු කියූනය ඇත්තාහුම වෙත්. **‘බන්‍ධනං මොචෙති’** යන මෙහිවනාහි යම්තාක් බැම්ම මිදුනු ඇසිල්ලෙහි තුබූ තැනින් පහ නොවේද, ඒ නැවෙහි බැම්ම යම්තාක් නොමිදුනේවේද, ඒ තාක් දුක්කටය වේ. මිදුනු කල්හි වනාහි ථුල්ලච්චයද පාරාජිකයද වේ. එය ඉදිරියෙහි පහළ වන්නේය. සෙස්ස කියූනය ඇත්තේමය. මේවනාහි පාලිවර්‍ණනාය.
මෙහිවනාහි මේ පාලිමුක්තක විනිශ්චයයි: සැඩ දියපහරෙහි බැඳතැබූ නැවට එක් ස්ථානයක් වේ. ඒ නම් බැඳීමය. ඒ බැඳීම මිදුනු ඇසිල්ලෙහි පාරාජිකය වේ. එහි යුක්තිය මළපුඩුවෙහි බැඳි ශූකරයාගේ විනිශ්චයයෙහිලා කියන ලද්දීය. විෂමවාතාදියෙන් විනාශයට පැමිණ දියෙහි ගැලී පොළෝතලයට නොපැමිණ මැද සිටි නැව යම් යම් දිය පෙදෙසක් පැතිරගෙන සිටියාවේද, ඒ පෙදෙස මේ නැවට ස්ථානය වේ. එහෙයින් ඒ නැව උඩට හෝ ඔසොවා සොලොවන්නහුට, යටට හෝ ගිල්වන්නහුට, සිවුදිසාවෙහි හෝ පහසලද අවකාශය ඉක්මවන්නහුට ඉක්මුනු ඇසිල්ලෙහි පාරාජිකය වේ. නිශ්චල ජලයෙහි නොබැඳුනු තමන්ගේ සැහැවියෙන් සිටි නැව ඉදිරියෙන් හෝ පසුපසින් හෝ වම්දකුණුපසින් හෝ අදින්නහුට, එක් කෙළවරකින් පහසන ලද අවකාශය, දියෙහි පිහිටි අනික් කෙළවරින් ඉක්මුනු ඇසිල්ලෙහි පාරාජිකය වේ. උඩට කෙසඟක් පමණ දියෙන් මිදීසිටිකල්හි යට නැව්තෙලෙන් පහසනලද අවකාශය මුවවිට ඉක්මුනු ඇසිල්ලෙහි පාරාජිකය වේ. ඉවුරෙහි බැඳ නිශ්චල ජලයෙහි තැබූ නැවට බැඳීම හා නැව සිටි අවකාශයදැයි ස්ථාන දෙකක් වේ. ඒ නැව පළමුකොට බැඳුමෙන් මුදාද, ථුල්ලච්චය වේ. පසුව සයයුරෙන් එක්තරා අයුරකින් තුබූතැනින් පහ කෙරේද පාරාජිකය වේ. පළමුකොට තුබූතැනින් පහකොට පසුව බැඳීම මුදා හැරීමෙහිද මෙම නයවේ.
ගොඩබිමට නගා උඩහුරුකොට තැබූ නැවට පහසන ලද අවකාශයම ස්ථාන වේ. පස් අයුරකින් ඒ නැවෙහි ස්ථාන පරිච්ඡෙදය දතයුතුය. යටිහුරුකොට තැබූ නැවට වනාහි මුවවිටින් පවසනලද අවකාශයම ස්ථාන වේ. ඒ නැවෙහිද පස් අයුරකින් ස්ථාන පරිච්ඡෙදය දැන යම්කිසි තැනකින් පහසලද අවකාශය උඩට කෙසගක් පමණ ඉක්මුනු ඇසිල්ලෙහි පාරාජිකය දතයුතුය. ගොඩබිමට නගා දැවගැට දෙකක් මතුවෙහි තැබූ නැවෙහි ඒ දාරුඝටිකයන්ගේ පහස ලද අවකාශයම ස්ථාන වේ. එහෙයින් එහි ඇඳපා මතුවෙහිම එලූ බැඳුනු සළුවෙහිද නාගදන්තයන්හි තැබූ භිණ්ඩිවාලයෙහිද කියූනයින් විනිශ්චය දතයුතුය.
යොතින් බැඳි නැවෙහි වනාහි හැටහැත්තෑ බඹපමණ දිගයොත නොමුදාම ඇද පොළොවෙහි ලැගුනක්කොට යොත සමග ගොඩබිම තැබූ නැවට පැහැසූ අවකාශමාත්‍රයම ස්ථාන නොවේ. තවද යොතෙහි කෙළවර පටන් නැව පොළොවෙහි පිහිටි අවකාශය පිළිබඳ පශ්චිමාන්තය යම්තාක්ද, ඒතාක් දිගින්ද, සරස වනාහි නැව හා යොතද පොළොවෙහි පිහිටි කෙළවර පමණක් ස්ථානයයි දතයුතුය. ඒ නැව දිගින් හෝ සරසින් අදින්නහුට එක් කෙළවරකින් පහසලද අවකාශය, පොළොවෙහි පිහිටි අනික් කෙළවරින් ඉක්මුනු ඇසිල්ලෙහි උඩින් කෙසගක් පමණ යොත සමග පොළොවෙන් මිදුනු කල්හි පාරාජිකය වේ. යම් මහණෙක් තොට තුබූ නැවකට නැගී සොරසිත් ඇත්තේ රිටකින් හෝ පළුපතකින් හෝ පදීද, පාරාජික වේ. ඉදින්වනාහි කුඩය හෝ දිග හැර සිවුර හෝ පාවලින් පාගාගෙන අත්වලින් ඔසොවා රුවල සමාන කොට හුළං ගන්වාද බලවත් වාතයකින් නැව ගෙනයේද, වාතයෙන්ම ඒ නැව ගෙනයන ලද්දේ වේ. පුද්ගලයාහට අවහාරයක් නැත්තේය. ප්‍රයොගය ඇත්තේය. ඒවනාහි ඨානාචාවන ප්‍රයොගය නොවේ. ඉදින් වනාහි මෙසේ යන ඒ නැව පියවි ගමන සිඳදමා අන් දිසාභාගයකට පමුණුවාද, පාරාජික වේ. තෙමේම යම්කිසි ගම්තොටකට පැමිණි නැව තුබූතැනින් පහනොකරණුයේ විකුණායේද අවහාරයක් නැත්තේය. භණ්ඩදෙය්‍ය වේ.
යානට්ඨ කථාවෙහි, යානය පළමුකොට දක්වන්නේ **‘යානං නාම වය්හං’** යනාදිය කීය. එහි මතුවෙහි මණ්ඩපයක් වැනිවූ පුවරුවැසුම සියල්ල වෙළුනක්කොට හෝ වසා කරන ලද්ද **වය්හ** නම්වේ. දෙපස රන් රිදී ආදියෙන් කළ ගොනැස් දී ගුරුළු පියාපත් ලෙසින් කරන ලද්දී **සන්‍දමානිකා** නම්වේ. රියද ගැලද ප්‍රසිද්ධමය. ඒ යානයන් අතුරෙහි යම්කිසි යානයක සවිඤ්ඤාණක වූ හෝ අවිඤ්ඤාණක වූ රාසි ආදි වසයෙන් තැබූ භාණ්ඩයක් සොරසිතින් තුබූ තැනින් පහකරන්නහුට නාවට්ඨයෙහිද ථලට්ඨයෙහිද කියූනයින්ම පාරාජිකය දතයුතුය.
මේවනාහි විශෙෂය වේ: යානයෙහි තුබූ සහල්ආදී බඩුවක් පැසින් ගන්නහුට පැස නොඑසවූ කල්හිද, ඇසට පහරා සහල් ආදීන්ගේ එකටබැඳි බව වෙන්කළ කල්හිද පාරාජිකය වේ. ගොඩබිම තුබූ භාණ්ඩාදියෙහිද මේ නයලැබේ. **‘යානං අවහරිස්සාමි’** යානයක් සොර සිතින් ගන්නෙමියි යනාදියෙහි දෙවැන්නෙකු සෙවීම් ආදීහු කියනලදනය ඇත්තාහුමය. **‘ඨානා චාවෙති’** තුබූ තැනින් පහකෙරේය යන මෙහි වනාහි ගොනුන් දෙදෙනෙකු යෙදූ යානයට, ගොනුන් දෙදෙනාගේ පාඅටද රියසක් දෙකදැයි ස්ථාන දසයෙක් වේ. වියගසෙහි හිඳ ඒ යානය පදවන්නාවූ සොරසිත් ඇති මහණහුට ගොනුන්ගේ පානැගීමෙහිදී ථුල්ලච්චය වේ. පොළොවෙහි පිහිටි පෙදෙසින් රෝද දෙක කෙසගක් පමණ ඉක්මුනු කල්හි පාරාජිකය වේ. ඉදින්වනාහි ගොන්නු ‘මෙතෙමේ අපගේ හිමියා නොවන්නේය’යි දැන වියගස හැරපියා අදිමින් යම්තාක් සිටිත් හෝ වෙත්ද, සොලවත් හෝ වෙත්ද, ඒතාක් රකියි. ගොනුන් නැවත කෙලින් සිටුවා පිළියෙල කොට වියගස නන්වා දැඩිකොට යොදා කැවිටෙන් ඇන පදවන මහණහුට කියූ ලෙසින්ම ඒ ගොනුන්ගේ පානැගීමෙහිදී ථුල්ලච්චය වේ. රියසක් පොළොවෙහි පිහිටි පෙදෙසින් කෙසගක් පමණකුදු ඉක්මනු කල්හි පාරාජිකය වේ.
ඉදින් මඩ සහිත මගෙහි එක් සකක් මඩෙහි එරුණේවේද, දෙවන සක ගොනුන් පෙරළමින් අදිත්ද, එක් සකක් සිටි බැවින් අවහාරයක් නොවේ. ගොනුන් කෙළින් සිටිනසේ පිළියෙලකොට පදවන මහණහුට පිහිටා සිටි සක පැහැසූ පෙදෙසින් කෙසගක් පමණ ඉක්මවූ කල්හි පාරාජිකය වේ. ගොනුන් අටදෙනකු යෙදූ යානයට, සිවුතිසෙකැයි මේ උපායයෙන් ගොනුන් යෙදූ යානය පිළිබඳ ස්ථානභෙදය දතයුතුය.
ගොනුන් නොයෙදූ යම් ස්ථානයක් වියගසෙහි ඉදිරිපස හා පසුපස පිටිවහල්දඬු එකකින් හා පිටිවල්දඬු දෙකකින් රුකුල් දී තබන ලද්දේද, ඒ යානයට රුකුල්දුන් තුන්දඬුකඩ හා දෙසක්හුගේ වසයෙන් පස්තැනක් වේ. ඉදින් වියගසෙහි රුකුල්දඬුව යටපෙදෙසෙහි යම්සේ දෙකොටසකින් යට පිහිටාද, ස්ථාන සයක් වේ. පසුපසින් රුකුල් නොදී වියගසෙහි රුකුල් දෙන ලද්දහුගේම රුකුල්දීම් වසයෙන් ස්ථාන තුනක් හෝ සතරක් වේ. වියගසින් පුවරුයෙක හෝ දැවක හෝ මතුවෙහි තබන ලද්දහුට ස්ථාන තුනක් වේ. පොළොවෙහි තැබූ යානයට එසේය. ඒ යානය ඇද හෝ ඔසවා ඉදිරිපසින් හා පසුපසින්ද තුබූතැනින් පහකරන්නහුට ථුල්ලච්චය වේ. සක් පිහිටිතැන කෙසගක් පමණ ඉක්මුනු කල්හි පාරාජිකය වේ. සක් බැහැරකොට දෙඅක්හිසින් දැවමතුවෙහි තැබූ යානයට ස්ථාන දෙකක් වේ. ඒ යානය අදිනුයේ හෝ ඔසවනුයේ හෝ පැවැසූ අවකාශය ඉක්මවාද පාරාජිකය වේ. බිම තැබු යානයට වියගසින්ද ගැල්බා දෙකෙහි අක්දඬු ශක්තිමත් කරනු පිණිස දෙඇඟිලි මෙන් වැද්දූ දැව ඇණ සතරින්ද පිහිටා සිටීම් වශයෙන් ස්ථාන පසක් වේ. වියගස අල්ලාගෙන ඒ යානය අදින මහණහුට ඒ ඇණවල පැසුළු කෙළවරින් පළමුකෙළවර ඉක්මනු කල්හි පාරාජිකය වේ. ඇණ අල්ලාගෙන අදින මහණහුට ඇණවල ඉදිරිකෙළවරින් පැසුළුකෙළවර ඉක්මනුකල්හි පාරාජිකය වේ. ඒ ඒ පාර්‍ශවයන් ගෙන අදින මහණහුට ඇණවලම සරස පිහිටි තැන ඉක්මීමෙන් පාරාජිකය වේ. මැදින් අල්ලාගෙන ඔසවන මහණහුට කෙසඟක් පමණ පොළොවෙන් මිදුනු කල්හි පාරාජිකය වේ. නැවත උද්ධිකණු නොවේද, සමවම බාහුවකොට මැදින් විද අක්හිස් වද්දන ලද්දේවේද, ඒ යානය යටතලයෙහි හාත්පසින් සියලු පොළොව පහසා සිටීද, එහි සිවුදිසාවෙහි උඩද පැහැසූ තැන් ඉක්මීම් වසයෙන් පාරාජිකය වේයයි දතයුතුය. නැබින් පොළොවෙහි තැබූ සකටයට එක්ම ස්ථානයක් වේ. එහි පිරිසිඳීම පස්අයුරකින් වේ. නිම්වළලු පසින්ද නැබින්ද පහසා සිටි සකටයට ස්ථාන දෙකක් වේ. නිම්වළල්ලෙන් නැගීසිටි පෙදෙස පයින් පාගා බිම පහසවා අර හෝ නිම්වළල්ල හෝ අල්ලාගෙන ඔසවන්නහුට තමන් පෑගුතැන ස්ථාන නොවේ. එහෙයින් එහි සිටි කල්හිද සෙසු තැන් ඉක්මුනු ඇසිල්ලෙහි පාරාජිකය වේ.
බිත්තිය ඇසුරුකොට තැබූ චක්‍රයටද ස්ථාන දෙකක් වේ. එහි පළමුකොට බිත්තියෙන් මුදන්නහුට ථුල්ලච්චය වේ. පසුව පොළොවෙන් කෙසගක් පමණ නගාගත්කල්හි පාරාජිකය වේ. පළමුකොට පොළොවෙන් මුදන්නහුට ඉදින් බිත්තියෙහි පිහිටිතැන වෙනස්නොවේනම්, මේ නයමවේ. නැවත අර අල්ලාගෙන යටට අදින්නහුට බිත්තිය පැහැසසිටි අවකාශයෙහි උඩ කෙළවර යටකෙළවර ඉක්මවාද, පාරාජිකය වේ. මගට බැස සිටි යානයෙහි යාන හිමියා කිසියම් කටයුත්තක් හේතුකොට බැස මගින් ඉවත්වූයේවේද, එකල්හි අන් මහණෙක් පෙරමග එනුයේ රකින්නකු නැති යානය දැක ‘යානය අවහරණය කරන්නෙමි’යි නගීද, ඔහුගේ ප්‍රයොගයක් නැතිවම ගොන්නු එය ගෙන ගියාහුද අවහිරයක් නැත්තේය. සෙස්ස නැවෙහි තුබූ භාණ්ඩයෙහිලා කියනලද්ද සමාන වේ.
මෙයින් මතු භාරයම **භාරට්ඨ **නම්වේ. ඒ භාරය. සීසභාරාදීන්ගේ වසයෙන් සිවුපරිද්දෙකින් දක්වන ලද්දේ වේ. එහි සීසභාරාදියෙහි නොමුළාබව පිණිස ශීර්‍ෂාදීන්ගේ පිරිසිඳීම මෙසේ දතයුතුය. එහි හිස පිළිබඳ ඉදිරියෙහි බෙල්ලෙන් මතු ගලවළුය. කිසිවකුන්ගේ බෙල්ලෙහි පිටිපස කෙසයන්ගේ කෙළවර සුළියක් වේ. බෙල්ලෙහිම දෙපස කිසිවකුන්ගේ කෙසයෝත් පහතට බැස හටගනිත්. ඔවුහු කර්‍ණචූළිකායි කියනු ලබත්. ඔවුන්ගේ යට කොටසදැයි මේ යටපසින් පිරිසිඳීමය. එයින් උඩ හිසය. මේ අතර සිටි භාරය **සීසභාර** නම්වේ.
දෙපස කන්සිළුපටන් යට, වැලමිටපටන් උඩ, බෙල්ලෙහි පිට මැදසුළිය පටන්ද, ගලවළුයෙහි පටන්ද යට, පිට මැද සුළිය පටන්ද, උරහිස පිරිසිඳීම පිළිබඳ මැද හෘදයාවාටය පටන්ද, මතුයෙහි ස්කන්‍ධයයි. මේ අතර සිටි භාරය **ඛන්‍ධභාර** නම්වේ.
පිටමැද සුළියෙන්ද හෘදයාවාටයෙන්ද පටන්, යට පානිය සිළුව දක්වා වූ පෙදෙස කටිය පිළිබඳ පිරිසිඳීමය. මේ අතර හාත්පස සිරුරෙහි සිටි භාරය **කටිභාර** නම්වේ.
වැලමිට පටන් යට අත්නියසිළු දක්වා වූ මේ පෙදෙස **ඔලම්බකපරිච්ඡෙදයයි**. මේ අතර සිටිභාරය ඔලම්බක නම්වේ.
දැන් ‘**සීසභාරං**’ යනාදි තන්හි පෙර නොකියූ මේ විනිශ්චය වේ. යම් මහණෙක් ‘මෙය ගෙන මෙහි යව’යි අයිතිකරුවන් විසින් නොඅණවන ලදුයේ, තෙමේම ‘මට මෙනම් භාණ්ඩය දෙවු, මම තොපගේ භාණ්ඩය උසුලමි’යි ඔවුන්ගේ භාණ්ඩය හිසින් ගෙන යනුයේ සොරසිතින් ඒ භාණ්ඩය පහසාද, දුක්කටය වේ. පෙර කියූ සීසපරිච්ඡෙදය නොඉක්මවන්නේම හිසෙන් නොඔසවමින්ම ඈත මෑත ගටමින් හසුරුවාද, නැවත නැවත හසුරුවාද, ථුල්ලච්චය වේ. කරට බාගත් ඇසිල්ලෙහි ‘උසුලාවා’යි අයිතිකරුවන්ට සිතක් ඇත්තේද, ඔවුන් විසින් ඒ පිණිස නොඅණවනලද බැවින් පාරාජිකය වේ. කරට නොනගාම හිසින් කෙසගක් පමණ මුදන්නහුට පාරාජිකය වේ. බර දෙකක් අතුරෙහි එක් බරක් හිසෙහිද එක් වරක් පිටෙහිද පිහිටියේ වේ. එහි දෙතැනක්හුගේ වසයෙන් විනිශ්චය දතයුතුය. මේවනාහි සුද්ධසීසභාරාදීන්ගේ වසයෙන්ම දේශන අරඹන ලද්දීය. යම් මේ විනිශ්චයක් සීසභාරයෙහි කියන ලද්දේද, බන්‍ධභාරාදියෙහිද මේ විනිශ්චය වේ.
**‘හත්‍ථෙ භාරං’** යන මෙහි වනාහි අතින්ගත් බැවින් එල්බෙන බර, අතෙහි බරැයි කියන ලද්දේය. ඒ අතෙහි වූ බර, පළමුකොටම බිමින් හෝ ගන්නා ලද්දේ වේවා, පිරිසිදු සිතින් සීසාදියෙන් හෝ ගන්නා ලද්දේ වේවා, අතෙහි බරැයි කියාම ගිනීමට යන්නේය. ඒ අතෙහි බර සොරසිතින් එබඳු වූ ග්‍රහණස්ථානයක් දැක බිම හෝ ගස් ආදීන් අතුරෙහි හෝ තබන්නහුට අතින් මිදුනු ඇසිල්ලෙහි පාරාජිකය වේ. **‘භූමිතො ගණ්හාති’** යන මෙහිවනාහි ඒ බරඅතුරෙහි යම්කිසිවක් උදය වැළඳීම් ආදී වූ කරුණක් හේතුකොට පිරිසිදු සිතින් බිම තබා නැවත සොර සිතින් කෙසගක් පමණ නගාගන්නහුට පාරාජිකය වේ.
ආරාමට්ඨකථායෙහිද - ආරාමය පළමුකොට දක්වන්නේ, ‘**ආරාමො නාම පුප්ඵාරාමො ඵලාරාමො’** යනු කීයේය. ඔවුනතුරෙහි සීනිද්ද ආදීන්ගේ මල් පිපෙනුයේ පුෂ්පරාම නම්වේ. ආම්‍රඵලාදීන් පලගැනෙන පෙදෙස ඵලාරාම නම්වේ. ආරාමයෙහි සිවුතැනෙකින් තැබූ භාණ්ඩයේ විනිශ්චය භුම්මට්ඨාදියෙහි කියූනයම වේ.
එහි හටගත්තෙහි වනාහි ‘**මූලං’** යනු සුවඳට ඉරිවෙරාදී වූ යම්කිසි මූලෙකි. එය උපුටා හෝ උපුටන ලද්දක් හෝ ගන්නහුට යම් මූලකින් පාරාජික වස්තුව පිරේද, එය ගත්කල්හි පාරාජිකය වේ. අලයද මූල යන වචනයෙන්ම සඞ්ග්‍රහ කරන ලද්දේය. උපුටන්නහුටද මෙහි ස්වල්පමාත්‍රයක් නමුත් නොසිඳුනුකල්හි ථුල්ලච්චයම වේ. එහි විනිශ්චය නෙළුඹලයෙහි කියූනයින් දතයුතුය. ‘**තචං’** යනු බෙහෙත් පිණිස හෝ සිවුරු රඳන් පිණිස හෝ ප්‍රයෝජනයට ගැනීමට සුදුසු යම්කිසි රුක්සුඹුලෙකි. එය උපුටා හෝ උපුටන ලද්දක් හෝ ගන්නහුට මූලයෙහි කියූනයින් පාරාජිකය වේ. **‘පුප්ඵං’** යනු දසමන් බෝලිද්ද ආදීවූ යම්කිසි මලෙකි. එය නෙලා හෝ නෙලන ලද්දක් හෝ ගන්නහුට උපුල් පියුම්හි කියූනයින් පාරාජිකය වේ. මල්වල නටුව හෝ බැඳීම හෝ නොසිඳුනේනම් රකියි. කිසියම් මලක නටුව තුළ හිද්දක්වේද, ඕතොමෝ ඔහු නොදරකියි. **‘ඵලං’** යනු අඹඵල තල්ඵල ආදීවූ යම්කිසි ඵලයකි. එය රුකකින් නෙලාගන්නහුගේ විනිශ්චය රුකෙහි එල්ලූ බඩු පොදි ආදිය පිළිබඳ කථාවෙහි කියන ලද්දේය. බැහැරකොට තබන ලද්ද භුම්මට්ඨාදියෙහි සඞ්ග්‍රහ කරන ලද්දේමය.
**‘ආරාමං අභියුඤ්ජති’** යනු අන්සතුවූවක් ‘මෙය මා සතුය’යි බොරු කියා අන්සතු බව දැන දැන තමන් සතුයයි යුක්තිබැණ අයත් කරගනු පිණිස සොරසිතින් සහායභාවාදිය පිණිස දෙවැන්නෙකු සෙවීම් වසයෙන් අභියෝග කෙරේද, අදින්නාදානයෙහි ප්‍රයොග බැවින් දුක්කටය වේ. **‘සාමිකස්ස විමතිං උප්පාදෙති’** විනිශ්චයෙහි දක්‍ෂබැවින් හෝ බලවතුන් ඇසුරු කිරීම් ආදියෙන් හෝ අරම්හිමියා හට සැක උපදවා යනුයි. කෙසේදයත්: එසේ විනිශ්චයෙහි යෙදුනු ඔහු දැක අරම්හිමිතෙමේ මෙසේ සිතයි. ‘මම මේ ආරාමය තමන් සතු කරගන්නට හැකිවන්නෙම්ද නොහැකි වන්නෙම්දැයි මෙසේ ඔහුට උපදින විමතිය ඔහු විසින් උපදවන ලද්දී වන්නීය. එහෙයින් ථුල්ලච්චයට පැමිණේ.
‘**ධුරං නික්‍ඛිපති’** යම්කලෙක වනාහි හිමිතෙමේ ‘මෙතෙමේ තදය, කැකුළුය, මාගේ ජීවිතයට හා බ්‍රහ්මචර්‍ය්‍යයට අනතුරු කරන්නේය, දැන් මට මේ ආරමයෙන් කම්නැතැ’යි ධුරනිඃක්‍ෂෙප කෙරේද චොදක තෙමේ පාරාජිකාවට පැමිණේ. ඉදින් තෙමේත් කළ ධුරනිඃක්‍ෂෙප ඇත්තේවේද, තවද හිමියා විසින් ධුරනිඃක්‍ෂෙපය කළ කල්හිද, චොදක තෙමේ ධුරය නිඃක්‍ෂෙප නොකොටම ‘මොහු මොනවට පෙළ මාගේ අණ පැවැත්ම දක්වා කුම්කරම්දැයි විචාරන්නෙකුගේ තත්ත්‍වයෙහි ඔහු තබාදෙන්නෙමි’යි දියයුතුබැව්හි උත්සාහසහිතවේද, ඒතාක් රකියි. නැවතත් චොදකතෙමේ අසිඳැ ‘දැන් මොහුට එය නොදෙන්නෙමි’යි ධුරනිඃක්‍ෂෙපය කෙරේද, හිමිතෙමේ ධුරනිඃක්‍ෂෙපය නොකෙරේද, පක්‍ෂයක් සොයාද, ලජ්ජි පිරිසක් ලබම්ද, පසුව දැනගන්නෙමියි ඒතාක් කල්බලා ඉඳීද, නැවත ගැනීමෙහිම උත්සාහ ඇත්තේවේද, රකීමය. යම්කලෙක වනාහි හෙතෙමේද ‘නොදෙන්නෙමි’යිද හිමිතෙමේත් ‘නොලබමි’යිද මෙසේ දෙදෙනම ධුරය බහාතබත්ද, එකල්හි චොදකයා හට පාරාජිකය වේ. නැවත අභියොගකොට විනිශ්චය කරන්නේ විනිශ්චය නොනිම්කල්හි හිමියා විසිනුදු ධුරනිඃක්‍ෂෙපය නොකළ කල්හි තමන්ගේ අස්වාමිකභාවය දන්නේම එයින් කිසිමලක් හෝ ඵලයක් හෝ ගනීද, බඩුවෙහි අගය විසින් කරවිය යුත්තේය.
**‘ධම්මං චරන්තො’** භික්‍ෂුසඞ්ඝයාගේ සමීපයෙහි හෝ රාජකුලයෙහි හෝ විනිශ්චය කරන්නේ. ‘**සාමිකං පරාජෙති’** විනිශ්චය කරන්නවුන්ට අල්ලස් දී කූටසාක්‍ෂි බස්වා අරම්හිමියා දිනාය යන අර්‍ත්‍ථයි. **‘ආපත්ති පාරාජිකස්ස’** පාරාජිකාපත්තිය වන්නීය. හුදෙක් ඔහුටම නොවේ. දැන සිතා ඔහුගේ අර්‍ත්‍ථ සිද්ධියෙහි පැවති කූටවිනිශ්චයෙහි නියුක්ත විනයධරයන්ටද, කුට සාක්‍ෂිකයන්ටද, යන සියල්ලන්ට පාරාජිකය වේ. මෙහිද හිමියාගේ ධුරනිඃක්‍ෂෙප වශයෙන්ම පරාජය දතයුතුය. අත්නොහළ ධුරය ඇත්තේ නොපරදවන ලද්දේම වේ. **‘ධම්මං චරන්තො පරජ්ජති’** ඉදින් ධර්‍මයෙන් විනයෙන් ශාස්තෲ ශාසනයෙන් විනිශ්චය පැවති බැවින් තෙමේ පරාජයට පැමිණේද, මෙසේද මුසාවාදයෙන් හිමියන්ට පීඩාකිරීම හේතුවෙන් ථුල්ලච්චයට පැමිණේ.
විහාරට්ඨ කථාවෙහිද - සිවු තැනින් බහා තැබූ භාණ්ඩය කියූනය ඇත්තේමය. යුක්ති කියා පෑමෙහිදී සිවුදිසා වැසි සඞ්ඝයා උදෙසා භික්‍ෂූන්ට දෙනලද මහත්වූද කුඩාවූද විහාරයකට හෝ විහාරය තුළ වෙන් වෙන්ව පවුරින් වටකළ තැනකට හෝ මහත්වූද කුඩාවූද ආවාසයකට හෝ යුක්තිය කියාපාන්නහුගේ යුක්තිය කියාපෑම නොනගියි. අසිඳ ගන්නටද නොහැකි වේ. කුමහෙයින්දයත්: සියල්ලන් පිළිබඳ ධුරනිඃක්‍ෂෙපය නොකෙරෙත් යයි **දීර්‍ඝභාණකාදි** භෙද ඇති ගණයක් සතුවූවකට හෝ එක් පුද්ගලයක් හට සතුවූවකට හෝ යුක්තිය කියා පාන්නේ ඔවුන්ලවා ධුරනිඃක්‍ෂෙප කරවන්නට හැකිවේද, එහෙයින් එහි ආරාමයෙහි කියූනයින් විනිශ්චය දතයුතුය.
ඛෙත්තට්ඨ කථාවෙහිද කෙත පළමුකොට දක්වන්නේ **‘ඛෙත්තං නාම යත්‍ථ පුබ්බන්නං වා අපරන්නං වා ජායති’** යනු කීයේය. එහි **‘පුබ්බන්නං’** යනු සාලි ආදි සප්තවිධ ධාන්‍යයෝය. **‘අපරන්නං’** යනු මුං, මෑ ආදීහුය. උක්, කෙත් ආදියද මෙහිම ඇතුළත්ය. මෙහිද සිවු තැනින් තබන ලද්ද කියූනය ඇත්තේමය. එහි හටගත්තෙහි වනාහි ඇට පමණක් අතට එන ලෙසින් හැල්කරල් ආදිය සූරාගෙන හෝ එකෙකක් අතින්ම සිඳ හෝ දෑකැත්තෙන් ලියා හෝ බොහෝ කරල් එකට උපුටා හෝ ගන්නහුට, යම් බිජුවටක හෝ කරලෙක හෝ මිටෙක හෝ මුං, මෑ, ඈපලයක හෝ පාරාජික වස්තුව පිරේද, එය බැඳුමෙන් මිදුනු ඇසිල්ලෙහි පාරාජිකය වේ. දණ්ඩ හෝ පට්ටය හෝ සිවිය හෝ ස්වල්පමාත්‍ර වූයේ නොසිඳුනේනම් රකියි.
වී නටුව දිග්වූයේවේද, යම්තාක් ඇතුල් නළින් වී කරලෙහි දඬුව නොනික්මේද, ඒතාක් රකියි. කෙසගක් පමණ නමුදු නළින් දඬුවෙහි යටතලය නික්මුනු කල්හි භාණ්ඩයාගේ අගය වසයෙන් කරවිය යුතුය. දෑකැත්තෙන් සිඳගැනීමෙන් වනාහි මිටින් අල්ලාගත්තවුන් යටින් සිඳිකල්හිද, ඉදින් කරල් නොසිඳීසිටි කරල් සමග අවුල් වූයේද, බැඳුනේද ඒතාක් රකියි. අවුල් හැර කෙසගක් පමණකුදු ඔසවන්නහුට පාරාජික වස්තුව පුරාද, පාරාජිකය වේ. හිමියන් විසින් දෑකැත්තෙන් සිඳතබන ලද්දක් බොල් සහිතකොට හෝ බොල් රහිතකොට හෝ ගන්නහුට යමකින් පාරාජික වස්තුව පුරාද, එය ගත්කල්හි පාරාජිකය වේ. ‘මේ වී කරල් මැඩ බොල්ආදිය පොළාහැර හරබිජු ගන්නෙමි’යි කල්පනාකෙරේද, ඒ තාක් රකියි. මැඩීම් පොළාලීම්හි තුබූ තැනින් පහකරන්නහුටද පාරාජිකයක් නැත්තේය. පසුව ඒ වී බඳුනට දැමූ ඇසිල්ලෙහි පාරාජිකය වේ. මෙහි අභියොගය කියූනය ඇත්තේමය.
හුල් සිටුවීම් ආදියෙහිලා පොළොව වනාහි අගය නොකටහැකිය. එහෙයින් එක්ම හුලින් කෙසගක් පමණ නමුදු පෘථිවි ප්‍රදේශය හිමියන් බලාසිටියදී හෝ නොබලා සිටියදී තමන් සතුකෙරේද ඒ හුලෙහි නමකොටා හෝ නම නොකොටා හෝ පොළොව කැන හුල පිහිටුවාලූ ඇසිල්ලෙහි ඔහුටද, මෙහිදී යම්කෙනෙක් එකච්ඡන්‍ද වෙයිද, ඒ සියල්ලන්ටද පාරාජිකය වේ. ඉදින් හුල් දෙකකින් ගතයුතුවේනම්, පළමු හුල නිමිතිකොට ථුල්ලච්චය වේ. දෙවන හුල නිමිතිකොට පාරාජිකය වේ. ඉදින් හුල් තුනකින් ගතයුතුවේනම්, පළමු හුල නිමිතිකොට දුක්කටය වේ. දෙවන හුල නිමිතිකොට ථුල්ලච්චය වේ. තෙවන හුල නිමිතිකොට පාරාජිකය වේ. මෙසේ බොහෝ මුල් පිහිටුවාලූකල්හිද අවසන්හිවූ හුල් දෙක හැර, පළමු හුල් නිමිතිකොට දුක්කට වේ. අවසන්හිවූ හුල් දෙකින් එකකින් ථුල්ලච්චය වේ. අනිකෙන් පාරාජිකය වේයයි දතයුතුය. හෙදවනාහි හිමියන්ගේ ධුරනිඃක්‍ෂෙපයෙන් වේ. සියලු තන්හි මෙසේය.
**‘රජ්ජුං වා’** ‘මෙය මාසතුය’යි හඟවනු කැමැත්තේ රැහණක් හෝ අදීද, මනිනයටක් හෝ හෙළාද, දුක්කටය වේ. දැන් ප්‍රයොග දෙකකින් තමන්සතු කරන්නෙමියි යෙදූ ඔවුන් අතුරෙහි පළමුවැන්න නිමිතිකොට ථුල්ලච්චය වේ. දෙවැන්න නිමිතිකොට පාරාජිකය වේ.
**‘වතිං වා’** අන්හු අයත් කෙතක් වටකිරීම් වසයෙන් තමන්ට අයත්කරනු කැමැත්තේ දැව කැන සිටුවාද, ප්‍රයොගයක් ප්‍රයොගයක් පාසා දුක්කට වේ. එක් ප්‍රයොගයක් නොයෙදුනු කල්හි ථුල්ලච්චය වේ. එද යෙදුනු කල්හි පාරාජිකය වේ. ඉදින් එපමණකින් නොහැකිවන්නේ ශාඛාපරිවාරයෙන්ම තමාට කරන්නට හැකිවේදැයි සිතා කොළ අතු කපා හෙළීමෙහිද මේනයම වේ. මෙසේ යමකින් යමකින් වටකොට තමන්ට අයත්කරන්නට හැකිවේද, ඒ ඒ තන්හි ප්‍රථම ප්‍රයොගයන්ගෙන් දුක්කටය වේ. අවසන්හි ප්‍රයොග දෙක අතුරෙහි එකකින් ථුල්ලච්චය වේ. අනිකෙන් පාරාජිකය වේයයි දතයුතුය.
**‘මරියාදං වා’** අන්හු අයත් කෙතක් ‘මේ මාගේය’යි හඟවනු කැමැතිව තමන්ගේ කෙතෙහි ඉමවූ කෙත් නියර, යම්සේ අන්හු අයත් කෙත ඉක්මවායේද, මෙසේ හුල් සිටුවාද, පස් මැටි ආදියෙන් වඩාපළල් කෙරේද, පෙර නොකළ ඉමක් පිහිටුවාද, පළමු ප්‍රයොගයන්ගෙන් දුක්කට වේ. පැසුළු ප්‍රයොග දෙකින් එකකින් ථුල්ලච්චය වේ. අනිකෙන් පාරාජිකය වේ.
වත්‍ථුට්ඨ කථායෙහිද වාස්තුව පළමුකොට දක්වන්නේ ‘**වත්‍ථු නාම ආරාමවත්‍ථු විහාරවත්‍ථු’** යනු කීයේය. එහි බිජුවට හෝ රොපණය කටයුතු පැල හෝ රොපණය නොකොටම හුදෙක් බිම පිරිසිදුකොට ගඩොල් ගල් දැව යන මෙයින් කළ තෙවැදැරුම් පවුරු අතුරෙන් යම්කිසි පවුරකින් වටකොට හෝ වටනොකොට හෝ මල්වතු ආදිය පිණිස තැබූ බිම්පෙදෙස **ආරාමවත්‍ථු** නම්වේ. මේ නයින්ම එක් විහාරයක් එක් පිරිවෙණක් එක් ආවාසයක් යන මොවුන් සඳහා තැබූබිම්පෙදෙස **විහාරවත්‍ථු** නම්වේ. යම් බිම් පෙදෙසක් පෙර ආරාමයක්ව විහාරයක්ව තුබුනේ, පසුව නැසීගොස් බිම පමණක් සිටියේ ආරාම විහාර කෘත්‍යය නොකෙරේද, ඒ බිම්පෙදෙසද ආරාම විහාරවාස්තු සඞ්ග්‍රහයෙන්ම සඞ්ග්‍රහ කරන ලද්දේය. මෙහි විනිශ්චය ඛෙත්තට්ඨයෙහි කියනලද්ද සමානවේමය.
ගාමට්ඨ කථාවෙහි යමක් කියයුතුද, එය කියන ලද්දේමය.
අරඤ්ඤට්ඨ කථාවෙහි අරණ්‍යය පළමුකොට දක්වන්නේය. **‘අරඤ්ඤං නාම යං මනුස්සානං පරිග්ගහිතං හොති තං අරඤ්ඤං’**යි කීයේය. එහි යම්හෙයකින් මිනිසුන් විසින් අයත් කරගත් අරණ්‍ය ඇත්තේද, මිනිසුන් විසින් අයත්කර නොගත් අරණ්‍ය ඇත්තේද, මෙහි වනාහි මිනිසුන් විසින් අයකර ගත් ආරක්‍ෂා සහිතවූ යම් අරණ්‍යයක්වේද, යම් තැනකින් මිල නොදී දැව වැල් ආදිය ගන්නට නොලබත්ද ඒ අරණ්‍යය අදහස් කරන ලදය. එහෙයින් ‘**යං මනුස්සානං පරිග්ගහිතං හොති’** කියා නැවත **‘අරඤ්ඤං’** යනු කියන ලද්දේය. එයින් මේ අර්‍ත්‍ථය දක්වාලන්නේය: මිනිසුන් විසින් අයත්කරගත්බව අරණ්‍යයය පිළිබඳ ලක්‍ෂණය නොවේ. යම් තැනක් තමන්ගේ අරණ්‍ය ලක්‍ෂණයෙන් අරණ්‍යවේද, මිනිසුන් විසිනුදු අයත්කරගන්නා ලද්දේද, එතැන මේ අර්‍ත්‍ථයෙහි අරණ්‍යයවේය. එහි විනිශ්චය ආරාමට්ඨාදියෙහි කියන ලද්ද සමාන වේ.
එහි හටගත් ගස්කොළන් අතුරෙහි වනාහි මෙහි එකද මාහැඟි රුකක් සිඳලූ කල්හි පාරාජිකය වේ. **‘ලතං වා’** යන මෙහි වේවැලද ලියද ලතාමය. එහි යම් වේවැලක් හෝ ලියක් හෝ දිග්වේද, මහරුක් හා ගස්ද විනිවිද හෝ වෙළා හෝ ගියාවේද, ඒ ලිය මුලින් සිඳින ලද්දී වේද, අවහාරය නොද උපදවයි. අගින් සිඳින ලද්දීද, අවහාරය නොද උපදවයි. යම්කලෙක්හි අගත් මුලත් සිඳින ලද්දීවේද, එකල්හි අවහාරය උපදවයි. ඉදින් වනාහි මහරුක් ඈ වෙළාගෙන සිටියාවේද, එසේ වෙළාගෙන සිටි ලිය, රුකෙන් මිදූ පමණ ඇත්තී අවහාරය උපදවයි.
**‘තිණං වා’** යන මෙහි තණ හෝ වේවා පත් හෝ වේවා, ඒ සියල්ල තෘණග්‍රහණයෙන් සඞ්ග්‍රහ කරන ලද්දේය. ගෙවල් සෙවනි ආදිය කරනු පිණිස ඒ තණ අන්හු විසින් සිඳින ලද්දේ හෝ තෙමේ සිඳ හෝ ගන්නේ භාණ්ඩයාගේ අගය වසයෙන් කරවිය යුත්තේය. හුදෙක් තණපත්ම නොවේ. අනිකුදු යම්කිසි වැහැරිසුඹුලු ආදියක් වේද, යම්තැනෙක හිමියෝ ආලය සහිතවෙත්ද එය ගන්නේ බඩු අගය විසින් කරවිය යුත්තේය. සැසතැබූ කල්ගිය රුකද නොගත යුතුය. යම්රුකක් අගින්ද මුලින්ද සිඳින ලද්දේවේද, මේ රුකෙහි අතුද කුණුවී ගියාද සුඹුලුද ගිලිහී වැටුනාද මේ රුක හිමියන් විසින් හැර දැමුයේද ගන්නට වටියි. අකුරු ඇඳ ලකුණු කැපූ රුකක්හුගේද යම්කලෙක ඒ ලකුණු සුඹුලුයෙන් වැසී නොපෙනී ගියේවේද, එකල්හි ගැනීම වටියි. ගෙවල් ගොඩනැගීම පිණිස රුක්සිඳ, යම්කලෙක ගෙවල් ගොඩනගන ලද්දාහු මිනිසුන් වසන ලද්දාහු වෙත්ද, දැවද අරණ්‍යයෙහි වැස්සෙන් හා අව්වෙන් නැසීයන්නාහුද, මෙබඳු දැව දැක හැරදමන ලදහයි ගැනීම වටියි. කුමක්හෙයින්දයත්: යම්හෙයකින් අරණ්‍ය ස්වාමීහු මේ දැවට ස්වාමීහු නොවෙත්ද එහෙයිනි. යම්කෙනකු විසින් වන හිමියන්ට දියයුතු මිල දී සිඳින ලදද, ඔවුහුම එහි ස්වාමීහුය. ඔවුන් විසිනුදු ඒ දැව හැරදමන ලදහ. ඔවුහු එහි ආලය නැත්තෝ වූහ.
යම් මහණෙක් පළමුකොටම වනපල්ලන්ට දියයුතු මිල දී වනයට පිවිස තමන් කැමති රුක් ගන්වාද, ඔහුට ඒ වනපල්ලන්ගේ ආරක්‍ෂා ස්ථානයට නොගොස් තමන් කැමති මගකින් යන්නට වටීද, තවද වනයට පිවිසෙන්නේ ඔවුන්ට දියයුතුමිල දී යේද, වටීමය. තවද ‘දෙව’යි කියූකල්හි දියයුතුමය. ඉදින් කිසිවෙක් තමන්ගේ ධනය දී මහණහුට යන්නට දෙවු’යි කියානම් ලද දෙය කැපමය. යෑම වටියි. ඉදින්වනාහි කිසියම් ඉසුරුද ඇතියෙක් ධනය නොදීම ‘මහණුන්ගේ කොටස නොගනිවු’යි වළකානම් වනපල්ලෝද ‘අපි මහණුන්ගේ හා තවුසන්ගේ කොටස නොගන්නමෝ නම්, කොතැනින් ලබමුද, වහන්ස! දෙවු’යි කියත්නම් දියයුත්තේමය.
යම් මහණෙක් වනපල්ලන් නිදිගත්කල්හි හෝ කෙළිසෙල්ලම්හි නියැලුනුකල්හි හෝ කිසිතැනක ගියකල්හි හෝ අවුත් ‘වනපල්ලෝ කොහිදැ’යි කැඳවා නොදැක යේද, භණ්ඩදෙය්‍ය වේ. යම් මහණෙක් ආරක්‍ෂා ස්ථානයට පැමිණ කර්‍මස්ථානාදිය මෙනෙහි කරමින් හෝ අන් තන්හි කළ සිහිඇතිව හෝ නොසිහියෙන් එතැන ඉක්මවාද, භණ්ඩදෙය්‍යම වේ. එතැනට පැමිණි යමක්හට සොරෙක් හෝ ඇතෙක් හෝ චණ්ඩමෘගයෙක් හෝ මහාමෙඝයක් හෝ නගීද, ඒ මහණතෙමේද, ඒ උවදුරෙන් මිදෙනු කැමැති බැවින් වහා එතැන ඉක්මවාද, ඒ තාක් රකියි. භණ්ඩදෙය්‍ය වේ. වනයෙහි මේ ආරක්‍ෂා ස්ථානයනම් සුංවත් ගන්නා තැනටද වඩා ගරුතර වේ. සුංවත් ගන්නා තැන සීමාව නොඉක්මවා දුරින්ම යන්නේ දුක්කටයටම පැමිණේ. සොරසිතින් මෙතැන හරිමියි යන්නහුටද එතැන ඉක්මවීම් වසයෙන් අහසින් යන්නහුටද, පාරාජිකයම වේ. එහෙයින් මෙහි අප්‍රමත්තයෙකු වියයුතුය.
ජලයෙහි වනාහි **‘භාජනගතං’** යනු ජලය දුර්‍ලභ කාලයෙහි ප්‍රයෝජන ගනු පිණිස කුසමහත්වූ දියඇළි ආදියෙහි ආරක්‍ෂාකොට තැබූ ජලයයි. ඒ ජලය යම්බඳුනක තබන ලද්දේවේද, ඒ බඳුන තමා හෝ සිදුරක්කොට ගන්නහු පිළිබඳ විනිශ්චය ගිතෙල් තෙල්හි කියූනයින් දතයුත්තේය.
සීමා සිඳ හැරීමෙහිදී වනාහි එක් හටගත් ගස් වැල් පැලෑටි ආදීවූ භූතගාමය සමගද සීමාව බිඳින්නහුට අදින්නාදාන ප්‍රයොගය බැවින් දුක්කටය වේ. ඒ දුක්කටයද පහරක් පහරක් පාසා සිදුවේ. ඇතුළත සිට පිටතට මුහුණ දී සිඳින්නේ පිටත කෙළවර හෙතුකොට කරවිය යුත්තේය. පිටතසිට ඇතුළට මුහුණු දී සිඳින්නේ ඇතුළත කෙළවර හෙතුකොට කරවිය යුත්තේය. ඇතුළත හා පිටත සිඳින්නේ මැදහැර එය සිඳින්නේ මැද හෙතුකොට කරවිය යුත්තේය. වේල්ල දුර්‍වලකොට ගෙරින් කැඳවාද, ගම්දරුවන් ලවා හෝ කැඳවාලන්නේද, ඒ ගෙරිහු අවුත් කුරවලින් වේල්ල සිඳිත්ද, ඔහු විසින්ම සිඳින ලද්දී වේ. වේල්ල දුර්‍වලකොට ගෙරින් ජලයෙහි ප්‍රවේශ කෙරේද, ගම්දරුවන් ලවා හෝ ප්‍රවෙශ කරවාද, ඒ ගෙරින් විසින් නංවනලද රැළ, වේල්ල සිඳයෙත්ද ‘ජලයෙහි ක්‍රීඩා කරවු’යි ගම්දරුවන්ට හෝ කියාද, ක්‍රීඩා කරන්නවුන් තැතිගන්වාද, ඔවුන් විසින් නැගු රැළද වේල්ල බිඳයෙත්ද, ජලය තුළ හටගත් රුකක් සිඳහරීද, අනිකෙකු ලවා හෝ සිඳවාද, එහි ඇදවැටෙන ඒ රුකෙන්ද නැගූ රැළ වේල්ල සිඳයෙත්ද, ඔහු විසින්ම වේල්ල සිඳින ලද්දී වේ. වේල්ල දුර්‍වලකොට වැව රකිනු පිණිස වැවෙන් එහි එක් පසකින් බැහැරකළ ජලය හෝ ගොයම් ආදිය පිණිස ජලය නික්මෙන කාණුව හෝ වසාද අන්අතකින් පිටවී යන ජලය යම්සේ මෙහි ඇතුල්වේද, එසේ වේල්ලක් හෝ බඳිද, ඇල හෝ සෘජු කෙරේද, එහි මතුභාගයෙහි තුබූ තමන්ගේ වැව හෝ බිඳීද, නැගීගිය ජලය වේල්ල බිඳගෙනයේද, ඔහු විසින්ම සිඳින ලද්දී වේ. සියලු තන්හි පිටවීගිය ජලයෙහි ඇගීමට අනුරූප වූ අවහාරයෙන් කරවිය යුත්තේය.
ජලය නික්ම යන කාණුව ඇර ජලය බැහැරකරන්නහුටද මේ නයමවේ. ඉදින්වනාහි ඔහු විසින් නියර දුර්‍වලකළ කල්හි තමන්ගේම ධර්‍මතාවෙන් අවුත් හෝ නොපණවන ලද ගම්දරුවන් විසින් නංවන ලද්දාවූ හෝ දෙන්නු කුරවලින් නියර සිඳිත්ද තමන්ගේම ධර්‍මතාවෙන් නොඅණවන ලද්දා වූ ගම්දරුවන් විසින් හෝ ජලයෙහි බස්වන ලද්දාවූ දෙන්නු රැළ නංවත්ද, ගම්දරුවෝ හෝ තුමූම ඇතුල්ව ක්‍රීඩා කරන්නාහු රැළ නංවත්ද, ජලය තුළ හෝ අන්‍යයෙකු විසින් සිඳිනු ලබන ගසක් වැටී රැළ නංවාද, නංවනලද ඒ රැළ නියර සිඳිත්ද, ඉදින් නියර දුර්‍වලකොට වියලි විළෙහි දිය බැහැරකරන ඇල හෝ දිය පිටවන කාණුව හෝ වසාද, අන් තැනකින් යන මගෙහි හෝ නියරක් බඳීද, වියලි ඇල හෝ සෘජුකෙරේද, පසුව වැසිවටකල්හි දිය ගලාඅවුත් නියර බිඳීද, සියලු තැන භණ්ඩදෙය්‍ය වේ.
යම් මහණෙක් වනාහි නියං කාලයෙහි වියලි විලෙහි නියර යම්තාක් පතුලට පමුණුවා සිඳීද, පසුව වැසි වට කල්හි එහි ආ ආ දිය බැහැරට ගලායේද භණ්ඩදෙය්‍ය වේ. ඒ හේතුකොට යම්පමණ ගොයම් හටගනීද, එයින් පාදයක් අගනා පමණකුත් නොදෙනුයේ අයිතිකරුවන්ගේ ධුරනිඃක්‍ෂෙපයෙන් අශ්‍රමණයෙක් වේ.
සියල්ලන්ට සාධාරණවූ යම් විලක් වේද, ඒ විලෙහි යටි පෙදෙසෙහි ගොයම් කරත්. ගොයම් රකිනු පිණිස විලෙන් මහා දියඇලක් නික්ම කෙත මැදින් යයි. ඒ දිය ඇලද බැසයන හැමකල්හි සර්‍වසාධාරණ වේ. එයින් කුඩාදියඇල කපා බැහැරකොට තමතමන්ගේ කුඹුරුවලට ජලය ඇතුල් කෙරෙත්. ඒ ජලය අන්හට ගන්නට නොදෙත්. නියං කාලයෙහිම ජලය මඳවූ කල්හි වාරයෙන් වාරය ජලය දෙත්. යමෙක් උදකවාරය පැමිණි කල්හි ජලය නොලබාද, ඔහුගේ ගොයම් මැලවීයේද, එහෙයින් අන්‍යයන්ගේ වාරයෙහි අනෙකෙක් දියගන්නට නොලබයි. එහි යම් මහණෙක් අනුන් අයත් කුඩාදිය ඇලකින් හෝ කුඹුරකින් හෝ ජලය, සොරසිතින් තමන්ගේ හෝ අන්‍යයන්ගේ හෝ ඇලකට හෝ කුඹුරකට හෝ ඇතුල් කෙරේද, වනමුවට හෝ පමුණුවාද මොහුට අවහාරයම වේ.
යම් මහණෙක් ‘මට බොහෝ කලක් ගිය කල්හි උදකවාරය වන්නේය, මේ ගොයම්ද මැලවේය’යි අන්‍යයන්ගේ කුඹුරට ඇතුල් කෙරේද, ඔහුටද අවහාරයම වේ. ඉදින්වනාහි විලෙන් ජලය පිටට ගලානොගියකල්හිද, අන්‍යයන්ගේ ඇලමුවට ජලය ගලානොආකල්හි හෝ වියලි ඇලටම ගලා එන ජලය අන්‍යයන්ගේ කුඹුරට නොවැද තමන්ගේම කුඹුරට යම්සේ වදීද, මෙසේ ඒ ඒ තැන බඳීද, විලෙන් ජලය ගලානොගියකල්හි බඳින ලද්දීනම් භණ්ඩදෙය්‍ය වේ. විලට ගොස් තෙමේම ජලය නිකුත්වන කාණුව ඇරදමා තමන්ගේ කුඹුරට ජලය ඇතුල් කරන්නහුටද අවහාරයක් නැත්තේය. කුමක්හෙයින්දයත්: විල ඇසුරු කොට කුඹුර කළබැවිනි. **කුරුන්‍දි** ආදියෙහි වනාහි අවහාරය කියන ලද්දේය. එය **‘වත්‍ථුං කාලඤ්ච දෙසඤ්ච’** යන මේ ලක්‍ෂණය හා සමනොවේ. එහෙයින් මහාඅර්‍ත්‍ථකථාවෙහි කියන ලද්දම සුදුසු වේ.
**දන්තපොනය** ආරාමට්ඨක විනිශ්චයයෙන් විනිශ්චය කටයුතුය. මේ වනාහි විශෙෂය වේ: යමෙක් සඞ්ඝයාගේ වැටුපෙන් තරවූවෙක්ව දවස්පතා හෝ පක්‍ෂමාස වාරයෙන් හෝ දැහැටිගෙන ඒද, හෙතෙමේ එය ගෙන අවුත් සිඳීද භික්‍ෂු සඞ්ඝයාහට යම්තාක් නොපිළිගන්වාද, ඒතාක් එය ඔහුගේම වේ. එහෙයින් එය සොරසිතින් ගන්නේ බඩු ඇගීමෙන් කරවිය යුත්තේය. එහි හටගත්තේ ගරුභාණ්ඩයක් වේ. භික්‍ෂු සඞ්ඝයා විසින් රක්‍ෂිත ගොපිත වූ ඒ භාණ්ඩය ගන්නේ බඩු ඇගීමෙන් කරවිය යුත්තේය. ගණ පුද්ගල ගෘහස්ථ මනුෂ්‍යයන් සතුයෙහිද සිඳින ලද්දෙහි හා නොසිඳින ලද්දෙහිද, ඔවුන්ගේ අරම්උයන්හි හටගත්තෙහිද මෙම නයවේ. සාමණේරයෝ භික්‍ෂු සඞ්ඝයාහට වාරයෙන් වාරය දැහැටිගෙන එන්නාහු ආචාර්‍ය්‍ය උපාද්ධ්‍යායන් හටත් ගෙනඑත්. ඒ දැහැටි සිඳ යම්තාක් සඞ්ඝයාහට නොපිළිගන්වත්ද, ඒතාක් ඒ සියල්ල ඔවුන්ගේම වේ. එහෙයින් එද සොරසිතින් ගන්නේ බඩු ඇගීමෙන් කරවිය යුත්තේය. යම්කලෙක වනාහි ඔවුහු දැහැටි සිඳ සඞ්ඝයාහට පිළිගන්වා ‘භික්‍ෂුසඞ්ඝයා පහසු පරිද්දකින් පරිභොග කෙරේවා’යි දන්තකට්ඨමාලකයෙහි තබත්ද, එතැන්පටන් ගන්නහුට අවහාරයක් නැත්තේය. දැහැටිවත දතයුතුය. යමෙක් දවස්පතා සඟමැදට බසීද, ඔහු විසින් දවසක් දවසක් පාසා දැහැටි එකක්ම ගතයුතුය. යමෙක්වනාහි සඟමැදට දවස්පතා නොබසීද, ප්‍රධන්ගෙයි වැස බණ ඇසීමෙහිදී හෝ පොහෝ ගෙයිදී හෝ දක්නා ලැබේද, ඔහු විසින් පමණ සලකා දැහැටි සතරක් පහක් තමන් වසනතැන තබාගෙන පරිභොග කළයුතුය. ඒ දැහැටි අවසන්වූ කල්හි නැවතද ඉදින් දන්තකට්ඨමාලකයෙහි දැහැටි බොහෝවේනම්, නැවතද ගෙනගොස් පරිභොග කළයුතුය. ඉදින්වනාහි පමණ නොසලකා ගෙන ඒනම්, ඒ දැහැටි අවසන් නොවූ කල්හිම දන්තකට්ඨමාලකයෙහි දැහැටි අවසන්වේද, ඉන්පසු ඇතැම් තෙරහු ‘යම් කෙනෙකුන් විසින් දැහැටි ගන්නා ලද්දේද, ඔවුහු නැවත ගෙනඑත්වායි කිසිකෙනෙක් පරිභොග කරත්වා, නැවත හෙරණහු ගෙනඑන්නාහ’යි කියන්නාහුද, එහෙයින් විවාදපරිහාරය පිණිස පමණ සලකා ගැනීමෙහි දොසයක් නැත්තේය. මග යන්නහු විසින්ද දැහැටි එකක් හෝ දෙකක් හෝ ථවිකයෙහි බහාගෙන යායුතුය.
**වනස්පති **යනු වනයෙහි ස්වාමිතෙමේය. වනදෙටු රුකට මේ නමෙකි. මෙහිවනාහි මිනිසුන් විසින් අයත් කරගත් අඹ, දෙල්, කොස් ආදී වූ සියලුම රුක් අදහස් කරන ලද්දේය. යම් රුක්මුලෙක මිරිස්වැල් ආදිය රොපණය කෙරෙත්ද ඒ රුක සිඳිනු ලබන්නේ එක්ම පතුරකින් හෝ වැහරියකින් හෝ කැබල්ලකින් හෝ ඵලයෙන් හෝ සම්බන්‍ධය ඇත්තේම බිම වැටේද, ඒතාක් රකියි.
යම්රුකක් සිඳින ලද්දේ නමුත් වැල්වලින් හෝ අවට සිටි ගස් අතුවලින් හෝ දරාසිටි බැවින් කෙළින්ම සිටීද, වැටෙන්නේ හෝ බිම නොවැටේද, එහි පරිහාරයක් නැත්තේය. අවහාරයම වේ. කියතින් සිඳිනලද යම්රුකක් නොසිඳින ලද්දක් මෙන්වී එසේම සිටීද, එහිද මේ නයමවේ.
යමෙක් වනාහි රුක දුර්‍වලකොට පසුව සොලොවා බිම හෙළාද, අනිකකුලවා හෝ සොලොවාලන්නේද, මේ රුක සමීපයෙහි අන් රුකක් සිඳදමා එය යටපත් කෙරේද, අනිකෙකුලවා හෝ යටපත්කරවාද, වඳුරන් හෝ හෙළා එහි නගාද, අනිකෙකුලවා හෝ නංවාද වවුලන් හෝ එහි නගාද, අනිකෙකුලවා හෝ නංවාද, ඒ වවුලෝ ඒ රුක බිමහෙලත්ද, ඔහුටම අවහාරය වේ.
ඉදින්වනාහි ඔහු විසින් රුක දුර්‍වල කළකල්හි නොඅණවන ලද්දාවූම අනිකෙක් එය සොලොව හෙළාද, රුකකින් හෝ යටපත් කෙරේද, තමන්ගේ ධර්‍මතාවෙන් වඳුරෝ හෝ වවුලෝ හෝ එයට නගිත්ද, නොඅණවනලද අනිකෙක් හෝ එහි නගීද, තෙමේ හෝ මෙතෙමේ හුළං එනමග ශුද්ධ කෙරේද, සැඩ සුළඟක් නැග අවුත් රුක බිමහෙළාද, සියලු තන්හි භණ්ඩදෙය්‍ය වේ. මෙහි වාමුව පිරිසිදු කිරීම වනාහි හුළං නොහැමූකල්හි වියලි දියඇල ඍජුකිරීම් ආදිය හා සමවේ. අන්පරිද්දක් හා සමනොවේ. රුක විද ආයුධයකින් හෝ කොටාද, ගිනි හෝ තබාද මඩු කටු හෝ විස හෝ කොටාද, යන යමකින් රුක මැරේද, සියලු තන්හි භණ්ඩදෙය්‍යම වේ.
හරණකයෙහි ‘**අඤ්ඤස්ස හරණකං භණ්ඩං ථෙය්‍යචිත්තො ආමසති’** ශීර්‍ෂභාරාදියෙන් භාණ්ඩයක් ගෙන යන අනිකෙකු දැක ‘මේ භාණ්ඩය ගන්නෙමි’යි වේගයෙන් ගොස් පහසාද මෙපමණකින් මොහුට දුක්කටය වේ. **‘එන්‍දාපෙති’** ඉදිරියට පස්සට ඇදීම කෙරේද, හිමියා අත්නොහරීද, එයින් මේ මහණහුට ථුල්ලච්චය වේ. **‘ඨානා චාවෙති’** ඇද හිමියාගේ අතින් මුදා ගනීද, එයින් මේ මහණහුට පාරාජිකය වේ. ඉදින්වනාහි භාණ්ඩ ස්වාමිතෙමේ නැගිට ඔහුට තළා නැවත ඒ භාණ්ඩය මුදවාගන්නේනම්, මහණතෙමේ පළමු ගැණීමෙන්ම පාරාජික වේ. හිසින් හෝ කණින් හෝ බෙල්ලෙන් හෝ අතින් හෝ ආභරණයක් සිඳ හෝ මුදා හෝ ගන්නහුට ශීර්‍ෂාදියෙන් මිදුකල්හි පාරාජිකය වේ. අතෙහිවූ නොඇදකොට මටකළ වලල්ලක් හෝ ඇදකොට බුබුලු ආදිය නගා කළ වලල්ලක් හෝ අතින් බැහැරට නොගෙන වැලමිට පටන් බාහුඅග ගටමින්ම ඈතමෑත හෝ හසුරුවාද, අහස්ගතවූවක් හෝ කෙරේද, ඒතාක් රකියි. රුක්මුල්හිද සිවුරුහුණෙහි දැවු වලල්ල මෙන් පාරාජිකය නොඋපදවයි. කුමක් හෙයින්දයත්: සවිඥාණක බැවිනි. සවිඥාණක කොට්ඨාශගත වූවෙක් යම්තාක් එයින් බැහැරට නොගන්නා ලදද, ඒතාක් එහිම වේ. ඇඟිලිමුදු නුරුවලා උකුළු පලඳනාවන්හි මේනයම වේ.
යම්මහණෙක් තෙමේ අනිකෙකු විසින් අඳින ලද සළුවක් අසිඳගනීද, අන්‍යයාද ලජ්ජාසහිත බැවින් වහා නොමුදාද, සොරතෙමේ එක් කෙළවරකින් අදීද, අන්‍යයා එක් කෙළවරකින් අදීද, එතෙක් රකියි. එය අන්‍යයාගේ අතින් මිදුනු ඇසිල්ලෙහි පාරාජිකය වේ. තවද එසේ අදින වස්ත්‍රය සිඳීගොස් එහි එක්කොටසක් අතට ආයේද, ඒ කොටස පාදයක් අගීද, පාරාජිකයම වේ. ‘**සහභණ්ඩහාරකං**’ භාණ්ඩය ගෙනයන්නහු සමග භාණ්ඩය ගෙනයන්නෙමියි සිතා ‘මෙතැනින් යව’යි භාණ්ඩය ගෙනයන්නහුට තර්‍ජනය කෙරේද, බියවූ හෙතෙමේ සොරමහණහු විසින් අදහස්කළ දෙසට මූණදී එක් පයක් ඉදිරියට තබාද, සොරමහණහුට ථුල්ලච්චය වේ. දෙවන පය තැබූ කල්හි පාරජිකය වේ. **‘පාතාපෙති’** තවද සොර මහණතෙමේ භාණ්ඩය ගෙන යන්නහුගේ අතෙහි ආයුධයක් දැක සැක ඇතිව හෙළවාගනු කැමැත්තේ එකත්පසෙක නැවත සිට තැතිගන්වා හෙළවාද, අන්‍යයාගේ අතින් මිදුනු ඇසිල්ලෙහි පාරාජිකය වේ.
**‘පාතාපෙති ආපත්ති දුක්කටස්ස**’ යනාදිය වනාහි ‘මේ දැය ගනිමි’යි පරිකල්ප වශයෙන් වදාරණ ලද්දේය. යමෙක් භාණ්ඩය හෙළවා ‘යමක් මට රුචිවේනම්, එය ගන්නෙමි’යි කල්පනාකොට හෙළවාද, ඔහුට එය එළවාලීමෙහිද, පැහැසීමෙහිද දුක්කටය වේ. සොලොවාලීම නිමිතිකොට ථුල්ලච්චය වේ. පාදයක් අගනා භාණ්ඩයක් තුබූතැනින් පහකිරීම නිමිතිකොට පාරාජිකය වේ. එය පසුව හෙලන ලදුව මුදන්නහුට ශ්‍රමණභාවයක් නැත්තේමය. යමෙක් භාණ්ඩය ගෙන ඉක්මයන්නහු දැක ලුහුබඳින්නේ ‘සිටුව, සිටුව, භාණ්ඩය හෙළව’යි කියා හෙළවාද, ඔහුටද ඔහු විසින් භාණ්ඩය අතින් මිදූ ඇසිල්ලෙහි පාරාජිකය වේ.
යමෙක්වනාහි ‘සිටුව, සිටුව’යි කියාද, හෙළව’යි නොකියාද, අන්‍යයාද ඔහු දෙස බලා ‘ඉදින් මෙතෙමේ මා කරා පැමිණෙන්නේ නම්, මා නසන්නේය’යි ආලය සහිතවම ඒ භාණ්ඩය ගහණස්ථානයක බහා නැවත පෙරළා අවුත් ගන්නෙමියි බැහැරයේද, එහි හෙළීම් හේතුවෙන් පාරාජිකයන් නැත්තේය. අවුත් සොරසිතින් ගන්නහුට ඉදිරීම නිමිතිකොට පාරාජිකය වේ. නැවත ඔහුට ‘භාණ්ඩය හෙළවන්නාවූම මා විසින්ම භාණ්ඩය මා සතුකරන ලදැ’යි මෙබඳු අදහසක් වේ. ඉන්පසු එය තමාගේ යයි හැඟීමෙන් ගනීද, ගැනීමෙහිදී රකියි. භණ්ඩදෙය්‍ය වේ. ‘දෙව’යි කියූකල්හි නොදෙන්නහුට හිමියන්ගේ ධුරනිඃක්‍ෂෙපයෙන් පාරාජිකය වේ. හෙතෙමේ මේ භාණ්ඩය හැරදමා ගියේය. දැන් මෙය අන්‍යයන් විසින් අයත්කරන ලද්දක් නොවේයයි පාංශුකූල සංඥාවෙන් ගන්නහුටද මෙම නයවේ. තවද හිමියා ‘සිටුව, සිටුව’යි කියූ ඇසිල්ලකින්ම බලනුයේ, ඔහු දැක ‘දැන් මේ භාණ්ඩය මාගේ නොවේය’යි ධුරනිඃක්‍ෂෙපකොට ආලය රහිතව දමා පලායේද, එය සොරසිතින් ගන්නහුට නගාගැණීම නිමිතිකොට දුක්කටය වේ. ගෙන්වන කල්හි දියයුතුය. නොදෙන්නහුට පාරාජිකය වේ. කුමක්හෙයින්ද යත්: ඔහුගේ ප්‍රයොගයෙන් හැරදැමූ බැවිනැයි මහාඅර්‍ත්‍ථකථාවෙහි කියන ලද්දේය. අන්‍යවූ **මහාපච්චරී** ආදි අර්‍ත්‍ථකථාවන්හි මෙහිලා විමසීමක් නැත්තේය. පෙර කියූනයින්ම තමා සතුයයි හැඟීමෙන් හෝ පාංශුකූල සංඥාවෙන් හෝ ගන්නා කල්හිද මේ විනිශ්චයම වේ.
උපනිධියෙහි **‘නාහං ගණ්හාමි’** මම නොගනිමියි දැන බොරුකීමෙහිද අදින්නාදානයේ ප්‍රයොග බැවින් දුක්කටය වේ. ‘තෙපි කුමක් කියහුද, මේ භාණ්ඩය මට සුදුසු නොවේ, තොපටද සුදුසු නොවේ’ යනාදිය කියන්නහුටද දුක්කටයම වේ. ‘මා විසින් රහසින් මොහුගේ අතෙහි තබන ලද්දේය, අන් කිසිවෙක් නොදනියි, මට මෙය දෙන්නේද, නොදෙන්නේදැ’යි භාණ්ඩ ස්වාමි විමතිය උපදවානම්, මහණහුට ථුල්ලච්චය වේ. ඒ මහණහුගේ ඵරුෂාදිභාවය දැක ස්වාමිතෙමේ ‘මෙය මට නොදෙන්නේය’යි ධුරනිඃක්‍ෂෙපය කෙරේද, එහිදී ඉදින් මේ මහණතෙමේ වෙහෙසට පත්කොට එය දෙන්නෙමියි දීමෙහි උත්සාහ සහිත වූයේනම්, ඒ තාක් රකියි. ඉදිනුදු ඔහු දීමෙහි උත්සාහ රහිතවූයේද, භාණ්ඩ ස්වාමිතෙමේ ගැනීමෙහි උත්සාහ සහිතවූයේද රකීමය. ඉදින්වනාහි ඔහු දීමෙහි උත්සාහ රහිතකල්හි භාණ්ඩ ස්වාමිතෙමේ ‘මට නොදෙන්නේය’යි ධුරනිඃක්‍ෂෙපය කෙරේද, මෙසේ දෙදෙනාගේ ධුරනිඃක්‍ෂෙපයෙන් මහණහුට පාරාජිකය වේ. ඉදිනුදු මුවෙන් දෙන්නෙමියි කියාද සිතින් වනාහි නොදෙනු කැමැත්තේද. මෙසේද හිමියාගේ ධුරනිඃක්‍ෂෙපයෙහිදී පාරාජිකය වේ. ඒ උපනිධි නම්වූ රැකීම පිණිස අන්‍යයන් විසින් තමාගේ අත තැබූ භාණ්ඩය, ආරක්‍ෂා රහිත තැනින් ඨානාචාවනය කොට රක්‍ෂාස්ථානයක තැබීම පිණිස ගෙන යන්නහුට ඇවැත් නොවේ. සොරසිතිනුදු තුබූතැනින් පහ කරන්නහුට අවහාරයක් නැත්තේය. කුමක්හෙයින්දයත්: තමන්ගේ අතෙහි තුබූ බැවිනි. භණ්ඩදෙය්‍ය වේ. සොරසිතින් පරිභොග කරන්නහුටද මේනයම වේ. තාවකාලිකකොට ගැනීමෙහිද එසේමය. **‘ධම්මං චරන්තො’** යනාදිය කියූනය ඇත්තේමය. මේ වනාහි පාලිවර්‍ණනාවය.
පෙළින් මිදුනු විනිශ්චය මෙහි පත්තචතුක්කාදි වසයෙන් මෙසේ කියන ලද්දේය: එක් මහණෙක් වනාහි මෙරමාගේ මාහැගි පාත්‍රයෙහි ලොභ උපදවා එය ගෙනයනු කැමැත්තේ මේ පාත්‍රය තුබූතැන මොනවට සලකා තමන්ගේ පාත්‍රයද ඒ පාත්‍රය ලඟම තැබූයේය. ඒ මහණතෙමේ උදෑසන අලුයම් කාලයෙහි අවුත් ධර්‍මය කියවා නිදන මහතෙරුන්ට ‘ස්වාමීනි! වඳිමි’යි කීයේය. උන්වහන්සේ මේ කවරෙක්දැ’යි ඇසූහ. ‘ස්වාමීනි! මම ආගන්තුක මහණෙක්මි, කල්ඇතිවම යනු කැමැත්තෙමි, ස්වාමිනි! මා විසින් අසුවල් තැන මෙබඳු අස්වැටියක් හා මෙබඳු පාපසුම්බියක් හා පාත්‍රයක් තබන ලද්දේය. ‘ස්වාමීනි! එය ලබන්නෙම්නම් මැනවැ’යි ඔහු කීයේය. ස්ථවිරයන් වහන්සේ එහි ඇතුල්ව එය ගත්හ. එය නගාගැනීමෙහිදීම සොරමහණහුට පාරාජිකය විය. ඉදින් අවුත් ‘නොකල්හි ආවාවූ තෝ කවරෙක් වෙහිදැ’යි ඇසූකල්හි බියවූයේ පලායේද, පාරාජිකයට පැමිණ පලායයි. තෙරුන්ට වනාහි පිරිසිදු සිත්ඇති බැවින් ඇවැත් නොවේ. ස්ථවිරයන් වහන්සේ ‘ඒ පාත්‍රය ගන්නෙමි’යි අන්‍ය පාත්‍රයක් ගත්තාහුද මෙම නයවේ. මෙයවනාහි අන්‍ය වූ එබඳු වූවක්ම ගන්නා කල්හි යෙදෙන්නේය. මනුෂ්‍ය විග්‍රහයෙහි ආණත්තිසදිස වස්තුවෙහි මෙනි. **කුරුන්‍දි**යෙහි වනාහි තෙරුන් විසින් ගෙනෙන ලද පාත්‍රය ගෙන යන්නහුගේ පියවරින් කරවිය යුතුයයි කියන ලද්දේය. එය ඒ හා සමාන නොවූවක් ගන්නා කල්හි යෙදෙන්නේය.
ඒ පාත්‍රයයි හඟිමින් තමන්ගේ පාත්‍රය ගෙනදුන්නේය. හිමියා විසින් දුන්බැවින් සොරුට පාරාජිකයක් නැත්තේය. අපිරිසිදු සිතින් ගත්බැවින් දුක්කටය වේ. ඒ පාත්‍රයයි හඟිමින් සොරුගේම පත්‍රය ගෙනදුන්නේය. මෙහිද සොරුට තමන් සතු බැවින් පාරාජිකයක් නැත්තේය. අපිරිසිදු සිතින් ගත්බැවින් දුක්කටයම වේ. සියලු තන්හි තෙරුන්ට ඇවැත් නැත්තේය.
අනිකෙක් ‘පාත්‍රයක් සොරකම් කරන්නෙමි’යි එසේම නිදන තෙරුන් වැන්දේය. මේ කවරෙක්දැ’යි තෙරුන් විචාළ කල්හි ‘ස්වාමීනි! මම ගිලන් මහණෙක්මි, මට එක් පාත්‍රයක් දුනමැනව, ඇතුළුගමට ගොස් බෙහෙතක් ගෙන එන්නෙමි’යි ඔහු කීයේය. ස්ථවිරතෙමේ ‘මෙහි ගිලනෙක් නැත්තේය, මෙතෙමේ සොරෙක් වන්නේය’යි සලකා ‘මේ පාත්‍රය ගෙනයේවා’යි තමාට වෛරී භික්‍ෂුනමකගේ පාත්‍රයක් ගෙනවුත් දුන්නේය. එය නගා ගන්නා කල්හිද මෙම නයවේ. ඉදින්වනාහි ‘මේ පාත්‍රය වෛරීහුගේමය’ යන හැඟීමෙන් සොරහුගේම පාත්‍රය නගාදේද, කියූනයින්ම තෙරුන්ට පාරාජිකය වේ. සොරුට දුක්කටය වේ. නැවත ‘වෛරීහුගේය’යි හඟිමින් තමන්ගේ පාත්‍රය දේද, කියූනයින්ම දෙදෙනාහටම දුක්කටය වේ.
එක්මහාස්ථවිර නමක් උපස්ථායක වූ එක් තරුණ භික්‍ෂු නමක්හට ‘පා සිවුරු ගනුව, අසුවල් ගමට ගොස් පිඬු පිණිස හැසිරෙන්නෙමු’යි කීයේය. තරුණ භික්‍ෂුතෙමේ තෙරුන් පසුපස යනුයේ සොරසිත් උපදවා හිස තුබූ බර කරටගනීද, පාරාජිකයක් නැත්තේය. කුමක්හෙයින්දයත්: අණින් ගත්බැවිනි. ඉදින් වනාහි මගින් ඈත්ව වනයට පිවිසේද, පදවාරයෙන් කරවිය යුත්තේය. නැවත නැවතී විහාරයට අභිමුඛව පලාගොස් විහාරයට පිවිසියේද, උපචාරය ඉක්මීමෙහිදී පාරාජිකය වේ. තවද මහතෙරුන් අඳනය මාරුකරන තැනින් ගමට අභිමුඛව පලායේද ග්‍රාමොපවාරය ඉක්මවීමෙහි දී පාරාජිකය වේ. ඉදින්වනාහි දෙදෙනම පිඬු පිණිස හැසිර වළඳා හෝ ගෙන හෝ නික්මෙත්ද, ස්ථවිරතෙමේද, එහිදී නැවතත් ‘පාසිවුරු ගනුව, විහාරයට යන්නෙමු’යි ඔහුට කියයි, එහිදී ඔහු පෙරකියූ නයින්ම සොරසිතින් හිස තුබූ බර කරට ගනීද, ඒතාක් රකියි. වනයට පිවිසේද, පදවාරයෙන් කරවිය යුතුය. නැවතී ගමට අභිමුඛවම පලායේද, ග්‍රාමොපචාරය ඉක්මීමෙහිදී පාරාජිකය වේ. ඉදිරියෙහි විහාරයට අභිමුඛව පලාගොස් විහාරයෙහි නොසිට නොඉඳ නොසන්සිඳුනාවූම සොරසිතින් යේද, උපචාරය ඉක්මීමෙහිදී පාරාජිකය වේ. යමෙක්වනාහි නොඅණවන ලදුයේ ගණීද, ඔහුට හිසෙහි බර කරෙහි තැබීම් ආදියෙහිද පාරාජිකය වේ. මගින් පහවීම විහාරයට අභිමුඛව යෑම යනාදී වූ සියල්ල පෙරකියන ලද්දම සමාන වේ.
යමෙක් වනාහි ‘අසුවල් විහාරයට ගොස් සිවුර සෝදා හෝ රඳන් ගන්වා හෝ එව’යි කියන ලද්දේ ‘යහපතැ’යි ගෙනයේද, ඔහුටද අතරමගදී සොරසිත් උපදවා හිසෙහි තුබූ බර, කරෙහි තැබීම් ආදියෙහිදී පාරාජිකයක් නැත්තේය මගින් ඉවත්වීමෙහිදී පදචාරයෙන් කරවිය යුතුය. ඒ විහාරයට ගොස් එහිම වසන්නේ සොරසිතින් එය පරිභොග කරන්නේ දිරුම්කඩට පමුණුවාද, සොරු හෝ මොහුගේ ඒ සිවුර ගෙනයත්ද, අවහාරයක් නැත්තේය. භණ්ඩදෙය්‍ය වේ. එතැනින් නික්ම එන්නහුටද මේ නයමවේ.
යමෙක් වනාහි නොඅණවන ලදුයේ තෙරුන් විසින් ‘මාගේ සිවුර කිලිටි වූයේය, කවරෙක් රඳන්කොට දෙන්නේදැ’යි නිමිති හෝ කළ කල්හි, තෙමේ හෝ කිලිටිබව සලකා ‘ස්වාමීනි! සිවුර දෙනුමැනව, අසුවල් ගමට ගොස් රඳන්කොට ගෙනඑන්නෙමි’යි ගෙනයේද, ඔහුට අතරමගදී සොරසිත් උපදවා හිසෙහි බර කර තැබීම් ආදීන්හි පාරාජිකය වේ. කුමක්හෙයින්දයත්: නොඇණවීමෙන් ගත්බැවිනි. මගින් ඉවත් වන්නහුට පෙරළා ඒ විහාරයටම අවුත් විහාර සීමාව ඉක්මවන්නහුටද කියනලද නය ඇත්තාවූම පාරාජිකය වේ. එහි ගොස් රඳන්කොට පෙරළා එන්නහුටද සොරසිත් උපන්කල්හි මේ නයම වේ. ඉදින්වනාහි යම්තැනෙක ගියේද, එහි හෝ අතරමග විහාරයක හෝ ඒ විහාරයටම පෙරළා අවුත් ඒ විහාරයෙහි එක් පසෙක හෝ උපචාර සීමාව නොඉක්මවා වසනුයේ සොර සිතින් පරිභොග කරනුයේ එය දිරීමට පමුණුවාද, සොරු හෝ මොහුගේ ඒ සිවුර ගෙනයෙත්ද, යම් ඒ ලෙසකින් නැසේද, භණ්ඩදෙය්‍ය වේ. උපචාර සීමාව ඉක්මවන්නහුට වනාහි පාරාජිකය වේ.
යමෙක් වනාහි තෙරුන් විසින් නිමිතිකරනු ලබන කල්හි ‘ස්වාමීනි! දුනමැනව, මම රඳන්කොට ගෙනඑන්නෙමි’යි කියා, ‘ස්වාමිනි! කොතැන ගොස් රඳන් කරම්දැ’යි විචාරයි. ස්ථවිරතෙමේද ඔහුට යම්තැනක කැමැත්තෙහි නම්, ‘එහි ගොස් රඳන් කරව’යි කියාද, මෙතෙමේ හරණලද දූත නම්වේ. සොර සිතින් පලායනුයේද අවහාරයෙන් නොකරවිය යුත්තේයි. සොර සිතින් පලායන්නහුටද පරිභොගයෙන් හෝ අන්අයුරකින් හෝ නසන්නහුටද භණ්ඩදෙය්‍යම වේ. මහණෙක් මහණක්හුගේ අත කිසි පිරිකරක් ‘අසුවල් විහාරයෙහි අසුවල් මහණහුට දෙව’යි යවාද, ඔහුට සොරසිත උපන්කල්හි සියලුතන්හි **‘අසුකං නාම විහාරං ගනත්‍වා චීවරං ‍ධොචිත්‍වා රජිත්‍වා වා එහි’** යන මෙහි කියන ලද්ද සමාන වූ විනිශ්චය වේ.
අන් මහණෙක් මහණකු යවනු කැමැත්තේ ‘කවරෙක් වනාහි ගෙනයන්නේදැ’යි නිමිති කරයි. එහිදී ඉදින් එකෙක් ‘ස්වාමීනි! දුනමැනව, මම ගෙනයන්නෙමි’යි ගෙනයේනම් ඔහුට සොර සිත උපන්කල්හි සියලු තන්හි ‘**දෙථ භන්තෙ අමුකං නාම ගාමං ගනත්‍වා රජිත්‍වා ආහරිස්සාමි’** යන මෙහි කියන ලද්ද සමාන වූ විනිශ්චය වේ. තෙරුන් විසින් සිවුරු පිණිස වස්ත්‍රයක් ලබා උපස්ථායක කුලයෙක තබන ලද්දේවේද, නැවත මොහුගේ අතැවැස්සෙක් වස්ත්‍රය ගෙනයනු කැමැත්තේ එහි ගොස් ‘ඒ වස්ත්‍රය දෙවු’යි තෙරුන් විසින් යවන ලද්දෙකු මෙන් කියාද ඔහුගේ වචනය අදහා උපාසකයා විසින් තබන ලද්ද, උපාසිකාව හෝ උපාසිකාව විසින් තබන ලද්ද උපාසකයා හෝ අන්කිසිවෙක් හෝ ගෙන අවුත් දේද, නගාගැනීමෙහිදීම මොහුට පාරාජිකය වේ. ඉදින්වනාහි තෙරුන්ගේ උපස්ථායකයන් විසින් ‘මේ වස්ත්‍රය තෙරුන්ට දෙන්නෙමු’යි තමන්ගේ වස්ත්‍රයක් තබන ලද්දේවේද, ඉක්බිති මේ තෙරුන්ගේ අතවැස්සෙක් ඒ වස්ත්‍රය ගෙනයනු කැමැත්තේ එහි ගොස් ‘තෙරුන්ට වස්ත්‍රය දෙනු කැමැත්තහුනම් එය දෙවු’යි කියාද ඔවුහුද මේ අතවැස්සාගේ වචනය අදහා ‘ස්වාමීනි! අපි වළඳවා දෙන්නෙමු’යි තැබුම්හ, එහෙයින් ගනිවු’යි දෙත්ද, හිමියන් විසින් දුන්බැවින් පාරාජිකයක් නැත්තේය. අපිරිසිදු සිතින් ගත්බැවින් දුක්කටය වේ. භණ්ඩදෙය්‍යද වේ.
මහණෙක් මහණක්හට ‘මෙනම් ඇත්තේ මට වස්සාවාසිකයක් දෙන්නේය, එය ගෙන තබව’යි කියා ගමට යන්නේය. ඒ මහණතෙමේ ‘යහපතැ’යි ඔහු විසින් දෙන ලද මාහැගි සළුව තමන්ලත් මඳක් අගනා සළුව සමග තබා ඒ පැමිණි ඔහු විසින් තමන්ට මාහැගිසළුවක් ලැබුනු බව දැන හෝ නොදැන හෝ ‘මාගේ වස්සාවාසිකය දෙව’යි කියන ලද්දේ ‘තට ලැබුණු සළුව දළය, මට ලැබුණු සළුව මාහැගිය, ඒ දෙකම අසුවල්තැන තබන ලදය, එහි ගොස් ගනුව’යි කියාද, ඔහු එහි පිවිස දළ සළුව ගත්කල්හි ඉතිරි සළුව ගන්නා වූ අන්හට නගාගැනීම නිමිතිකොට පාරාජිකය වේ. තවද ඔහුගේ සළුවෙහි තමන්ගේ නමද තමන්ගේ සළුවෙහි ඔහුගේ නමද ලියා ‘යව, නම කියවාගනුව’යි කියාද, එහිද මේ නයමවේ. යමෙක් තමන් විසින්ද ඔහු විසින්ද ලත් සළු එකට තබා ‘තා විසින්ද මා විසින්ද ලත් සළුදෙකම ඇතුළුගෙයි එකට තබන ලද්දේය, යව, යමක් ගනු කැමැත්තෙහිද එය පරීක්‍ෂාකොට ගනුව’යි ඔහුට මෙසේ කියයි, ඔහුද ලජ්ජාවෙන් ආවාසිකයා විසින් ලත් දළසළුවම ගන්නේද එහි සොයා බලා ගන්නා ලද්දෙන් ඉතිරි වූ අනික් සළුව ගන්නා වූ ආවාසිකයා හට ඇවැත් නොවේ. ආගන්තුක මහණෙක් සිවුරුකම් කරන්නා වූ ආවාසිකයන්ගේ සමීපයෙහි පාසිවුරු තබා ‘මොවුහු රකින්නාහ’යි හඟින්නේ නාන්නට හෝ අන්තැනක හෝ යන්නේය. ඉදින් එය ආවාසිකයෝ රකිත්නම්, මේ මැනවි. නොරකිත්නම් නැසුනු කල්හි ග්‍රීවා නොවේ. නැවතද ඒ මහණතෙමේ ‘ස්වාමීනි! මේ පාසිවුරු තබහු’යි කියායේද, අන්‍යයෝද කටයුතුවල යෙදීසිටිය බැවින් ඔහු විසින් කියූ වචනය නොඇසුනු බැවින් නොදනිත්ද, සිතින් නොපිළිගනිත්ද, මෙම නයවේ. නැවතද ඔවුහු ‘ස්වාමීනි! මේ පාසිවුරු තබහු’යි කියන ලද්දහු ‘අපි කටයුතුවල ව්‍යාවෘත වූම්හ’යි ප්‍රතික්‍ෂෙප කෙරෙත්ද, අනික් තැනැත්තේද ‘අවශ්‍යයෙන් තබන්නෙමි’යි නොගෙනෙයේද, එහිද මේ නයවේ. ඉදින්වනාහි ඔහු විසින් යාච්ඤා කරන ලද්දාහු හෝ යාච්ඤා නොකරන ලද්දාහු හෝ ‘අපි තබන්නෙමු, තෝ යව’යි කියත්ද, ඒ පාසිවුරු රැකිය යුතුය. ඉදින් නොරකිත්නම් නැසීගිය කල්හි ග්‍රීවා වේ. කුමක්හෙයින්ද යත්: පිළිගත් බැවිනි.
යම් මහණෙක් භාණ්ඩාගාරිකව උදෑසන කාලයෙහිම භික්‍ෂූන්ගේ පාසිවුරු යටපහයට බස්වා දොරනොවසා ඔවුනටද නොදන්වාම දුරතැනක පිඬු සිඟීමට යේද, ඒ පාසිවුරු සොරු ගෙනයෙත්නම් ඔහුටම ග්‍රීවා වේ. යම් මහණෙක් භික්‍ෂූන් විසින් ‘ස්වාමීනි! පාසිවුරු බස්වනු මැනවි, ලභ ගැණීමට කාලය වේය’යි කියන ලද්දේ ‘රැස්වූවහුදැ’යි විචාරා ‘එය රැස්වූම්හ’යි. කියූ කල්හි පාසිවුරු බැහැරට ගෙන බහා තබා භාණ්ඩාගාරයෙහි දොර බැඳ ‘තෙපි පාසිවුරු ගෙන යටපහයෙහි දොර පිළිදැගුම්කොට යවු’යි කියායේද, එහිද අලස ස්වභාවය ඇති එක් මහණෙක් භික්‍ෂූන් ගිය කල්හි පසුව ඇස් පිසලමින් නැගිට දිය තිබෙන තැනකට මුව දෝනා පිණිස හෝ යේද, ඒ මොහොත දැක සොරු ඔහුගේ පාසිවුරු ගෙනයෙත්නම් මනාකොට ගෙනයන ලද්දේ වේ. භාණ්ඩාගාරිකයා හට ග්‍රීවා නොවේ. ඉදිනුදු කිසිවෙක් භාණ්ඩාගාරිකයා හට ආරොචනය නොකොටම භාණ්ඩාගාරයෙහි තමන්ගේ පිරිකර තබාද, ඒ පිරිකරද නටකල්හි භාණ්ඩාගාරිකයා හට ග්‍රීවා නොවේ.
ඉදින්වනාහි භාණ්ඩාගාරික තෙමේ ඒ පිරිකර දැක නොසුදුසු තැන තබන ලදැයි ගෙනතබාද, නටකල්හි ඔහුට ග්‍රීවා වේ. ඉදිනුදු තැබූ මහණහු විසින් ‘ස්වාමීනි! මා විසින් මෙබඳු පිරිකරක් තබන ලද්දේය, පරීක්‍ෂා කරනු මැනැව’යි කියූ කල්හි ‘යහපතැ’යි පිළිගණීද, නොමනාව තබන ලදැයි හඟින්නේ අන්තැනක තබාද, ඔහුටම ග්‍රීවා වේ. ‘මම නොදනිමි’යි ප්‍රතික්‍ෂෙප කරන්නහුට ග්‍රීවාවක් නැත්තේය. යමෙක් ඔහු බලා සිටියදීම තබාද භාණ්ඩාගාරිකයා හටද නොපිළිගන්වාද නැසුනේ, මොනවට නැසුනේම වේ. ඉදින් හාණ්ඩාගාරික තෙමේ එය අන්තැනක තබාද, නැසුනු කල්හි ඔහුට ග්‍රීවා වේ. ඉදින් භාණ්ඩාගාරය මොනවට රක්නා ලද්දේවේද, සඞ්ඝයාගේද චෛත්‍යයාගේද සියලු පිරිකර එහිම තබනු ලැබේද, භාණ්ඩාගාරික තෙමේත් අඥවූයේ අව්‍යක්තවූයේ භාණ්ඩාගාරයෙහි දොර ඇරතබා ධර්‍මකථාවක් අසන්නට හෝ අන්කිසිවක් හෝ කරන්නට කිසිතැනක යේද ඒ මොහොත බලා සොරු යම්පමණ ගෙනයෙත්ද ඒ සියල්ල ඔහුට ග්‍රීවා වේ. භාණ්ඩාගාරයෙන් නික්ම පිටත සක්මන් කරන්නාවූ හෝ, දොර හැරදමා සිරුර උතුගන්වන්නාවූ හෝ එහිම ශ්‍රමණ ධර්‍මානුයෝගයෙන් හුන්නාවූ හෝ, එහිම හිඳ කිසි කර්‍මාන්තයක යෙදීගන්නාවූ හෝ, මලමූ දෙකින් පෙළුනා වූ හෝ, එහිම භාණ්ඩාගාරය සමීපයෙහි මලමූ කරන තැනක් තිබියදී පිටත යන්නාවූ හෝ, අන්කිසි අයුරකින් ප්‍රමත්ත වූ හෝ ඔහුගේ ප්‍රමාදය හේතුකොට දොරහැර හෝ හළදොර ඇති ගෙටම පිවිස හෝ ගෘහසන්‍ධි බිඳ සොරු යම්පමණ ගෙනයෙත්ද, ඒ සියල්ල ඔහුටම ග්‍රීවා වේ. උෂ්ණ කාලයෙහි වාකවුළු හැරදමා නිදන්නට වටීය’යි කියත්. මලකිසෙන් පෙළුනු එහි සමීපයෙහි මලමූ කරන තැනක් නැති කල්හි අන් තැනකට යන්නහුට ගලානපක්‍ෂයෙහි සිටි බැවින් විසය නොවේ. එහෙයින් ග්‍රීවා නොවේ.
යමෙක් ඇතුළත උෂ්ණයෙන් පෙළුනේ දොර මොනවට රක්නා ලද්දක්කොට පිටතට නික්මේද, සොරුද ඔහු අල්ලාගෙන ‘දොර හරව’යි කියත්ද, තුන්යළ තෙක් දොර නොහැරිය යුතුය. ඉදින්වනාහි ඒ සොරු ‘ඉදින් දොර නොහරින්නෙහි නම් තාද මරන්නෙමු, දොරද කඩා බිඳදමා පිරිකර ගෙන යන්නෙමු’යි පොරෝ ආදිය ඔසවත්ද, මාද මළකල්හි සඞ්ඝයාගේ සෙනසුන නැසීගිය කල්හි ගුණයක් නැතැයි දොර හැරීම වරද නැත්තේය. මෙහිද අවිසය බැවින් ග්‍රීවා නැතැයි කියත්. ඉදින් කිසි ආගන්තුකයෙක් යතුරක් හෝ දේද, දොර හෝ විවෘත කෙරේද, සොරු යම්පමණ ගෙනයෙත්ද, ඒ සියල්ල ඔහුට ග්‍රීවා වේ. සඞ්ඝයා විසින් හෝ ගණයා විසින් භාණ්ඩාගාරය රැකීම පිණිස හිදියතුරක්ද යතුරු මුදුවක්ද යොදාදෙන ලද්දීවේද, භාණ්ඩාගාරික තෙමේ අගුල පමණක් දී නිදාද, සොරු දොර හැර පිරිකර ගෙනයෙත්ද, ඔහුටම ග්‍රීවා වේ. හිදියතුරද යතුරුමුදුවද යොදා නිදිගත් මොහුට ඉදින් සොරු අවුත් ‘දොර හරුව’යි කියත්ද, එහිදී පළමු ක්‍රමයෙන්ම පිළිපැදිය යුතුය. මෙසේ ආරක්‍ෂාකොට නිදිගත්කල්හි බිත්තිය හෝ වහල්පලය හෝ බිඳ උමගින් හෝ පිවිස පිරිකර ගෙනයෙත්ද, ඔහුට ග්‍රීවා නොවේ. ඉදින් භාණ්ඩාගාරයෙහි අන්‍යවූත් තෙරහු වසත්ද, දොර ඇරිය කල්හි තමතමන්ගේ පිරිකර ගෙනයෙත්ද, භාණ්ඩාගාරික තෙමේ ඔවුන් ගිය කල්හි දොර නොවසාද, ඉදින් එහිවූ කිසිවක් සොරා ගෙනයනු ලැබේද, භාණ්ඩාගාරිකගේ ඊශ්වරත්‍වය නිසා භාණ්ඩාගාරිකයා හටම ග්‍රීවා වේ. තෙරුන් සහායයන් වියයුතුය. මේ වනාහි භාණ්ඩාගාරයෙහි වසන්නහුගේ වතය.
ඉදින් භාණ්ඩාගාරික තෙමේ ‘තෙපි පිටත සිටම තොපගේ පිරිකර ගනිවු, නොපිවිසෙවු’යි කියාද, ඔවුන් අතුරෙහි එක් ලොල් මහතෙරනමක් සාමණෙරයන්ද උපස්ථායකයන්ද සමග භාණ්ඩාගාරයට ඇතුල්ව හිඳීද, නිදාද, ඒ අතර යම්පමණ භාණ්ඩ නැසීයේද, ඒ සියල්ල ඔහුට ග්‍රීවා වේ. භාණ්ඩාගාරික හා සෙසු තෙරුන්ද සහායයන් වියයුතුය. නැවත භාණ්ඩාගාරික තෙමේම ලොල් හෙරණුන්ද උපස්ථායකයන්ද ගෙන භාණ්ඩාගාරයෙහි හිඳීද, නිදාද, එහි යමක් නැසීයේද සියල්ල ඔහුටම ග්‍රීවා වේ. එහෙයින් භාණ්ඩාගාරිකම එහි විසිය යුතුය. සෙස්සන් මැනවැයි රුක්මුල විසිය යුතුය. භාණ්ඩාගාරයෙහි නොවිසිය යුතුය.
යම්කෙනෙක් තමතමන්ගේ සහාය භික්‍ෂූන් වසන ඕවරකයන්හි පිරිකර තබත්ද, ඒ පිරිකර නැසුනු කල්හි යම්කෙනෙකුන් විසින් පිරිකර තබන ලද්දේද, ඔවුන්ටම ග්‍රීවා වේ. අන්හු සහායයන් වියයුතුය. ඉදින්වනාහි සඞ්ඝතෙමේ භාණ්ඩාගාරික හට විහාරයෙහිදීම කැඳබත් දෙවාද, ඔහුද භික්‍ෂාචාරය පිණිස ගමට යේද, පිරිකර නැසුනේ ඔහුටම ග්‍රීවා වේ. භික්‍ෂාචාරයට පිවිසෙන්නන් විසින් වැඩි සිවුරු රැකීම පිණිස සිටුවනලද විහාරචාරිකයාහටද කැඳබත් හෝ බත් වැටුප් හෝ ලබන්නාවූම භික්‍ෂාචාරයට යන්නහුටද එහිදී යමක් නස්නේද සියල්ල ග්‍රීවා වේ. හුදෙක් මෙපමණෙක්ම නොවේ. භාණ්ඩාගාරිකයා හට මෙන් ඔහුගේ ප්‍රමාදය හේතුකොට යමක් නස්නේද, සියල්ල ග්‍රීවා වේ.
ඉදින් විහාරය මහත්වේද, අන් පෙදෙසක් රකින්නට යන්නහුට අන් පෙදෙසෙක්හි තබනලද යමක් සොරු ගෙනයෙත්ද, අවිසය බැවින් ග්‍රීවා නොවේ. මෙබඳු විහාරයක මැද සියල්ලන් රැස්වන තැන පිරිකර තබා හිඳිය යුතුය. විහාරචාරිකයෝ හෝ දෙතුන් දෙනෙක් තැබිය යුත්තාහ. ඉදින් අප්‍රමන්ත වූ ඔවුන් විසින් අතන මෙතනලා රක්නාලද යම්කිසිවක් නැසේද ග්‍රීවා නොවේ. විහාරචාරිකයන් බැඳ තබාගෙන යන ලද භාණ්ඩයද සොරුන්ගේ පෙරමගට ගිය කල්හි අන් මගකින් ගෙනයන ලද භාණ්ඩය ඔවුන්ට ග්‍රීවා නොවේ. ඉදින් විහාරචාරිකයන්හට විහාරයෙහිදී දියයුතු කැඳබත් හෝ බත්වැටුප් නොවේද, ඔවුන් විසින් ලැබියයුතු වූ ලාභයට වඩා වැඩිවූ දෙකක් තුනක් කැඳ සලාකද ඔවුන්ට පොහොනා බත් සලාකද තබන්නට වටියි. අසුවල් කාලයෙහි කැඳබත් විහාරචාරිකයන්ට මැයි නිබඳකොට නොතැබිය යුතුය. මනුෂ්‍යයෝ විහාරචාරිකයෝම අපගේ බත් බුදිත්ය’යි විපිළිසර ඇත්තාහුවෙත්ද, එහෙයින් පෙරළා තැබිය යුතුය. ඉදින් ඔවුන්ගේ සභාගයෝ ලභබත් ගෙනදෙත්ද මෙසේ මෙය යහපත්ය. ඉදින් නොදෙත්නම් වාරය ගන්වා ගෙන්විය යුත්තාහ. ඉදින් විහාරචාරිකතෙමේ දෙක තුනක් කැඳ සලාකද, සතරක් පහක් ලභබත්ද, ලබන්නේම භික්‍ෂාචාරයටයේද භාණ්ඩාගාරිකහට මෙන් සියල්ල නටුයේ ග්‍රීවා වේ. ඉදින් සඞ්ඝයාහට විහාරපාලකයන්හට දිය යුතු බත් හෝ බත්වැටුප් නැත්තේද, භික්‍ෂූහු විහාරවාරය ගෙන තමතමන්ගේ නිශ්ශ්‍රිතකයන් ලවා පෝෂණය කරවත්ද, පැමිණිවාරය නොගන්නට නොලබයි. අන්‍ය භික්‍ෂූහු යම්සේ කරත්ද, එසේම කටයුතුය. භික්‍ෂූන් විසින් සහකාරයකු නැත්තාවූ හෝ දෙවැන්නෙකු නැත්තාවූ හෝ යමක්හට බත්ගෙන දෙන්නාවූ සභාගභික්‍ෂුනමක් නැත්තේද, මෙබඳුවූවහුට වාරය නොපැමිණවිය යුතුය.
නිතර පිසියයුතු වූ කැඳබත් වියදම පිණිස යමක් විහාරයෙහි තබත්ද, ආරාමිකාදීන් විසින් දෙනලද ඒ පාකවට්ටය ගෙන ජීවත්වන්නා වූ අබ්භොකාසික රුක්‍ඛමූලිකාදීන් විසින් පාසිවුරු රක්නා පිණිස විහාරවාරය පැමිණි කල්හි සිටියයුතුය. යමෙක් ඒ කොටස ගෙන ජීවත්නොවේද, වාරය නොගැන්විය යුතුය. ඵලාඵල පිණිසද විහාරයෙහි මහණෙකු තබත්ද, දැගුම්කොට ආරක්‍ෂාකොට ඵලවාරයෙන් බෙදා අනුභව කරත්ද, යමෙක් ඒ ඵලාඵල අනුභවකෙරේද, ඔහු සිටිය යුතුය. ඵලාඵල නිසා ජීවත්නොවන්නෙක් නොගැන්විය යුත්තේය. සෙනසුන් ඇඳ පුටු, පසතුරුණු රැකීම පිණිස තබත්ද ආවාසයෙහි වසන්නෙකු සිටිය යුතුය. අබ්භොකාසිකයෙක් හෝ රුක්‍ඛමූලිකයෙක් නොගැන්විය යුත්තේය.
බොහෝ ඇසූපිරූ තැන් ඇති නවක භික්‍ෂු නමක්වේද බොහෝදෙනාට පාලිධර්‍මය කියවාද, පිළිවිසීම කෙරේද, පෙළ විස්තර කෙරේද, ධර්‍මකථා කියාද, සඞ්ඝයාගේ බර උසුලාද, මෙතෙමේ ලාභය බුදින්නේද, ආවාසයෙහි වසන්නේද, වාරය නොගැන්විය යුත්තේය. පුරුෂ විශෙෂයනම් දතයුතුයයි කියත්.
පොහෝගේ පිළිමගේ පිළිදැගුම් කරන්නහුට වනාහි දෙකොටසක් කැඳබත්ද, දවස්පතා සහල් නැළියක්ද, අවුරුද්දක් පාසා තුන්සිවුරුද දසයක් විස්සක් අගනා කැපබඩුවක්ද දියයුතුය. ඉදින්වනාහි එය ලබන්නාවූම ඔහුගේ ප්‍රමාදයෙන් එහි කිසිවක් නැසේද සියල්ල ග්‍රීවා වේ. බැඳදමා බලාත්කාරයෙන් සිඳගන්නා ලද්ද වනාහි ග්‍රීවා නොවේ. එහි චෛත්‍යය සතු වූ හෝ සඞ්ඝයා සතු වූ දැයින් චෛත්‍යය සතුවූවක් රක්වන්නට වටින්නේය. චෛත්‍යසන්තකය සමග සඞ්ඝයා සතුවූ යමක් තබන ලද්දේද, එය චෛත්‍යසන්තකය රැක්කවූකල්හි රක්නා ලද්දේමවේයයි මෙසේකිරීම සුදුසු වේ. පක්‍ෂවාරයෙන් පොහෝගේ ආදිය රකින්නහුටද ප්‍රමාදයෙන් නැසුනුදැය ග්‍රීවා වේ.
එතැනින් අයබද්ද නසත්නුයි **සුඞ්කඝාත** නමි. අයබදු අයකරන තැනට මේ නමෙකි. යම්හෙයකින් එතැනින් අයබදු දීමට සුදුසු වූ ඒ භාණ්ඩය, අයබදු නොදී ගෙනයන්නාහු රජුගේ අයබද්ද නසත්ද, වනසත්ද එහෙයින් **සුඞ්කඝාත**යි කියන ලද්දේය. එහි **‘පවිසිත්‍වා’** යනු එහි පර්‍වතඛණ්ඩාදීන් අතුරෙහි රජු විසින් පරිසිඳීමකොට තබනලද අයබදු ගන්නාතැනට පිවිස. **‘රාජග්ඝං භණ්ඩං’** රජුට සුදුසුවූ භාණ්ඩයක්. යම් භාණ්ඩයකින් රජුට පස්මස්සක් හෝ පස්මස්සට වැඩිතරම්වූ හෝ අගනා අයබද්ද දියයුතුවේද, ඒ භාණ්ඩය යන අර්‍ත්‍ථයි. ‘රාජකං’යිද පාඨයක් වේ. එය මේ අර්‍ත්‍ථයම වේ. **‘ථෙය්‍යචිත්තො’** මේ භාණ්ඩයෙන් රජුට අයබදු නොදෙන්නෙමි’යි සොරසිත් උපදවා ඒ භාණ්ඩය පහසාද, දුක්කටය වේ. තැබූ තැනින් ගෙන ථවිකයක හෝ බහාද, වැසීතිබූ තැනකදී හෝ කලවය බඳීද ථුල්ලච්චය වේ. අයබදු ගන්නා තැනින් පිරිසිඳි බැවින් ඨානාචාවනයෙක් නොවේ. සුඞ්කස්ථානය පිරිසිඳි තැනින් දෙවනපය ඉක්මවාද පාරාජිකය වේ.
**‘ඛහි සුඞ්කඝාතං පාතෙති**’ රාජපුරුෂයන්ගේ අන්‍යවිහිතභාවය දැක ඇතුළත සිටියේම පිටතට වැටෙනු පිණිස ගෙනෙන ලද යමක් බහාද, එකාන්තයෙන් පිටතට වැටෙන එය අතින්මිදුනු ඇසිල්ලෙහි පාරාජිකය වේ. ඉදින් ඒ භාණ්ඩය රුකක හෝ කණුවක හෝ වැදුනේ බලවත් වාතවේගයෙන් නගන ලද්දක්ව හෝ නැවත ඇතුළටම වැටේද, රකියි. නැවත ගෙන බහාද, පෙර කියූ නයින්ම පාරාජිකය වේ. බිමවැටී පෙරළෙන්නේ නැවත ඇතුළට පිවිසේද, පාරාජිකයම වේ**. කුරුන්‍දි** **සඞ්ක්‍ෂෙපාර්‍ත්‍ථකථා**වන්හි වනාහි පිටත වැටුනක් සිට සිට පෙරළෙමින් පිවිසේද පාරාජිකය වේ. ඉදින් රැඳී නොසිටින්නේම පෙරළී පිවිසේද, රකීයි කියන ලදී.
ඇතුළෙහි සිට අතින් හෝ පයින් හෝ යටින් හෝ පෙරළාද, අනිකෙකුලවා හෝ පෙරළවාද, ඉදින්නොසිට පෙරළෙමින් ගියේද, පාරාජිකය වේ. ඇතුළත සිට පිටතට යන්නේ රකියි. පෙරළීයන්නේයයි හෝ අනිකෙක් එය පෙරළන්නේයයි හෝ ඇතුළත තැබූ භාණ්ඩයක් පසුව තමන් විසින් හෝ පෙරළනු ලබන්නේ අනිකෙකු විසින් හෝ පෙරළන ලද්දේ පිටතටද යේද, රකීමය. පිරිසිදු සිතින් තැබූ භාණ්ඩය එසේ පෙරළී යනකල්හි කියයුත්තෙක්ම නැත්තේය. ගොටුදෙකක් ඒකාබද්ධකොට අයබදුගන්නා ස්ථාන සීමාව තුළ තබාද කොයිලෙසකින් නමුත් එහි පිටත ගොටුවෙහි අයබද්ද පාදයක් අගීද, ඒ සමග ඒකාබද්ධබැවින් ඇතුළතතුබූ ගොටුව රකියි. ඉදින්වනාහි පෙරළා ඇතුළතතුබූ ගොටුව පිටත තබාද, පාරාජිකය වේ. කදෙහිද කදකෙළවර රැහණින් බැඳ ඒකාබද්ධකොට තැබූ කල්හි මේනයම වේ. ඉදින්වනාහි නොබැඳ කදකෙළවර තැබූ මාත්‍රයෙක්මවේද, පාරාජිකය වේ.
සොරහුගේ ප්‍රයෝගයක් නැතිව තමන් යන්නාවූ යානාවක හෝ එසේ යන අසුන්ගේ පිට ආදියෙහි හෝ පිටතට ගෙනයන්නේනුයි තබාද, ගෙනගියකල්හිද අවහාරයක් නැත්තේය. භණ්ඩදෙය්‍යද නොවේ. කුමක් හෙයින්දයත්: මෙතන්හි පිවිසියහුගේ අයබද්ද ගනිත්වායි කියූ බැවිනි. මෙද අයබදු ගන්නා ස්ථානයෙන් පිටත තබන ලද්දේද ඔහු විසින් ගෙනයන ලද්දේ නොවේද, එහෙයින් භණ්ඩදෙය්‍ය නොමවේ. පාරාජිකය නොවේ.
නැවතී සිටි යානාවන්හි තැබූ කල්හි ඔහුගේ ප්‍රයෝගයක් නැතිවගිය කල්හි සොරසිත ඇතිකල්හිදු අවහාරයක් නැත්තේමය. ඉදින්වනාහි යානාදියෙහි භාණ්ඩ තබා පදවන්නේ අයබදු ගන්නා තැන ඉක්මවාද, හස්තිශික්‍ෂාදියෙහි හෝ කළපුරුද්ද ඇති බැවින් ඉදිරියෙහි සිට ‘බොල එව’යි කැඳවාද, සීමාව ඉක්මීමෙහිදී පාරාජිකය වේ. **එළකලොම්** ශික්‍ෂාපදයෙහි යටකියූ යනාදිය කරණකොට කියූලෙසින් යන මෙතැන්හි අනිකෙකුලවා ගෙන යවාද ඇවැත් නොවේ. මේ අදත්තාදාන ශික්‍ෂාපදයෙහි පාරාජිකය වේ. ඒ එළකලොම ශික්‍ෂාපදයෙහි නොදන්නා වූ අනිකෙක්හුගේ යානයක හෝ භාණ්ඩයක හෝ බහා තුන්යොදුනක් ඉක්මවාද, යමක් හේතුකොට එළුලොම් නිසගීහු වෙත්නුයි පාචිත්තිය වේ. මේ ශික්‍ෂාපදයෙහි ඇවැත් නොවේ.
අයබදු ගන්නාතන්හි අයබදු දීලාම යෑම සුදුසු වේ. එකෙක්, ‘අයබදු දෙව’යි කියත්නම් දෙන්නෙමි, නොකියත්නම් යන්නෙමි’යි කල්පනාකොට යේද, එසේ යන ඔහු දැක එක් අයබදු ගන්නෙක් ‘මේ මහණ යන්නේය, ඔහුගෙන් අයබදු ගනිවු’යි කියාද අනිකෙක් ‘පැවිද්දහුට අයබදු කොයින්ද යේවා’යි කියන්නේද ලබන ලද්ද කැපවේ. යායුතුය. අයබදු නොදී මහණුන්ට යෑම නොවටියි. ‘උපාසකයෙනි! අයබදු ගනිවු’යි කියූකල්හි අයබදු ගන්නවුන් විසින් ‘මහණහුගේ පාසිවුරු ගතයුතු වන්නේය, ඒ ගැනීමෙන් කිම? යේවා’යි කියූ කල්හිද ලබන ලද්ද කැපමය. ඉදින්අයබදු ගන්නෝ නිදත් හෝ දූකෙළි හෝ කෙළිත්ද, යම්කිසි තැනක ගියාහු හෝ වෙත්ද, මේ මහණතෙමේද අයබදු ගන්නෝ කොහිදැයි කැඳවාද නොදකීද, ලබනලද්ද කැපමය. ඉදින් අයබදුගන්නා තැනට පැමිණ අන්‍යවිහිතවූයේ හෝ කිසිවක් සිතන්නේ හෝ හදාරන්නේ හෝ මනස්කාරයෙහි යෙදුනේ හෝ සොරු ඇත් සිංහ කොටිආදීන් විසින් වහා නැගීසිට එක්වන් ලුහුබඳින ලද්දේ හෝ නැංගාවූ මහාමේඝයක් දැක ඉදිරියෙහි ශාලාවකට ඇතුල්වනු කැමැතිව හෝ එතැන ඉක්මවායේද, ලබනලද්ද කැපමය.
**‘සුඞ්කං පරිහරති’** යන මෙහි අයබදු ගන්නා තැනින් පිටත හාත්පස ලෙඩ්ඩුපාත දෙකක්හුගේ උපචාරයට බැස කිසිසේත් පරිහරණය කෙරේද අවහාරයමැයි, **කුරුන්‍දි අර්‍ත්‍ථකථා**වෙහි කියන ලද්දේය. **මහාඅර්‍ත්‍ථකථා**වෙහි වනාහි රාජපුරුෂයෝ පරිහරණය කරන්නහුට වෙහෙසත්යයි හුදෙක් ආදීනවය දක්වා උපචාරයට බැස පරිහරණය කරන්නහුට දුක්කටය වේ. නොබැස පරිහරණය කරන්නහුට ඇවැත් නොවේයයි කියන ලදී. මේ ක්‍රමය පෙළ හා සමවේ. මේ සුඞ්කඝාතස්ථානයෙහි ලෙඩ්ඩුපාත දෙකකින් උපචාරය පිරිසිඳිය යුත්තේය.
මෙයින් මත්තෙහි එකාන්තයෙන් අවහාරයට පොහෝනා ප්‍රාණියෙකු දක්වන්නේ **‘මනුස්සපාණො’** යනු වදාළ සේක. දාසකමින් නිදහස්වූ ඔහුද සොරසිතින් ගෙනයන්නහුට අවහාරයක් නැත්තේය. යමෙක්වනාහි නිදහස්වූයේද, මව විසින් හෝ පියා විසින් හෝ ණය ගන්නා කාලයෙහි යම්තාක් කලකින් ණය ආපසු දෙන්නෙම්ද, ඒතාක්කල් මෙතෙමේ තොප සතු වේවායි ණය දෙන්නවුන්ට පාවාදෙන ලද්දේවේද, තමන් විසින් හෝ තමන්ගේ මත්තෙහි කොට පණසක් හෝ සැටක් ගන්නේද ඔහුද සොරසිතින් ගෙනයන්නහුට අවහාරයක් නැත්තේය. පාවාදී ගත් ධනය ගියතන්හිම වැඩේ. ගෙයි දාසියගේ කුස දාසයා හට දාව උපන්නහු, ධනයෙන් විකිණී ගන්නා ලද්දහු, පරවිෂය විලොපනයකොට ගෙනවුත් දාසභාවයට පමුණුවා ගන්නා ලද්දාහු යන ප්‍රභෙද ඇති දාසයාම සොරසිතින් ගෙනයන්නහුටම අවහාරය වේ. ඒ සඳහාම **‘පාණොනාම මනුස්සපාණො වුච්චති**’ යනු වදාරණ ලදී. මෙහිද ගෙයි සිටි දාසියගේ කුසෙහි දාසයාහට දාව උපන්නේ **අන්තොජාතක** නම්වේ. ධනයෙන් මිලදී ගන්නා ලද්දේ **ධනක්කීත** නම්වේ. පරදෙශය විලොපනයකොට ගෙනවුත් දාසභාවයට පමුණුවන ලද්දේ **කරමරාතීත**යි දතයුතුය. මෙබඳු ප්‍රාණියෙකු ගෙනයන්නෙමියි පහසාද දුක්කටය වේ. අත් හෝ පා හෝ ගෙන ඔසවමින් සොලොවාද ථුල්ලච්චය වේ. ඔසවා පලායනු කැමැතිව කෙසගක් පමණකුදු සිටිතැනින් අන්තැනකට පමුණුවාද පාරාජිකය වේ. කෙසේ හෝ අත් හෝ ගෙන අදීද, පදවාරයෙන් කටයුත්තේය.
පයින් ගෙනයන්නෙමියි තර්‍ජනය කරන්නේ හෝ පහරදෙන්නේ හෝ ‘මෙතැනින් යව’යි කියාද, ඔහු විසින් කියූ දිසාභාගට යන්නහුගේ දෙවන පියවර නිමිතිකොට පාරාජිකය වේ. යම් මහණ කෙනෙක් ඔහු හා සමාන අදහස් ඇත්තාහු වෙත්ද, සියලුදෙනාහට එකෙණෙහි පාරාජිකය වේ. මහණෙක් දාසයෙකු දැක සුවදුක් විචාරා හෝ නොවිචාරා යව පලාගොස් සුවසේ ජීවත්වෙව’යි හිමියන්ගේ සමීපයෙන් පහකරනු කැමතිව සොරසිතින් කියාද, ඉදින් ඔහු පලායද, දෙවන පියවර නිමිතිකොට පාරාජිකය වේ. තමන්ගේ සමීපයට ආවාවූ ඔහුට අනිකෙක් ‘පලායව’යි කියාද, ඉදින් මහණුන් සියයක් පිළිවෙළින් තමතමන්ගේ සමීපයට ආවහුට කියාද, සියල්ලන්ට පාරාජිකය වේ. යමෙක්වනාහි වේගයෙන් පලායන්නහුටම ‘හිමියෝ තා නොඅල්ලා ගනිත්ද, එයට පෙර තෝ පලායව’යි කියාද පාරාජිකයෙන් ඇවැත් නොවේ. ඉදින්වනාහි හිමින් යන්නහුට කියාද, ඔහුද ඔහුගේ වචනයෙන් වහායේද පාරාජිකය වේ. පලාගොස් අන්ගමකට හෝ දෙශයකට ගියහු දැක එතැනිනුදු පලවා යවන්නහුට පාරාජිකයම වේ.
අදින්නාදානය නම් පරියාය වචනය කරනකොට මිදේ. යමෙක්වනාහි ‘තෝ මෙහි කුමක් කරන්නෙහිද? පලායෑම තට නොවටීදැ’යි හෝ කිම, කොතැනක හෝ ගොස් සුවසේ ජීවත්වීම නොවටීදැයි හෝ දැසිදස්සෝ පලාගොස් අසුවල් පෙදෙසට පැමිණ සුවසේ ජීවත්වෙතියි හෝ මෙසේකියාද, හෙතෙමේද ඔහුගේ වචනය අසා පලායේද, අවහාරයක් නැත්තේය. යමෙක් ‘අපි අසුවල් පෙදෙසට යමු, එහි ගියාහු සුවසේ ජීවත්වෙත්, අප සමග යන්නවුන්ටද අතර මගදී මාර්‍ගොපකරණාදියෙන් පීඩාවක් නැත්තේය’යි කියා සුවසේ තමන් සමග එන්නහු ගෙනයේද, මග යෑම් වසයෙන්මුත් සොරසිත කරනකොට නොවේද, එහෙයින් අවහාරයක් නැත්තේමය. අතරමගද සොරු නැගීසිටි කල්හි ‘කොල! සොරු නැගීසිටියාහුය, වේගයෙන් පලායව, එව, යව’යි කියන්නහුටද සොරුන්ගෙන් වන අනතුරුවලින් මිදීම පිණිස කියූබැවින් අවහාරයක් නොකියත්.
පා නැත්තවුන් අතුරෙහි - **අහි** නම් සස්වාමිකව අභිගුණ්ඨිකාදීන් විසින් ගන්නාලද සර්‍පතෙමේය. යම් සර්‍පයෙකු ක්‍රීඩා කරවන්නාහු අඩක්ද පාදයක්ද කහවණුවක්ද ලබත්ද, මුදාහරින්නාහු අමුරන් හෝ රන් හෝ ගෙනම මුදාහරිත්ද, ඔවුහු කිසියම් මහණෙකු හුන්තැනට ගොස් නයිපෙට්ටිය තබා නිදත් හෝ කොතැනක හෝ යෙද, එහිදී ඒ මහණ සොරසිතින් ඒ පෙට්ටිය පහසාද, දුක්කටය වේ. සොලවාද, ථුල්ලච්චය වේ. තුබූ තැනින් පහකෙරේද පාරාජිකය වේ. ඉදින්වනාහි පෙට්ටිය හැර සර්‍පයා බෙල්ලෙන් අල්ලාගනීද, දුක්කටය වේ. එයින් නගාගනීද, ථුල්ලච්චය වේ. කෙලින් නගාගන්නහුට පෙට්ටියේ යටතලින් සර්‍පයාගේ නගුට කෙසගක් පමණ මිදුනු ඇසිල්ලෙහි පාරාජිකය වේ. පෙට්ටියෙහි මූණත මදක් ඇර පහරක් හෝ දී ‘කොල! එව’යි නාමයෙන් කැඳවා නික්මවාද, පාරාජිකය වේ. එසේම පෙට්ටිය ඇර මැඩිහඬක් හෝ මීහඬක් හෝ විලඳ විසිරීම හෝ කොට නමින් කැඳවාද, අසුරක් හෝ ගසාද, මෙසේ නික්මුනු කල්හිද පාරාජිකය වේ. පෙට්ටියෙහි මූණත නොඇරද මෙසේ කළකල්හි බඩසයින් පෙරළුණු සර්‍පයා හිසින් පෙට්ටියෙහි පියනට පැහැර ඉඩලබාගෙන පලායේද පාරාජිකයම වේ. ඉදින්වනාහි පෙට්ටියෙහි මූණත විවෘත කළකල්හි සර්‍පයා, තෙමේම පලායේද, භණ්ඩදෙය්‍ය වේ. නැවතද මුඛය විවෘතකොට හෝ විවෘත නොකොට හෝ හුදෙක් මැඩිහඬ මීහඬ හෝ විලඳ විසිරීම හෝ කෙරේද, නම කියා නොකැඳවාද, අසුර හෝ නොගසාද, සර්‍පයා බඩසයින් පෙළුනු බැවින් මැඩි ආදීන් කන්නෙමියි පිටතට නික්ම පලායේද, භණ්ඩදෙය්‍යම වේ. මත්ස්‍යයා හුදෙක් මෙහි අපදග්‍රහණයෙන් ආයේය. මෙහි යමක් කියයුතුනම් එය උදකට්ඨකථාවෙහි කියන ලද්දේමය.
දෙපා ඇත්තවුන් අතුරෙහි යම්කෙනෙකු අවහරණය කරන්නට හැක්කේද, ඔවුන් දක්වන්නෝ **‘මනුස්සා පක්‍ඛජාතා**’ යනු වදාළ සේක. දෙවියන් අවහරණය කරන්නට නොහැකිය. මොවුනට පක්‍ෂයෝ හටගත්හයි **පක්‍ඛජාත** නම්වූහ. ඔවුහු ලොමපක්‍ෂ - චර්‍මපක්‍ෂ - අස්ථි පක්‍ෂයි තෙපරිදි වෙත්. ඔවුන් අතුරෙහි මොනර, කුකුළු ආදීහු ලොමපක්‍ෂයෝය. වවුළු ආදීහු චර්‍මපක්‍ෂයෝය. භ්‍රමරාදීහු අස්ථි පක්‍ෂයෝයයි දතයුත්තාහ. ඒ සියල්ලෝද මනුෂ්‍යයෝද පක්‍ෂජාතීහුද හුදෙක් මෙහි ද්විපදග්‍රහණයෙන් ආවාහුය. මෙහි යමක් කියයුත්තේනම් එය ආකාසට්ඨ කථාවෙහිද ප්‍රාණිකථාවෙහිද කියනලදනය ඇත්තේමය.
සිවුපා ඇත්තවුන් අතුරෙහි - **පසුකා** යන මෙයින් පෙළෙහි ආවාවූ සෙසු සියල්ලෝ සිවුපා ජාතිහයි දතයුත්තාහ. හස්ති ආදීහු ප්‍රකටයෝමය. එහි සොරසිතින් ඇතෙකු පහසන්නහුට දුක්කටය වේ. සොලවන්නහුට ථුල්ලච්චය වේ. මහත් ශක්ති ඇති යමෙක් බලමදය කරණකොට තරුණ වූ භිඞ්ක, භිඞ්කයි හඬනගන බැවින් එනම්ලද ඇත්පැටවෙකු නැබමුල හිසින් උඩට නගාගන්නේ පාසතර හා සොඬය බිමින් කෙසගක් පමණ නමුදු මුදාද පාරාජිකය වේ. කිසි ඇතෙක් වනාහි ඇත්හලෙහි බැඳ තබන ලද්දේවේද, කිසි ඇතෙක් නොබඳින ලදුවම සිටීද, කිසි ඇතෙක් වත්ත තුළ සිටීද, කිසි ඇතෙක් රජමිදුලෙහි සිටීද, එහි ඇත්හලෙහි බෙල්ලෙන් බැඳතැබූ ඇතුගේ බෙල්ල බැඳීමද පාසතරදැයි පස්තැනක් ලැබේ. බෙල්ලෙන්ද එක් පාදයක් යකඩ හැකිල්ලෙන්ද බඳිනලද ඇතුට සතැනක් ලැබේ. බෙල්ලෙන් හා දෙපාදයෙන් බඳිනලද ඇතුට සත්තැනක් ලැබේ. ඒ ස්ථානයන්ගේ වසයෙන් සෙලවීම් හුන්තැනින් පහකිරීම් ආදිය දතයුතුය. නොබඳිනලද ඇතුට මුළු ඇත්හලම තැන් වේ. ඒ ඇත්හලින් ඉක්මවාද පාරාජිකය වේ. වත්ත තුළ සිටි ඇතුට සියලු ඇතුල්වත්තම තැන් වේ. ඒ ඇතු වත්තදොර ඉක්මීමෙහිදී පාරාජිකය වේ. රජ මිදුලෙහි සිටියහුට සියලු නගරය ස්ථාන වේ. ඒ ඇතු නුවරදොරින් ඉක්මීමෙහිදී පාරාජිකය වේ. පිටනුවරෙහි සිටියහුට සිටිතැනම ස්ථාන වේ. ඔහු ගෙනයන්නේ පදවාරයෙන් කරවිය යුත්තේය. හොත්තහුට එක්ම ස්ථානයක් වේ. ඔහු සොරසිතින් නගාසිටුවන්නහුට නැගීසිටි ඇසිල්ලෙහි පාරාජිකය වේ. අසුකෙරෙහිද මේ විනිශ්චය වේ. ඉදින්වනාහි ඒ අසු පාසතරින් බඳින ලද්දේවේද ඔහු පිළිබඳව අටතැනක් දතයුතුය. ඔටුවා කෙරෙහිද මේ නයම වේ.
කිසි ගොනෙක් ගෙයි බැඳ තබන ලද්දේ වේ. එකෙක් නොබඳින ලදුවම සිටියි. කිසි ගොනෙක් ගාලෙහි බැඳතබන ලද්දේ වේ. කිසි ගොනෙක් නොබඳින ලදුවම සිටියි. එහි ගෙයි බැඳතැබූ ගොනු පිළිබඳව පාසතර හා බැඳීමයි ස්ථාන පසක් වේ. නොබඳිනලද ගොනුට මුළු ගෙයම ස්ථාන වේ. ගාලෙහි බැඳතබන ලද්දාහුට පස්තැනක් ලැබේ. නොබඳින ලද්දහුට මුළු ගාලම ස්ථාන වේ. ඒ ගාල්දොර ඉක්මවාද පාරාජිකය වේ. ගාල බිඳගෙන යන්නේ තමන් කැඩූදොර ඉක්මවාද පාරාජිකය වේ. දොර විවෘතකොට හෝ ගාල බිඳ හෝ පිටත සිටියේ නම කියා කැඳවා නික්මවාද, පාරාජිකය වේ. අතුකඩක් හෝ දක්වා කැඳවන්නහුටද මෙම නයවේ. දොර නොඇර ගාල නොබිඳ හුදෙක් අතුකඩක් සොලවා නොකැඳවාද, ගොනාට බඩසා ඇති බැවින් ගාලෙන් පැන නික්මේද, පාරාජිකයම වේ. ඉදින්වනාහි දොර ඇරියකල්හි, ගාල හෝ බිඳි කල්හි තෙමේම නික්මේද, භණ්ඩදෙය්‍ය වේ. දොර විවෘත කොට හෝ විවෘත නොකොට හෝ ගාල බිඳ හෝ නොබිඳ හෝ හුදෙක් අතුකඩක් සොලවාද, නොකැඳවාද, ගොන් තෙමේ බඩසා ඇති බැවින් පයින් හෝ උඩපැන හෝ නික්මේද, භණ්ඩදෙය්‍යම වේ. එක් ගොනෙක් ගමමැද බඳිනලදුව සිටියේවේද, එකෙක් හොත්තේවේද, සිටි ගොන්හට පස්තැනක් ලැබේ. හොත්තහුට දෙතැනක් ලැබේ. ඔවුන්ගේ වසයෙන් සෙලවීම් හුන්තැනින් පහකිරීම් දතයුතුය.
යමෙක් වනාහි හොත්තහු නොනැගුටුවා එතැනදීම නසාද භණ්ඩදෙය්‍ය වේ. මනාකොට වට කළ දොරකින් යුත් ගමෙහි සිටි ගොන්හට මුළුගම ස්ථාන වේ. වටනොකළ ගමෙහි සිටියහුට හෝ හැසිරෙන්නහුට හෝ පාවලින් පෑගූ තැනම ස්ථාන වේ. කොටලු සිවුපා ආදීන් අතුරෙහිද මේ විදියම වේ.
බොහෝ පා ඇත්තවුන් අතුරෙහි එක් සතපදියක කරණකොට පාරාජික වස්තුව පිරේද, ඔහු පයින් යවන්නහුට නවානූවක් ථුල්ලච්චයෝ වෙත්. එක් පාරාජිකයෙක් වේ. සෙස්ස කියූනය ඇත්තේමය.
විමසා බලානුයි **ඔවරක** නමි. ඒ ඒ තැන ඇතුළට පිවියේනුයි කියන ලද්දේ වේ. **‘ඔවරිත්‍වා’** සලකා විමසා යන අර්‍ත්‍ථයි. **‘ආවික්‍ඛති’** පරකුලයන්හි හෝ විහාරාරාමාදියෙහි හෝ නොමනාව තැබූ නොකළ රැකුම් ඇති භාණ්ඩයක් සොරකම් කරන්නට ප්‍රතිබල ඇති අනෙකක්හට සැලකෙරෙයි. ‘**ආපත්ති උභින්තං පාරාජිකස්ස’** අවශ්‍යයෙන් සොරකම්කොට ගතයුතු භාණ්ඩයෙහි ඔත්තු කියන්නහුට අණකළ මොහොතෙහිද, අනෙකාහට ඨානාචාවනයෙහිදැයි මෙසේ දෙදෙනාහට පාරාජිකාපත්තිය වේ. යම් මහණෙක් වනාහි ‘පුරුෂතෙමේ ගෙයි නැත්තේය, භාණ්ඩය අසුවල් පෙදෙසෙහි තබන ලද්දේය, නොකළ රැකුම් ඇත්තේය, දොර නොවසන ලද්දේය, ගිය ඇසිල්ලකින්ම ගන්නට හැක්කේය, පුරුෂයන් විසින් කළයුතු කටයුතුවලින් ජීවත්වන කිසිවෙක් නම් නැත්තේය, යමෙක් ගොස් එය ගන්නේය’ යන මේ ආදි ක්‍රමයෙන් පරියාය කථාකෙරේද, එද අසා අනෙකෙක් ‘මම දැන් ගෙනයන්නෙමි’යි ගොස් ගණීද, එය ගන්නහුට ඨානාචාවනය නිමිතිකොට පාරාජිකය වේ. අනෙකාට වනාහි ඇවැත් නොවේ. පරියාය කථාවෙන් අදින්නාදානයෙන් මිදෙන්නේය.
ගෙන අවුත් තැබූ බඩු රකින්නේනුයි **ඔණිරක්‍ඛ** නම් වේ. යමෙක් අනිකෙකු විසින් තමන්ගේ වාසස්ථානයට ගෙනෙන ලද භාණ්ඩයක් ‘ස්වාමීනි! මම මෙනම් කෘත්‍යයකොට යම්තාක් එන්නෙම්ද ඒතාක් මොහොතක් මේ භාණ්ඩය බලාගනු මැනවැ’යි කියන ලද්දේවේද, ඒතාක් රකියි. ඔහුට මේ නමෙකි. එහෙයින්ම **‘ඔණිරක්‍ඛො නාම ආහටං භණ්ඩං ගොපෙන්තො’** යනු වදාළ සේක. එහි ඔණිරක්‍ඛ තෙමේ බොහෝසෙයින් බැඳ එල්ලා තැබූ භාණ්ඩයක් නොමුදාම යට පසුම්බිය හෝ ගොටුව හෝ කපා ස්වල්පමාත්‍රයක් ගෙන මැහීම් ආදිය නැවත ප්‍රකෘතිමත් කෙරේද, ‘මෙසේ ගන්නෙමි’යි පැහැසීම් ආදිය කරන්නහුට සුදුසු වූ ආපත්තීහු දතයුත්තාහ.
සංවිධානයකොට සොරකම් කිරීම **සංවිදාවහාර** නම්වේ. ඔවුනොවුන්ගේ ප්‍රඥප්තිය කරණකොට කළ සොරකමැයි කියන ලද්දේ වේ. **‘සංවිදහිත්‍වා’’** සමානච්ඡන්‍දය ඇති බැවින් සමානාද්ධ්‍යාසය ඇති බැවින් එක්ව මන්ත්‍රණයකොට යන අර්‍ත්‍ථයි. එහි මේ විනිශ්චය වේ: බොහෝ භික්‍ෂූහු ‘අසුවල් ගෙට ගොස් වහල හෝ බිඳ ගෘහසන්‍ධි හෝ සිඳ භාණ්ඩය ගන්නෙමු’යි නියමකොට ගෙනයෙත්ද, ඔවුන් අතුරෙහි එකෙක් භාණ්ඩය සොරකම් කරයි. ඒ භාණ්ඩය ඉදිරීම නිමිතිකොට සියල්ලන්ට පාරාජිකය වේ. පරිවාරයෙහි ද වදාරණ ලද්දේය:-
‘සිවුදෙනෙක් තුළ සමානච්ඡන්‍දයෙන් මන්ත්‍රණයකොට ගරුභාණ්ඩයක් සොරකම් කළහ. එහිදී තිදෙනෙක් පාරාජිකාවට පැමිණියාහුයයි කියන ලදහ. එකෙක් නොද පාරාජික වූයේය. මේ ප්‍රශ්නය විඥයන් විසින් සිතන ලදය,
ඒ ප්‍රශ්නයෙහි මේ අර්‍ත්‍ථය වේ: ආචාර්‍ය්‍ය - අන්තෙවාසිකයෝ සිවුදෙනෙක් සමස්සක් වටිනා ගරුභාණ්ඩයක් සොරකම් කොටගනු කැමැත්තෝ වූහ. එහි ආචාර්‍ය්‍යතෙමේ ‘තෝ එක්මස්සක් ගනුව, තෝ එක් මස්සක් ගනුව, තෝ එක් මස්සක් ගනුව, මම තුන් මසක් ගන්නෙමි’යි කීයේය. අන්තෙවාසිකයන් අතර පළමුවැන්නා ‘ස්වාමීනි! ඔබවහන්සේ මසුතුනක් ගනුමැනව, තෝ එක්මස්සක් ගනුව, තෝ එක්මස්සක් ගනුව, මම එක්මස්සක් ගන්නෙමි’යි කීයේය. අනික් දෙදෙනද මෙපරිද්දෙන්ම කීහ. එහි අතවැසියන් අතුරෙන් එකක් එකක්හට එක් එක් මස්සෙක් සාහර්‍ත්‍ථික වේ. එයින් ඔවුන්ට දුක්කටාපත්ති වේ. පසෙක් ආණත්තික වේ. එයින් තිදෙනකුටම පාරාජිකාපත්තිය වේ. ආචාර්‍ය්‍යයා හටවනාහි තුනක් සාහර්‍ත්‍ථික වේ. එයින් මොහුට ථුල්ලච්චය වේ. තුනක් ආණත්තික වේ. එයිනුදු ථුල්ලච්චයම වේ. මේ අදින්නාදාන ශික්‍ෂාපදයෙහි සාහර්‍ත්‍ථිකයට ආණත්තිය හෝ ආණත්තියට සාහර්‍ත්‍ථිකය හෝ අඞ්ග නොවේ. සාහර්‍ත්‍ථිකය වනාහි සාහර්‍ත්‍ථිකයෙන්ම කරවිය යුතුය. ආණත්තිකය ආණත්තිකයෙන්ම කරවිය යුතුය. එහෙයින්, **‘චතුරො ජනා සංවිධාය -පෙ- පඤ්හා මෙසා කුසලෙහි චින්තිතා**’යි කියන ලදී.
තවද සංවිදාවහාරයෙහි නොමුළාබව පිණිස **‘එකං භණ්ඩං එකට්ඨානං, එකං භණ්ඩං නානාට්ඨානං, නානාභණ්ඩං එකට්ඨානං, නානාභණ්ඩං නානාට්ඨානං**’ යන මේ චතුෂ්කයද අර්‍ත්‍ථ වශයෙන් සැලකිය යුතුය. එහි **‘එකං භණ්ඩං එකට්ඨානං’** එක් කුලයකට අයත් කඩලෑල්ලක නොමනාව තබනලද පස්මස්සක් වටින භාණ්ඩයක් දැක බොහෝ භික්‍ෂූහු, එකක්හට ‘යව, මේ භාණ්ඩය ගෙන එව’යි අණ කෙරෙත්ද, එය නගාගැනීම නිමිතිකොට සියල්ලන්ට පාරාජිකය වේයනුයි. **‘එකං භණ්ඩං නානාට්ඨානං’** එක් කුලයකට අයත් කඩලෑලි පසෙක්හි නොමනාව තබනලද එක් එක් මස්ස දැක බොහෝ භික්‍ෂූහු එකක්හට ‘යව මේ මසුගෙන එව’යි අණ කෙරෙත්ද, පස්වනමස්ස නගාගැනීම නිමිතිකොට සියල්ලන්ට පාරාජිකය වේ යනුයි. ‘**නානාභණ්ඩං එකට්ඨානං’** බොහෝදෙනෙකුන් සතු වූ එක්තැනක නොමනාව තබනලද පස්මස්සකට හෝ පස්මස්සකට වැඩිතරම් වූ වටින්නා වූ භාණ්ඩයක් දැක බොහෝභික්‍ෂූහු එකක්හට ‘යව, මේ භාණ්ඩය ගෙනඑව’යි අණ කෙරෙත්. ඒ භාණ්ඩය නගාගැනීම නිමිතිකොට සියල්ලන්ට පාරාජික වේයනුයි. **‘නානාභණ්ඩං නානාට්ඨානං**’ කුලපසකට අයත් වූ කඩලෑලි පසෙක නොමනාව තබනලද එක් එක් මස්ස දැක බොහෝ භික්‍ෂූහු, එකක්හට ‘යව, මේ මසු ගෙන එව’යි අණ කෙරෙත්. පස්වනමස්ස උදුරා ගැනීම නිමිතිකොට සියල්ලන්ට පාරාජිකය වේ යනුයි.
**‘සඞ්කෙතං කම්මං’** හැඳින ගැනීම පිණිස කරන කර්‍මයයි. කාලපරිච්ඡෙද වසයෙන් සලකුණු කිරීමය යන අර්‍ත්‍ථයි. මෙහිදී ‘පෙරබත සොරකම්කොට ගෙන එව’යි කියන ලද්දේ, අද හෝ පෙරබත ගෙන ඒවා, හෙට හෝ අනාගත සංවත්සරයෙහි හෝ ගෙන ඒවායි කියන ලද්දේද කාලයාගේ පිරිසිඳීම් වසයෙන් සලකුණු කිරීමෙහි විසඞ්කෙතයක් නැත්තේය. දෙදෙනාහටම ඔවරක කථාවෙහි කියූනයින්ම පාරාජිකය වේ. ඉදින්වනාහි ‘අද පෙරබත ගෙනඑව’යි කියන ලද්දේ, හෙට ගෙනඒද, ‘අද’යි නියම කරනලද ඒ සලකුණ ඉක්මවා පසුව ගෙනඑන ලද්දේවේද, ඉදින් ‘හෙට පෙරබත ගෙනඑව’යි කියන ලද්දේ, හෙටගෙන ඒද, ‘අද’යි නියමකරනලද ඒ සලකුණ ඉක්මවා පසුව ගෙන එන ලද්දේවේද, ඉදින් ‘හෙට පෙරබත ගෙන එව’යි කියන ලද්දේ අද පෙරබත ගෙන ඒද, ‘සෙටැ’යි නියමකරනලද ඒ සලකුණට නොපැමිණ එයට පෙර ගෙනඑන ලද්දේවේද, මෙසේ අවහරණය කරන අවහාරකයාහටම පාරාජිකය වේ. ඇණවූවහුට ඇවැත් නොවේ. ‘හෙට පෙරබතැ’යි කියූකල්හි එදවසම හෝ හෙට පසුබත හෝ ගන්නේද, ඒ සලකුණට පෙරද පසුද ගෙනේයයි දතයුතුය. පසුබත රෑදාවලද මෙම නයවේ. පෙරයම මැදුම්යම පැසුළුයම අවපුර දෙපස මාස උතු අවුරුදු යනාදීන්ගේ වසයෙන්ද මෙහි කාලය පිරිසිඳීම් වසයෙන් සඞ්කෙත විසඞ්කෙත භාවය දතයුතුය. ‘පෙරබත ගෙන එව’යි කියූ කල්හි ‘පෙරබතම ගන්නෙමි’යි ව්‍යායාම කරන්නහුට පසු බතවේද, යන මෙහිලා කෙසේවේද යන ප්‍රශ්නයෙහි **මහාසුම්ම** ස්ථවිරයන් වහන්සේ මෙය පුරෙභත්තප්‍රයොගයම වේ. එහෙයින් මූලස්ථතෙමේ නොමිදේයයි කීහ. **මහාපදුම** ස්ථවිරයන් වහන්සේ වනාහි කාලයාගේ පිරිසිඳීම ඉක්මවූ බැවින් විසඞ්කෙතය වේ. එහෙයින් මූලස්ථතෙමේ මිදේයයි කීහ.
**‘නිමිත්තකම්මං’** යනු කල්පනා උපදවනු පිණිස වර්‍ණසංස්ථානාදි වශයෙන් කිසි නිමිත්තක් කිරීමය. ඒ නිමිති කිරීම **‘අක්‍ඛිං වා නිඛණිස්සාමි’** යනාදි නයින් තෙපරිද්දෙකින් වදාරණ ලද්දේය. මෙහි අන්‍යවූද අත එසවීම අප්පුඩි ගැසීම අසුරු ගැසීම බෙල්ල එසවීම කෑරීම යනාදී වූ අන්අයුරුද සඞ්ග්‍රහ කටයුතුය. මෙහි සෙස්ස සඞ්කෙත කර්‍මයෙහි කියූනය ඇත්තේය.
දැන් මෙම සඞ්කෙතකර්‍ම - නිමිත්තකර්‍මයන්හි නොමුළාබව පිණිස **‘භික්‍‍‍‍‍ඛු භික්‍‍‍‍‍ඛුං ආණාපෙති’** යනාදිය වදාළ සේක. එහි **‘සො තං මඤ්ඤමානො තං’** යනු, ඒ අවහාරක අණවන්නහු විසින් යම්නිමිති හැඟවීමක්කොට කියන ලද්ද, ‘ඒ මේය’යි සිතමින් ඒ භාණ්ඩයම සොරකම්කොට ගනීද, දෙදෙනාහට පාරාජිකය වේ. **‘සො තං මඤ්ඤමානො අඤ්ඤං’** යමක් සොරකම්කොට ගනුවයි කියන ලද්දේ ‘ඒ මේය’යි සිතමින් එතැන්හිම තැබූ අනිකක් සොරකම්කොට ගනීද, මූලස්ථ වූ ඇණවූවහුට ඇවැත් නැත්තේය. **‘අඤ්ඤං මඤ්ඤමානො තං’** ඇණවුවහු විසින් නිමිති හඟවා කියූ භාණ්ඩය මදක් අගනේය, ඒ භාණ්ඩයාගේ සමීපයෙහි තැබූ මේ අනික් භාණ්ඩය සාරභාණ්ඩයකැයි මෙසේ අනිකක් සිතමින් ඒ භාණ්ඩයම සොරකම් කොට ගනීද දෙදෙනාහටම පාරාජිකය වේ. **‘අඤ්ඤං මඤ්ඤමානො අඤ්ඤං’** පෙර කියූ නයින්ම මෙය ඒ භාණ්ඩය සමීපයෙහි තැබූ අනික් සාරභාණ්ඩයයි සලකාද, එද අනෙකක්මවේද, ඒ සොරකම්කොට ගත්තහුටම පාරාජිකය වේ.
**‘ඉත්‍ථන්තාමස්ස පාවද’** යනාදිතන්හි එකෙක් ආචාර්‍ය්‍ය වේ. **බුද්ධරක්‍ඛිත - ධම්මරක්‍ඛිත සඞ්ඝරක්‍ඛිත** යන නම් ඇති තිදෙන අතැවැසියෝයි දතයුත්තාහ. එහි **‘භික්‍‍‍‍‍ඛු භික්‍‍‍‍‍ඛුං ආණාපෙති’** ආචාර්‍ය්‍ය තෙමේ කිසි භාණ්ඩයක් කිසි තැනෙකැයි සලකා ඒ භාණ්ඩය ගෙනඊම පිණිස බුද්ධරක්‍ඛිත හට අණවයි: **‘ඉත්‍ථන්තාමස්ස පාවද**’යි බුද්ධරක්‍ඛිත! යව, තෝ මේ කාරණය ධම්මරක්‍ඛිත හට ‘මෙනම් ඇත්තේ මෙනම් ඇත්තහුට කියාවා’යි කියව. ධම්මරක්‍ඛිත තෙමේද ‘මෙනම් ඇත්තේ මෙනම් ඇති භාණ්ඩය අවහරණය කෙරේවා’යි සඞ්ඝරක්‍ඛිතහට කියාවායි මෙසේ තා විසින් අණවන ලද ධම්මරක්‍ඛිත, ධම්මරක්‍ඛිත විසින්, අණවන ලද සඞ්ඝරක්‍ඛිත තෙමේ මෙනම් ඇති භාණ්ඩය අවහරණය කෙරේවා, හෙතෙමේ මේ කර්‍මයෙහි අප අතර වීර ස්වභාවය ඇත්තේ ප්‍රතිබලයි කියාද, **‘ආපත්ති දුක්කටස්ස’** මෙසේ අණවන්නා වූ ආචාර්‍ය්‍යයාහට පළමුකොට දුක්කටය වේ. ඉදින්වනාහි ඒ අණකිරීම අදහස්කළ ලෙසින් සිදුවේද, පසුව යමකට ථුල්ලච්චය කියන ලද්දේද, අණකළ මොහොතෙහිම එම ථුල්ලච්චය වේ. නැවත ඒ භාණ්ඩය ඒකාන්තයෙන් සොරකම්කොට ගෙනයායුතුවේද, පසුව **‘සබ්බෙසං ආපත්ති පාරාජිකස්ස**’යි යමක් කියන ලද්දේද, එයින් මොහුට එකෙණෙහිම පාරාජිකය වේ. මේ යුක්තිය සියලු තන්හි දතයුතුය.
**‘සො ඉතරස්ස ආරොචෙති’** බුද්ධරක්‍ඛිතතෙමේ ධම්මරක්‍ඛිතහට, ධම්මරක්‍ඛිත තෙමේද සඞ්ඝරක්‍ඛිතහට ‘අපගේ ආචාර්‍ය්‍යතෙමේ ‘මෙනම් ඇති භාණ්ඩය සොරකම් කොට ගනුව, තෝ අප අතර වීරපුරුෂ’යි මෙසේකියායි සැලකෙරේද, මෙසේ ඔවුන්ටද දුක්කටය වේ. **‘අවහාරකො පතිගණ්හාති’** ‘මැනව ගන්නෙමි’යි සඞ්ඝරක්‍ඛිත තෙමේ පිළිගනීද, **‘මූලට්ඨස්ස ආපත්ති ථුල්ලච්චයස්ස’** සඞ්ඝරක්‍ඛිත විසින් පිළිගත් ඇසිල්ලෙහි ආචාර්‍ය්‍යයාහට ථුල්ලච්චය වේ. ඔහු විසින් මහාජනතෙමේ පාපයෙහි යොදන ලද්දේය. මෙහි ‘මහාජනො’ යනු බුද්ධරක්‍ඛිත - ධම්මරක්‍ඛිත - සඞ්ඝරක්‍ඛිතයන් සඳහා කියන ලද්දේය**. ‘සො තං භාණ්ඩං’** ඒ සඞ්ඝරක්‍ඛිත තෙමේ ඒ භාණ්ඩය සොරාගනීද, සියලු සිවුදෙනාහටම පාරාජිකය වේ. හුදෙක් සිවුදෙනාහටම පාරාජිකය නොවේ. මේ උපායෙහි විසඞ්කෙතය නොකොට පරම්පරාවෙන් අණවන්නා වූ ශ්‍රමණයන් සියයක්වේවා, ශ්‍රමණයන් දහසක්වේවා, සියල්ලන්හටම පාරාජිකය වේ.
ද්විතීය වාරයෙහි - **‘සො අඤ්ඤං ආණාපෙති’** ආචාර්‍ය්‍යයා විසින් අණවනලද ඒ බුද්ධරක්‍ඛිත තෙමේ ධම්මරක්‍ඛිත නොදැන හෝ නොකියනු කැමතිව හෝ සඞ්ඝරක්‍ඛිතයන් කරාම එළැඹ අපගේ ආචාර්‍ය්‍යතෙමේ මෙසේ කීයේය: ‘මෙනම් ඇති භාණ්ඩය සොරාගනුව’යි අණකරවාද, **‘ආපත්ති දුක්කටස්ස’** ඇණවීම හේතුකොට පළමුව බුද්ධරක්‍ඛිතහට දුක්කටය වේ. **‘පතිගණ්හාති ආපත්ති දුක්කටස්ස’** සඞ්ඝරක්‍ඛිත විසින් පිළිගත්කල්හි මූලස්ථයාහටම දුක්කටයයි දතයුතුය. ඉදින් මෙතෙමේ ඒ භාණ්ඩය සොරකම් කෙරේද, ඇණවූ බුද්ධරක්‍ඛිතහට ද සොරාගත් සඞ්ඝරක්‍ඛිතහටද යන දෙදෙනාහටම පාරාජිකය වේ. මූලස්ථ වූ ආචාර්‍ය්‍යයාහට නියමය වෙනස්වූ බැවින් පාරාජිකයෙන් ඇවැත් නොවේ. ධම්මරක්‍ඛිත හට නොදන්නා බැවින් මුළුමනින් ඇවැත් නොවේ. බුද්ධරක්‍ඛිත තෙමේ දෙදෙනාහට සොත්‍ථිභාවයකොට තෙමේ නැසුනේය.
මෙයින් මතු සිවුවැදෑරුම් වූ ආණත්ති වාරයන්හි ප්‍රථම වාරයෙහි පළමු කොට **‘සො ගනත්‍වා පුන පච්චාගච්ඡති**’ බඩු තිබෙන තැනට ගොස් ඇතුළත හා පිටත කළ ආරක්‍ෂා දැක සොරකම්කොට ගන්නට නොහැකිවනුයේ පෙරළා ඒද, ‘**යදා සක්කොසි තදා’** ‘අදම ගන්නා ලද්දේ කුමක්වේද, යව, යම්කලෙක හැක්කේ‍වෙහිද, එකල්හි ඒ භාණ්ඩය සොරකම් කොට ගණුව’යි. ‘**ආපත්ති දුක්කටස්ස’** මෙසේ නැවත ඇණවීම හෙතුකොටද දුක්කටයම වේ. ඉදින් ඒ භාණ්ඩය අවශ්‍යයෙන් ගතහැකිවේද, අර්‍ත්‍ථසාධකචෙතනා නම් මාර්‍ගයට අනතුරුව ලබන ඵලය සමාන වන්නීද, එහෙයින් මෙතෙමේ ඇණවූ කෙණෙහිම පාරාජික වේ. ඉදිනුදු අවහාරකතෙමේ සැට අවුරුද්දක් ඉක්ම ගිය පසු ඒ භාණ්ඩය සොරකම් කෙරේද ඇණවූ තැනැත්තේද අතරදීම කලුරිය හෝ කෙරේද, ගිහිබවට හෝ පෙරළේද, අශ්‍රමණයෙක්ම කලුරිය හෝ කරන්නේද, ගිහිබවට හෝ පෙරළෙන්නේද අවහාරකයාහට භාණ්ඩය සොරාගත් කෙණෙහිම පාරාජිකය වේ.
ද්විතීය වාරයෙහි - යම්හෙයකින් ඔහුට වහා කියන්නේ හෝ ඔහුගේ බිහිරිබව හෙතුකොට හෝ ‘සොරා නොගනුව’ යන මේ වචනය නොඅස්වාද, මූලස්ථ වූ ආණාපකතෙමේ පාරාජිකයෙන් නොමිදුනේය. තෘතීය වාරයෙහි වනාහි, අස්වනලදබැවින් පාරාජිකයෙන් මිදුනේය. චතුර්‍ත්‍ථ වාරයෙහි, ඔහු විසින් අස්වනලද බැවින්ද අන්‍යයා විසිනුදු ‘යහපතැ’යි පිළිගෙන වැළකුණු බැවින්ද දෙදෙනම මිදුනාහ.
දැන් ඒ ඒ තන්හි ඨානාචාවන වසයෙන් කියන ලද අදින්නාදානය පිළිබඳ අඞ්ගයන්ගේ හා වස්තූන්ගේ භෙදයෙන්ද ආපත්තිභෙදය දක්වනසේක් **‘පඤ්චහාකාරෙහි’** යනාදිය වදාළ සේක. එහි **‘පඤ්චහි ආකාරෙහි’** යනු පස්කරුණකින්ය. පසඅඟකින්යි වදාරණ ලද්දේ වේ. මේ එහි සඞ්ක්‍ෂෙපාර්‍ත්‍ථය වේ: වස්තු ස්වාමියා විසින් තුන්දොරින් කිසිත් අයුරකින් නොදුන්දෙය ගන්නහුට**. ‘පරපරිග්ගහිතඤ්ච හොති’** යනාදි නයින් කියන ලද පස්අයුරින් පාරාජිකය වේ. එයින් අඩුවෙන් පාරාජිකය නොවේ. අන්හු සතුබව, අන්හු සතුයයි හැඟීම, පිරිකරෙහි ගරුබව, සොරසිත, තුබූතැනින් පහකිරීම යන එහි පස් ආකාරයෝයි. මෙයින් අන්‍ය වූ දෙවරින් ලඝුපරි‍ක්‍ෂාරයෙහි වස්තුභෙදයෙන් ථුල්ලච්චයද දුක්කටයද දක්වන ලදී.
**‘ඡහාකාරෙහි’** යනාදි නයින් කියනලද වාර තුනෙහි තමාගේය යන හැඟීම නැතිබව, විශ්වාසයෙන් ගැනීම නැතිබව, තව්කැලි නොවනබව, පිරිකරෙහි ගරුබව, සොරසිත, තුබූ තැනින් පහකිරීමයි සයයුර මෙසේ දතයුතුය. සොරාගන්නා වස්තූන්ගේ ගරුක - ලහුක භෙදයෙන් මෙහිද ප්‍රථමවාරයෙහි පාරාජිකය වේ. ද්විතීය තෘතීය වාරයන්හි ථුල්ලච්චය - දුක්කටයෝ වදාරණ ලද්දාහුය. එයින් අන්‍යවූ තුන්වාරයෙහි වස්තූන්ගේ භෙදය ඇතිකල්භිද වස්තුව තබා අන්හු විසින් අපරිගෘහිත බැවින් දුක්කටම වදාරණ ලදී. එහි යම් මේ **‘න ච පරපරිග්ගහිතං’** යනු වදාරණ ලද්දේද, එය අපරිගෘහිතයක් හෝ වේවා, ප්‍රයෝජන රහිතබැවින් හැරදමනලද, ආලය සුන්බැවින් සුන්මුල්ඇති අස්වාමික වස්තුවක් හෝ වේවා, තමන් සතුවූවක් හෝ වේවා, ඒ අස්වාමිකය හා ආත්මසන්තකය යන දෙකම අනුන් සතුමයයි ගිනීමට නොයන්නේය. යම්හෙයකින් වනාහි මෙහි අනුන් සතුය, යන හැඟීම ඇත්තේද, සොරසිතින් ගන්නා ලද්දේද, එහෙයින් ඇවැත් නොවේයයි නොවදාරණ ලද්දේය.
මෙසේ වස්තු වශයෙන්ද චිත්ත වශයෙන්ද ආපත්තිභෙදය වදාරා දැන් අනාපත්තිය දක්වනසේක් **‘අනාපත්ති සසඤ්ඤිස්ස’** යනාදිය වදාළ සේක. එහි **‘සසඤ්ඤිස්ස’** යනු සකසංඥා ඇත්තහුට. ‘මේ භාණ්ඩය මා සතුය’යි මෙසේ තමාගේය යන හැඟීම් ඇතිව අන්සතු භාණ්ඩයක් ගන්නහුට ගැනීම නිමිතිකොට ඇවැත් නොවේ. ගන්නා ලද්ද වනාහි දියයුතුය. ඉදින් හිමියන් විසින් ‘දෙව’යි කියන ලද්දේ, නොදේනම් ඔවුන්ගේ ධුරනිඃක්‍ෂෙපය නිමිතිකොට පාරාජිකය වේ.
**‘විස්සාසගාහෙ’** විශ්වාසයෙන් ගැනීමෙහිද ඇවැත් නොවේ. විශ්වාසයෙන් ගැනීමෙහි ලක්‍ෂණ **‘අනුජානාමි භික්‍‍‍‍ඛවෙ පඤ්චභඞ්ගෙහි සමන්නාගතස්ස විස්සාසං ගහෙතුං, සන්‍දිට්ඨො ච හොති සම්භත්තො ච ආලපිතො ච ජීවති ච ගහිතෙ ච අත්තමනො’** යන මේ සූත්‍රයෙන් දතයුතුය. එහි ‘**සන්‍දිට්ඨො**’ දුටුපමණින් මිත්‍ර වූයේය. ‘**සම්භත්තො**’ දැඩි මිත්‍රතෙමේය. **‘ආලපිතො’** ‘මාසතු යමක් කැමැත්තෙහිද, එය ගනුව’යි විචාරා ගැනීමෙහි කාරණයක් නැත්තේයයි කියන ලද්දේය. **‘ජිවති’** නොනැගී සිටි සෙය්‍යාවෙන් සයනය කරණ ලද්දේද, යම්තාක් ජීවිතේන්‍ද්‍රිය සිඳීමට නොපැමිණේද, ඒතාක් සිටියේය. **‘ගහිතෙ ච අත්තමනො’** ගත්කල්හි තුටු සිත් ඇත්තේවේද, එබඳු වූවහුගේ සන්තකය මා ගත්කල්හි තුටු සිත් ඇත්තේ වන්නේයයි දන්නහු විසින් ගැනීම වටියි. ඉතිරි නොකොට සියල්ල ගැනීම් වසයෙන්ද මේ අඞ්ගපස වදාරණ ලද්දේය. විශ්වාසයෙන් ගැනීම කරුණු තුනකින් රූහණය වේ. සන්‍දිට්ඨ මිත්‍රයෙක්වේද, ජීවත්වේද, ගත්කල්හි සතුටුවේද, සම්භක්ත මිත්‍රයෙක්වේද, ජීවත්වේද, ගත්කල්හි සතුටුවේද, ආලපිත මිත්‍රයෙක්වේද, ජීවත්වේද, ගත්කල්හි සතුටුවේ යන මේ කරුණු තුනය.
යමෙක් වනාහි ජීවත්වේද, ගත්කල්හි සතුටුවූයේ නොවේද, ඔහු සතුවූවක් විශ්වාස ග්‍රහණයෙන් ගන්නා ලද්දේද නැවත දිය යුතුය. දෙන්නහු විසින්ද මළහුගේ ධනය වනාහි ඔහුගේ ධනයෙහි ගෘහස්ථ වූ හෝ ප්‍රව්‍රජිත වූ හෝ යම්කෙනෙක් අධිපතිවෙත්ද ඔවුන්ට දියයුතුය. නොසතුටු සිත්ඇත්තහු සතු ධනය ඔහුටම දියයුතුය. යමෙක්වනාහි පළමුකොටම ‘මා සන්තකය ගන්නා වූ තා විසින් කරණ ලද්දේ යහපතැ’යි වාග්භෙදයෙන් හෝ විත්තොත්පාද මාත්‍රයකින් හෝ අනුමෝදන්ව පසුව කිසි කරුණක් හේතුකොට කිපියේ පෙරළා ගෙන්වන්නට නොලබන්නේය. යමෙක් නොදෙනු කැමැත්තේ සිතින් ඉවසාද, කිසිවක් නොකියාද, ඔහුද නැවත ගෙන්වීම නොලබයි. යමෙක් වනාහි ‘මා විසින් තොපගේ සන්තකය ගන්නා ලද්දේ යයි හෝ පරිභොග කරන ලද්දේ යයි හෝ කියූකල්හි ගන්නා ලද්දේ හෝ වේවා, පරිභොග කරන ලද්දේ හෝ වේවා, මා විසින් එය කිසි කටයුත්තක් හෙතුකොට තබන ලද්දේය, එය ප්‍රකෘතිමත් කරන්නට වටීය’යි කියාද, මෙතෙමේ පෙරළා ගෙන්වීම ලබයි.
**‘තාවකාලිකෙ’** නැවත දෙන්නෙමි, නැවත කරන්නෙමියි මෙසේ ගන්නනහුට තාවකාලිකය ගැනීමෙහිද ඇවැත් නැත්තේය. ඉදින් ගන්නා ලද්ද වනාහි භාණ්ඩ ස්වාමි වූ පුද්ගලයෙක් හෝ ගණයෙක් හෝ මෙය තටම වේවායි අනුදනීනම් මෙසේ මේ අනුදැනීම මැනවි, ඉදින් නොඅනුදනීනම් ගෙන්වන කල්හි දියයුතුය. සඞ්ඝසන්තකය වනාහි පෙරළා දීමම වටීයි.
**‘පෙතපරිග්ගහෙ’** මෙහි වනාහි ප්‍රේතවිෂයයෙහි උපදින්නාහුද කාලක්‍රියාකොට එම ආත්මභාවයෙහිම උපන්නාහුද චාතුර්‍මහාරාජිකාදී වූ සියලු දෙවියෝද ප්‍රේතයෝමයි ගිනීමට ගියාහුය. ඔවුන් අයත් භාණ්ඩයෙහි අනාපත්ති වේ. ඉදින් වනාහි සක්දෙව්රජතෙමේ අවන්හලක් විවෘතකොට හුන්නේවේද, දිවැස් ඇති මහණෙක්තෙමේ එය දැන තමන්ට සිවුරු පිණිස සියදහසක් අගනා සළුවක් ඔහු ‘නොගනුව, නොගනුව’යි මොරගා කියනකල්හිත් ගෙනයේද වටියි. දෙවතාවක උදෙසා බිලියම් කරන්නන් විසින් ගස්, වැල් ආදියෙහි එල්ලා තැබූ සළුවෙහි කියයුත්තක් නැත්තේමය.
**‘තිරච්ඡානගතපරිග්ගහෙ’** තිරිසන්ගියවුනට අයත් දැයෙහි අනාපත්ති වේ. ඉදිනුදු නා රජෙක් හෝ ගරුඩ මාණවකයෙක් හෝ මිනිස් වෙසින් සිට අවන්හලක් විවෘත කෙරේද, එතැනින්ද කිසි මහණෙක්තෙමේ මොහු අයත්වූවක් පෙර කියූලෙසින්ම ගෙනයේනම් වරද නොවේ. සිංහයෙක් හෝ ව්‍යාඝ්‍රයෙක් හෝ මුව, මී, ගොන් ආදීන් නසාකන්නේ බඩගින්නෙන් පෙළුනේ පළමුකොටම නොවැළක්විය යුතුය. යම්හෙයකින් නපුරක් කෙරේද එහෙයිනි. ඉදින්වනාහි මදක් කෑ වළකන්නට හැක්කේද, වළක්වා ගැනීම වටියි. සුනඛ ආදීන්ද ආමිෂයක් ගෙන යනකල්හි හෙළවා ගැනීම වටියි.
**‘පංසුකූල සඤ්ඤිස්ස’** ‘මේ පාංශුකූලය අස්වාමිකය’යි මෙසේ හැඟීම් ඇත්තහුටද ගැනීමෙහි අනාපත්ති වේ. ඉදින් එය සස්වාමික වේනම් ගෙන්වන කල්හි දියයුතුය**. ‘උම්මත්තකස්ස’** පෙර කියූඅයුරු ඇති උමතුවූවහුටද අනාපත්ති වේ. **‘ආදිකම්මිකස්ස’** මෙහි ධනිය ස්ථවිරතෙමේ ආදිකර්මික වේ. ඔහුට ඇවැත් නොවේ. සෙසු රජක භණ්ඩිකාදිය සොරකම්කළ සවගමහණ ආදීන්ට ඇවැත්මය.
මේ මිශ්‍රකනයෙහි මේ ශික්‍ෂාපදය ත්‍රිසමුත්‍ථානිකය. සාහර්‍ත්‍ථික ප්‍රයොගයෙන් නිපන්නේය. කයින්ද සිතින්ද හටගනියි. ආණත්තිකයෙන් නිපන්නේය. වචනයෙන්ද සිතින්ද හටගනියි. සාහර්‍ත්‍ථක ආණත්තිකයෙන් නිපන්නේය. කයින්ද වචනයෙන්ද සිතින්ද හටගනියි. ක්‍රියාසමුත්‍ථානද වේ. කරන්නේම මේ ඇවතට පැමිණේ. නොකරන්නේ මේ ඇවතට නොපැමිණේ. ‘නොදුන් දෙය ගනිමි’යි යන සංඥාවගේ අභාවයෙන් මිදෙන බැවින් සංඥාවිමොක්‍ෂ වේ. සචිත්තකය. ලොකවද්‍යය. කායකර්‍මයි. වාක්කර්‍මයි. අකුශල චිත්තයි. තුටුවූයේ හෝ බියවූයේ හෝ මැදහත්වූයේ හෝ එයට පැමිණේ යයි ත්‍රිවේදන වේ. සියල්ල ප්‍රථම ශික්‍ෂාපදයෙහි කියූනයින්ම දතයුතුය.
විනීතවස්තුකථා අතුරෙහි - **ෂට්වර්ගිකවස්තුව** අනුප්‍රඥප්තියෙහි කියන ලද්දේමය.
ද්වීතීය වස්තුවෙහි - පෘථග්ජනයන්ගේ සිතවනාහි රාගාදීන්ගේ වසයෙන් පියවි ගතිය හැරපියා දුවයි. තදින් දුවයි. නොයෙක් අයුරින් දුවයි. ඉදින් භාග්‍යවතුන් වහන්සේ කායවචීද්වාර භෙදය හැරද චිත්තොත්පාද මාත්‍රයෙන් ඇවැත් පණවන සේක්නම්, කවරෙක් තමන් අනාපත්තියෙකු කරන්නට සමර්‍ත්‍ථ වන්නේද එහෙයින් **‘අනාපත්ති භික්‍‍‍‍‍ඛු චිත්තුප්පාදෙ’** යනු වදාළ සේක. සිතට වසඟ වූවකු නොවිය යුතුය. මේ චිත්තොත්පාදයෙහි ආදීනව ප්‍රත්‍යවෙක්‍ෂා බලයෙන් සිත වළකාගත යුතුමය.
ආමසන - ඵන්‍දාපන - ඨානාචාවන වස්තු ප්‍රකට අර්‍ත්‍ථ ඇත්තේමය. එයින් අන්‍යවූවෝද **‘ථෙය්‍යචිත්තො භුමිතො අග්ගහෙසි’** යන වස්තු කෙළවරකොට ඇත්තාහුය.
නිරුක්තිපථ වස්තුවෙහි **- ‘ආදියි’** යනු ගත්තේය. ‘තෝ සොරෙහි’යි පැහසීය. අන්‍යයා වනාහි ‘කවරක්හු විසින් ගන්නා ලදදැ’යි විචාළ කල්හි මා විසින් සොයාගන්නා ලද්දේය’යි පිළිවිසීමට සභාග වසයෙන් ප්‍රතිඥා දුන්නේය. ඉදින් අන්‍යයා විසින් ‘කවරෙකු විසින් සොරාගන්නා ලදද, කවරකු විසින් බැහැර කරන ලදද, කවරකු විසින් තබන ලදදැ’යි කියන ලද්දේ වන්නේනම්, නැවත මෙතෙමේද ‘මා විසින් ගන්නා ලදය, බැහැර කරන ලදය, තබන ලදැ’යි හෝ කියන්නේය. මුඛය වනාහි අනුභවය පිණිසත් කථා කරනු පිණිසත් කරන ලද්දේය. සොරසිත හැර අවහාරයක් නැත්තේය. එහෙයින් භාග්‍යවතුන් වහන්සේ ‘**අනාපත්ති භික්‍‍‍‍‍ඛු නිරුත්තිපථෙ’ **යනු වදාළ සේක. ව්‍යවහාරවචන මාත්‍රයෙහි ඇවැත් නොවේය යන අර්‍ත්‍ථයි. එයින් අන්‍ය වූ වෙඨන වස්තුව කෙළවරකොට ඇති සියලු වස්තු කියනලද අර්‍ත්‍ථ ඇත්තේමය.
අභින්න සරීර වස්තුවෙහි - **‘අධිවත්‍ථො’** යනු සළුව කෙරෙහි කළ තෘෂ්ණාව හේතුකොට එම සිරුරෙහිම උපන්නේය. **‘අනාදියන්තො’** ඒ ප්‍රේතයාගේ වචනය නොගන්නේ ආදරය හෝ නොකරන්නේ. **‘තං සරීරං උට්ඨහිත්‍වා’** ප්‍රෙතතෙමේ තමන්ගේ ආනුභාවයෙන් ඒ ශරීරය නැගුටුවාලූයේය. **‘තං සරීරං උට්ඨහිත්‍වා’** යනු එහෙයින් වදාරණ ලද්දේය. **‘ද්වාරං ථකෙසි’** මහණහුගේ විහාරය සොහොන සමීපයෙහිම වූයේද එහෙයින් බියසුලු සැහැවි ඇති මහණතෙමේ වහාම එහි පිවිස දොර වැසුයේය. **‘තත්‍ථෙව පරිපටි’** දොර වැසූ කල්හි ප්‍රෙතතෙමේ සළුවෙහි ආලය රහිතව ඒ මළසිරුර හැරපියා කම්වූපරිදි ගියේය. එහෙයින් ඒ ශරීරය එහිම වැටුනේය. වැටෙන ලදැයි කියන ලද්දේ වේ.
**‘අභින්නෙ සරීරෙ’** ඉතා උණුසුම් වූ තෙත් සිරුරෙහි පාංශුකුලය නොගත යුතුය. ගන්නහුට මෙබඳු වූ උවදුරු වේ. දුක්කටයටද පැමිණේ. සිරුර බිඳීගිය කල්හි ගැනීම වටියි. කොපමණකින් බිඳුනේදයත්: කවුඩු උකුසු බලු හිවල් ආදීන් විසින් මුවතුඩින් හෝ දළින් හෝ මදක් පැළු පමණින්ද බිඳුනේ වේ. ඒ මත යමක්හුගේ වැටීමෙන්වූ ගැටීමෙන් සිවිය පමණකුත් සිඳුනේවේද, සම නොසිඳුනේවේද, මෙය නොබිඳුනේම වේ. සම සිඳීගිය කල්හි බිඳුනේ වේ. යමක්හුගේ දිවි සහිත කාලයෙහිම බිඳුනු ගණ්ඩ කුෂ්ට පිළිකාවෝ හෝ වෙයිද, වණයක් හෝ වේද, මේ සිරුර ද බිඳුනේ වේ. සිරුර තෙවනදින පටන් ඉදිමීම් ආදියට පැමිණීමෙන් කුණපබවට පැමිණියේවේද, බිඳුනේම වේ. මුළුමනින් නොබිඳුනු කල්හිද සොහොන් ගොව්වන් ලවා හෝ අන් මිනිසුන් ලවා හෝ ගැන්වීම සුදුසු වේ. ඒ පිණිස අනිකෙකු නොලබානම්, සැතකින් හෝ අන්කිසිවකින් හෝ වණයක්කොට ගතයුතුය. විසභාග සරීරයෙහි වනාහි සිහිඑළවා ශ්‍රමණ සංඥාව උපදවා හිසෙහි හෝ අත්පා පිටෙහි හෝ වණයක් කොටගැනීම වටියි.
එයට අනතුරු වස්තුවෙහි - **‘කුසං සඞ්කාමෙත්‍වා චීවරං අග්ගහෙසි’** පෙර ‘ආදියෙය්‍ය’ යන මේ පදයාගේ අර්‍ත්‍ථ වර්‍ණනාවෙහි නාමමාත්‍රයෙන් දක්වනලද ථෙය්‍යාවහාර - පසය්හාවහාර - පරිකප්පාවහාර - පටිච්ඡන්නාවහාර - කුසාවහාර යන මේ අතුරෙහි කුසාවහාරයෙන් සොරකම් කෙළේය යන අර්‍ත්‍ථයි.
මේ අවහාරයන්ගේ වෙනස වනාහි මෙසේ දතයුතුය. යම්කිසිවෙක් සස්වාමික භාණ්ඩයක් රාත්‍රි කාලයෙහි හෝ දවල් කාලයෙහි හෝ ගෘහසන්‍ධි සිඳීම් ආදියකොට නොපෙනෙනුයේ සොරාගනීද කූටමාන කූටකහාපණාදියෙන් හෝ වඤ්චාකොට රවටාගනීද, මෙසේ ගන්නා වූ ඔහුගේ අවහාරය **ථෙය්‍යාවහාර**යයි දතයුතුය.
යම් මහණෙක් තෙමේ පරහුමැඩ බලාත්කාරයෙන් යටපත්කොට, නොහොත් තැතිගන්වා භය දක්වා ඔවුන් සතු භාණ්ඩය ගනීද, මංපැහැරීම් ගම්පැහැරීම් ආදිය කරමින් රාජ්‍යය පතමින් සිටින ප්‍රකට සොරුන් මෙන්ද, ක්‍රොධ වශයෙන් අන්හු අයත් ගෘහය නැසීම කරමින් තමන්ට ලැබුනු බලයට වඩා වැඩියක් බලත්කාරයෙන් ගන්නා වූ රාජරාජමහාමාත්‍යාදීන් මෙන් ගනීද, මෙසේ ගන්නාවූ ඔහුගේ අවහාරය **පස්යහාවහාර**යයි දතයුතුය.
කල්පනාකොට බලාගන්නහුගේ අවහාරයට **පරිකප්පාවහාර **යයි කියනු ලැබේ. ඒ අවහාරය භණ්ඩපරිකප්ප - ඔකාසපරිකප්ප වසයෙන් දෙවැදෑරුම් වේ. එහි මේ භණ්ඩපරිකප්පයයි: මෙහි ඇතැම් ඵකෙක් සළුවෙන් ප්‍රයෝජන ඇත්තේ ගැබ තුළට පිවිස ‘ඉදින් සළුවක් වන්නේනම් ගන්නෙමි, හූ නම් නොගන්නෙමි’යි කල්පනාකොට අඳුරෙහි පසුම්බියක් ගනීද, එහි සළුවක්වේද නගාගැනීමෙහිදීම පාරාජිකය වේ. හුයක්වීනම් රකියි. පිටතට ගෙනගොස් පසුම්බිය ඇරබලා හූය යි දැන නැවත තුබූතැනම තබාද රකීමය. හූය යි දැනද යමක් ලද්දේද, එය ගතයුතුයයියේද, පියවරින් කරවිය යුතුය. බිම තබාගනීද නගා ගැනීමෙහිදී පාරාජිකය වේ. ‘සොරෙක සොරෙකැ’යි හිමියන් විසින් ලුහුබඳින ලද්දේ හැරපියා පලායේද රකියි. හිමියෝ හැරදැමූ එය දැක ගනිත්නම් මැනවි. අන්කිසිවෙක් ගනීනම් භණ්ඩදෙය්‍ය වේ. නැවත හිමියන් ගමන් නවතාලූ කල්හි තෙමේම එය දැක ‘පළමුකොටම මා විසින් ඒ භාණ්ඩය ගෙන එන ලද්දේය. දැන් මාසතුයයි ගනීද රකියි. භණ්ඩදෙය්‍ය වේ. ‘ඉදින් හූයක් වන්නේනම්, ගන්නෙමි, සළුවක් වන්නේනම්, නොගන්නෙමි, ඉදින් ගිතෙල් වන්නේනම්, ගන්නෙමි, තෙල් වන්නේනම් නොගන්නෙමි’යි මේ ආදිනයින් කල්පනාකොට ගන්නහුටද මේනයම වේ.
**මහාපච්චරී** ආදියෙහි වනාහි සළුවෙන් ප්‍රයෝජන ඇත්තේද සළුපසුම්බියට ගෙන නික්මුණේ පිටත සිට පසුම්බිය ඇර බලා ‘මෙය සළුවකැ’යි දැක යන්නේ පියවරින්ම කරවිය යුතුයයි කියන ලද්දේය. මෙහි ‘සළුවක් වන්නේනම් ගන්නෙමි’යි කල්පනා කළ බැවින් පරිකල්පය දක්නා ලැබේ. දැක ගෙන ගිය බැවින් පරිකප්පාවහාරය නොදක්නා ලැබේ. **මහාඅර්‍ත්‍ථකථා**වෙහි වනාහි යමක් ගැන කල්පනා කරන ලදද, එය නොදක්නා ලද්දේද, පරිකල්පිතභාවයෙහිම සිටියක්ම නගාගන්නහුට අවහාරය කියන ලද්දේය. එහෙයින් එහි පරිකප්පාවහාරය දක්නා ලැබේ. **‘තං මඤ්ඤමානො තං අවහරි’** යන පාළි හාද සමවේ. එහි සළුවක් වන්නේනම්, ගන්නෙමියි මේආදිනයින් පැවති යම් මේ පරිකල්පයක්වේද, මෙය භණ්ඩපරිකප්ප නම්වේ.
ඔකාසපරිකප්පය වනාහි මෙසේ දතයුතුය: මෙහි ඇතැම් ලොල් මහණෙක් අන්‍යයන්ගේ පිරිවෙණකට හෝ කුලගෙයකට හෝ වනයෙහි කම්හලකට හෝ පිවිස එහි කථාසල්ලාපයෙහි යෙදීහුන්නේම ලෝහකටයුතු වූ කිසිපිරිකරක් දෙස බලයි. බලන්නේද අක්දෙරිය යටපහ පිරිවෙන් දොර කොටු රුක්මුල් ආදීන්ගේ වසයෙන් පිරිසිඳීමකොට ‘ඉදින් කිසිකෙනෙක් මේ අතරදී මා දකින්නාහු නම්, දකිනු කැමති බැවින් ගෙන හැසිරෙන්නෙකු මෙන් මොවුන්ටම දෙන්නෙමි. ඉතින් නොදකින්නාහු නම් ගෙනයන්නෙමියි කල්පනා කරයි. ඒ ඒ භාණ්ඩය ගෙන කල්පනා කොට පිරිසිඳගත් තැන ඉක්මුනු ඇසිල්ලෙහි ඔහුට පාරාජිකය වේ. ඉදින් උපචාර සීමාව ගැන කල්පනා කෙරේද, එයට අභිමුඛව යන්නේ කමටහන් ආදිය මෙනෙහි කරමින් හෝ අන්තැන යැවූ සිත් ඇතිව හෝ නොසිහියෙන් උපචාර සීමාව ඉක්මවානම් භණ්ඩදෙය්‍ය වේ. තවද මොහු එතැනට පැමිණි කල්හි සොරෙක් හෝ ඇතෙක් හෝ චණ්ඩ මෘගයෙක් හෝ මහාමේඝයක් හෝ නගීද, ඔහුද ඒ උවදුරෙන් මිදෙනු කැමති බැවින් වහා එතැන ඉක්මවාද, භණ්ඩදෙය්‍යම වේ. මෙහි ඇතැම් ආචාර්‍ය්‍යවරයෝ යම්හෙයකින් මුලදීම සොරසිතින් ගන්නා ලද්දේද, එහෙයින් නොරකියි. අවහාරයම වේයයි කියත්. මේවනාහි **මහාඅර්‍ත්‍ථකථානය **වේ. **මහාපච්චරියෙ**හි වනාහි ඉදිනුදු යමෙක් පිරිසිඳ ගත්තැන ඇතුළතදී ඇතෙකු පිට හෝ අසෙකු පිට හෝ නොම යවාද, පිරිසිඳගත් තැන ඉක්මගියකල්හිද පාරාජිකයක් නැත්තේය. භණ්ඩදෙය්‍යම වේය’යි කියන ලදී. එහි ‘මේ අතරදී මා දකින්නාහුද, දකිනු කැමති බැවින් ගෙන හැසිරෙන්නෙකු මෙන් මොවුන්ටම දෙන්නෙමි’යි පැවති යම් මේ පරිකල්පයක්වේද, මෙය ඔකාසපරිකප්ප නම්වේ.
මෙසේ මේ දෙවැදැරුම් වූ පරිකල්පයන්ගේ වසයෙන් කල්පනාකොට සලකාගෙන ගන්නහුගේ අවහාරය **පරිකප්පාවහාරය**යි දතයුතුය.
වසා තබාගැනීම වනාහි **පටිච්ඡන්නාවහාර** නම්වේ. ඒ පටිච්ඡන්නාවහාරය මෙසේ දතයුතුය. යම් මහණෙක් උයන් ආදියෙහි කෙළින්නා වූ හෝ එහි හිඳ වළඳන්නා වූ හෝ මිනිසුන්ගේ ගලවා තැබූ ඇඟිලිමුදු ආදී අලඞ්කාර භාණ්ඩයක් දැක ‘ඉදින් මම මෙය නැමී ගන්නෙම්නම්, මහණතෙමේ කුමක් ගනීදැ’යි ඔවුහු මා හැඳින වෙහෙසන්නාහයි සිතා පසින් හෝ කොළපතින් හෝ ‘පසුව ගන්නෙමි’යි වසාතබාද, ඔහුට මෙපමණකින් නගාගැනීමක් නැත්තේය’යි ඒතාක් අවහාරයක් නොවේ. යම්කලෙක වනාහි ඒ මිනිස්සු ගම තුළට වදිනු කැමැත්තාහු ඒ භාණ්ඩය සොයන්නාහුද නොදැක ‘දැන් ඇඳිරි වූයේය, හෙට දැනගන්නමෝ යයි ආලය සහිතවම ගියාහු වෙත්ද, එකල්හි ඒ භාණ්ඩය නගාගන්නා වූ මේ මහණහුට නගාගැනීම නිමිතිකොට පාරාජිකය වේ. වසාදැමූ කාලයෙහිම ‘ඒ භාණ්ඩය මා සතුය’යි ස්වකීය යන සංඥාවෙන් හෝ ‘ඒ මිනිස්සු දැන් ගියහ, මේ භාණ්ඩය හැරදමන ලද්දේය’යි පාංශුකූල සංඥාවෙන් හෝ ගන්නහුට භණ්ඩදෙය්‍ය වේ. ඔවුන් දෙවන දිනයෙහි අවුත් සොයා නොදැක ධුරනිඃක්‍ෂෙපයකොට ගිය කල්හි ගන්නා ලද්දේද භණ්ඩදෙය්‍යම වේ. කුමක්හෙයින්දයත්: යම්හෙයකින් ඔහුගේ ප්‍රයෝගය හෙතුකොට ඒ මිනිසුන් විසින් භාණ්ඩය නොදක්නා ලද්දේද එහෙයිනි. යම් මහණෙක් එබඳු වූ භාණ්ඩයක් දැක තැබූතැන තුබූ භාණ්ඩය නොවසා සොරසිත් ඇත්තේ පයින් පාගා මඩෙහි හෝ වැල්ලෙහි හෝ ඇතුල් කෙරේද, ඇතුල්කළ ඇසිල්ලෙහිම ඔහුට පාරාජිකය වේ.
කුසපත තුබූතැනින් පහකොට ගැනීම වනාහි **කුසාවහාරය**යි කියනු ලැබේ. ඒ කුසාවහාරයද මෙසේ දතයුතුය: යම් මහණෙක් වැහැරියෙන් හෝ තල්පතින් හෝ කළ යම්කිසි කුසපතක් හෙලා සිවුරු බෙදනකල්හි තමන්ගේ කොටස සමීපයෙහි තුබූ ඉතාමද මිලක් අගනා වූ හෝ ඉතාමහත් මිලක් අගනා වූ හෝ ඇගීමෙන් සමසමවූ හෝ අන්හුඅයත් කොටසක් ගනු කැමැත්තේ තමන්ගේ කොටසෙහි වැටුනු කුසදණ්ඩ අන්හු අයත් කොටසෙහි හෙලනු කැමැතිව නගා ගනීද, ඒතාක් රකියි. අන්හුඅයත් කොටසෙහි හෙළාද රකීමය. යම්කලෙක එය වැටුනුකල්හි අන්හුඅයත් කොටසින් අන්හුඅයත් කුසදණ්ඩ උදුරාගනීද, උදුරාගත් ඇසිල්ලෙහි පාරාජිකය වේ. ඉදින් ඉතා පළමුකොට තමන්ගේ කොටසෙහි හෙළනු කැමති බැවින් අන්හු අයත් කොටසින් කුසදණ්ඩ උදුරාගනීද, උදුරා ගැනීමෙහිදී රකියි. හෙළීමෙහිදී රකියි. තමන්ගේ කොටසින් තමන්ගේ කුසදණ්ඩ උදුරාගනීද, උදුරා ගැනීමෙහිදීම රකියි. ඒ කුසදණ්ඩ උදුරාගෙන අන්හු අයත් කොටසෙහි හෙළන්නහුට අතින් මිදුනු ඇසිල්ලෙහි පාරාජිකය වේ.
ඉදින්වනාහි දෙකොටසෙහිම වැටුනු කුසදඬු නොදැක්මට පමුණුවාද, ඉන්පසු සෙසු භික්‍ෂූන් ගිය කල්හි අනික් තැනැත්තේ ‘ස්වාමීනි! මාගේ කුසදණ්ඩ නොපෙණේ, ඇවැත! මාගේ කුසදණ්ඩද නොපෙණේ, ස්වාමීනි! මාගේ කොටස කවරේදැ’යි විචාරකල්හි ‘මේ තාගේ කොටසැ’යි තමන්ගේ කොටස දක්වාද, ඔහු විවාදකොට හෝ විවාද නොකොට හෝ ඒ කොටස ගෙනගියකල්හි අනික් තැනැත්තේ ඔහුගේ කොටස උදුරාගනීද, උදුරාගැනීම නිමිතිකොට පාරාජිකය වේ. ඉදිනුදු ඔහු විසින් ‘මම මාගේ කොටස තට නොදෙමි, තෝ තමන්ගේ කොටස දැන ගනුව’යි කියූ කල්හිද, ‘මේ කොටස මාගේ නොවේය’යි දන්නේ ඔහුගේම කොටස ගනීද, උදුරා ගැනීම නිමිතිකොට පාරාජිකය වේ. ඉදින් අනික් තැනැත්තේ ‘මේ තාගේ කොටසය, මේ මාගේ කොටසය’යි යන මේ විවාදයෙන් කිමැයි සිතා ‘මට හෝ පැමිණියේවේවා, තට හෝ පැමිණියේවේවා, යම් උතුම් කොටසක්වේද, ඒ කොටස ඔබවහන්සේ ගනිවු’යි කියාද, එකල්හි දුන්දෙය ගන්නා ලද්දේ නම්වේ. මෙහි අවහාරයක් නැත්තේය. ඉදිනුදු විවාදයට බියවූ ඒ මහණතෙමේ ‘තට යමක් රුස්නේද, එය ගනුව’යි කියන ලද්දේ තමන්ට පැමිණි උතුම්කොටස තබා ලාමකවූම කොටස ගෙනයේද, ඉන්පසු සොයාගත් දෙයින් ඉතිරි කොටස ගන්නාවූද අනික් මහණහුට අවහාරයක් නැත්තේමය.
අර්‍ත්‍ථකථාවන්හි වනාහි මෙතන්හි කුසසඞ්ක්‍රාමණ වශයෙන් චීවරභාජනීය නම්වූ එක්ම පරිච්ඡෙදයක් ආයේය. සිවුපසය පිළිබඳ උත්පත්තියද බෙදිය යුත්තද ගෙනහැර දැක්විය යුතුය’යි කියන ලද්දේය. මෙසේද කියා චීවරක්‍ඛන්‍ධකයෙහි **‘පතිගණ්හාතු මෙ භන්තෙ භගවා සීවෙය්‍යකං දුස්සයුගං භික්‍‍‍‍‍ඛුසඞ්ඝස්ස ච ගහපතිචීවරං අනුජානාතු’ **යන මේ ජීවක වස්තුව ආදිකොට උපන් චීවරකථාවද, සෙනාසනක්‍ඛන්‍ධකයෙහි **‘තෙන ඛො ප සමයෙන රාජගහං දුබ්භික්‍ඛං හොති, මනුස්සා න සක්කොන්ති සඞ්ඝභත්තං කාතුං, ඉච්ඡන්ති උද්දෙසභත්තං නිමන්තණං සලාකභත්තං පක්‍ඛිකං උපොසථිකං පාටිපදිකං කාතුං’** යන මේ සූත්‍රය ආදිකොට පිණ්ඩපාතකථාද, සෙනාසනක්‍ඛන්‍ධකයෙහිම **‘තෙන ඛො පන සමයෙන සත්තරසවග්ගියා භික්‍‍‍‍‍ඛූ අඤ්ඤතරං පච්චන්තිමං විහාරං පටිසඞ්ඛරොන්ති ඉධ මයං වස්සං වසිස්සාම, අද්දසංසු ඛො ඡබ්බග්ගියා භික්‍‍‍‍‍ඛූ සත්තරස වග්ගියෙ භික්‍‍‍‍‍ඛූ විහාරං පටිසඞ්ඛරොන්තෙ’** යන මේ ෂඩ්වර්ගීය වස්තුව ආදිකොට ආවාවූ සෙනාසනකථා ඒ අවසානයෙහිද සප්පි ආදි භෙසජ්ජ කථාවද විස්තර වශයෙන් කියන ලදී. අපිවනාහි ඒ සියල්ල ආ ආ තන්හිම කියන්නෙමු. මෙසේ කීමෙහි හේතුව පෙර කියන ලද්දේමය.
මෙයින් අන්‍යවූ **ජනතාඝරවස්තුව** ප්‍රකට අර්‍ත්‍ථ ඇත්තේමය.
විඝාසවස්තුපසෙහි ඒ භික්‍ෂූහු අනුපසම්පන්නයකු ලවා කැපකරවා පිසදා අනුභව කළහ. සිංහාදීන් විසින් කා ඉතිරිය ගන්නහු විසින් කා ඉතිරිකොට දමන ලද්ද ගතයුතුය. ඉදින් කනකල්හි බැහැර දම්මවා ගන්නට හැකිවේද මෙද වටියි. ආත්මාරක්‍ෂාව පිණිසද පරහට අනුකම්පා පිණිසද නොගත යුතුය.
**ඔදන - ඛාදනීය - පූව - තිම්බරූසකභාජනීය වස්තුන්හි ‘අපරස්ස භාගං දෙහි’** අන්‍යයාගේ කොටස දෙවයි නැත්තා වූ පුද්ගලයකු ගෙන වදාළ සේක. **‘අමූලකං අග්ගහෙසි’** ආනාපත්ති භික්‍‍‍‍‍ඛු පාරාජිකස්ස හිමියන් දෙනකල්හි මෙසේ ගත්තේය. එහෙයින් මොහුට අනාපත්ති වදාරණ ලදී. **‘ආපත්ති සම්පජානමුසාවාදෙ පාචිත්තියස්ස’** මේ කරණකොට යම් සම්පජාන මුසාවාදයක් වදාරණ ලද්දේ ද, එහි පාචිත්තිය වදාළ සේක. ඉදිරියෙහි එන තෙකටුලයාගුස්තුවෙහි මෙනි. ගැනීමෙහි මේ විනිශ්චය වේ: ලද සම්මතය ඇත්තකු විසින් හෝ අණකරනලද ආරාමිකාදීන් විසින් හෝ දෙනු ලබන ගිහින් සතුවූවක්ද ‘අනෙකාගේ කොටස දෙව’යි කියා ගන්නහුට භණ්ඩදෙය්‍ය වේ. අනිකකු විසින් දෙනු ලබන්නක් ගන්නේ බඩුවෙහි ඇගීමෙන් කරවිය යුතුය. සම්මතය නොලද්දහු විසින් හෝ හිමියන් විසින් නොඅණවන ලද්දහු විසින් හෝ දෙනු ලබන කල්හි ‘අනික් කොටසද දෙව’යි කියා හෝ හොරට අවුරුදු ගැන හෝ ගන්නේ පාත්‍රෂ්චතුකයෙහි මෙන් එය උදුරාගත් ඇසිල්ලෙහිම බඩුවෙහි ඇගීම් වසයෙන් කරවිය යුතුය. අන්‍යයන් විසින් දෙනු ලබන්නක් මෙසේ ගන්නහුට භණ්ඩදෙය්‍ය වේ. හිමියා විසින් වනාහි ‘මොහුට දෙව’යි දෙවූ දෙය හෝ තමන් විසින් දෙන ලද දෙය හෝ මොනවට දෙන ලද්දේ වේ. මේ මෙහි සියළු අර්‍ත්‍ථකථා විනිශ්චයෙන් ගතයුතු සාරය වේ.
**ඔදනීයඝරාදිවස්තුන්හි - ඔදනීයඝර **නම්, විකිණියයුතු බත් පිසන ගෙයයි. **සූනාඝර **නම්, විකිණියයුතු මස් පිසන ගෙයයි. **පූවඝර** නම්, විකිණිය යුතු කැවිලි පිසන ගෙයයි. මෙහි සෙස්ස පරිෂ්කාර වස්තුන්හිද ප්‍රකට වූයේමය.
**පීඨවස්තුවෙහි** ඒ මහණතෙමේ කල්පනාකොට බලා ‘මෙතැනට පැමිණියක් ගන්නෙමි’යි තුබූ තැනින් පහකොට සඞ්ක්‍රාමණය කරවූයේය. එයින් මේ භාණ්ඩයාගේ සඞ්ක්‍රමණයෙහි අවහාරයක් නැත්තේය. සඞ්ක්‍රමණය කරවා කල්පනා කළ අවකාශයෙන් ගැනීමෙහි පාරාජිකය කියන ලද්දේය. මෙසේ ගෙනයන්නේද පුටුවෙහි සොරසිතක් නැත්තේනම් පසුම්බිය අගය කරවා කරවිය යුතුය. පුටුවෙහි සොරසිත ඇත්තේනම් පසුම්බිය හා පුටුව යන දෙක අගය කරවා කරවිය යුතුය. භිසිආදි වස්තු තුන ප්‍රකටමය.
විශ්වාසග්‍රහණාදිවස්තු තුනෙහි ගැනීමෙහි අනාපත්ති වේ. ගෙන්වන කල්හි භණ්ඩදෙය්‍ය වේ. පිඬුපිණිස පිවිසියහුගේ කොටස උපචාර සීමාව තුළ සිටියහුම ගැනීම වටියි. ඉදින්වනාහි දායකයෝ උපචාරස්ථානයෙහි පිටත සිටියවුන්ට ‘ස්වාමීනි! ගනුමැනව, අවුත් වළඳන්නාහුය’යි කියත්නම් මෙසේ ගම තුළ සිටියවුන්ටද ගැනීම වරද නොවේ. සෙස්ස ප්‍රකට අර්‍ත්‍ථ ඇත්තේමය.
**අම්බචොරකාදිවස්තු** සතෙහි පාංසකූල සංඥාවෙන් ගැනීමෙහි අනාපත්ති වේ. ගෙන්වන කල්හි භණ්ඩදෙය්‍ය වේ. සොරසිතින් වැළඳීමෙහි පාරාජිකය වේ. එහි මේ විනිශ්චයයි. හිමියෝද ආලය සහිතයෝය. සොරුද ආලය සහිතයෝය. පාංශුකූල සංඥාවෙන් කන්නහුට භණ්ඩදෙය්‍ය වේ. සොරසිතින් ගන්නහුට නගාගැනීමෙහිදී අවහාරය වේ. බඩුව අගය කරවා කරවිය යුතුය. හිමියෝ ආලය සහිතයෝය. සොරු ආලය රහිතයෝය. එකල්හිද මෙම නයම වේ. හිමියෝ ආලය රහිතයෝය. සොරු ආලය සහිතයෝය. ‘නැවත ගන්නෙමි’යි කිසියම්වන ඇසුරුකළ තැනක බහා ගියාහුද මේ නයම වේ. දෙදෙනම ආලය රහිතයෝය. පාංශුකූල සංඥාවෙන් කන්නහුට අනාපත්ති වේ. සොර සිතින් කන්නහුට දුක්කටය වේ.
සඞ්ඝයා අයත් අඹ ආදීන් අතුරෙහි සඞ්ඝාරාමයෙහි හටගත්තක් හෝ වේවා, ගෙන අවුත් දෙනලද්දක් හෝ වේවා, පස්මස්සක් හෝ පස්මස්සකට වැඩිතරම්වූ හෝ අගින්නක් සොරකම්කොට ගන්නට පාරාජිකය වේ. ප්‍රත්‍යන්තයෙහි හොරඋවදුරක් හේතුකොට ගම්වැස්සන් ගම්හැර පලායන කල්හි භික්‍ෂූහුද විහාර හැරදමා ‘නැවත දනවුවැස්සන් අවුත් වසන කල්හි එන්නෙමු’යි උත්සාහ සහිතවම යෙත්ද, භික්‍ෂූහු එබඳු විහාරයකට පැමිණ අඹපල ආදිය හැරදමනලදැ’යි පාංශුකූල සංඥාවෙන් වළඳත්ද, ඇවැත් නොවේ. සොර සිතින් වළඳන්නහුට අවහාරය වේ. බඩුව අගය කරවා කරවිය යුතුය.
මහාපච්චරියෙහි **සඞ්ක්‍ෂෙපාර්‍ත්‍ථකථා**වෙහිද උත්සාහයෙන්ද නිරුත්සාහයෙන්දැයි වෙනසක් නොකොට කියන ලද්දේය. හැරදැමූ විහාරයෙහි කුදුමහත් පල සොරසිතින් වළඳන්නහුට පාරාජිකය නොවේ. කුමක්හෙයින්දයත්: පැමිණියවුන් හා නොපැමිණියවුන් සතු බැවිනි. ගණසන්තකයෙහි හා පුද්ගලසන්තකයෙහි ද සඋත්සාහ මාත්‍රයම ප්‍රමාණ වේ. ඉදින්වනාහි ඒ ගණසත්තකයෙන් හා පුද්ගලසන්තකයෙන් අඹපල ආදිය කුලසඞ්ග්‍රහය පිණිස දේනම්, කුලදූසන දුක්කටය වේ. සොරසිතින් දෙන්නේ ඇගීමෙන් කරවිය යුතුය. සඞ්ඝිකයෙහිද මේ නයම වේ. සෙනසුන් පිණිස නියම කරන ලද්දක් කුලසඞ්ග්‍රය පිණිස දෙන්නහුට දුක්කටය වේ. අධිපතිභාවය හේතුකොට දෙන්නහුට ථුල්ලච්චය වේ. සොරසිතින් දෙන්නහුට පාරාජිකය වේ. ඉදින් පාරාජික වස්තුවට නොපොහොනේනම්, ඇගීමෙන් කරවිය යුතුය. උපචාර සීමාවෙන් පිටත සිට අධිපතිභාවය හේතුකොට වළඳන්නහුට ග්‍රීවා වේ. ගෙඩිය ගසා කාලඝෝෂාකොට ‘මට පැමිණේය’යි සිතා කන ලද්දේ නිවැරදි ලෙසින් කන ලද්දේ වේ. ගෙඩිය නොගසා කාලය පමණක්ම ඝෝෂාකොට හෝ ගෙඩිය පමණක්ම ගසා කාලය ඝෝෂා නොකොට, ගෙඩියද නොගසා කාලයද ඝෝෂා නොකොට, අන්හු නැතිබව දැන ‘මට පැමිණේය’යි කන ලද්දේද, නිවැරදි ලෙසින් කනලද්දේම වේ. **පුෂ්පාරාමවස්තු** දෙක ප්‍රකටමය.
**වුත්තවාදික වස්තු** තුනෙහි **‘වුත්තො වජ්ජෙමි’** යනු ‘තා විසින් කියන ලද්දක්ව තාගේ වචනයෙන් කියමි’ යන අර්‍ත්‍ථයි. ‘**අනාපත්ති භික්‍‍‍‍‍ඛු පාරාජිකස්ස’** හිමියන් විසින් දුන්බැවින් ඇවැත් නොවේ. **‘න ච භික්‍ඛවෙ වුත්තො වජ්ජෙමීති වත්තබ්බො**’ යනු ‘මම තා විසින් කියන ලද්දෙම්ව තාගේ වචනයෙන් කියමි’යි මෙසේ අන් මහණෙක් අන් මහණකු විසින් නොකිය යුතුය යන අර්‍ත්‍ථයි. පිරිසිඳීමකොට මෙනම් ඇත්තහුට තාගේ වචනයෙන් ගන්නෙමියි කීමෙහි වරදක් නැත්තේය. **‘වුත්තො වජ්ජෙහි’** යනු ‘මා විසින් කියන ලද්දක්ව මාගේ වචනයෙන් කියව’ යන අර්‍ත්‍ථයි. සෙස්ස කියූනය ඇත්තේමය. මේ වස්තු දෙක්හිද පිරිසිඳීමකොට කියයුතුය. මෙපමණකින්ම පිරිසිඳීම නොකොට කියතියන ගර්‍හාවෙන් මිදුනේ වේය’යි දතයුතුය.
**මාණික්‍යවස්තු තුන** අතුරෙහි මද්ධ්‍යම වස්තුවෙහි ‘**නාහං අකල්ලකො’** යනු ‘මම නොගිලන්මි’ යන අර්‍ත්‍ථයි. සෙස්ස ප්‍රකටමය.
**සූකරවස්තු** දෙක්හි බඩසයින් පෙළෙන්නහු දැක කරුණාවෙන් මිදූබැවින් පළමු මහණහුට කිසිසේත් ඇවැත් නොවේ. හිමියන් නොපිළිගන්නා කල්හි භණ්ඩදෙය්‍ය වේ. ඔහුට වඩා මහත්වූ හෝ මළ හූරෙක් ගෙනවුත් දියයුතුය. ඔහුගේ වටිනකමට පමණවන බඩුවක් හෝ ගෙනවුත් දිය යුතුය. මළපුඩු හිමියන් කොතැනකදී හෝ නොදකීනම්, මළපුඩුව සමීපයෙහි ඔහු තරම් අගනා සළුවක් හෝ කසටවතක් හෝ තැලියක් හෝ එහි ආවාවූ ඔවුහු යම් සේ දකිත්ද එබඳු තැනක තබා යායුතුය. සොරසිතින් මුදන්නහුට පාරාජිකයම වේ. මෙහිද කිසි ඌරෙක් තමන්ගේ පියවිගතියෙන් සිටියේ වේද, කිසි ඌරෙක් හොත්තේ වේද, කිසි ඌරෙක් කූටමළයෙන් බැඳුනේ වේද, කූටපාස නම් යම් මළපුඩුවක කෙළවර දුන්නක් හෝ අකුස්සක් හෝ අන්කිසි දඬුකඩක් හෝ බඳින ලද්දේද ඒය. යම් කූටපාසයක් ඒ ඒ තැන රුක්වැල් ආදියෙහි ඇවිණී ඌරාගේ ගමන වළකාද එහි පාසය ඇදසිටියහුට එක්ම පාසබන්‍ධනය ස්ථාන වේ. ඒ ඌරා පාසය මිදූ ඇසිල්ලෙහිම හෝ සිඳහළ ඇසිල්ලෙහි හෝ පලායේද තමන්ගේ පියවිගතියෙන් සිටියහුට බැම්මද පා සතරදැයි පස්තැනක් වේ. හොත්තහුට බැම්මද නිදීමදැයි දෙතැනක් වේ. කූටපාසයෙන් බැදුනහුට යම් යම් තැනක යේද, ඒ ඒ තැනම තැන් වේ. එහෙයින් ඒ ඌරා ඒ ඒ තැනින් මුදාහරින භික්‍ෂූහු දසදෙනකු විසිදෙනද සියදෙනද පාරාජිකයට පැමිණෙත්. ඒ ඒ තැන ආවාවූ එක්ම දාසයෙකු දැක පලවාහරින්නාක් මෙනි.
පළමු තිදෙනහට චතුෂ්පද කථාවෙහි කියූනයින් සෙලවීම හා තුබූ තැනින් පහකිරීම දතයුතුය. බල්ලන් විසින් ඩැහගත් ඌරෙකු කුළුණු සිතින් පලවාහරින්නහුටද භණ්ඩදෙය්‍ය වේ. සොරසිතින් පලවාහරින්නහුට පාරාජිකය වේ. පාසට්ඨානයට හෝ බලුසමීපයට හෝ නොපැමිණියෙකු පෙරමගට ගොස් පළමුකොටම පලවාහරින්නහුට අවහිරයක් නැත්තේය. යමෙක් බැඳුනු ඌරුහට කෑමද පැන්ද දී බලගන්වා ‘තැතිගත්තේ පලායන්නේය’යි සිතා මහහඬ කෙරේද, ඉදින් ඌරා පලායේනම් පාරාජිකය වේ. පාසය දුබලකොට මහහඬ නගා පලවාහරින්නහුටද මේනයම වේ.
යමෙක්වනාහි ශක්තිය ලබා පලායන්නේයයි සිතා කෑමද පැන්ද දී යේද, ඌරා පලා යේනම් භණ්ඩදෙය්‍ය වේ. පාසය දුබලකොට යන්නහුටද මේනයම වේ. පාසය කපා හළකල්හි හෝ දාගිය කල්හි පලායන්නේයයි සිතා පාසය සමීපයෙහි ආයුධයක් හෝ ගින්නක් හෝ තබාද ඌරා පාසය සොලවන්නේ සිඳුනුකල්හි හෝ දැවුනුකල්හි පලායේද, භණ්ඩදෙය්‍යම වේ. පාසය යටයසමග බිම හෙළාද, ඌරා පසුව පාසය මඩිමින් යේද, භණ්ඩදය්‍ය වේ. ඌරා යන්ත්‍රපාෂාණයන්ගෙන් මැඩුනේ, යටවුයේවේ ඒ ඌරා පලවාහරිනු කැමැතිව යන්ත්‍රපාෂාණය කුඑණු සිතින් ඔසවන්නහුට භණ්ඩදෙය්‍ය වේ. සොරසිතින් ඔසවන්නහුට පාරාජිකය වේ. ඉදින් යන්ත්‍රයෙහි යෙදූගල එසවූ ඇසිල්ලෙහි පලානොගොස් පසුවයේද, භණ්ඩදෙය්‍යම වේ. සොරසිතින් ඔසවන්නහුට පාරාජිකය වේ. ඉදින් යන්ත්‍රයෙහි යෙදූගල එසවූ ඇසිල්ලෙහි පලානොගොස් පසුවයේද, භණ්ඩදෙය්‍යම වේ. ඔසවා තුබූ යන්ත්‍රපාෂාණය බිම හෙළාද, ඌරා පසුව එය මඩිමින් යේද, භණ්ඩදෙය්‍ය වේ. වළෙහි වැටුනු ඌරෙකුද කුළුණු සිතින් නගාගන්නහුට භණ්ඩදෙය්‍ය වේ. වළෙහි සොරසිතින් නගන්නහුට පාරාජිකය වේ. වළපුරවා නසාද ඌරා පසුව එය මඩමින්යේද, භණ්ඩදෙය්‍ය වේ. උලක ඇවුණුනු ඌරකු කුළුණු සිතින් එයින් නගාද, භණ්ඩදෙය්‍ය වේ. සොරසිතින් නගානම් පාරාජිකය වේ. උල උදුරාදමාද, භණ්ඩදෙය්‍ය වේ.
විහාරය අවට වනබිමෙහි මළපුඩු හෝ යන්ත්‍ර පාෂාණයක් හෝ අටවන්නාහු ‘මුවන්ට මේ පිළිසරණ තැනකි, මෙහි මෙසේ නොකරවු’යි වැළැක්විය යුත්තාහ. ඉදින් ‘ස්වාමීනි! පහකරහු’යි කියත්නම් පහකිරීම වටියි. එකල්හි තුමූ පහකෙරෙත්නම් යහපත්මය. නොම පහකෙරෙත්නම්, පහකරන්නට නොදෙත්නම්, රාජරාජමහා ඇමැති ආදීන් වෙත ගොස් නොඋදෙසා රැකවල ඉල්ලාගෙන පහකරවීම සුදුසු වේ. මිනිස්සු ගොයම් රක්නා කාලයෙහි මස්කමින් ගොයම් රකින්නෙමුයි කුඹුරුවල පාසද යන්ත්‍රපාෂාණද අටවන්නාහුය. ගොයම් කාලය ඉක්මගියකල්හි ආලය රහිතව ඔවුන් ගිය කල්හි එහි බැඳුනවුන් හෝ වැටුනවුන් මුදාහැරීම වරද නොවේ.
**මෘගවස්තු **දෙක්හිද - සූකර වස්තූන්හි කියනලද්ද සමානවූම විනිශ්චය වේ.
මත්ස්‍යවස්තු දෙක්හිද මේනයම වේ. මේ මතු කියන්නේ වෙනසය. කුමින තුළට මසුන් වදනා කුමින් මුව විවෘතකොට හෝ පසුව ගොටුව මුදා හෝ පසකින් සිදුරක් කොට හෝ මසුන් තළාපෙළා කුමිනෙන් පලවාහරින්නහුට පාරාජිකය වේ. බත්උළු පෙන්වා මෙසේ පලවා හරින්නහුටද පාරාජිකය වේ. කුමින සමග නගාගන්නහුටද පාරාජිකය වේ. හුදෙක් කුමිනෙහි මුව විවෘත කෙරේද, පසුව ගොටුව මුදාද, සිදුරක් හෝ කෙරේද, මත්ස්‍යයෝ තමන්ගේ පියවි ගතියෙන් පලායෙත්ද භණ්ඩදෙය්‍ය වේ. මෙසේ කොට බත්උළු දක්වාද, මත්ස්‍යයෝ ගොදුරු පිණිස නික්ම පලායෙත්ද භණ්ඩදෙය්‍යම වේ. මුව විවෘත නොකොට පසුව ගොටුව මුදා පසකින් සිදුරු නොකොට හුදෙක් බත්උළු දක්වාද, මත්ස්‍යයෝ බඩසයින් පෙළෙන බැවින් හිසින් පැහැර ඉඩ ලබාගෙන ගොදුරු පිණිස නික්ම පලායෙත්ද, භණ්ඩදෙය්‍යම වේ. හිස් කුමිනෙහි මුව හෝ විවෘත කෙරේද, පසුව ගොටුව හෝ මුදාද, සිදුරක් හෝ කෙරේද, ආ ආ මත්ස්‍යයෝ දොරකඩට පැමිණ ගොටුවෙහි කළ සිදුරෙන් පලායෙත්ද, භණ්ඩදෙය්‍යම වේ. හිස්කුමින ගෙන වනලැහැබක දමාද භණ්ඩදෙය්‍යම වේ. යානයෙහි තුමූ භාණ්ඩය පුටුවෙහි තුබූ පසුම්බිය සමාන වේ.
**මංසපෙසී වස්තුවෙහි** - ඉදින් අහසෙහිදී ගණීද, ගත්තැනම තැන් වේ. එතැන සයයුරකින් පිරිසිඳීමෙන් ඨානාචාවනය දතයුත්තේය. මෙහි සෙස්ස **දාරුගොපාලක - රජකසාටක වස්තූන්හිද අම්බචොරකාදි වස්තූන්හිද** කියූනයින් විනිශ්චය කටයුතුය.
**කුම්භී වස්තුවෙහි** යමෙක් පාදයක නොඅගින ගිතෙල් - තෙල්ආදිය ගෙන ‘නැවත මෙසේ නොකරන්නෙමි’යි සංවරයෙහි සිට දෙවන දවස් ආදියෙහිද නැවත සිත උපන්කල්හි එපරිද්දෙන්ම ධුරනිඃක්‍ෂෙපයකොට වළඳන්නේ සියල්ලම වළඳාද, පාරාජිකයක් නැත්තේය. දුක්කටයට හෝ ථුල්ලච්චයට පැමිණේ. භණ්ඩදෙය්‍ය වන්නේය. මේ මහණතෙමේද එපරිද්දෙන්ම කෙළේය. **‘අනාපත්ති භික්‍‍‍‍‍ඛු පාරාජිකස්ස’** යනු එහෙයින් වදාළ සේක. ධුරනිඃක්‍ෂෙය නොකොට දවසක් දවසක් පාසා වළඳන්නෙමියි එය ටික ටිකද ගෙන වළඳන්නහුට, යම්දවසක පාදයක් අගින ගිතෙල් තෙල් පිරීගියේද එකල්හි පාරාජිකය වේ.
**සංවිදාවහාර වස්තූහු** සංවිදාවහාරයෙහි **මුට්ඨි වස්තූහු **ඔදනීයසරාදි වස්තූන්හි **විඝාස වස්තු **දෙක අම්බවොරකාදි වස්තූන්හි කියනලද විනිශ්චය නයින් දතයුතුය**. තෘණවස්තු** දෙක ප්‍රකට අර්‍ත්‍ථ ඇත්තේමය.
අම්බභාජාපනාදි වස්තූන්හි - ඒ භික්‍ෂූහු විසිතිස් ආදිවසයෙන් පිරිසිඳිනලද මහණුන් ඇති එක් ගමක ආවාසයකට ගියහ. එහි භික්‍ෂූහු කුදුමහත්පල අනුභව කරන්නාහුද ඔවුන් පැමිණි කල්හි ආගන්තුක තෙරුන්ට ගඩාගෙඩි ගෙනවුත් දෙව’යි කැපකරුවන්ට නොකීහ. එකල්හි ඒ භික්‍ෂූහු ‘කිම සඞ්ඝසන්තකය අපට නොපැමිණේදැ’යි ගෙඩිය ගසා බෙදවා ඔවුන්ටද වස්ගණනින් කොටසදී තුමූද අනුභව කළහ. එහෙයින් ඔවුන්ට භාග්‍යවතුන් වහන්සේ **‘අනාපත්ති භික්‍‍‍‍ඛවෙ පරිභොගත්‍ථාය’** යනු වදාළ සේක. එහෙයින් දැනුදු යම්තැනක ආවාසික භික්‍ෂූහු ආගන්තුක භික්‍ෂූන්ට නොදෙත්ද, ඵලවාරය පැමිණි කල්හි අන්‍ය ආගන්තුක භික්‍ෂූන්ගේ අභාවය දැක සොරකමින් තුමූම අනුභව කෙරෙත්ද, එබඳු ආවාසයෙක්හි ආගන්තුක භික්‍ෂූන් විසින් ගෙඩිය ගසා බෙදවා අනුභව කිරීම සුදුසු වේ.
යම් ආවාසයෙක්හි වනාහි ආවාසික භික්‍ෂූහු පලරුක් රැකගෙන ඵලවාරය පැමිණි කල්හි බෙදා අනුව කෙරෙත්ද, අඹපල ආදිය විකුණවා සිවුපසයෙහිලා මොනවට එළවත්ද, ඒ ආවාසයෙහි ආගන්තුක භික්‍ෂූහු ඉසුරෝ නොවෙත්. යම් වෘක්‍ෂයක් සිවුරු පිණිස නියමකොට දෙන ලද්දේද, නියමකොට දුන්බැවින් ඒ වෘක්‍ෂයන්හිද ආගන්තුක භික්‍ෂූහු රුක්පෙල බෙදා අනුභව කිරීමෙහි ඉසුරෝ නොවෙත්. සෙසු ප්‍රත්‍යය පිණිස නියමකොට දෙන ලද වෘක්‍ෂයන්හිද මේනයම වේ.
යම් වෘක්‍ෂ එසේ නියම නොකරණ ලද්දේද, ආවාසික භික්‍ෂූහුද ඒ වෘක්‍ෂ රැකබලාගෙන ගොපනයකොට සොරකමින් අනුභව කෙරෙත්ද, ඒ වෘක්‍ෂයන්හි ආවාසික භික්‍ෂූන්ගේ කතිකාවෙහි නොසිටිය යුතුය. යම් වෘක්‍ෂයක් ඵල පරිභොගය පිණිස දෙන ලද්දේද, ආවාසිකයෝද ඒ වෘක්‍ෂ රැකබලාගෙන ගොපනයකොට මනාකොට එළවත්ද ඒ වෘක්‍ෂයන් කෙරෙහි ඒ ආවාසිකයන්ගේ කතිකාවෙහි සිටිය යුතුය. **මහාපච්චරි**යෙහි වනාහි සිවුපසය පිණිස නියමකොට දෙනලද්ද සොරසිතින් අනුභව කරන්නේ භාණ්ඩය අගය කරවා කරවිය යුතුය. පරිභොග වසයෙන්ම එය බෙදා අනුභව කරන්නහුට භණ්ඩදෙය්‍ය වේ. මෙහි යමක් සෙනසුන් පිණිස නියමකරන ලද්දේද, එය පරිභොග වසයෙන්ම බෙදා අනුභව කරන්නහුට ථුල්ලච්චය හා භණ්ඩදෙය්‍යයි කියන ලද්දේය.
උදෙසා සිවුරු පිණිසම දුන්දෙය සිවුරු පිණිසම එළවිය යුතුය. ඉදින් දුර්භික්‍ෂයක් වේනම් භික්‍ෂූහු පිණ්ඩපාතයෙන් වෙහෙසට පත්වෙත්නම් සිවුරු වනාහි සුලභවේනම් සඞ්ඝයාගේ යහපත පිණිස අපලොකකර්‍මයකොට පිණ්ඩපාතයෙහිද එළවීම වරදක් නොවේ. සෙනසුනෙන් හෝ ගිලන්පසින් හෝ වෙහෙසට පත්වන කල්හි සඞ්ඝයාගේ යහපත පිණිස අපලොකනකර්‍මයකොට ඒ පිණිසද එළවීම වටියි. පිණ්ඩපාතය පිණිසද ගිලන්පස පිණිසද නියමකොට දෙන ලද්දෙහිද මේනයම වේ. සෙනසුන් පිණිස උදෙසා දෙනලද්ද වනාහි ගරුභාණ්ඩයක්වේද, එය රක්‍ෂාකොට ගොපනයකොට ඒ පිණිසම එළවිය යුතුය. ඉදින්වනාහි දුර්භික්‍ෂයක්වේනම්, භික්‍ෂූහුද පිණ්ඩපාතයෙන් නොයැපෙත්ද, මේ විහාරයෙහි නොහොත් විහාරය පිහිටි පෙදෙසෙහි රාජරොගචොරභයාදිය හේතුකොට අන්තැනක යන්නවුන්ගේ විහාරය නැසීයයිද, තල් පොල් ආදිය වනසත්ද, සෙනසුන්පසය නිසා යැපෙන්නට හැකිවේද, මෙබඳු කාලයෙහි සෙනසුන හැරදමාද, සෙනසුන් පිළිදැගුම් පිණිස භාග්‍යවතුන් වහන්සේ විසින් පරිභොගය අනුදන්නා ලද්දේය. එහෙයින් එකක් හෝ දෙකක් උතුම් සෙනසුන් තබා අන්සෙනසුන් පහත් සෙනසුන පටන් පිණ්ඩපාතය පිණිස හැරීම සුදුසු වේ. මූලවස්තුච්ඡෙදයකොට නොඑළවිය යුතුය.
යම් ආරාමයක් වනාහි සිවුපසය පිණිස නියමකොට දෙන ලද්දේද, එහි අපලොකනකර්‍මය කරවිය යුතුය. යම් ප්‍රත්‍යයකින් අඩුවක්වේද, ඒපිණිස එළවිය හැකිය. ආරාමය පිළිදැගිය යුතුය. වැටුප්දීද, පිළිදැග්ගවීම වටියි. යම්කෙනෙක් වනාහි වැටුප් ලබා ආරාමයෙහිම ගෙයක්කොට වසන්නාහු රකිත්ද, ඉදින් ඔවුහු ආවා වූ භික්‍ෂූන්ට පොල්පල හෝ තල්පල දෙත්ද, සඞ්ඝයා විසින් ‘දවසක් දවසක් පාසා මෙපමණ අනුභව කරවු’යි ඔවුන්ට යමක් අනුදන්නා ලද්දේවේද, ඒම ඔවුහු දෙන්නට ලබත්. ඔවුන් එයින් වැඩියක් දෙනකල්හි ගැනීම නොවටියි.
යමෙක් වනාහි ආරාමය මිලයෙන් බදුගෙන සඞ්ඝයාහට සිවුපසය පිණිස කැප භාණ්ඩයක්ම දේද, මෙතෙමේ මෙයට වඩා බොහෝ දෙයක් දෙන්නට ලබයි. සෑයට පහන් පිණිස හෝ කැඩුම් බිඳුම් පිළිසකර කිරීම පිණිස හෝ දුන් ආරාමයද පිළිදැගිය යුතුය. වැටුප් දීද පිළිගුදැම් කරවිය යුතුය. මෙහි වැටුප් සෑසතුවූයේද සඟසතුවූයේද දීමෙහි වරද නැත. මේ ආරාමයද වැටුපෙන් එහිම වැස රකින්නවුන්ගේද, මිලයට බදුගෙන කැපබඩු දෙන්නවුන්ගේද එහි හටගත් ඵලදීමද කියූ නයින්ම දතයුතුය.
අම්බපාලකාදි වස්තුන්හි - **‘අනාපත්ති භික්‍‍‍‍ඛවෙ ගොපකස්ස දානෙ’** මෙහි ගොපකයාහට කවර තරම් දීමක් වටීද, කවර තරම් දීමක් නොවටීදයත්**: මහාසුම්ම** ස්ථවිරයන් වහන්සේ වනාහි ගොපකයාහට දවසක් දවසක් පාසා මෙපමණ ගනුවයි යමක් පිරිසිඳ දෙන ලද්දේද, එයම වටියි, එයින් වැඩියක් නොවටීයයි කීහ**. මහාපදුම** ස්ථවිරයන් වහන්සේ වනාහි ‘කිම? ගොපකයන්ට මෙපමණ රුකෙන් මෙපමණ ගතයුතුය’යි දැක්වූ බැවින් පතක ලියා හෝ සලකුණුකොට දෙනලද යමක් ඇත්තේද, මොවුන්ගේ අතෙහි ඒ හරණලද දෙයට මොවුහු අධිපති වෙත්. එහෙයින් ඔවුහු යමක් දෙත්ද, එය බොහෝවුවද වටීයයි කීහ**. කුරුන්‍දි** අටුවාවෙහි වනාහි මිනිසුන්ගේ ආරාමයක් හෝ අකිසි ඵලාඵලයක් හෝ ඔවුන්ගේ දරුමුනුබුරු ආදීහු අන්කිසි කෙනෙක් හෝ රකිත්ද, එහෙයින් ඔවුන් විසින් දෙන ලද්ද වටියි. ගෙන්වා නොගත යුතුය. සඟසතුයෙහිද සෑසතුයෙහිද මිලට බඳුගෙන රකින්නහුගේම දීම වටියි. වැටුපෙන් රකින්නහු තමන්ගේ කොටස පමණක් දීම වටීයයි කියන ලදී. **මහාපච්චරි**යෙහි වනාහි ගිහියන්ගේ අරම් රකින්නෝ භික්‍ෂූන්ට යමක් දෙත්ද, එය වටියි. ආරාමගොපකයෝ තමන්ගේ බැලයෙන් භික්‍ෂු සඞ්ඝයාහට යමක් වෙන්කොට දෙත්නම් එය වටියි. යමෙක් ආරාමයක අඩක් හෝ ගස්කොළන් කිසිවක් හෝ බැලය ලබා රකීද, ඔහුටද තමන්ට පැමිණි රුකෙන්ම යමක් දීම වටියි. මිලයට බදුගෙන රකින්නහුට සියල්ලම වටීයයි කියන ලදී. මේ සියල්ල වනාහි අක්‍ෂර වශයෙන් වෙනස් වේ. අර්‍ත්‍ථ වශයෙන් එකෙක්මය. එහෙයින් අදහස් දැනගත යුතුය.
**දාරු වස්තුවෙහි** - **‘තාවකාලිකො අහං භගවා’** ‘භාග්‍යවතුන් වහන්ස! මම තවුකැලි සිත් ඇතියෙමි’යි කියනු කැමැත්තහු විසින් කියන ලදී. **‘තාවකාලිකචිත්තො’** ‘නැවත ගෙනවුත් දෙන්නෙමි’යි මම මෙසේ සිත් ඇතියෙමියි කියන ලද්දේ වේ. භාග්‍යවතුන් වහන්සේ ‘**තාවකාලිකෙ අනාපත්ති**’යි වදාළ සේක.
මේවනාහි මෙහි පාලිමුක්තක විනිශ්චය වේ: ඉදින් සඞ්ඝතෙමේ පොහෝගෙයක් හෝ බොජුන්හලක් හෝ යන සඞ්ඝයාහට හිතවූ කර්‍මාන්තයක් කරවාද කාරකසඞ්ඝයා විචාරා ඒ දැවදඬුවලින් යමක් ඒ පිණිස තාවකාලිකව ගෙනයා යුතුය. සඞ්ඝයාට අයත්වූ යම් ද්‍රව්‍ය සමූහයක් නොරක්නා ලද්දේවේද, වැසි වස්නාකල්හි තෙමීයේද, අව්වෙන් වියලේද, ඒ සියල්ලම නොවිචාරද තාවකාලිකව ගෙනවුත් තමන්ගේ ආවාසයෙහි තැබිය යුතුය. සඞ්ඝතෙමේ ගෙන්වන්නේ නම් අන්‍ය වූ ද්‍රව්‍යසමූහයකින් හෝ මිලයකින් දැන්විය යුතුය. සඞ්ඝතෙමේ නොගෙන්වනුයේද, ‘මෙසේ ද්‍රව්‍යසම්භාරය දියයුත්තේය’යි හඟවන්නට නොහැක්කේනම් ‘ස්වාමීනි! සඞ්ඝයාහට අයත් ද්‍රව්‍යයෙන් මෙය කරණ ලද්දේය. එහෙයින් සඞ්ඝ පරිභොගයෙන් වළඳනු මැනවයි කියයුතුය. මේ මහණතෙමේම සෙනසුනට අධිපති වේ. ඉදින් පහන්ටැඹක් රුක්ටැඹක් හෝ කවුළුවකට හෝ ජනේලයකට හෝ නොපොහොනේද සඞ්ඝයාහට අයත් වූ ද්‍රව්‍ය තාවකාලිකව ගෙනවුත් ප්‍රකෘතිමත් කිරීම වටියි. අන්‍යවූ ද්‍රව්‍යසම්භාරයෙහිද මේනයම වේ.
**උදක වස්තුවෙහි** - යම්කලෙක ජලය දුර්‍ලභවේද, එකල්හි යොදුනකින් හෝ අඩ යොදුනකින් ඈත සිට හෝ ජලය ගෙන එනු ලැබේ, එබඳු වූ පරිගෘහිත ජලයෙහි අවහාරය වේ. යම්තැනකින් ගෙන ආ ජලයෙන් හෝ පොකුණු ආදියෙහි සිටි ජලයෙන් හෝ හුදෙක් කැඳ බත් පිළියෙල කරත්ද, පානීයපරිභොගය කරත්ද, අන්‍යවූ මහත් පරිභොගයක් නොකරත්ද, ඒ ජලයද සොරසිතින් ගන්නහුට අවහාරය වේ. යම්තැනකින් පැන්කළ එකක් හෝ දෙකක් හෝ ගෙන අසුන් සේදීමට බෝරුකෙහි ඉසීමට උදකපූජා කිරීමට පඬු පිසීමට ලැබේද, එහිදී සඞ්ඝයාගේ කතිකා වසයෙන්ම පිළිපැදිය යුතුය. වැඩියක් ගන්නේ සොරසිතින් මැටිඇදිය බහන්නේ භාණ්ඩය අගය කරවා කරවිය යුතුය.
ඉදින් ආවාසිකයෝ කතිකාවත දැඩිකරත්ද, අන්හට භාණ්ඩයක් සෝදන්නට රඳන් කරන්නට නොදෙත්ද, අන්හු නොදක්නා කල්හි ගෙන තුමූ සියල්ල කරත්ද, ඔවුන්ගේ කතිකාවෙහි නොසිටිය යුතුය. ඔවුහු යම් පමණ සෝදත්ද, එපමණ සේදිය යුතුය. ඉදින් සඞ්ඝයාහට පොකුණු දෙකතුනක් හෝ ගල්පොකුණු දෙකතුනක් හෝ වේද, ‘මෙහි ස්නානය කළ යුතුය. මෙයින් පැන් ගතයුතුය. මෙහි සියලු පරිභොගය කටයුතුයයි කතිකා කරණ ලද්දේද, කතිකාවතින්ම සියල්ල කටයුතුය. යම්තැනක කතිකා නැත්තේද, එහි සියලු පරිභොගය වටීයයි දතයුතුය.
**මත්තිකා වස්තුවෙහි** - යම්තැනක මැටි දුර්‍ලභවේද, නන්අයුරු පැහැති මැටි හෝ ගෙනවුත් තබන ලදද, එහි මදක් නමුත් මැටි පස්මස්සක් අගීද, එහෙයින් පාරාජිකය වේ. සඞ්ඝකර්‍ම හා චෛත්‍ය කර්‍මද නිමිකල්හි සඞ්ඝයා විචාරා තාවකාලික වසයෙන් හෝ ගැනීම වටියි. සුණුපිරියම්හිද සිත්කම් පැහැයෙහිද මේනයම වේ.
**තෘණ වස්තූන්හි** - දැවූ තෘණයෙහි ඨානාචාවනයාගේ අභාවයෙන් දුක්කටය වේ. භණ්ඩදෙය්‍ය වනාහි වන්නේ වේ. සඞ්ඝතෙමේ තණවත්තක් සංස්කරණය කොට සඞ්ඝික ආවාසයක වසයි. නැවත කිසිකලෙකත් දැගුම් කරන්නට නොහැකි වේ. එකල්හි අන් මහණෙක්තෙමේ වත්හිසින් දැගුම් කරයි. මෙය සඞ්ඝයාගේම වේ. ඉදින් දැගුම් නොකෙරේනම්, සඞ්ඝයා විසින් ‘දැගුම් කොට දෙව’යි එක් මහණක්හට කියයුතුය. ඒ මහණතෙමේ කොටසක් ගන්නට කැමතිවේනම්, කොටසක් දීද දැගුම් කරවිය යුතුය. ඉදින් කොටස වඩා, දියයුතුමය. වඩාම නම් ‘යව, දැගුම්කොට සියල්ල ගෙන තමන්ගේ සෙනසුන වසාලව’යි කියයුතුය. කුමක් හෙයින්දයත්: නැසුනු කල්හි වැඩක් නැත්තේද, එහෙයිනි. දෙන්නහු විසින් වනාහි භූමිය සහිතව නොදිය යුතුය. ගරුභාණ්ඩය වේ. තණපමණක් දිය යුතුය. ඒ තණ අවුරුදු පතා දැගුම්කොට තමන්ගේ සෙනසුන වසනකල්හි නැවත සඞ්ඝතෙමේ දැගුම් කරන්නට පොහොනේද, ‘තෝ දැගුම් නොකරව, සඞ්ඝතෙමේ දැගුම් කරන්නේ’යයි කියයුතුය.
**මඤ්චාදී** වූ වස්තුසත ප්‍රකටමය. පෙළෙහි නොදක්වන ලද්දාවූද ගල්ටැඹක් හෝ රුක්ටැඹක් හෝ පාදයක් අගින අන්කිසිවක් හෝ ගෙන යන්නහුට පාරාජිකයම වේ. ප්‍රදහනගෘහාදීන් අතුරෙහි හැරදැමූ වැටුන පිරිවෙන් ආදීන්ගේ බිත්තියක් හෝ පවුරක් බිඳ ගඩොල් ආදිය සොරකම් කරන්නහුටද මේනයම වේ. කුමක්හෙයින්දයත්: සඞ්සික විහාරයෙහි කිසිකලෙක වාසයකරත්. කිසි කලෙක වාසය නොකරත්. එහෙයිනි, ප්‍රත්‍යන්තයෙහි සොරබියෙන් ජනපදය හැරයන කල්හි හැරදැමූ විහාරාදියෙහිවූ කිසි පිරිකරක් ගන්නහුටද මේනයම වේ. යම්කෙනෙක් වනාහි ඒ හැරදැමූ විහාරයෙන් තාවකාලිකව යමක් ගෙනයෙත්ද, නැවත ආවාසිකයන් විහාරයන්හි වසන කල්හි භික්‍ෂූහු එය ගෙන්වත්ද දියයුතුය. ඉදින් ඒ හැරදැමූ විහාරයෙන් ගෙන අවුත් සෙනසුනක් කරන ලද්දේවේද ඒ ගෙනෙන ලද්ද හෝ එයට අගින යමක් හෝ දියයුතුය. ‘නැවත අවුත් වසන්නෙමු’යි ආලය නොසිඳ නොහැර දනවුවැස්සන් නැගීගිය කල්හි ගණසන්තකයක් හෝ පුද්ගලසන්තකයක් හෝ ගන්නා ලද්දේවේද, ඔවුහු අනුදනිත්නම් පිළියම් කිරීමෙන් වැඩක් නැත්තේය. සඞ්ඝිකය වනාහි ගරුභාණ්ඩයක් වේ. එහෙයින් ප්‍රතිකර්‍ම කටයුතුම වේ.
**විහාරපරිභොග **වස්තුව ප්‍රකට අර්‍ත්‍ථ ඇත්තේමය.
**‘අනුජානාමි භික්‍ඛවෙ තාවකාලිකං හරිතුං’** මෙහි යම් මහණෙක් සඞ්ඝසන්තකවූ ඇඳක් හෝ පුටුවක් හෝ තාවකාලිකව ගෙනගොස් තමාට පහසුතන්හි තබා එකක් දෙකක් මාස්පතා සඞ්ඝික පරිභොගයෙන් පරිභොගකෙරේද, ආ ආ වෘද්ධතරයන්ට දේද, ඔවුන් නොවළකාද, ඔහුට ඒ ඇඳ පුටු නැසුනු කල්හිද දිරූ කල්හිද සොරුන් ගෙනගියකල්හිද ග්‍රීවා නොවේ. වාසයකොට යන්නහු විසින් වනාහි තුබූතැන නියම තැන තැබිය යුතුය. යම් මහණෙක් පෞද්ගලික පරිභොගයෙන් පරිභොග කෙරේද, ආ ආ වෘද්ධතරයන්ට නොදේද, ඔහුට ඒ ඇඳපුටු නටකල්හි ග්‍රීවා වේ. අන්ආවාසයකට ගෙනගොස් පරිභොග කරන්නහු විසින් ඉදින් එහි වෘද්ධතරයෙක් අවුත් නගාසිටුවාද, ‘මා විසින් මේ ආසනය අසුවල් ආවාසයෙන් ගෙන එන ලද්දේය, යමි, එය ප්‍රකෘතිමත් කරමි’යි කියයුතුය. ඉදින් ඒ මහණ ‘මම ප්‍රකෘතිමත් කරන්නෙමි’යි කියාද, ඔහුට භාරකොටද යෑම වටීය’යි **සංක්‍ෂෙපාර්‍ත්‍ථකථා**වෙහි කියන ලද්දේය.
**චම්පා වස්තුවෙහි** **‘තෙ කටුලා’** තල, සහල්, මුංවලින් හෝ තල, සහල්, මෑයෙන් හෝ තල, සහල්, කොල්ලුයෙන් හෝ තල, සහල් සමග මුං මෑ ආදී වූ යම්කිසි එක් අපරණ්ණයක් බහා තුනකින් කරන ලද්දීය. මේ තෙකටුල යාගුව මෙකියූ තුන හා සතරෙන් කොටසක් දියෙන් මුසුවූ කිරෙහි බහා ගිතෙල්, මී, සකුරු යොදා කරන්නාහුය.
**රාජගෘහ වස්තුවෙහි - ‘මධුගොලකො’** යන මෙයින් අතිරස, කැවුම් කියනු ලැබේ. මධුසීසකයිද කියත්. සෙස්ස මේ වස්තු දෙකෙහිද ඔදනභාජනීය වස්තුවෙහිද කියූනයින්ම දතයුතුය.
**අජ්ජුක වස්තුවෙහි -** **‘එතදවොච’** ගිලෙනෙක්ව කීයේය. **‘ආයස්මා උපාලි ආයස්මතො අජ්ජුකස්ස පක්‍ඛො’** අගති ගමන වසයෙන් පක්‍ෂ නොවූයේය. තවද අනාපත්ති සංඥා ඇති බැවින්ද, ලජ්ජීනට අනුග්‍රහයෙන්ද, විනයානුග්‍රහයෙන්ද, ස්ථවිරයන් වහන්සේ පක්‍ෂවූහයි දතයුතුය. මෙහි සෙස්ස ප්‍රකට අර්‍ත්‍ථ ඇත්තේමය.
**බාරාණසී වස්තුවෙහි** **‘චොරෙහි උපද්දුතං’** සොරුන් විසින් පැහැරගන්නා ලද්දේය. **‘ඉද්ධියා ආනෙත්‍වා පාසාදෙ ඨපෙසි’** ස්ථවිරයන් වහන්සේ වනාහි ශෝක නමැති හුලින් විදින ලදුව ඔබමොබ පෙරළෙන, වෙසෙසින් පෙරළෙන, ඒ කුලය දැක, ඒ කුලයට අනුකම්පාවෙන් ප්‍රාසාදය රකිනු පිණිස ධර්‍මානුග්‍රහයෙන් තමන්ගේ සෘද්ධියෙන් ඔවුන්ගේම ප්‍රාසාදය ලදරුවන්ගේ සමීපයෙහි වේවායි ඉටූහ. ලදරුවෝ ‘අපගේ ප්‍රාසාදය’යි හැඳින එයට නැංගාහ. ඉක්බිති ස්ථවිරයන් වහන්සේ සෘද්ධිය හළහ. ප්‍රාසාදයද ස්වකීය ස්ථානයෙහිම පිහිටියේය. ව්‍යවහාර වශයෙන් ‘**තෙ දාරකෙ ඉද්ධියා ආනෙත්‍වා පාසාදෙ ඨපෙසි**’යි කියන ලද්දේය. **ඉද්ධිවිසයෙ **මෙබඳු අධිෂ්ඨාන ඍද්ධියෙන් අනාපත්ති වේ. විකුර්‍වණ සෘද්ධිය වනාහි නොවටියි.
අවසානයෙහි වස්තුදෙක ප්‍රකට අර්‍ත්‍ථ ඇත්තේමය.
මේ එහි අනුශාසනාය:
දෙවැන්නෙකු නැත්තාවූ එකලාවූ පරදවනලද සියලු කෙලෙස් ඇති පස්මරුන් දිනු බුදුරජාණන් වහන්සේ විසින් මේ ශාසනයෙහි යම් මේ දෙවන පාරාජිකයන් වදාරණ ලද්දේද.
ඒ ශික්‍ෂාපදය සමවූ නොයෙක්නයින් ව්‍යාකීර්‍ණ වූ ගැඹුරු වූ අර්‍ත්‍ථ හා විනිශ්චය ඇත්තා වූ අන්කිසි ශික්‍ෂාපදයක් නැත්තේය.
එහෙයින් චොදනා වස්තුව සඟ මැදට පැමිණි කල්හි මේ පැමිණ වස්තුවෙහි විනයානුග්‍රහයෙන් විනිශ්චය කරන්නාවූ විනය දන්නාවූ මහණහු විසින්,
අනවශෙෂයෙන් අභිප්‍රාය සහිතවූ පෙළට හා අටුවාවට බැස අප්‍රමත්ත වූවහු පාරාජිකාපත්ති විනිශ්චයකට යුතුය.
කිසිකලෙක ඇවැත් දැක්මෙහි උත්සාහය නොකට යුතුය. අනාපත්තිය දකින්නෙමුයි සිත උපදවමු.
ඇවත දැකද ‘තෝ පරිජියට පැමිණියෙහි’යි නොකියාම නුවණැතියන් සමග නැවත නැවත සංසන්‍දනයකොටම විමසා බලා නැවත පාරාජිකාපත්තිය කියන්නේය.
මේ ශාසනයෙහි පෘථග්ජනයෝ, කියා හෝ නොකියා ගන්නට සුදුසු වූ මවුපියන් සතු වස්තුවෙහි පවා සොරසිත් ඉපදවීමෙන් ලුහුව පෙරළෙන ස්වභාවය ඇති චිත්තයාගේ වසයෙන් ශ්‍රාමණ්‍ය ගුණයෙන් ගිලිහෙත්.
එහෙයින් විචක්‍ෂණතෙමේ මෙරමා සතු පිරිකර ආසීවිස ඇති සර්‍පයෙකු මෙන්ද ගින්නක් මෙන්ද දක්නේ නොපහසන්නේය.


තෘතීය පාරාජිකය
කායාදි තුන් දොරින් පිරිසිදු වූ මැනැවින් සිවුසස් දහම් අවබෝධ කළා වූ බුදුරජාණන් වහන්සේ විසින් යම් තෘතීය ශික්‍ෂාපදයෙක් පණවන ලද්දේ ද දැන් ඒ ශික්‍ෂාපදය පිළිබඳ සංවර්‍ණනා ක්‍රමය පැමිණියේය.
යම්හෙයකින් පෙර ද ප්‍රකාශ කරන ලද යමක් මනාකොට දත හැක්කේ ද, එහෙයින් එය හැර පියා තෘතීයපාරාජිකය පිළිබඳ මේ සංවර්‍ණනාව වේ.
**‘තෙන සමයෙන බුද්ධො භගවා වෙසාලියං විහරති මහාවනෙ කුටාගාරසාලායං’** යන මෙහි **වෙසාලියං **මෙසේ නම් ඇති ස්ත්‍රීලිඞ්ග වශයෙන් පැවැති ව්‍යවහාර ඇති නගරයෙහි. ඒ නගරය වනාහි තෙවරක් ප්‍රාකාර පරික්‍ෂෙපයෙන් නුවර බිම වැඩීම් හේතුවෙන් අතරතුර ගව්ව ගව්ව පමණ පුළුල් කළ බැවින් වෙසාලී යි කියනු ලැබේ. මේ නගරය ද සම්මා සම්බුදුරජාණන් වහන්සේ සර්‍වඥතාවයට පැමිණි කල්හිම හැමතින් මහත්බවට පැමිණියේයයි දතයුතුය. මෙසේ ගොදුරුගම දක්වා ‘**මහාවනෙ කුටාගාරසාලායං**’යි නිවාස ස්ථානය දැක්වූයේය. එහි මහාවන නම් තෙමේම හටගත් අනෙකකු විසින් රෝපණය නොකළ පිරිසිඳීම් සහිත වූ මහත් වනයයි. කිඹුල්වත්පුරයට සමීප වූ මහාවනය වනාහි හිමවත සමග ඒකාබද්ධ පිරිසිඳීම් රහිතව මහාසමුද්‍රය හා හැපී සිටියේය. මේ මහාවනය එබඳු නොවේ. මෙය පිරිසිදීම් සහිත වූ මහත් වූ වනය නු යි මහාවන නම් වීය. කූටාගාරය ඇතුළත් කොට හස්මඩුලු සෙවනියෙන් කරණලද සියලු ආකාරයෙන් යුක්ත වූ භාග්‍යවත් බුදුරජාණන් වහන්සේගේ ගඳකිළියයි දතයුතුය.
**‘අනෙක පරියායෙන අසුභකථං කථෙහි’** නොයෙක් කාරණයන්ගෙන් කෙශාදීන්ගේ වසයෙන් අශුභාකාරය දැක්වීම් වසයෙන් පැවැති තමන්ගේ හා අන්‍යයාගේ ද කරජකායයෙහි නො ඇලීම උපදවන කථාව වදාරණ සේක. ‘අත්‍ථි ඉමස්මිං කායෙ කෙසා ලොමා නඛා -පෙ මුත්තං’යි. කුමක් කියන ලද්දේ වේද, මහණෙනි! බඹයක් පමණ වූ මේ සිරුරෙහි සියලු අයුරින් සොයන්නේ කිසිවෙක් කිසි මුතුවක් හෝ මැණිකක් හෝ වයිරෝඩියක් හෝ අඟිලක් හෝ සඳුනක් හෝ කොකුමක් හෝ කපුරක් හෝ වත්සුණු ආදියක් හෝ අණුවක් තරම් වූ පිරිසිදු බවක් නොදකීයි. එහෙත් ඉතා තද දුගඳැති පිළිකුල් කටයුතු වූ නොසිරි දැකුම් ඇති කෙස් ලොම් ආදී වූ නන් වැදෑරුම් වූ අශුචියක්ම දකියි. එහෙයින් මෙහි දුර්‍වල රාගයක් හෝ බලවත් රාගයක් හෝ නො කටයුතුය. හිසෙහි හටගත් කෙශයෝ වෙත්ද ඔවුහු පවා අශුභ ද වෙති. අශුචි ද වෙති. පිළිකුල් ද වෙති. ඔවුන්ගේ ඒ අශුභ අශුචි ප්‍රතික්කුලභාවය ද වර්‍ණ විසින් ද යන පස්කරුණෙන් දත යුතුය. ලොමාදීන් පිළිබඳව ද මෙසේ දතයුතුය. මෙහි මේ සංක්‍ෂෙපයයි. විස්තරය වනාහි විශුද්ධි මාර්‍ගයෙහි කියූ නයින්ම දතයුතුය. මෙසේ භාග්‍යවතුන් වහන්සේ එක් එක් කොටසෙහි පස් පස් අයුරකින් බෙදීමෙන් නොයෙක් කාරණයෙන් අශුභ කථාව වදාරණ සේක.
‘අසුභාය වණ්ණං භාසති’ උද්ධුමාතකාදීන්ගේ වසයෙන් අශුභ මාතෘකා තබා පදභාජනීයයෙන් ඒ මාතෘකාව විභජනය කරණ සේක් වර්‍ණනා කරණ සේක් මොනවට විස්තර කරණ සේක් අශුභ කථාවෙහි වර්‍ණනාව කරණ සේක. **‘අසුභභාවනාය වණ්ණං භාසති’** කෙශාදීන් අතුරෙහි හෝ උද්ධුමාතකාදීන් අතුරෙහි හෝ අද්ධ්‍යාත්මික බාහිර වස්තූන් අතුරෙහි හෝ අශුභාකාරය ගෙන පැවැති සිත පිළිබඳ යම් මේ භාවනාවක් වැඩීමෙක් බහුල කිරීමෙක් වේ ද, ඒ අශුභ භාවනාවගේ අනුසස් දක්වන සේක් **‘අසුභභාවනාභියුත්තො භික්‍ඛවෙ භික්‍ඛු කෙසාදීසු වා වත්‍ථුසු උද්ධුමාතකාදිසු වා වත්‍ථුසු පඤ්චඞ්ගසමන්නාගතං තිවිධකල්‍යාණං දසලක්‍ඛණසම්පන්නං පඨමජ්ඣානං පටිලභති. සො තං පඨමජ්ඣානසඞ්ඛාතං චිත්තමඤ්ජුසං නිස්සාය විපස්සනං වඩ්ඪෙත්‍වා උත්තමත්‍ථං අරහත්තං පාපුණාති**’යි ගුණය වදාරණ සේක. ගුණය කීර්තනය කරන සේක.
එහි මේ දශලක්‍ෂණ විභාවනයෙහි ප්‍රථමද්ධ්‍යානයාගේ දශලක්‍ෂණයෝය:- විරුද්ධ කාරණයන්ගෙන් වෙන් වූ සිතෙහි පිරිසිදු බව, මද්ධ්‍යම වූ සමාධි නිමිත්තට පැමිණීම, එහි සිත වැදීම, පිරිසිදු සිතෙහි මැදහත් බව, බැලීම, සමථයට පැමිණියහුගේ උපෙක්‍ෂාව, සමථයට පිළිපන් බැවින් ක්ලෙශසංසර්‍ගය හැර එකත්‍වයෙන් වැටහුනු සමාධිහුගේ උපෙක්‍ෂාව, එහි උපන් ධර්‍මයන් නො ඉක්ම පවත්නා අර්‍ත්‍ථයෙන් ඥානයාගේ කෘත්‍යනිෂ්පත්ති වශයෙන් ශොධනය, ඉන්‍ද්‍රියයන්ගේ එක රසාර්‍ත්‍ථයෙන් එයට අනුරූප වූ වීර්‍ය්‍යය පැවැත්වීමෙන් විශොධනය, ආසෙවනාර්‍ත්‍ථයෙන් විශොධනය, යන මොවුහුයි.
එහි මේ කල්‍යාණ ලක්‍ෂණයෙහි පාළියය: ‘පඨමස්ස ඣානස්ස කො ආදි, කිං භික්‍ඛවෙ මජ්ඣෙ, කිං පරියොසානං, පඨමස්ස ඣානස්ස පටිපදාවිසුද්ධි ආදි උපෙක්‍ඛානුබ්‍රෑහණා මජ්ඣෙ සංපහංසනා පරියොසානං පඨමස්ස ඣානස්ස පටිපදා විසුද්ධි ආදි. ආදිස්ස කති ලක්‍ඛණානි, ආදිස්ස තීනි ලක්‍ඛණානි. යො තස්ස පරිපන්‍ථො තතො චිත්තං විසුජ්ඣති. විසුද්ධත්තා චිත්තං මජ්ඣිමං සමාධි නිමිත්තං පටිපජ්ජති, පටිපන්නත්තා තත්‍ථ චිත්තං පක්‍ඛන්‍දති, යඤ්ච පරිපන්‍ථතො චිත්තං විසුජ්ඣති, යඤ්ච විසුද්ධත්තා චිත්තං මජ්ඣිමං සමාධිනිමිත්තං පටිපජ්ජති, යඤ්ච පටිපන්නත්තා තත්‍ථං චිත්තං පක්‍ඛන්‍දති, පඨමස්ස ඣානස්ස පටිපදා විසුද්ධි ආදි, ආදිස්ස ඉමානි තීනි ලක්‍ඛණානි. තෙන වුච්චති පඨමජ්ඣානං ආදිකල්‍යාණඤ්චෙව හොති, තිලක්‍ඛණසම්පන්නඤ්චාති.
පඨමස්ස ඣානස්ස උපෙක්‍ඛානුබ්‍රෑහණා මජ්ඣෙ. මජ්ඣස්ස කති ලක්‍ඛණානි, මජ්ඣස්ස තීනි ලක්‍ඛණානි. විසුද්ධං චිත්තං අජ්ඣුපෙක්‍ඛති, සමථපටිපන්නං අජ්ඣුපෙක්‍ඛති, යඤ්ච විසුද්ධං චිත්තං අජ්ඣුපෙක්‍ඛති. යඤ්ච සමථපටිපන්නං අජ්ඣුපෙක්‍ඛති, යඤ්ච එකත්තුපට්ඨානං අජ්ඣුපෙක්‍ඛති පඨමස්ස ඣානස්ස උපෙක්‍ඛානුබ්‍රෑහණා මජ්ඣෙ. මජ්ඣස්ස ඉමානි තීනි ලක්‍ඛණානි. තෙන වුච්චති පඨමජ්ඣානං මජ්ඣෙකල්‍යාණඤ්චෙව හොති තිලක්‍ඛණසම්පන්නඤ්චාති.
පඨමස්ස ඣානස්ස සංපහංසනා පරියොසානං පරියොසානස්ස කති ලක්‍ඛණානි, පරියොසානස්ස චත්තාරි ලක්‍ඛණානි. තත්‍ථ ජාතානං ධම්මානං අනතිවත්තනට්ඨෙන සම්පහංසනා ඉන්‍ද්‍රියානං එකරසට්ඨෙන සංපහංසනා. තදුපගවිරිය වාහනට්ඨෙන සම්පහංසනා, ආසෙවනට්ඨෙන සංපහංසනා, පඨමස්ස ඣානස්ස සංපහංසනා පරියොසානං, පරියොසානස්ස ඉමානි චත්තාරි ලක්‍ඛණානි. තෙන වුච්චති, පඨමජ්ඣානං පරියොසානකල්‍යාණඤ්චෙව හොති චතුලක්‍ඛණසම්පන්නඤ්චාති. එවං තිවිධත්තගතං චිත්තං තිවිධ කල්‍යාණං දසලක්‍ඛණසම්පන්නං විතක්කසම්පන්නඤ්චෙව හොති විචාර පීති සුඛ සම්පන්නඤ්ච. චිත්තස්ස අධිට්ඨානසම්පන්නඤ්ච සද්ධා සම්පඤ්ච. විරිය සති සමාධි පඤ්ඤා සම්පන්නඤ්චාති’{1}
**‘ආදිස්ස ආදිස්ස අසුභසමාපත්තියා වණ්ණං භාසති’** මෙසේද මේ ආකාරයෙන්දැයි නැවත නැවත ව්‍යවස්ථාකොට දක්වන සේක් අශුභසමාපත්තියෙහි ගුණ වදාරණ සේක. අනුසස් වදාරණ සේක. ගුණ කීර්තනය කරණ සේක. ඒ කෙසේ ද යත්: ‘අසුභසඤ්ඤා පරිචිතෙන භික්‍‍‍‍ඛවෙ භික්‍‍‍‍‍ඛුනො චෙතසා බහුලං විහරතො මෙථුනධම්මසමාපත්තියා චිත්තං පතිලීයති පතිකූටති පතිවට්ටති, න සම්පසාරීයති, උපෙක්‍ඛා වා පාටිකුල්‍යතා වා සණ්ඨාති. සෙය්‍යථාපි භික්‍‍‍‍ඛවෙ කුක්කුටපත්තං වා නහාරුදද්දුලං වා අග්ගිමහි පක්‍ඛිත්තං පතිලීයති පතිකුටති න සම්පසාරීයති, එවමෙව ඛො භික්‍‍‍‍ඛවෙ අසුභසඤ්ඤා පරිචිතෙන භික්‍‍‍‍‍ඛුනො චෙතසා බහුලං විහරතො මෙථුනධම්මසමාපත්තියා චිත්තං පතිලීයති පතිකූටති පතිවට්ටති න සම්පසාරීයතීති’{1}
‘**ඉච්ඡාමහං භික්‍‍‍‍ඛවෙ අද්ධමාසං පතිසල්ලීයිතුං’** යනු ‘මහණෙනි! මම එක් අඩමසක් මුළුල්ලෙහි විවෙකයෙන් යුක්තවන්නට සැඟවෙන්නට තනිව හෝ වාසය කරන්නට කැමැත්තෙමි’ යන අර්‍ත්‍ථයි. **‘නම්හි කෙනචි උපසඞ්කමිතබ්බො අඤ්ඤත්‍ර එකෙන පිණ්ඩපාතනීහාරකෙන**’ යමෙක් තමන් විසින් ප්‍රයුක්තවචනය නොකොට මා පිණිස සැදැහැති කුලයන්හි පිළියෙල කළ පිණ්ඩපාතය ගෙන අවුත් මට එළවා ද, ඒ පිණ්ඩපාතය ගෙන එන එක් මහණකු හැර අන්කිසි මහණකු විසින් හෝ ගිහියකු විසින් හෝ මම නො එළැඹිය යුතුවෙමි.
කුමක් හෙයින් මෙසේ වදාළ සේක්ද යත්: අතීතයෙහි පන්සියයක් මුවවැද්දෝ මහත් වූ දිග දඬු බඳින ලද දිග් දැලින් වනය වට කොට තුටු පහටුව එකතුවම දිවිහිම්කොට මුවකුරුලු නැසීම් කර්‍මයෙන් ජීවිකාව කොට නිරයෙහි උපන්නාහුය. ඔවුහු එහි පැසී පෙර කළ කිසියම් කුශලකර්‍මයකින් මිනිසුන් අතර උපන්නාහු ප්‍රව්‍රජ්‍යොපනිශ්ශ්‍රය වශයෙන් සියල්ලෝම භාග්‍යවතුන් වහන්සේගේ සමීපයෙහි පැවිද්ද හා උපසම්පදාව ද ලැබුහ. ඔවුන්ගේ ඒ මුල් අකුශල කර්‍මයෙන් නො පැසුනු විපාක ඇත්තා වූ අපරාපර්‍ය්‍යචෙතනා තොමෝ ඒ අඩමස තුළ ආත්මොපක්‍රමයෙන් ද පරොපක්‍රමයෙන් ද දිවි නසාලීමට අවකාශ කළාය. ඉඩ තැබීය. භාග්‍යවතුන් වහන්සේ එය දුටු සේක. කර්‍මවිපාකය වනාහි කිසිවක්හු විසිනුදු ප්‍රතිබාහනය කරන්නට නොහැකිය. ඒ භික්‍ෂූන් අතුරෙහිද පෘථග්ජනයෝද ස්‍රොතාපන්නයෝද සකෘදාගාමීහු ද අනාගාමීහු ද ක්‍ෂීණාස්‍රවයෝ ද ඇත්තාහ. ඔවුන් අතුරෙහි ක්‍ෂීණාස්‍රවයෝ ඉදිරියෙහි පිළිසිඳ ගැනුම් නැත්තෝ වූහ. අන්‍ය වූ ආර්‍ය්‍ය ශ්‍රාවකයෝ නියතගතිකයෝ වූහ. සුගතිපරායණයෝය. පෘථග්ජනයන්ගේ වනාහි ගතිය අනියත වේ. එහෙයින් භාග්‍යවතුන් වහන්සේ ‘මොවුහු ආත්මභාවයෙහි ඡන්‍දරාගය හේතුකොට මරණ බියෙන් බියපත් වූවාහු ගති විශොධනය කරන්නට නොහැක්කාහුය. එබැවින් ඔවුන්ගේ ඡන්‍දරාගය පහකොට හරිනු පිණිස අශුභකථාව කියමි, එය අසා අත්බවෙහි පහ වූ ඡන්‍දරාගය ඇති බැවින් ගති විශොධනය කොට ස්වර්‍ගයෙහි පිළිසිඳ ගන්නාහුය. මෙසේ ඇති කල්හි මාගේ සමීපයෙහි ඔවුන්ගේ පැවිද්ද සාර්‍ත්‍ථක වන්නේය’යි සිතා වදාළ සේක.
එහෙයින් ඔවුන්ට අනුග්‍රහ පිණිස කමටහන් හිසින් අශුභ කථාව වදාළ සේක. මරණයෙහි ගුණ වණන අදහසින් නොවදාළ සේක. වදාරා ද උන්වහන්සේට ‘ඉදින් මේ අඩමස මුළුල්ලෙහි භික්‍ෂූහු මා දකින්නාහු නම්, අද එක් මහණෙක් මළේය, අද දෙදෙනෙක් මළාහුය -පෙ- අද දස දෙනෙක් මළාහුය’යි අවුත් මට සැල කරන්නාහුය, මේ කර්‍මවිපාකය මා විසින් හෝ අනිකක්හු විසින් හෝ ප්‍රතිබාහනය කරන්නට නොහැක්කේය. ඒ මම එය අසා ද කුමක් කරන්නෙම් ද අසනලද අර්‍ත්‍ථ රහිත වූ අනයව්‍යසනයෙන් මට කවර වැඩෙක් ද, එබැවින් මම භික්‍ෂූන්ගේ නොදැක්මට එළැඹෙමියි මෙබඳු අදහසක් වූයේය. එහෙයින් **‘ඉච්ඡාමහං භික්‍‍‍‍ඛවෙ අද්ධමාසං පතිසල්ලීයිතුං නම්හි කෙනචි උපසඞ්කමිතබ්බො, අඤ්ඤත්‍ර එකෙන පිණ්ඩපාතනීහාරකෙන’** යනු වදාළ සේක.
අන්‍යයෝ වනාහි ‘පරොපවාදය දුරුකරනු පිණිස මෙසේ වදාරා විවෙකයෙන් යුක්ත වූහ’යි කීහ. පරහු වනාහි මේ සර්‍වඥ තෙමේ, ‘මම සද්ධර්‍මවර චක්‍රවර්තී වෙමි’යි පිළිණ කරන්නේ ද, තමන්ගේ ඔවුනොවුන් නසන ශ්‍රාවකයන් වළකා ලන්නට නොහැක්කේ ද? අනෙකක්හට කිම හැක්කේදැ’යි භාග්‍යවත්හට උපවාද කරන්නාහුය. එහිදී පණ්ඩිතයෝ ‘භාග්‍යවත් තෙමේ විවෙකයෙහි යෙදී ගත්තේ මේ පුවත නොදන්නේය. උන්වහන්සේට සැල කරණ කිසිවෙක් ද නැත්තේය, ඉදින් දන්නේ වී නම් ඒකාන්තයෙන් වළකාලන්නේය’යි කියන්නාහ. මේ වනාහි ඊපසා මාත්‍රයෙකි. පළමු කියන ලද්දම මෙහි කාරණය වේ. **‘නාස්සුධ’** යන මෙහි **අස්සුධ **යනු පදපූරණ මාත්‍රයෙහි හෝ අවධාරණාර්‍ත්‍ථයෙහි නිපාතයකි. කිසිවෙක් භාග්‍යවතුන් වහන්සේ කරා නොම එළැඹේ යන අර්‍ත්‍ථයි.
නොයෙක් වර්‍ණසංස්ථානාදී වූ කාරණයන්ගෙන් ලාමකභාවය තෙමේ මෝහට නුයි **අනෙකාකාරවොකාර **නම් වේ. නොයෙක් අයුරින් ව්‍යාකීර්‍ණ වූයේය. නොයෙක් කරුණෙන් මිශ්‍ර වූයේ යයි කියන ලද්දේ වේ. ඒ කවරේ ද යත්:- අශුභභාවනානුයොගයයි. ඒ නොයෙක් අයුරින් ලාමක වූ අශුභභාවනානුයෝගයෙහි **‘අනුයුත්තා විහරන්ති’** යුක්තවූවාහු ප්‍රයුක්තවූවාහු වාසය කරත්. **‘අට්ටීයන්ති’** ඒ කයින් පෙළුනාහු හටගත් දුක් ඇත්තාහු වෙත්. **‘හරායන්ති’** ලජ්ජිත වෙත්. **‘ජිගුච්ඡන්ති’** හටගත් පිළිකුල ඇත්තාහු වෙත්. **‘දහරො’** තරුණ වූයේය. **‘යුවා’** යොවුන් බැවින් යුක්ත වූයේය. **‘මණ්ඩනක ජාතියො’** සැරසීම ස්වභාවකොට ඇත්තේය. ‘**සිසං නහාතො’** හිස පටන් නෑයේය. **‘දහරො යුවා’** යන මෙහි දහර වචනයෙන් පසළොස් වන වස පටන් දෙතිස් වන වස තෙක් මේ අතර වූ පළමු යොවුන් බව දක්වන්නේය. පළමු යොවුන් බවෙහි වනාහි සත්ත්‍වයෝ වෙසෙසින් සැරසීම ස්වභාවයකොට ඇත්තාහු වෙත්**. ‘සීසං නහාතො’** යන මෙයින් සැරසීමට සුදුසු කාලය දක්වන්නේය. තරුණ තෙමේ වනාහි කිසි කර්‍මාන්තයක්කොට තදින් කිලිටි වූ සිරුරු ඇත්තේ සැරසීමෙහි යෙදුනේ නොවේ. හිස පටන් ස්නානය කළ හෙතෙමේ සැරසීමෙහිම යෙදෙයි. සර්‍පකුණපාදියක් දකින්නට ද කැමැති නොවේ. හෙතෙමේ එකෙණෙහි ‘**අභිකුණපෙන වා කුක්කුරකුණපෙන වා මනුස්සකුණපෙන වා කණ්ඨෙ ආසත්තෙන’** කිසියම් සතුරකු විසින් ගෙණවුත් ගෙළෙහි බඳින ලද ගෙළෙහි යොදන ලද පලඳවන ලද බොටුවෙහි ලැගුනු සර්‍පකුණපයකින් හෝ බලුකුණපයකින් හෝ මිනිස්කුණපයකින් හෝ යම්සේ පෙළෙන්නේ ද, ලජ්ජිත වන්නේ ද, පිළිකුල් කරන්නේ ද, එපරිද්දෙන්ම ඒ භික්‍ෂූහු සිය කය කරණකොට පෙළෙන්නාහු ලජ්ජිත වන්නාහු පිළිකුල් කරන්නාහු, ඒ කුණපයට ඒ පුරුෂයා මෙන් පහ වූ ඡන්‍දරාගභාවය හේතුකොට තම තමන්ගේ කය හරිනු කැමැත්තාහු, තුමූ ද ශස්ත්‍රයක් ගෙන තම තමන් ජීවිතයෙන් තොර කරත්. ‘තෝ මා ජීවිතයෙන් තොර කරව, මම ද තා ජීවිතයෙන් තොර කරමි’යි මෙසේ උනුන් ජීවිතයෙන් තොර කරත්.
**‘මිගලණ්ඩිකම්පි සමණකුත්තකං’** මිගලණ්ඩික යනු ඔහුගේ නාමය වේ. සමණකුත්තක යනු මහණවෙස් දරන්නේය යනුයි. හෙතෙමේ වනාහි සිළුපමණක් තබා හිස මුඩු කොට එක් කසාවතක් හැඳ එකක් උරහිසෙහි කොට විහාරයම ඇසුරු කොට හිඳ ඉතිරිවන ඉඳුල් කෑමෙන් ජීවත් වන්නේය. ඒ මහණවෙස් දරණ මිගලණ්ඩිකයා වෙත එළැඹ මෙසේ කියත්. **සාධු **යනු ආයාචනාර්‍ත්‍ථයෙහි නිපාතයකි. **නො** යනු ද්විතීයා බහුවචනයි. ‘ඇවැත්නි! යහපතැ’ අප ජීවිතයෙන් තෙර කරවයි කියන ලද්දේ වේ. මෙහිද ආර්‍ය්‍යයෝ ප්‍රාණඝාතය නොකළාහුය. එහි සමාදන් නොකරවූහ. අනුමත කරණ ලද්දෝ නොවූහ. එහි සතුටු වූවෝ නොවූහ. පෘථග්ජනයෝ වනාහි සියල්ල කළහ. **‘ලොහිතකං’** ලෙයින් වැකුනහු. ‘**යෙන වග්ගුමුදා’** ලෝකයා විසින් සිත්කලුයි පිළිගත් පවිත්‍රයයි සම්මත නදී තොමෝය. හෙතෙමේ වනාහි තමන් කළ ඒ පාපය එහි පාකොට හරින්නෙමියි යන හැඟීමෙන් ගියේය.
**‘අහුදෙව කුක්කුච්චං’** ඒ භික්‍ෂූන් අතුරෙහි කිසිවකු විසිනුදු කායවිකාරයෙක් හෝ වාග්විකාරයෙක් හෝ නොකරණ ලද්දේය. ඒ සියලු භික්‍ෂූහු සිහි ඇත්තාහු මනා නුවණ ඇත්තාහු දකුණැලයෙන් නිදි ගත්හ. එය සිහිකරන ඔහුට කුකුසක් වූයේමය. නදියෙහි ආනුභාවයෙන් ස්වල්පමාත්‍ර වූ ද පාපයක් ප්‍රහීණ වූයේ නම් නොවේ. ‘**අහු විප්පටිසාරො’** ඒ කුකුස පිළිබඳ වූම ස්වභාවය නියම කරනු පිණිස මෙය වදාරණ ලදය විපිළිසර කුකුස වූයේය. විනය පිළිබඳ කුකුසක් නොවේ. ‘**අලාභා වත මෙ’** යන මේ ආදිය කුකුස පැවැති ආකාරය දැක්වීම පිණිස වදාරණ ලද්දේය. එහි **‘අලාභා වත මෙ’** මත්තෙහි හා දැන් මට හිතසුව ලැබීමක් නම් නැත්තේය’යි තතනමින් ශෝක කරයි. **‘න වත මේ ලාභා’** යන මෙයින් ඒ අර්‍ත්‍ථයම දැඩි කරයි. මෙහි මේ අදහස වේ:- ඉදිනුදු කිසිවෙක් ‘තට ලාභයෙකැ’යි කියා නම් ඒ මිත්‍ථ්‍යාය. ඒකාන්තයෙන් මට ලාභයක් නොවේ. **‘දුල්ලද්ධං වත මෙ’** කුශලානුභාවයෙන් ලද්දා වූ ද මේ මනුෂ්‍යත්‍වය මා විසින් ලද්දේ නොමනාය. **‘න වත මෙ සුලද්ධං’** යන මෙයින් ඒ අර්‍ත්‍ථයම දැඩි කරයි. මෙහි මේ අදහස වේ:- ඉදිනුදු කිසිවෙක් ‘තා විසින් ලද්දේ මනාය’යි කියා නම්, එය මිත්‍ථ්‍යාය. මා විසින් ඒකාන්තයෙන් මැනැවින් ලද්දේ නොවේ යනුයි. ‘**අපුඤ්ඤං පසුතං’** අකුසල් රැස් කරන ලද්දේය. උපදවන ලද්දේ හෝ ය. කවර හෙයින් ද යත්:- **‘ය්වාහං භික්‍‍‍‍‍ඛු -පෙ- වොරොපෙසිං**’ එහි අර්‍ත්‍ථය මෙසේය:- යම්බදු වු මම සිල්වත් වූ ඒ සිල්වත් බැවින්ම කලණ දහම් ඇත්තා වූ උතුම් ස්වභාව ඇත්තා වූ ශ්‍රෙෂ්ඨස්වභාව ඇත්තා වූ භික්‍ෂූන් ජීවිතයෙන් තොර කෙළෙම් ද එහෙයිනි.
‘**අඤ්ඤතරා මාරකායිකා’** නම් වසයෙන් අප්‍රකට වූ මිසදිටු ගත්තා වූ මාරපාක්‍ෂික වූ මාරයාට අනුව පවතින්නා වූ එක් භූමිගත දෙවතාවක. මෙසේ මෙතෙමේ මාරයාගේ ගොදුර මාරයාගේ විෂය නොඉක්ම වන්නේය’යි සිතා සර්‍වාභරණයෙන් විභූෂිතව තමන්ගේ ආනුභාවය දක්වමින් පොළෝතෙලෙහි සක්මන් කරන්නියක මෙන් නොබිඳෙන දියෙහි අවුත් මහණවෙස් ගත් මිගලණ්ඩිකයා හට මෙය කිවූය. ‘සාධු, සාධු’ යනු සම්ප්‍රහර්ෂණාර්‍ත්‍ථයෙහි නිපාතයි. දෙවරක් කීමද එහෙයින්මය. **‘අතිණ්ණෙ තාරෙසි’** සසරින් එතෙර නො වූවන් මේ දිවි තොර කිරීමෙන් එතෙර කරවූයේය. හාත්පසින් මුදවාලූයේය. අඥ වූ නුවණ නැති මේ දෙවඟනගේ මේ ලබ්ධිය ය:- යම්කෙනෙක් නො මළාහු නම් ඔවුහු සසරින් නොමිදුනාහ, යම්කෙනෙක් මළාහු නම්, ඔවුහු මිදුනාහ’ යනුයි. එහෙයින් සංසාරමොචකමිලක්‍ඛයන් මෙන් මෙසේ ලබ්ධි ඇතිව ඔහු ද එහි යොදන්නී මෙසේ කිවූය. ඉක්බිති මහණවෙස් ගත් මිගලණ්ඩික තෙමේ පළමුව තදින් උපන් විපිළිසර ඇත්තේ ද, දෙවඟනගේ ඒ ආනුභාවය දැක ‘මේ දෙවතා තොමෝ මෙසේ කිවූය, ඒකාන්තයෙන් මේ කරුණෙන් මෙසේ විය යුතුය’යි නිෂ්ඨාවට ගොස් **‘ලාභා කිර මෙ’** යනාදිය කියමින් ‘**විහාරෙන විහාරං පරිවෙණෙන පරිවෙණං උපසඞ්කමිත්‍වා එවං වදෙති**’ ඒ ඒ වෙහෙරට ද ඒ ඒ පිරිවෙණටද එළැඹ දොර ඇර ඇතුළට පිවිස ‘**කො අතිණ්ණො, කං තාරෙමි**’යි භික්‍ෂූන්ට මෙසේ කියයි.
‘**හොතියෙව භයං’ **මරණය නිසා චිත්තොත්‍රාසය වේ. ‘**ඡම්භිතත්තං**’ හෘදයමාංසය ආදි කොට ශරීර චලනය වේ. අධික භීතියෙන් තදබද සිරුර ඇති බවය යි සමහරු කියත්. තදබවම **ඡම්භිතත්ත** යි කියනු ලැබේ. ‘**ලොමහංසො**’ උඩුහුරුව සිටි ලොම් ඇතිබවය. ක්‍ෂීණාස්‍රවයෝ වනාහි සත්ත්‍වයන්ගේ ශුන්‍යත්‍වය මනාව දුටු බැවින් මැරෙන සත්ත්‍වයකු නොදක්නාහුය. මරණ මාත්‍රය දකිත්. එහෙයින් ඒ ක්‍ෂීණාස්‍රවයන්හට මේ තැතිගැනීම් ආදි සියල්ල නොවූයේයයි දත යුතුය. ‘**එකම්පි භික්‍‍‍‍‍ඛුං ද්වෙපි -පෙ සට්ඨිම්පි භික්‍ඛූ එකාහෙනෙව ජීවිතා වොරොපෙසි’** මෙසේ ගණන් වසයෙන් පන්සියයක් භික්‍ෂූන් දිවියෙන් තොර කෙළේය.
**‘පටිසල්ලානා වුට්ඨිතො’** ඒ පන්සියයක් භික්‍ෂූන් ජීවිතක්‍ෂයට පැමිණි බව දැන ඒ එකීභාවයෙන් නැගී සිටි සේක්. දන්නා සේක් ද නොදන්නකු මෙන් කථා උපදවනු පිණිස ‘**ආයස්මන්තං ආනන්‍දං ආමන්තෙසි:- කින්නුඛො ආනන්‍ද තනුභූතො විය භික්‍‍‍‍‍ඛුසඞ්ඝෙ’ **ආනන්‍ද! මෙයට පෙර බොහෝ භික්‍ෂූහු එකතුව උපස්ථානයට එන්නෝය, උදෙසීම් පිළිවිසීම් කරන්නෝය, හදාරන්නෝ ය. ආරාමය එක්ම ආලෝකයක් මෙන් දක්නා ලබන්නේය. දැන් අඩ මසක පමණ කාලය පටන් භික්‍ෂු සඞ්ඝ තෙමේ තුනී වුවාක් මෙන් තුනී වූයේ මඳ වූයේ ස්වල්ප වූයේ අතරතුර හැර පවත්නා මෙන් වූයේය. එහි කරුණු කිම? කිම භික්‍ෂූහු දිශාවන්හි ගියාහුදැයි විචාළ සේක.
එකල්හි ආයුෂමත් ආනන්‍ද ස්ථවිරයන් වහන්සේ කර්‍මවිපාක වශයෙන් ඔවුන්ගේ ජීවිතක්‍ෂයට පැමිණීම නොසලකමින් අශුභකර්‍මස්ථානයොග හේතුවෙන් ජීවිතක්‍ෂයට පැමිණීම වීය’යි සලකන්නාහු **‘තථා හි පන භන්තෙ භගවා’** යනාදිය කියා භික්‍ෂූන්ට රහත්බවට පැමිණීමට හිතවූ අන්‍ය කර්‍මස්ථානයක් යාචඥා කරණුවෝ **‘සාධු භන්තෙ භගවා’** යනාදිය කියා සිටියහ. එහි අර්‍ත්‍ථය මෙසේය: ස්වාමිනි! භාග්‍යවතුන් වහන්ස! භික්‍ෂුසඞ්ඝ තෙමේ යමක් කරණකොට ගෙන රහත් බවෙහි පිහිටා ගන්නේ නම්, එයට හිත වූ අන් කරුණක් වදාරණ සේක්වා, ඒ මැනැවි, මහාසමුද්‍රයට බස්නා තොටුපලවල් මෙන් අන්‍ය වූ ද දසානුස්සති, දස කසිණ, චතුධාතුවවත්‍ථාන, බ්‍රහ්මවිහාර ආනාපානසති වසයෙන් ප්‍රභෙදගත වූ නිවණට බස්නා බොහෝ කර්‍මස්ථාන ඇත්තේය, එහෙයින් භාග්‍යවතුන් වහන්සේ භික්‍ෂූන් අස්වසා ඒ කමටහන් අතුරෙහි එක්තරා කර්‍මස්ථානයක් වදාරණ සේක්වා, යනු අදහස වේ.
එකල්හි භාග්‍යවතුන් වහන්සේ එසේ කරනු කැමැතිසේක් තෙරුන් පිටත්කොට යවන්නාහු ‘**තෙනාහානන්‍ද**’ යනාදිය වදාළ සේක. එහි ‘**වෙසාලියං** **උපනිස්සාය’** විශාලා මහානගරය ගොදුරුගම්කොට අවට ගව්වක් තන්හි ද අඩ යොදුනක් තන්හි ද යම් පමණ භික්‍ෂූහු වෙසෙත් ද ඒ සියල්ලන් රැස් කරව, යන අර්‍ත්‍ථයි. ‘**තෙ සබ්බෙ උපට්ඨානසාලායං** **සන්තිපාතෙත්‍වා’** තමන් යා යුතු තැනට තමන් ගොස් අන් තන්හි තරුණ භික්‍ෂූන් යවා මොහොතකින්ම ඉතිරි නොකොට සියලු භික්‍ෂූන් උපස්ථාන ශාලාවට රැස් කරවා, **‘යස්සදානි භන්තෙ භගවා කාලං මඤ්ඤති**’ යන මෙහි මේ අදහස වේ:- ‘භාග්‍යවතුන් වහන්ස! භික්‍ෂුසඞ්ඝතෙමේ රැස් කරවන ලද්දේය. භික්‍ෂූන්ට ධර්‍ම දේශනා කරන්නට, අනුශාසනා කරන්නට මේ කාලය වේ, දැන් යමකට භාග්‍යවතුන් වහන්සේ කල් දන්නාහු ද, එය කටයුතුය යනුයි.
**‘අථ ඛො භගවා -පෙ- භික්‍ඛූ ආමන්තෙසි අයම්පි ඛො භික්‍‍‍‍ඛවෙ’** ආමන්ත්‍රණය කොට ද භික්‍ෂූන්ට රහත්බවට පැමිණීම පිණිස පෙර දේශනා කළ අශුභකර්‍මස්ථානයෙන් පිටත් අනික් කාරණයක් දේශනා කරණ සේක් **‘ආනාපානසතිසමාධි’** යනු වදාළ සේක.
දැන් යම්හෙයකින් භාග්‍යවතුන් වහන්සේ විසින් භික්‍ෂූන්ට ශාන්තප්‍රණීත කර්‍මස්ථාන දක්වනු පිණිසම මේ පාළිය වදාරණ ලද්දීය. එහෙයින් නො පිරිහෙළා අර්‍ත්‍ථයොජනාක්‍රමය මෙහි වර්‍ණනා කරන්නෙමි. එහි පළමුකොට ‘**අයම්පි ඛො භික්‍‍‍‍ඛවෙ’** යන මේ පදයාගේ මේ යොජනාය:- ‘මහණෙනි! හුදෙක් අශුභ භාවනාවම කෙලෙස් දුරු කිරීම පිණිස නො ද පවතියි. අනෙකුදු ඇත. ‘**අයම්පි ඛො ආනාපානසති සමාධි -පෙ- වූපසම්මෙති’** යන
මෙහි මේ වනාහි අර්‍ත්‍ථවර්‍ණනාය:- **‘ආනාපානසති’** යනු ආශ්වාස ප්‍රශ්වාසයන් තදින් අල්ලාගත් සිහියය. **පටිසම්භිදා**වෙහි -
**ආනං** යනු ආශ්වාසයය. ප්‍රශ්වාසය නොවේ. අපානං යනු ප්‍රශ්වාසය. ආශ්වාසය නොවේ. ආශ්වාසය අරමුණුකොට එළඹසිටි සිහි තොමෝය. ඔහුට එළැඹ සිටි සිහි තොමෝය. යමෙක් ප්‍රශ්වාස කෙරේ ද, ඔහුට එළැඹ සිටීය’යි. මෙය කියන ලද්දේය.
**සමාධි **යනු ආනාපානය අරබයා පැවැති සිහිය සමග උපන් චිත්තෙකාග්‍රතාය. මේ දෙශනා තොමෝ සමාධිශීර්‍ෂයෙන් කරන ලද්දීය. ස්මෘතිශීර්‍ෂයෙන් නොකරන ලදය. එහෙයින් ආනාපාන ස්මෘතිය සමග යෙදී ගත් සමාධිය ආනාපානස්මෘතිසමාධි නම් වේ. ආනාපානස්මෘතියෙහි හෝ සමාධිය ‘**ආනාපානසතිසමාධි**’යි මෙසේ ද මෙහි අර්‍ත්‍ථ දතයුතුය. **‘භාවිතො’** උපදවන ලද්දේය. වඩන ලද්දේ ද වේ. ‘**බහුලීකතො**’ නැවත නැවත කරන ලද්දේය. **‘සන්තො චෙව පණීතො ච’** ශාන්ත ද ප්‍රණීත ද වේ. දෙතැන්හිම වූ එම ශබ්දයෙන් නියමය දතයුතුය. කුමක් කියන ලද්දේ වේ ද යත්: අශුකර්‍මස්ථානය යම් සේ හුදෙක් ධ්‍යානප්‍රතිවෙධ වශයෙන් ශාන්ත වූයේද ප්‍රණීත වූයේද ඖදාරික අරමුණක් බැවින්ද පිළිකුල් අරමුණක් බැවින්ද, අරමුණු වසයෙන් ශාන්ත නොවේමය. ප්‍රණීත නොවේමය. මේ ආනාපානසතිතොමෝ එසේ කිසි කරුණකින් ශාන්ත නොවූයේ හෝ ප්‍රණීත නො වූයේ හෝ නොවේ. වැලි කිම? ආලම්බනය පරමසුඛුම බවට පැමිණීමෙන් ශාන්ත බැවින් ද ශාන්ත වේ. අතිශයින් ශාන්ත වේ. නිවුනු සියලු පරිදාහ ඇත්තේ වේ. ප්‍රතිවෙධසඞ්ඛ්‍යාත අඞ්ගශාන්තභාවයෙන් ද ආලම්බන ප්‍රණීතභාවයෙන් ද ප්‍රණීතය. අතෘප්තිකරය. අඞ්ග ප්‍රණීතභාවයෙන් ද ප්‍රණීතය. අතෘප්තිකරය. ‘**සන්තො චෙව පණීතො ච’**යි එහෙයින් කියනලදී.
**‘අසෙචනකො ච සුඛො ච විහාරො’** යන මෙහි වනාහි ශාන්ත ප්‍රණීතභාවය එළවන කිසි වැගිරීමක් මොහුට නැත්තේනුයි **අසෙචනක** නමි. වැගිරීමක් නැති බැවින් නොතෙත්ය. නොතෙත් බැවින් පරිකර්‍මාදියෙන් අසම්මිශ්‍රය. එහෙයින් වෙන්ව සිටියේය. අසාධාරණය. මෙහි පරිකර්‍මයෙන් හෝ උපචාරයෙන් හෝ ශාන්තභාවයක් නැත්තේය. මුල් මෙනෙහි කිරීමෙහි පටන් තමන්ගේ ස්වභාවයෙන්ම ශාන්ත ද ප්‍රණීත ද වේය, යන අර්‍ත්‍ථයි. උත්තරවිහාරවාසීහු ‘**අසෙචනකො’** යන්නට ලං කොට ඉසීමෙන් නොතෙත් වූයේය. ඔදවත් වේ. ස්වභාවයෙන්ම මිහිරිය, යන අර්‍ත්‍ථ කියත්, මෙසේ මෙය අසෙචනක වූයේ ද සමවන් සමවන් කෙරෙහි කය සිත පිළිබඳ සැප ලැබීම පිණිස පවත්නා බැවින් සැපවූ විහරණ ඇත්තේය’යි වදතයුතුය.
**‘උප්පන්නුප්පන්නෙ’** යටපත් නොකළ, යටපත් නොකළ. ‘**පාපකෙ**’ ලාමක වූ **‘අකුසලෙ ධම්මෙ’** අවිද්‍යාවෙන් හටගත් ධර්‍මයන්. ‘**ඨානසො අන්තරධාපෙති’** ක්‍ෂණයකින්ම අතුරුදහන් කරයි. යටපත් කරයි. **‘වූපසමෙති’** මොනවට සන්සිඳුවයි. නිර්‍වෙධභාගීයභාවයෙන් හෝ පිළිවෙළින් ආර්‍ය්‍යමාර්‍ගයෙන් වැඩීමට පැමිණියේ මුළුමනින් සිඳලන්නේය. සන්සිඳුවා ලන්නේය යන අර්‍ත්‍ථයි.
‘**සෙය්‍යථාපි**’ යන මෙය උපමා දැක්වීමය. ‘**ගිම්හානං පච්ඡිමෙ මාසෙ’** ඇසළ මාසයෙහි. ‘**ඌභතං රජොජල්ලං’** අඩ මසෙහි සුළඟින් හා අව්වෙන් වියලී ගියා වූ ගොමහිසාදීන්ගේ පාපහරින් බිඳුනු පොළොවෙන් අහසට නැගි උඩට නැගි අහසෙහි පිහිටි රජස් හා රේණු ද **‘මහාඅකාලමෙඝො’** සියලු අහස තදින් පැතිර ගෙන නැගී සිටියා වූ ඇසළ මස පුරපසැ සියලු අඩමස මුළුල්ලෙහි වස්නා මෙඝය තෙමේ. ඒ මෙඝය වනාහි වැසිකාලය නොපැමිණියදීම හටගත් බැවින් අකාලමෙඝයයි මෙහි අදහස් කරන ලද්දේය. ‘**ඨානසො අන්තරධාපෙති වූපසමෙති’** ක්‍ෂණයකින්ම නොදැක්වීමට පමුණුවයි. පොළොවෙහි හිඳුවාලයි. **‘එවමෙව ඛො’** යන මෙය උපමා ප්‍රතිපාදනයයි. එයින් මත්තෙහි කියූනයම වේ.
දැන් **‘කථං භාවිතො ච භික්‍‍‍‍ඛවෙ ආනාපානසතිසමාධි’** යන මෙහි **කථං** යනු ආනාපානසති සමාධි භාවනාව නොයෙක් අයුරින් විස්තර කරණු කැමැති පිළිවිසීමය. **‘භාවිතො ච භික්‍‍‍‍ඛවෙ ආනාපානසතිසමාධි’** යනු නොයෙක් අයුරින් විස්තර කරනු කැමැත්තෙන් විචාළ ධර්‍මයාගේ දැක්වීමය. දෙවන පදයෙහි ද මේනයම වේ. මේ වනාහි මෙහි සඞ්ක්‍ෂෙපාර්‍ත්‍ථයයි:- ‘මහණෙනි! කවර ප්‍රකාරයකින් කවර අයුරකින් කවර විධියකින් ආනාපානසතිසමාධිය වඩන ලද්දේ කවර ප්‍රකාරයකින් බහුල කරණ ලද්දේ ශාන්ත වේ ද -පෙ- ව්‍යපශමනය කෙරේදැ’යි
දැන් ඒ අර්‍ත්‍ථය විස්තර කරන සේක් **‘ඉධ භික්‍‍‍‍ඛවෙ’** යනාදිය වදාළ සේක. එහි **‘ඉධ භික්‍‍‍‍ඛවෙ භික්‍‍‍‍‍ඛු’** යන මෙහි ‘මහණෙනි! මේ ශාසනයෙහි මහණ තෙමේ යන අර්‍ත්‍ථයි. මෙහි මේ ඉධ ශබ්දයතෙමේ සර්‍වප්‍රකාරයෙන් ආනාපානසතිසමාධිය උපදවන පුද්ගලයා හට සංනිශ්‍රය වූ ශාසනය දක්වනසේක් තීර්ථකශාසනයෙහි පුද්ගලයාහට සංනිශ්‍රය වූ ශාසනය දක්වනසේක් තීර්ථකශාසනයෙහි තථාභාවය ප්‍රතිෂෙධය කරන සේක. මෙය ‘ඉධෙව භික්‍‍‍‍ඛවෙ සමණො -පෙ- සුඤ්ඤා පරප්පවාදා සමණෙහි අඤ්ඤෙ’{1}යි වදාරණ ලද්දේය. එහෙයින් ‘ඉමස්මිං සාසනෙ භික්‍‍‍‍‍ඛු’ යනු ද වදාරණ ලදී.
**‘අරඤ්ඤගතො වා -පෙ- සුඤ්ඤාගාරගතො වා**’ යන මෙය මේ යෝගීහට ආනාපානසතිසමාධි භාවනාවට අනුරූප වූ සෙනසුන් ගැන්ම දැක්වීමය. මේ මහණහුගේ බොහෝ කලක් මුළුල්ලෙහි රූපාදී වූ අරමුණුවල විසුරුණු සිත ආනාපානසතිසමාධි අරමුණට නගින්නට කැමැති නොවේ. කුළුගොනකු යෙදූ රියක් මෙන් නොමගටම දුවන්නේය. එහෙයින් යම්සේ ගොපලුතෙමේ, කුළුදෙනකගේ කිරි බී වැඩුනු කුළුවසු දමනු කැමැත්තේ දෙනගෙන් ඈත් කොට එක් පසෙක බිම මහත් කණුවක් සිටුවා එහි යොතකින් බඳින්නේය, එකල්හි ඒ වසු ඈතට මෑතට පැන සැලී පලායන්නට නොහැක්කේ ඒ කණුව වෙතම හිඳින්නේ හෝ වේ ද, නිදන්නේ හෝ වේ ද, එපරිද්දෙන්ම මේ මහණහු විසින් ද බොහෝ කාලයක් මුළුල්ලෙහි රූපාරම්මණාදි රසපානයෙන් වැඩුනු දුෂ්ටචිත්තය දමනු කැමැත්තහු රූපාදිආරම්මණයන්ගෙන් ඈත් කොට වනයට හෝ -පෙ- ශුන්‍යාගාරයකට හෝ ඇතුල් කරවා එහි ආශ්වාස ප්‍රශ්වාස නැමැති කණුවෙහි ස්මෘති නැමැති යොතින් බැඳිය යුතුය. මෙසේ මේ මහණහුගේ සිත ඔබ මොබ සැලී ද පෙර පුරුදු අරමුණක් නො ලබන්නේ ස්මෘති නැමැති යොත සිඳපියා පැනයන්නට නොහැකි වන්නේ ඒ ආශ්වාස ප්‍රශ්වාස අරමුණ වෙතම උපචාර අර්‍පණා වශයෙන් එළැඹ හිඳීම ද කරයි. හොවීම ද කරයි. එහෙයින් පොරාණයෝ:
මෙසේ මොහුට ඒ සෙනසුන භාවනාවට අනුරූප වෙයි. ‘ඉදමස්ස ආනාපානසතිසමාධි භාවනානූරූපසෙනාසනපරිග්ගහපරිදීපනං’ යනු එහෙයින් කියන ලදී.
තවද යම්හෙයකින් කර්‍මස්ථාන ප්‍රභෙදයෙහි මුදුන් වූ උතුම් වූ සර්‍වඥ බුද්ධ ප්‍රත්‍යෙකබුද්ධ බුද්ධ ශ්‍රාවකයන්ගේ විශේෂාධිගමයට ද අන්‍ය කර්‍මස්ථානයකින් ලැබූ විශේෂ ඇත්තන්ගේ දිට්ඨධම්ම සුඛවිහරණයට ද ආසන්න කාරණය වූ මේ ආනාපානසතිකම්මට්ඨානය ස්ත්‍රී පුරුෂ හස්ති අශ්වාදීන්ගේ හඬින් ආකූල වූ ග්‍රාමාන්තය නොහැර සැපයීම පහසු නොවේ. ධ්‍යානයට ශබ්දය තමා කටු බැවිනි. අගාමකාරණ්‍යයෙහි දී යෝගාවචරයාහට මේ කර්‍මස්ථානය දැඩිව ගෙණ ආනාපානචතුර්‍ත්‍ථද්ධ්‍යානය උපදවා එයම පාදක කොට සංස්කාරයන් අනිත්‍යාදි වශයෙන් සම්මර්‍ශනය කොට අග්‍රඵලසඞ්ඛ්‍යාත වූ රහත් බවට පැමිණෙන්නට පහසු වේද, එහෙයින් මේ යෝගාවචරයාහට සුදුසු වූ සෙනාසනය දක්වන භාග්‍යවතුන් වහන්සේ ‘අරඤ්ඤගතො වා’ යනාදිය වදාළ සේක.
භාග්‍යවතුන් වහන්සේ වාස්තුවිද්‍යාචාර්‍ය්‍යයකු වැනියහ. ඒ භාග්‍යවතුන් වහන්සේ යම්සේ වාස්තුවිද්‍යාචාර්‍ය්‍යතෙමේ නුවරක් ඉදිකිරීමට සුදුසු බිමක් බලා මැනැවින් පරීක්‍ෂාකොට මෙහි නුවර ඉදිකරවුයි දක්වන්නේ ද, ගැහැටින් තොරව නුවර ඉදි කිරීම නිමිකල්හි රජකුලයෙන් මහත් සත්කාර ලබන්නේ ද, එපරිද්දෙන්ම යෝගාවචරයාහට සුදුසු සෙනසුනක් පරීක්‍ෂාකොට බලා මෙහි ඉඳ කර්‍මස්ථානයෙහි යෙදිය යුතුයයි වදාරණ සේක. ඉක්බිති එහි කර්‍මස්ථානයෙහි යෙදුනු යෝගීහු විසින් ක්‍රමයෙන් රහත්බවට පැමිණි කල්හි ඒ භාග්‍යවතුන් වහන්සේ එකාන්තයෙන් ‘සම්‍යක් සම්බුද්ධහ’යි මහත් සත්කාර ලබන සේක. මේ මහණතෙමේ දිවියකු වැනියයි කියනු ලැබේ. යම්සේ මහදිවිරජෙක් වනයෙහි තෘණ ගහණයක් හෝ වන ගහණයක් හෝ පර්‍වත ගහණයක් හෝ නිසා සැඟවී සිට වන මී ගෝන හූරු ආදී වූ සතුන් අල්ලා ගනීද, එපරිද්දෙන්ම වන සෙනසුන් ආදියෙහි කමටහන්හි යෙදෙන මේ මහණ තෙමේ පිළිවෙළින් ස්‍රොතාපත්ති සකෘදාගාමී අනාගාමී අර්‍හත්මාර්‍ගයන් හා ආර්‍ය්‍යඵලයන් ද අල්ලා ගනීයයි දතයුතුය. පුරාතනයෝ එහෙයින් කියන ලදී:
දිවිතෙමේ සැඟවී සිට යම් සේ මුවන් අල්ලා ගනීද, එසේම යුක්තයොගී වූ මේ විදර්‍ශක බුද්ධ පුත්‍රතෙමේ වනයට වැද ශ්‍රාමණ්‍යඵලය විඳ ගන්නේය යන අර්‍ත්‍ථයි.
එහෙයින් මොහුට භාවනොත්සාහජවයට යෝග්‍යභූමි වූ සෙනාසනය දක්වන භාග්‍යවතුන් වහන්සේ **‘අරඤ්ඤගතො වා’** යනාදිය වදාළ සේක.
එහි ‘**අරඤ්ඤගතො වා**’ යනු අරණ්‍ය නම්, පිටත ඉන්‍ද්‍රකීලයෙන් නික්මුනු තැන පටන් මේ සියලු පෙදෙස අරණ්‍යය යි ද, ආරණ්‍යක සේනාසනය නම් ඉන්‍ද්‍රකීලයෙහි පටන් දුනු පන්සියයක් ඇත්තේ පශ්චිමයයි ද මෙසේ කියනලද ලක්‍ෂණ ඇති අරණ්‍යයන් අතුරෙහි යම්කිසිවිටෙක සුඛ ඇති අරණ්‍යයට ගියේ හෝ ය. ‘**රුක්‍ඛමූලගතො වා**’ රුක්මුලක් සමීපයට ගියේ හෝ ය. **‘සුඤ්ඤාගාරගතො වා’** ජනශුන්‍ය වූ විවික්ත අවකාශ ස්ථානයකට ගියේ හෝ ය. මෙහිද අරණ්‍යය ද වෘක්‍ෂ මූලය ද හැර සෙසු පර්‍වත කන්‍දර ගිරිගුහා ශ්මශාන වානප්‍රස්ථ අභ්‍යවකාශ පලාලපුඤ්ජ යන සත්වැදෑරුම් සෙනසුනකට ගියේද, ශුන්‍යාගාරයට ගියේයයි ද කීම වටියි. මෙසේ මොහුට සෘතුත්‍රයානුරූප වූ ධාතුචර්‍ය්‍යාවනට අනුකූල වූ ආනාපානසති භාවනාවට අනුරූප වූ සේනාසනය දක්වා නොහැකිලුනු අවික්‍ෂෙපපාක්‍ෂික වූ ශාන්තඊර්‍ය්‍යාපථය දක්වන සේක් **‘නිසීදති’** යනු වදාළ සේක. නැවත මොහුගේ නිෂද්‍යාවෙහි දැඩිබව ද ආශ්වාස ප්‍රශ්වාසයන්ගේ පැවැත්මෙහි සැපය ද අරමුණු ගැණීමෙහි උපාය ද දක්වන සේක් ‘**පල්ලඞ්කං ආභුජිත්‍වා’** යනාදිය වදාළ සේක.
එහි **‘පල්ලඞ්කං’** යනු හාත්පසින් ඌරුබද්ධාසනයයි ‘**ආභුජිත්‍වා’** අභිමුඛකොට බැඳ, ‘**උජුං කායං පණිධාය’** මතු සිරුර කෙලින් තබා අටළොස් පිටකටු කොණින් කොණ සිටින සේ පිළියෙලකොට, මෙසේ හුන්නහුගේ වනාහි සම් මස් නහර නොනැමේ. මොහුට සම් මස් නහර නැමීම හේතු කොට ක්‍ෂණක්‍ෂණයෙහි යම් වෙදනාවෝ උපදින්නාහු ද, ඒ වෙදනාවෝ නො උපදින්නාහ. ඒ වේදනාවන් නො උපදින කල්හි සිත එකඟ වන්නේය. කර්‍මස්ථානවීථිය නොඉක්මවයි. වැඩීමට සමෘද්ධියට පැමිණෙයි.
**‘පරිමුඛං සතිං උපට්ඨපෙත්‍වා’** කර්‍මස්ථානයට අභිමුඛකොට සිහිය තබා නොහොත් **පරි** යනු පරිග්‍රහාර්‍ත්‍ථයි. **මුඛං** යනු නීයානාර්‍ත්‍ථයි. **සති** යනු උපස්ථානාර්‍ත්‍ථයි. ‘පරිමුඛං සතිං’යි එහෙයින් කියනු ලැබේ. **ප්‍රතිසම්භිදාවෙහි** කියූ නයින් ද මෙහි මෙහේ අර්‍ත්‍ථ දතයුතුය. එහි පරිගෘහිත නෛර්‍ය්‍යාණික ස්මෘතියකොට යනු සඞ්ක්‍ෂෙපයයි. **‘සො සතොව අස්සසති’** ඒ මහණ තෙමේ මෙසේ හිඳ මෙසේද සිහිය එළවා ඒ සිහිය නොහරිමින් සිහි ඇත්තේම ආශ්වාස කරයි. සිහි ඇත්තේම ප්‍රශ්වාස කරයි. සිහියෙන් කරණසුලු වේයයි වදාරණ ලද්දේ වේ.
දැන් යම් අයුරකින් සිහි ඇතිව කරණසුලු වේ ද, ඒ ආකාරයන් දක්වන සේක් **‘දීඝං වා අස්සසන්තො’** යනාදිය වදාළ සේක. ප්‍රතිසම්භිදාවෙහි ‘හෙතෙමේ සිහි ඇත්තේම ආශ්වාස කෙරේ. සිහි ඇත්තේම ප්‍රශ්වාස කෙරේ’යි මෙය කියනලදී. මොහුගේම විභඞ්ගයෙහි
‘දෙතිස් අයුරකින් සිහි ඇතිව කරණසුලු වේ. දීර්‍ඝකොට ආශ්වාස වශයෙන් සිතෙහි එකඟබව නො විසිරීම දන්නහුට සිහි තොමෝ එළැඹ සිටියා වන්නීය. ඒ සිහියෙන් ඒ ඤාණයෙන් සිහි ඇතිව කරණ සුලු වේ. දීර්‍ඝකොට ප්‍රශ්වාස කිරීම් වශයෙන් - පෙ- බැහැර කිරීම එක්වන් දක්නාසුලුව ආශ්වාස කිරීම් වශයෙන් බැහැර කිරීම එක්වන් දක්නාසුලුව ප්‍රශ්වාස කිරීම් වශයෙන් සිතෙහි එකඟබව නො විසිරීම දන්නහුට සිහි තොමෝ එළැඹ සිටියා වන්නීය. ඒ සිහියෙන් ඒ ඤාණයෙන් සිහි ඇතිව කරණසුලු වේය’යි කියනලදී.
එහි **‘දීඝං වා අස්සසන්තො’** දීර්‍ඝකොට ආශ්වාස පවත්වනුයේය. **‘අස්සාසො’** පිටත නික්මෙන වාතයයි. **‘පස්සාසො’** ඇතුළට පිවිසෙන වාතයයි. සූත්‍රාන්තාර්‍ත්‍ථකථාවන්හි වනාහි උපිළිවෙළින් ආයේය.
එහි මවුගැබ හෝනා සියල්ලන්ගේම මවුකුසින් නික්මෙන කාලයෙහි පළමුකොට ඇතුළත් වූ වාතය පිටතට නික්මෙන්නේය. පසුව පිටත්හි වූ වාතය සියුම් රජස් ගෙන ඇතුළට පිවිසෙනුයේ තල්ල හපා සන්සිඳී නිවී යන්නේය. මෙසේ වනාහි ආශ්වාස ප්‍රශ්වාසයෝ දතයුත්තාහ. ඒ ආශ්වාස ප්‍රශ්වාසයන්ගේ යම් දීර්‍ඝභ්‍රස්වත්‍වයක් වේ ද එය අද්ධාන වශයෙන් දතයුතුය. යම්සේ වනාහි ඉඩ ඇති තැනෙක පැතිර සිටි ජලය හෝ වැලි හෝ දීර්‍ඝ ජලය, දීර්‍ඝ වැලිය, භ්‍රස්ව ජලය, භ්‍රස්ව වැලියයි කියනු ලැබේද, එපරිද්දෙන් සුණු විසුණු වූ ද ආශ්වාස ප්‍රශ්වාසයෝ, හස්ති ශරීරයෙහි ද සර්‍පශරීරයෙහි ද ඔවුන්ගේ ආත්මභාව සඞ්ඛ්‍යාත දීර්‍ඝ ප්‍රදේශය හිමිහිට පුරවා හිමිහිටම නික්ම යන්නාහ. එහෙයින් දීඝායි කියනු ලැබෙත්. බලු සා ආදීන්ගේ ආත්මභාව සඞ්ඛ්‍යාත භ්‍රස්ව අද්ධානය වහා පුරවා වහාම නික්ම යන්නාහ. එහෙයින් **රස්සා** යි කියනු ලැබෙත්. මිනිසුන් අතුරෙහි සමහර කෙනෙක් හස්ති සර්‍පාදීන් මෙන් කාලද්ධාන වසයෙන් දීර්‍ඝකොට ආශ්වාසද කරත්. ප්‍රශ්වාස ද කරත්. සමහර කෙනෙක් බලු සා ආදීන් මෙන් ලුහුඬුකොට ආශ්වාස ද ප්‍රශ්වාස ද කරත්. එහෙයින් කාල වසයෙන් ඔවුන්ට දීර්‍ඝ වූ අද්ධානය වේ. නික්මෙන්නා වූ ද ඇතුළට පිවිසෙන්නා වූ ද ඒ ආශ්වාස ප්‍රශ්වාසයෝ දීර්‍ඝයෝය. අනෙක් අද්ධාන සඞ්ඛ්‍යාත ප්‍රදේශයෙහි ස්වල්ප කාලයක් තුළ නික්මෙන්නා වූ ද ඇතුළට පිවිසෙන්නා වූ ද ආශ්වාස ප්‍රශ්වාසයෝ භ්‍රස්වයෝයයි දතයුත්තාහ. එහි මේ මහණතෙමේ නව අයුරකින් දීර්‍ඝකොට ආවාස කරන්නේ ද ප්‍රශ්වාස කරන්නේ ද, දීර්‍ඝකොට ආශ්වාස කරමි, ප්‍රශ්වාස කරමියි දැන ගණියි. මෙසේ දන්නා වූද මොහුට දීර්‍ඝභ්‍රස්වාදි කරුණු සතරින් එක් අයුරකින් කායානුපස්සනාසතිපට්ඨානභාවනාව පැමිණේයයි දතයුතුය.
ප්‍රතිසම්භිදාවෙහි මෙසේ වදාළ සේක.
දීර්‍ඝකොට ආශ්වාස කරනුයේ දීර්‍ඝකොට ආශ්වාස කරමියි කෙසේ දනී ද, දීර්‍ඝකොට ප්‍රශ්වාස කරනුයේ දීර්‍ඝකොට ප්‍රශ්වාස කරමියි කෙසේ දනී ද, දීර්‍ඝශ්වාසය දීර්‍ඝක්‍ෂණයෙහි ආශ්වාස කරයි. දීර්‍ඝප්‍රශ්වාසය දීර්‍ඝක්‍ෂණයෙහි ප්‍රශ්වාස කරයි. දීර්‍ඝාශ්වාස ප්‍රශ්වාසය දීර්‍ඝක්‍ෂණයෙහි ආශ්වාස ද ප්‍රශ්වාස ද කරයි. දීර්‍ඝාශ්වාස ප්‍රශ්වාසය දීර්‍ඝක්‍ෂණයෙහි ආශ්වාස ප්‍රශ්වාස කරන්නහුට කත්තුකම්‍යතා ලක්‍ෂණ කුශලඡන්‍දය උපදියි. කුශලච්ඡන්‍ද වශයෙන් එයට වඩා ඉතා සියුම්වූ දීර්‍ඝ ආශ්වාසය දීර්‍ඝක්‍ෂණයෙහි දීර්‍ඝකොට ආශ්වාස කරයි. කුශලච්ඡන්‍ද වශයෙන් එයට වඩා ඉතා සියුම් වූ දීර්‍ඝ ප්‍රශ්වාසය දීර්‍ඝක්‍ෂණයෙහි දීර්‍ඝකොට ප්‍රශ්වාස කරයි. කුශලච්ඡන්‍ද වශයෙන් එයට වඩා ඉතා සියුම් වූ දීර්‍ඝ ආශ්වාස ප්‍රශ්වාසය දීර්‍ඝක්‍ෂණයෙහි දීර්‍ඝකොට ආශ්වාස ද කරයි. ප්‍රශ්වාස ද කරයි. කුශල වශයෙන් එයට වඩා ඉතා සියුම් වූ දීර්‍ඝආශ්වාස ප්‍රශ්වාසය දීර්‍ඝක්‍ෂණයෙහි දීර්‍ඝකොට ආශ්වාස කරන්නහුට ද ප්‍රශ්වාස කරන්නහුට ද ඛුද්දිකාදි ප්‍රභෙදගත තරුණ ප්‍රීතිය උපදියි. ප්‍රමොද්‍ය වශයෙන් එයට වඩා ඉතා සියුම් වූ දීර්‍ඝ ආශ්වාසය දීර්‍ඝක්‍ෂණයෙහි දීර්‍ඝකොට ආශ්වාස කරයි. ප්‍රමොද්‍ය වශයෙන් එයට වඩා ඉතා සියුම් වූ දීර්‍ඝප්‍රශ්වාස කරයි. ප්‍රමාද්‍ය වශයෙන් එයට වඩා ඉතා සියුම් වූ දීර්‍ඝප්‍රශ්වාසය දීර්‍ඝ කොට -පෙ- දීර්‍ඝ වූ ආශ්වාස ප්‍රශ්වාසය දීර්‍ඝක්‍ෂණයෙහි දීර්‍ඝකොට ආශ්වාස ද කරයි. ප්‍රශ්වාස ද කරයි. ප්‍රමාද්‍ය වශයෙන් එයට වඩා ඉතා සියුම් වූ දීර්‍ඝ ආශ්වාස ප්‍රශ්වාසය දීර්‍ඝක්‍ෂණයෙහි දීර්‍ඝකොට ආශ්වාස ප්‍රශ්වාසයෙන් සිත තවන්නේය. තත්‍රමජ්ඣත්තුපෙක්‍ඛාව පිහිටයි. මේ නව ආකාරයෙන් දීර්‍ඝකාර වූ ආශ්වාස ප්‍රශ්වාස කායයෝ සුණු විසුණු වූවාහු ද සමූහාර්‍ත්‍ථයෙන් කාය නම් වෙති. අරමුණ කරා එළැඹ සිටින අර්‍ත්‍ථයෙන් ස්මෘතිය උපට්ඨාන නම් වේ. ශමථ වශයෙන් නිමිත්ත දැකීම ඤාණ නම් වේ. සිහිය කය අරමුණ කිරීම් වසයෙන් එළැඹීමෙහි සිටීනුයි උපට්ඨාන නම් වේ. ඒ කය සති නම් නොවේ. සතිය උපට්ඨාන ද සති ද වේ. ඒ සතිය හෙතු කොට ඒ ඤාණය හේතු කොට ඒ කය එක්වන් දක්නේයයි ‘කායෙ කායානුපස්සනා සතිපට්ඨානභාවනා’යි එහෙයින් කියනු ලැබේ.
භ්‍රස්වපදයෙහි ද මෙම නය වේ. මේ වනාහි විශේෂය වේ:- යම්සේ මෙහි ‘දිඝං අස්සාසං අද්ධානසඞ්ඛාතෙ’යි කියන ලද්දේ ද, එසේ මෙහි ‘රස්සං අස්සාසං ඉත්තරසඞ්ඛාතෙ අස්සසති’යි ආයේය. එහෙයින් ඒ භ්‍රස්වආශ්වාසයාගේ වසයෙන් ‘කායෙකායානුපස්සනා සතිපට්ඨානභාවනා’යි යම්තාක් කියනු ලැබේද, ඒතාක් යෙදිය යුතුය. මෙසේ මේ යෝගාවචර තෙමේ දීර්‍ඝක්‍ෂණ වශයෙන් ද ස්වල්ප ලක්‍ෂණ වශයෙන් ද යන මේ නව ආකාරයෙන් ආශ්වාස කරමි’යි දැනගණියි -පෙ- භ්‍රස්වකොට ප්‍රශ්වාස කරන්නේ භ්‍රස්වකොට ප්‍රශ්වාස කරමි’යි දැන ගණියි දතයුතුය.
මෙසේ දන්නා වූ මේ යෝගීහට:-
දීර්‍ඝාකාර භ්‍රස්වාකාර දෙක ද එබඳු වූ ආශ්වාස ප්‍රශ්වාස දෙක ද යන සතර ආකාරයෝ මහණහුගේ නාසිකාග්‍රයෙහි මතු තොලෙහි පවතිත්.
**‘සබ්බකායපටිසංවෙදී අස්සසිස්සාමි -පෙ- පස්සසිස්සාමීති සික්‍ඛති’** සියලු ආශ්වාසකයාගේ මුල මැද කෙළවර පහදාලමින් ප්‍රකට කරමින් ආශ්වාස කරමි’යි හික්මෙන්නේය. සියලු ප්‍රශ්වාස කායයාගේ මුල මැද කෙළවර පහදා ලමින් ප්‍රකට කරමින් ප්‍රශ්වාස කරමියි හික්මෙන්නේය. මෙසේ පහදාලමින් ප්‍රකට කරමින් ඤාණසම්ප්‍රයුක්ත චිත්තයෙන් ආශ්වාස ද කරයි. ප්‍රශ්වාස ද කරයි. එහෙයින් ‘අස්සසිස්සාමි පස්සසිස්සාමීති සික්‍ඛති’යි කියනු ලැබේ. එක් මහණක්හුගේ ආශ්වාසකාය හෝ ප්‍රශ්වාසකාය හෝ නොයෙක් කලාප බැවින් සුණු විසුණුව විසුරුණු කල්හි මුල ප්‍රකට වේ. මැද හා කෙළවර ප්‍රකට නොවේ. ඒ මහණතෙමේ මුලම අල්ලා ගැණීමට සමර්‍ත්‍ථ වේ. මැද හා කෙළවර වෙහෙසට පත් වේ. එක් මහණක්හට මැද ප්‍රකට වේ. මුල හා කෙළවර ප්‍රකට නොවේ. එක් මහණක්හට කෙළවර ප්‍රකට වේ. මුල මැද ප්‍රකට නොවේ. හෙතෙමේ කෙළවරම අල්ලා ගැනීමට සමර්‍ත්‍ථ වේ. මුල මැද දෙක්හි වෙහෙසට පත් වේ. එකක්හට සියල්ලම ප්‍රකට වේ. ඔහු සියල්ලම අල්ලා ගැනීමට සමර්‍ත්‍ථ වේ. කිසිතැනෙක වෙහෙසට පත් නොවේ. එබන්දකු වියයුතු යයි දක්වන සේක් ‘සබ්බකායපටිසංවෙදී අස්සසිස්සාමි -පෙ පස්සසිස්සාමීති සික්‍ඛති’යි වදාළ සේක.
එහි ‘**සික්‍ඛති’** මෙසේ උත්සාහ කරයි. වෑයම් කරයි. එසේ ආනාපානසතිය වඩන්නහුගේ යම් සංවරයක් වේද මෙය මෙහි අධිශීල ශික්‍ෂා නම් වේ. එබඳු වූවහුගේ යම් සමාධියක් වේ ද, මෙය අධිචිත්තශික්‍ෂා නම්වේ. එබඳු වූවහුගේ යම් ප්‍රඥාවක් වේ ද, මෙය අධිප්‍රඥා ශික්‍ෂා නම් වේ. මේ ත්‍රිවිධ ශික්‍ෂාවන් ඒ අරමුණෙහි ඒ ආනාපානයන් අරබයා පැවැති සිහියෙන් ඒ සිහිය පෙරටු කරගත් මනස්කාරයෙන් හික්මෙන්නේය. සේවනය කරන්නේය. වඩාලන්නේය. බහුල කරන්නේයයි මෙසේ මෙහි අර්‍ත්‍ථ දතයුතුය. එහි යම්හෙයකින් ප්‍රථමභාවනාවෙහි හුදෙක් ආශ්වාස කටයුතු වේ ද, ප්‍රශ්වාස කටයුතුම වේ ද, අන් කිසිවක් නො කටයුතු ද මෙතැන් පටන් ඥානොත්පාදනාදියෙහි යෙදීම කටයුතු වේ ද, එහෙයින් එහි ‘**අස්සසාමීති පජානාති පස්සසාමීති පජානාති**’යි වර්‍තමාන කාල වශයෙන් පාළිය කියා මෙතැන් පටන් කටයුතු වූ ඥානොත්පාදනාදී වූ ආකාරය දැක්වීම පිණිස ‘**සබ්බකායපටිසංවෙදී අස්සසිස්සාමීති සික්‍ඛති’** යනාදි නයින් අනාගතවචන වශයෙන් පාළිය නගන ලදැයි දතයුතුය.
**‘පස්සම්හයං කායසඞ්ඛාරං අස්සසිස්සාමි -පෙ- පස්සසිස්සාමීති සික්‍ඛති’** ඖදාරික වූ ආශ්වාස ප්‍රශ්වාස කායසංස්කාරය සන්සිඳුවමින් දැඩිව සන්සිඳුවමින් වළකාලමින් ව්‍යුපශමය කරමින් ආශ්වාස කරන්නෙමි, ප්‍රශ්වාස කරන්නෙමියි හික්මෙන්නේය.
එහි මෙසේ ඖදාරික සූක්‍ෂමභාවය ද ප්‍රශ්‍රබ්ධිය ද දතයුතුය. පෙර කමටහන් වැඩීමට පටන් නොගත් කාලයෙහි මේ මහණහුගේ කයත් සිතත් පරිදාහ සහිත වේ. ඖදාරික වූ කායචිත්තයන්ගේ ඖදාරිකභාවය නොසන්සිඳුනු කල්හි ආශ්වාස ප්‍රශ්වාසයෝ ද ඖදාරික වෙත්. ඉතා බලවත්ව පවතිත්. ආශ්වාස ප්‍රශ්වාසයන්ගේ යෑම ඊමට නැහැය ද නොපෙහොනීය. මුඛයෙන් ආශ්වාස කරමින් ද ප්‍රශ්වාස කරමින් ද සිටියි. යම්කලෙක වනාහි මොහුගේ කාය චිත්තයෝ පරිගෘහිත වෙත්ද, කර්‍මස්ථාන වශයෙන් අරඹන ලද්දාහු වෙත් ද, එකල්හි ඒ සංස්කාරයෝ ශාන්ත වූවාහු සන්සිඳුනාහු වෙත්. ඔවුන් සන්සිඳුනු කල්හි ආශ්වාස ප්‍රශ්වාසයෝ සියුම්ව පවතිත්. ඇත්තාහු ද, නැත්තාහුදැයි පරීක්‍ෂා කටයුතු ආකාරයට පැමිණියාහු වෙත්. දුවැවිත් හෝ කඳුමුදුනකින් බැස හෝ මහත් බරක් හිසින් බහා තබා හෝ සිටි පුරුෂයාගේ ආශ්වාස ප්‍රශ්වාසයෝ යම්සේ මහත් වූවාහු වෙත්ද, නැහැය ආශ්වාස ප්‍රශ්වාසයට නොපොහොනී ද, මුඛයෙන් ආශ්වාස කරමින් ද ප්‍රශ්වාස කරමින් ද සිටීද, යම්කලෙක වනාහි මෙතෙමේ ඒ විඩාව දුරුකොට නා පැන් බී තෙත් සළුවක් ලෙහි තබා සිහිල් සෙවණෙක හොත්තේ වේද, එකල්හි මොහුගේ ඒ ආශ්වාස ප්‍රශ්වාසයෝ සියුම් වූවාහු වෙත්. ඇත්තාහු ද, නැත්තාහුදැයි විමසා බැලියයුතු ආකාරයට පැමිණියාහු වෙත්. එපරිද්දෙන්ම කමටහන් අරඹන්නට පෙර මේ යෝගී මහණහුගේ කය ද සිත ද -පෙ- විමසා බැලිය යුතු ආකාරයට පැමිණ සිටියාහු වෙති. එයට හේතු කවරේ ද යත්:- එසේ මැ නු. මොහුට කමටහන් අරඹන්නට පෙර මහත් මහත් වූ සංස්කාරයන් සන්සිඳුවමියි ආභොගසමන්නාභාරමනස්කාර ප්‍රත්‍යවෙක්‍ෂා යන මොවුහු නැත්තාහ. කමටහන් ඇරඹූ කාලයෙහි ආභොගසමන්නාහාරමනස්කාර ප්‍රත්‍යවෙක්‍ෂාවෝ ඇත්තාහුය. එහෙයින් කමටහන් නොඇරඹූ කාලයට වඩා කමටහන් ඇරඹූ කාලයෙහි මොහුගේ කායසංස්කාරය සියුම් වේ. එහෙයින් පුරාතනයේ මෙසේ කීහු:-
‘කයත් සිතත් පරිදාහ සහිත කාලයෙහි ඉතා දැඩිව පවතී. කය ද සිත ද පරිදාහ රහිත කාලයෙහි සියුම්ව පවතී’යි
කමටහන් ඇරඹු කාලයෙහි ඖදාරික වූ කාසසංස්කාරය ප්‍රථමද්ධ්‍යානයාගේ උපචාරයෙහි සියුම් වේ. ප්‍රථමද්ධ්‍යානයාගේ උපචාරයෙහි ද ඖදාරික වූයේ ප්‍රථමද්ධ්‍යානයෙහි සියුම් වේ. ප්‍රථමද්ධ්‍යානයෙහි හා ද්විතීයද්ධ්‍යානයාගේ උපචාරයෙහි ඖදාරික වූයේ ද්වීතීයද්ධ්‍යානයෙහි සියුම් වේ. ද්විතීයද්ධ්‍යානයෙහි ද තෘතීයද්ධ්‍යානයාගේ උපචාරයෙහි ද ඖදාරික වූයේ තෘතීයද්ධ්‍යනයෙහි සියුම් වේ. තෘතීයද්ධ්‍යානයෙහි ද චතුර්‍ත්‍ථද්ධ්‍යානයාගේ උපචාරයෙහි ද ඖදාරික වූයේ චතුර්‍ත්‍ථද්ධ්‍යානයෙහි ඉතා සියුම් වේ. නොපැවැත්මටම පැමිණේ. මේ වනාහි **දීඝභාණකසංයුත්තභානකයන්ගේ** මතය වේ.
**මජ්ඣිමභාණකයෝ** වනාහි ප්‍රථමද්ධ්‍යානයෙහි ඖදාරික වූයේ ද්විතීයද්ධ්‍යානයාගේ උපචාරයෙහි සියුම්යයි මෙසේ යට යට ධ්‍යානයන්ට වඩා මතු මතු ධ්‍යානයන්ගේ උපචාරයෙහි ද ඉතා සියුම්යි කැමැති වෙත්. සියල්ලන්ගේ මත විසින් වනාහි කමටහන් පටන් නොගත් කල්හි පැවැති කායසංස්කාරය කමටහන් පටන් ගත් කල්හි සන්සිඳී යන්නේය. කමටහන් පටන් ගත් කල්හි පැවැති කායසංස්කාරය ප්‍රථමද්ධ්‍යානයාගේ උපචාරයෙහි -පෙ චතුර්‍ත්‍ථද්ධ්‍යානයාගේ උපචාරයෙහි පැවැති කායසංස්කාරය චතුර්‍ත්‍ථද්ධ්‍යානයෙහි සන්සිඳී යන්නේය’යි ගතයුතුය. මේ වනාහි ශමථයෙහි ක්‍රමය වේ.
විදර්‍ශනාවෙහි වනාහි කමටහන් පටන් නොගත් කාලයෙහි පැවැති කායසංස්කාරය ඖදාරික වේ. මහාභූතපරිග්‍රහයෙහි සියුම් වේ. එ ද ඖදාරික වේ. උපාදාරූප්පරිග්‍රහයෙහි සියුම් වේ. එ ද ඖදාරික වේ. සකලරූපපරිග්‍රහයෙහි සියුම් වේ. එ ද ඖදාරික වේ. අරූපපරිග්‍රහයෙහි සියුම් වේ. එ ද ඖදාරික වේ. රූපාරූපපරිග්‍රහයෙහි සියුම් වේ. එ ද ඖදාරික වේ. ප්‍රත්‍යයපරිග්‍රහයෙහි සියුම් වේ. එ ද ඖදාරික වේ. සප්‍රත්‍යය නාමරූපපරිග්‍රහයෙහි සියුම් වේ. එ ද දුර්‍වල විදර්‍ශනාවෙහි ඖදාරික වේ. බලවත් විදර්‍ශනාවෙහි සියුම් වේ. එහි ‘අපරිග්ගහිත කාලෙ’ යනාදි වසයෙන් පෙර ශමථයෙහි කියූ නයින්ම පුරිම පුරිමයන්ගේ පශ්චිම පශ්චිමය සමග සන්සිඳීම දතයුතුය. මෙසේ මෙහි ඖදාරික සූක්‍ෂමභාව හා ප්‍රශ්‍රබධිය ද දතයුතුය.
**ප්‍රතිසම්භිදාවෙහි** වනාහි ‘පස්සම්හයං කායසඞ්ඛාරං’ යන මේ පදයාගේ අනුයොගපරිහාරයන් සමග මෙසේ අර්‍ත්‍ථ කියන ලද්දේය: කායසංස්කාරයන් සන්සිඳුවමින් ආශ්වාස කරන්නෙමි -පෙ- ප්‍රශ්වාස කරන්නෙමියි කෙසේ හික්මේද යත්:- කායසංස්කාරයෝ කවරහු ද යත්:- දීර්‍ඝාකාර ආශ්වාසයෝය. මේ ආශ්වාස සඞ්ඛ්‍යාත ධර්‍මයෝ කයෙහි වූහ. කායසන්නිශ්‍රිතයෝය. කයෙන් පිළියෙල කරන ලද්දෝය. ඒ කායසංස්කාරයන් සන්සිඳුවමින් අනුත්පාදනිරොධයට පමුණුවමින් මනාකොට ශාන්ත භාවයට පමුණුවමින් හික්මේ. දීර්‍ඝාකාර ප්‍රශ්වාසයෝ කයෙහි වූහ. මේ ප්‍රශ්වාස ධර්‍මයෝ -පෙ- භ්‍රස්වාකාර ආශ්වාසයෝ - භ්‍රස්වාකාර ප්‍රශ්වාසයෝ - සියලු ආශ්වාස ප්‍රශ්වාසකාය මොනවට වැටහීමෙන් නුවණැසින් දක්නාහුගේ ආශ්වාසයෝ සියලු ආශ්වාස ප්‍රශ්වාසකාය මොනවට වැටහීමෙන් නුවණැසින් දක්නහුගේ ප්‍රශ්වාසයෝ කයෙහි වූහ. මේ ආශ්වාස ප්‍රශ්වාස සඞ්ඛ්‍යාත ධර්‍මයෝ කායප්‍රතිබද්ධයහ. කයින් පිළියෙල කරණ ලද්දාහ. ඒ කායසංස්කාරයන් සන්සිඳුවමින් අනුත්පාද නිරොධයට පමුණුවමින් මනාකොට ශාන්තභාවයට පමුණුවමින් හික්මේ.
යම්බඳු වූ ඖදාරික කායසංස්කාරයන් කරණකොට කායයාගේ යම් ඉදිරියට නැමීමෙක් දෙපසට නැමීමෙක් සියලු පසට මනාව නැමීමෙක් පිටට නැමීමෙක් වේ ද, ඉඤ්ජන එන්‍දන චලන කම්පනයෙක් වේද, ඉදිරියට නැමීම් ආදියට කරුණු වූ ඒ කායසංස්කාරයන් සන්සිඳුවමින් ආශ්වාස කරන්නෙමියි හික්මේ. කායසංස්කාරයන් සන්සිඳුවමින් ප්‍රශ්වාස කරන්නෙමියි හික්මේ.
යම්බඳු වූ කායසංස්කාරයන් කරණකොට කායයාගේ යම් ඉදිරියට නො නැමීමෙක් දෙපසට නො නැමීමෙක් සියලු පසට මනාව නො නැමීමෙක් පිටට නො නැමීමෙක් වේද අනිඤ්ජන - අඵන්‍දන - අචලන - අකම්පනයෙක් වේද, ඒ ශාන්ත වූ සියුම් වූ කායසංස්කාරය සන්සිඳුවමින් ආශ්වාස කරන්නෙමි, ප්‍රශ්වාස කරන්නෙමියි හික්මේ.
මෙසේ කියූ ලෙසින් ඉතා සියුම් වූ කායසංස්කාරය සන්සිඳුවමින් ආශ්වාස කරන්නෙමියි හික්මේ ඉතා සියුම් වූ කායසංස්කාරය සන්සිඳුවමින් ප්‍රශ්වාස කරන්නෙමියි හික්මේ. මෙසේ ඇති කල්හි ආශ්වාසාදිවාතය අරමුණුකොට පවත්නා චිත්තයාගේ ඉපැත්ම පැවැත්ම නොවේ. ආශ්වාස ප්‍රශ්වාසයන්ගේ ඉපැත්ම පැවැත්ම නොවේ. ආනාපානලම්බන ස්මෘතියගේ ඉපැත්ම පැවැත්ම නොවේ. උක්තප්‍රකාර වූ සමාපත්තියට පණ්ඩිතයෝ සමවදනාහු ද නොවෙත්. නැගී සිටින්නාහු ද නොවෙත්.
මෙසේ වනාහි කායසංස්කාරය සන්සිඳුවමින් ආශ්වාස කරන්නෙමි -පෙ- ප්‍රශ්වාස කරන්නෙමියි හික්මේ. මෙසේ මේ සන්සිඳීම ඇති කල්හි ආශ්වාසාදිවාතය අරමුණුකොට පවත්නා ආනාපාන විෂය විඥානයාගේ පැවැත්ම වේ. ආශ්වාස ප්‍රශ්වාසයන්ගේ ද පැවැත්ම වේ. ආනාපානස්මෘතියගේ ද පැවැත්ම වේ. ආනාපානස්මෘති සමාධියගේ ද පැවැත්ම වේ. උක්තප්‍රකාර සමාපත්තියට පණ්ඩිතයෝ සමවදනාහු ද වෙත්. එයින් නැගී සිටින්නාහු ද වෙත්.
ඒ කුමක් මෙන් ද යත්:- කසුන් බඳුනකට ගැසූ කල්හි යම්සේ පළමුකොට එහි ඖදාරික ශබ්දයෝ පවතිත් ද, ඖදාරික ශබ්දයන්ගේ නිමිත්ත මනා කොට ගත් බැවින් මැනැවින් සිත්හි කළ බැවින් මැනැවින් විමසූ බැවින් ඒ ඖදාරික ශබ්දය නිරුද්ධව ගිය කල්හි ද නැවත පසුව සියුම් වූ ශබ්දයෝ පවතිත් ද, ඒ සියුම් වූ ශබ්දයන්ගේ නිමිත්ත මනාකොට ගත් බැවින් මැනැවින් සිත්හි කළ බැවින් මැනැවින් විමසූ බැවින් සියුම් ශබ්දය නිරුද්ධව ගිය කල්හි ද, නැවත පසුව සියුම් වූ ශබ්දයාගේ නිමිත්තාරම්මණතාවෙන් සිත පවතී ද, එපරිද්දෙන්ම පළමුකොට ඖදාරිකාශ්වාස ප්‍රශ්වාසයෝ පවතිත්. ඖදාරිකාශ්වාසප්‍රශ්වාසයන්ගේ නිමිත්ත මනාකොට ගත්බැවින් මැනැවින් සිත්හි කළ බැවින් මැනැවින් විමසූ බැවින් ඖදාරිකාශ්වාස ප්‍රශ්වාසයන් නිරුද්ධව ගිය කල්හි ද නැවත පසුව සියුම් වූ ආශ්වාස ප්‍රශ්වාසයෝ පවතිත්. සියුම් වූ ආශ්වාස ප්‍රශ්වාසයන්ගේ නිමිත්ත මනාකොට ගත් බැවින් මැනැවින් සිත්හි කළ බැවින් මැනැවින් විමසූ බැවින් සියුම් ආශ්වාස ප්‍රශ්වාසයන් නිරුද්ධව ගිය කල්හි ද, නැවත පසුව සියුම් වූ ආශ්වාසප්‍රශ්වාස නිමිත්තාරම්මණතාවෙන් ද සිත වික්‍ෂෙපයට නොපැමිණේ.
මෙසේ ඇතිකල්හි ආශ්වාසාදිවාතාලම්බනයාගේ ද ඉපැත්ම පැවැත්ම වේ. ආශ්වාස ප්‍රශ්වාසයන්ගේ ඉපැත්ම පැවැත්ම වේ. ආනාපාන ස්මෘතියගේ ද ඉපැත්ම පැවැත්ම වේ. ආනාපානස්මෘතිසමාධියගේ ද ඉපැත්ම පැවැත්ම වේ. ඒ සමාපත්තියට පණ්ඩිතයෝ සමවදනාහු ද වෙත් එයින් නැගී සිටින්නාහු ද වෙත්.
‘පස්සම්භයං කායසඞ්ඛාරං’ යන මෙහි ආශ්වාසප්‍රශ්වාසයෝ කාය නම් වෙති. එළැඹැ සිටීම ස්මෘතියය. අනුකූල දර්‍ශනය ඥානයය. කය උපස්ථාන නම. ස්මෘතිය නොවේ ස්මෘතිය උපස්ථාන ද ස්මෘතිය ද වේ. ඒ ස්මෘතියෙන් ඒ ඥානයෙන් ඒ කය නැවත නැවත බලන්නේ ද එහෙයින් ‘කායෙ කායානුපස්සනාසතිපට්ඨාන භාවනා’යි කියනු ලැබේ.
මේ වනාහි මෙහි පළමුකොට කායානුපස්සනා වසයෙන් කියූ ප්‍රථම චතුෂ්කය පිළිබඳ අනුපූර්‍වපදවර්‍ණනායි දතයුතුය.
යම් හෙයකින් වනාහි මෙහි මෙම චතුෂ්කය ආදිකර්මිකයාගේ කර්‍මස්ථාන වශයෙන් කියන ලද්දේ ද, අනෙක් තුන් චතුෂ්කයෝ මෙහි පැමිණ ධ්‍යාන ඇත්තහුට වෙදනානුපස්සනා - චිත්තානුපස්සනා - ධම්මානුපස්සනා වශයෙන් කියන ලද්දාහු ද එහෙයින් මේ කමටහන වඩා ආනාපානයෙහි උපදවාගත් චතුර්‍ත්‍ථද්ධ්‍යානය පාදකකොට ඇති විදර්‍ශනාවෙන් සිවුපිළිසැඹියාවන් සමග රහත්බවට පැමිණෙනු කැමැති බුද්ධපුත්‍රයා විසින් යමක් කටයුතුද, ඒ සියල්ල මෙහිම ආදිකර්මික කුලපුත්‍රයාගේ වසයෙන් මුල පටන් මෙසේ දතයුතුය. පළමුකොට ප්‍රාතිමොක්‍ෂසංවරාදි චතුර්විධ ශීලය පිරිසිදු කළයුතුය. එහි චතුර්විධ ශීලවිශොධනයෙහි සප්තාපත්තිස්කන්‍ධයන්ගෙන් එක්තරා එකකට ද නො පැමිණීම, පැමිණියා වූ ආපත්තීන්ගෙන් දෙසීමෙන් හා පිරිවෙස් ඈ පිරීමෙන් නැගී සිටීම, ක්‍රොධාදික්ලෙශයන්ගෙන් නොපෙළීමැයි විශොධනාව තෙපරිදි වන්නීය. මෙසේ ඉතා පිරිසිදු සිල් ඇත්තාහුගේම භාවනා තොමෝ සමෘද්ධ වන්නීය. වෙතියඞ්ගණවත්ත -බොධියඞ්ගණවත්ත - උපජ්ඣායවත්ත - ආචරියවත්ත - ජනතාඝරවත්ත - උපොසථාගාරවත්ත - දෙයසූ ඛන්‍ධකවත්ත - තුදුස්වැදෑරුම් මහාවත්ත - ආගන්තුකවත්ත යන මොවුන්ගේ වසයෙන් යම් මේ ආභිසමාචාරික සීලයක් කියනු ලැබේ ද, එ ද මනාකොට පිරිය යුතුය. යමෙක් වනාහි ‘මම සිල් රකිමි, ආභිසමාචාරිකයෙන් කවර වැඩෙක් දැ’යි කියන්නේ නම් ඔහුගේ ශීලය පිරෙන්නේය, යන මේ කාරණය නොදන්නේය ආභිසමාචාරය පිළිබඳ වත් පිරූ කල්හි ශීලය පිරෙන්නේය. ශීලය පිරී සිටි කල්හි සමාධිය ගැබ් ගන්නේය. භාග්‍යවතුන් වහන්සේ විසින් ‘සො වත භික්‍ඛවෙ භික්‍‍‍‍‍ඛු ආභිසමාචාරිකං ධම්මං අපරිපූරෙත්‍වා සීලානි පරිපූරෙස්සතීති නෙතං ඨානං විජ්ජති’ යන මෙය වදාරණ ලද්දේය. මෙය විස්තර කටයුතුය. කරුණු මෙසේ බැවින් ඔහු විසින් යම් මේ චෙතියඞ්ගණවත්තාදිය ආභිසමාචාරිකශීලයයි කියනු ලැබේ ද, එ ද මනාකොට පිරිය යුතුය.
එයින් මතු ආවාසපළිබොධ - කුලපළිබොධ - ලාභපළිබොධ - ගණපළිබොධ - පස්වනකම්මපළිබොධ - අද්ධානපළිබොධ - ඤාතිපළිබොධ - ආබාධපළිබොධ ගන්‍ථපළිබොධ - ඉද්ධිපළිබොධ යන ඔවුහු දස පළිබොධයෝයි.
මෙසේ කියන ලද දස පළිබොධයන් අතුරෙහි යම් පළිබොධයක් ඇත්තේ ද ඒ පළිබොධය සිඳහළ යුතුය.
මෙසේ සිඳහළ පළිබොධ ඇත්තහු විසින් කමටහන් උගත යුතුය. ඒ කමටහන**, සබ්බත්‍ථක කම්මට්ඨාන - පාරිහාරීය කම්මට්ඨාන **යි දෙවැදැරුම් වේ. එහි භික්‍ෂු සඞ්ඝාදීන් කෙරෙහි මෛත්‍රිය ද මරණානුස්මෘතිය ද යන මේ දෙක **සබ්බත්‍ථක කම්මට්ඨාන** නම් වේ. ඇතැම් කෙනෙක් **අශුභසංඥා** යි කියත්. කමටහන්හි යෙදී ගත් මහණහු විසින් පළමුකොට වනාහි පිරිසිඳ ගෙන සීමාවෙහි සිටි භික්‍ෂු සඞ්ඝයා කෙරෙහි මෛත්‍රිය වැඩිය යුතුය. ඉනික්බිති සීමාවෙහි සිටි දෙවතාවන් කෙරෙහි ද, ඉන්පසු ගොදුරු ගමෙහි ඊශ්වර ජනයා කෙරෙහි ද, ඉන්පසු එහි මිනිසුන් පටන් සියලු සත්ත්‍වයන් කෙරෙහි ද මෛත්‍රිය වැඩිය යුතුය. ඒ යෝගාවචර මහණ තෙමේ භික්‍ෂු සඞ්ඝයා කෙරෙහි කළ මෛත්‍රිය කරණකොට එක්ව වසන මහණුන්ගේ සිත්හි මොළොක් බව උපදවයි. එකල්හි ඔහුගේ සැපසේ වසන බව වේ. සීමාවෙහි සිටි දෙවතාවන් කෙරෙහි කළ මෛත්‍රිය කරණ කොට මොළොක් සිත් ඇති දෙවතාවන් විසින් දැහැමි රැකුමෙන් මැනැවින් කළ රැකුම් ඇත්තේ වේ. ගොදුරුගම්හි ඊශ්වර ජනයන් කෙරෙහි කළ මෛත්‍රිය කරණකොට මොළොක්ව ගිය සිත් සතන් ඇති ඊශ්වර ජනයන් විසින් දැහැමි රැකුමෙන් මොනවට රක්නා ලද පිරිකර ඇත්තේ වේ. එහි මිනිසුන් විසින් නොපෙළන ලද්දෙක්ව හැසිරෙන්නේය. සියලු සත්ත්‍වයන් කෙරෙහි කළ මෛත්‍රිය කරණකොට සියලු තන්හි නො පැකුළුණු හැසිරීම් ඇත්තේ වේ.
මරණසතිය කරණකොට වනාහි ‘එකාන්තයෙන් මළයුතුය’යි සිතන්නේ එක්විසි අනෙසන හැරපියා මතු මතුවෙහි වැඩෙන සංවෙග ඇත්තේ මනා පිළිවෙත්හි ඇරඹූ වැර ඇත්තේ වේ. අශුභ සංඥාව කරණකොට දිව්‍යාලම්බනයන්හි ද තෘෂ්ණාව නො උපදියි. එහෙයින් මොහුගේ මේ තුන, මෙසේ බොහෝ උපකාර බැවින් ‘සියලු ශ්‍රමණ කාර්‍ය්‍යයන්හි පැතිය යුතුය. කැමැති විය යුතුය’යි කොට අදහස් කළ යෝගීහුගේ භාවනාවෙහි එක්වන් යෙදෙන ඒ යොගානුයොග කර්‍මයට නිෂ්පත්ති හෙතු බැවින් **සබ්බත්‍ථක කම්මට්ඨානයි** කියනු ලැබේ.
අටතිස් අරමුණු අතුරෙහි යම් අරමුණක් යමක්හුගේ චරිතයට අනුකූල වේ ද, ඒ අරමුණ ඔහු විසින් නිරතුරුව යථොක්ත නයින්ම පරිහරණය කටයුතු බැවින් **පාරිහාරීයකම්මට්ඨාන**යි ද කියනු ලැබේ. මෙහි වනාහි මේ ආනාපානසතිකම්මට්ඨානයම පාරිහාරියකම්මට්ඨානයි කියනු ලැබේ. මේ මෙහි කෙටි කතාය. විස්තරය වනාහි සීලවිසොධනකථාව ද පළිබොධුපච්ඡෙදකථාව ද දැනගනු කැමැත්තහු විසින් විශුද්ධි මාර්‍ගයෙන් දතයුතුය.
මෙසේ පිරිසිදු සිල් ඇති සිඳහළ පළිබොධ ඇති මේ කමටහන උගන්නහු විසින් මේ කමටහනින්ම චතුර්‍ත්‍ථද්ධ්‍යානය උපදවා විදසුන් වඩා රහත්බවට පැමිණි බුද්ධ පුත්‍රයක්හුගේ සමීපයෙහිම මෙය උගත යුතුය. රහත්වූවකු නො ලබන්නහු විසින් අනැගැමියක්හුගේ ද, අනැගැමියකු නොලබන්නහු විසින් සෙදගැමියකුගේ ද, සෙදගැමියකු නොලබන්නහු විසින් සෝවාන් වූවක්හුගේ ද, සෝවාන්වූවකු නොලබන්නහු විසින් ආනාපානචතුර්‍ත්‍ථද්ධ්‍යානලාභියක්හුගේ ද, චතුර්‍ත්‍ථද්ධ්‍යානලාභියකු නොලබන්නහු විසින් පෙළෙහි හා අටුවාවෙහි නො මුළා වූ විනිශ්චයාචාර්‍ය්‍යයක්හුගේ සමීපයෙහි උගත යුතුය. රහත් ආදීහු තමන් ගිය මගම කියත්. මෙතෙමේ වනාහි ගස් ගල් ආදිය ගහන පෙදෙසක කර්‍මස්ථානවීථිය මහාහස්තිපථයක් කොට දක්වන්නකු මෙන් හැම තැන නො මුළා වූයේ උපකාරානුපකාරයුක්තිමාර්‍ගය පිරිසිඳ කියාලන්නේය.
එහි මේ අනුපූර්‍වකථා තොමෝය:- සැහැල්ලු පැවතුම් ඇති විනයාචාරයෙන් යුක්ත වූ ඒ මහණහු විසින් කියූ ආකාර ඇති ආචාර්‍ය්‍යවරයකු වෙත එළැඹ වත්පිළිවෙතින් සතුටු කළ සිත් ඇති ඒ ආචාර්‍ය්‍යවරයාගේ සමීපයෙහි පඤ්චසන්‍ධික කර්‍මස්ථානය උගත යුතුය. එහි උදග්‍රහ - පරිපෘච්ඡා උපස්ථාන - අර්‍පණා ලක්‍ෂණ යන මොවුහු පඤ්චසන්‍ධීහුය. එහි උදග්‍රහ නම් කමටහන් උගෙනීමය. පරිපෘච්ඡා නම් කමටහන් විචාරීමය. උපස්ථාන නම් කමටහන් නිමිති වැටහීමය. අර්‍පණා නම් මෙසේ කර්‍මස්ථානයට පැමිණේයයි කර්‍මස්ථානයට පැමිණීමය. ලක්‍ෂණ නම් කර්‍මස්ථානයාගේ ස්වභාවයයි. මේ කර්‍මස්ථානය මෙසේ ලක්‍ෂණැයි කර්‍මස්ථානය පිළිබඳ ස්වභාවයයි. මේ කර්‍මස්ථානය මෙසේ ලක්‍ෂණැයි කර්‍මස්ථානය පිළිබඳ ස්වභාවය සැලකීමයයි කියන ලද්දේ වේ.
මෙසේ කොටස් පසකින් යුත් කමටහන උගන්නේ තෙමේ ද වෙහෙසට පත් නොවේ. ආචාර්‍ය්‍යයා ද නො වෙහෙසයි. එහෙයින් මදක් උදෙසවා ගෙණ බොහෝ කලක් හදාරා මෙසේ කොටස් පසකින් යුත් කමටහන උගෙණ ඉදින් එහි ස‍ත්ප්‍රාය වේ නම් එහිම විසිය යුතුය. ඉදින් එහි සත්ප්‍රාය නොවේ නම් ඇදුරහු විචාරා මද නුවණැත්තේ වේ නම් යොදුනක් පරම කොට ඇති තන්හි ගොස්, ඉදින් තියුණු නුවණැත්තේ වේ නම් දුර ද ගොස් අටළොස් සෙනසුන් දොසින් දුරු වූ පස් සෙනසුන් අඟින් යුක්ත වූ සෙනසුනක් කරා එළැඹ සිඳහළ කුඩා පළිබොධ ඇතිව කළ බත් කිස ඇතිව එහි වසන්නහු විසින් බත් මත සන්සිඳුවා තෙරුවන් ගුණ සිහිකිරීමෙන් සිත පහදවා ගෙන ඇදුරහු වෙතින් උගත් භාවනා විධීන්ගෙන් එක් පදයකුදු මුළා නො කරන්නහු විසින් මේ ආනාපානසතිකම්මට්ඨානය මෙනෙහි කළ යුතුය. මෙහි මේ සඞ්ක්‍ෂෙපකථාය. මෙහි විස්තරය මේ කථා මාර්‍ගය දැනගනු කැමැත්තහු විසින් විශුද්ධිමාර්‍ගයෙන් දතයුතුය.
‘මේ ආනාපානසතිකම්මට්ඨානය සිත්හි කටයුතුය’යි යමක් කියනලද ද එහි මේ මනස්කාර විධියයි:-
එහි ගණනා නම් ගිණීමමය. අනුබන්‍ධනා නම් ආශ්වාස ප්‍රශ්වාසයන්ගේ අනුගමන වසයෙන් නිරතුරුව සිහියට අනුව පැවැත්මය. ඵුසනා නම් ආශ්වාස ප්‍රශ්වාසයන් විසින් පැහැසූ තැනය. ඨපනා නම් සිත මනාකොට අරමුණෙහි තැබීමය. සල්ලක්‍ඛණා නම් විදර්‍ශනාය. විවට්ටනා නම් මාර්‍ගයය. පාරිසුද්ධි නම් ඵලයය. ‘තෙසඤ්ච පතිපස්සනා’ යනු ඔවුන්ගේම නැවත නැවත බැලීමය. එහි මේ ආදිකර්මික කුලපුත්‍රයා විසින් පළමුකොට ගණනින් මේ කර්‍මස්ථානය මෙනෙහි කටයුතුය. ගණින්නහු විසින් ද පස් කොටසින් යට නො තැබිය යුතුය. දස කොටසින් උඩට නොපැමිණවිය යුතුය. මේ අතර එක, තුන, පස යි ගණන් කැඩීම නො දැක්විය යුතුය. පසකින් යට ගණන් තබන්නහුට සම්බාධ වූ ගණනවීථිසඞ්ඛ්‍යාත අවකාශයෙහි චිත්තොත්පාදය සැලෙන්නේය. ඉඩ පහසු රහිත වූ ගාලෙක සිරකර තැබූ ගෙරි සමූහයක් මෙනි. දසයකින් උඩට පමුණු වන්නට චිත්තොත්පාදය කමටහන් ඇසුරු නොකොට ගණනම ඇසුරුකොට පවත්නේය. අතර කඩ දක්වන්නහුගේ සිත ‘මාගේ කර්‍මස්ථානය මුදුන් පැමිණියේ ද, නො පැමිණියේදැ’යි කම්පිත වන්නේය. එහෙයින් මේ දොෂයන් දුරු කොට ගිණිය යුතුය.
ගණින්නහු විසින් ද පළමුකොට සෙමින් ගිණීමයි කියූ වී මණින්නහුගේ ගණනින් ගිණිය යුතුය. වී මණින්නේ වනාහි නැළිය පුරවා එකයි කියා නැළියෙහි තුබූ වී බහාලන්නේය. නැවත නැලියෙහි වී පුරවන්නේ කිසියම් කසළක් දැක එය හැර දමමින් ‘එක එක’ යි කියන්නේ ය. ‘දෙක දෙක’ යනාදි ගණන්හි ද මේ ක්‍රමය වේ. එපරිද්දෙන්ම මේ යෝගාවචරයා විසින් ද ආශ්වාස ප්‍රශ්වාසයන් අතුරෙහි යමක් වැටහේ ද, එය අල්ලාගෙන එක, එක යි ගිණීම ආදි කොට දස ය, දස ය යන තැන් දක්වා පවත්නා පවත්නා ආශ්වාස ප්‍රශ්වාස සලකා ගෙනම ගිණිය යුතුය. මෙසේ ගණින්නා වූ ඒ යෝගාවචරයාහට පිටතට නික්මෙන ඇතුළට වදින ආශ්වාස ප්‍රශ්වාසයෝ ප්‍රකට වන්නාහුය.
ඉක්බිති මේ යෝගාවචරයා විසින් ඒ ලැසි ගිණිම වූ ධාන්‍යමාපකගණන හැරපියා සෙද ගිණිම වූ ගොපාලක ගණනින් ගිණිය යුතුය. දක්‍ෂ වූ ගොපලු තෙමේ වනාහි බොරළුකැට උඩොක්කුවෙහි ලා ගෙණ රැහන් දඬු ගත් අත් ඇතිව උදෑසනම ගාලට ගොස් ගෙරින් පිටට ගසා ඉදිකඩුලු ටැම්මතුවෙහි හුන්නේ ඉදිදොරට පැමිණ පැමිණි දෙනම බලා ‘එකියක, දෙන්නෙකැ’යි බොරළුකැට දමමින් ගණින්නේය. තුන්යම් රෑ මුළුල්ලෙහි ඉඩ පහසු නැති ගාල තුළ දුකසේ විසූ ගෙරි සමූහතෙමේ නික්මෙන්නේ උන් උන් ඇල ගටමින් වහ වහා කැටි කැටිව නික්මෙන්නේය. ඒ ගොපලු තෙමේ ද වහ වහා තුන, හතර, පස -පෙ- දස යි ගණින්නේමය. මෙසේ පෙර කියු නයින් ගණින්නා වූ මේ යෝගාවචරයාහට ආශ්වාස ප්‍රශ්වාසයෝ ප්‍රකටව වහ වහා නැවත නැවත හැසිරෙන්නාහුය. ඉක්බිති ඒ යෝගාවචරයා විසින් ආශ්වාස ප්‍රශ්වාසයෝ නැවත නැවත හැසිරෙත්යි දැන ඇතුළත පිටත වාතය අල්ලා නොගෙන දොරකඩට පැමිණියහුම දොරකඩට පැමිණියහුම ගෙන එකෙක, දෙකක, තුනෙක, සතරෙක, පසෙක, එකෙක, දෙකෙක, තුනෙක, සතරෙක, පසෙක, සයෙක, සතෙක, අටෙක, නවයෙක, දසයෙකැයි වහ වහා ගිණිය යුතුමය. ගණනින් පිළිබැඳි කර්‍මස්ථානයෙහි ගිණීමෙහි බලයෙන්ම සිත එකඟ වන්නේය. රිටෙහි උපකාරයෙන් සැඩපහරෙහි නැව තැබීම මෙනි.
මෙසේ වහ වහා ගණින්නා වූ ඒ යෝගාවචරයාහට කර්‍මස්ථානය නිතර පවත්නක්හු මෙන් වැටහෙන්නේය. එසේ වැටහෙන කල්හි නිතර පවතීය’යි දැන ඇතුළත පිටත වාතය අල්ලා නොගෙන පෙර නයින්ම වහ වහා ගිණිය යුතුය. ඇතුළට පිවිසෙන වාතය සමග සිත ප්‍රවේශ කරන්නහුට ඇතුළත වාතයෙන් පහරණ ලද්ද, මේද තෙලින් පිරුණක් මෙන් ද වැටහෙන්නේ ය. පිටතට නික්මෙන වාතය සමග සිත, පහස්නාලද අවකාශය මුදා නික්මවන්නහුට පිටත මහත් අරමුණෙහි සිත වික්‍ෂෙපයට පැමිණෙන්නේය. පැහැසූ අවකාශය වූ නාසිකාග්‍රයෙහි සිහිය පිහිටුවා භාවනා කරන්නහුගේම භාවනාව සිද්ධ වන්නීය. එහෙයින් ‘**අන්තො ච බහි ච වාතං අපරිග්ගහෙත්‍වා පුරිම නයෙනෙව වෙග වෙගෙන ගණෙතබ්බං’** යනු කියන ලද්දේය.
මෙය කෙතෙක් කල් ගිණිය යුත්තේ ද යත්:- යම්තාක් කල් ගිණීමෙන් වෙන්ව ආශ්වාස ප්‍රශ්වාසාලම්බනයෙහි සිහිය පිහිටා සිටී ද, ඒ තාක් ගිණිය යුතුය. පිටත පැතිරි විතර්‍කයන්ගේ සිඳීමකොට ආශ්වාස ප්‍රශ්වාසාලම්බනයෙහි සිහිය පිහිටුවනු පිණිසම ගිණීම වේ.
මෙසේ ගිණිමෙන් මෙනෙහි කොට ඊට අනතුරුව අනුබන්‍ධනායෙන් මෙනෙහි කටයුතුය. අනුබන්‍ධනා නම් ගණන් එකතුකොට සිහියෙන් නිරතුරුව පැවැති ආශ්වාස ප්‍රශ්වාසයන් අරමුණු කිරීම් වසයෙන් සිහියට අනුව පැවැත්මය. එ ද වනාහි ආදිමද්ධ්‍යපර්‍ය්‍යවසානානුගමන වශයෙන් මෙනෙහි නො කටයුතුය. පිටත නික්මෙන වාතයට නැබ ආදිය වේ. හෘදයවස්තුව මද්ධ්‍යය වේ. නැහැය පර්‍ය්‍යවසානය වේ. ඇතුළට පිවිසෙන වාතයට නැහයෙහි කෙළවර ආදිය වේ. හෘදයවස්තුව මද්ධ්‍යය වේ. නැබ පර්‍ය්‍යවසානය වේ. එයට ද අනුව යන මොහුගේ වික්‍ෂෙපයට පැමිණි සිත දරථ සහිත භාවය පිණිස කර්‍මස්ථාන මනස්කාරයාගේ චලනය පිණිස ද වේ. ඒ මෙසේ වදාළේමය:-
‘ආශ්වාසයාගේ ආදි මද්ධ්‍යපර්‍ය්‍යවසානය කරා සිහියෙන් අනුව යන්නහුගේ ඇතුළත වික්‍ෂෙපයට පැමිණි සිත හෙතු කොට ගෙන කය හා සිත දරථ සහිත ද වේ. කම්පිත ද වේ. චලිත ද වේ. ප්‍රශ්වාසයාගේ ආදි මද්ධ්‍යපර්‍ය්‍යවසානය කරා සිහියෙන් අනුව යන්නහුගේ පිටත වික්‍ෂෙපයට පැමිණි සිත හෙතු කොට ගෙන කය හා සිත ද දරථ සහිත ද කම්පිත ද චලිත ද වේ’යි.
එහෙයින් අනුබන්‍ධනයෙන් මෙනෙහි කරන්නහු විසින් ආදි මද්ධ්‍යපර්‍ය්‍යවසාන වශයෙන් මෙනෙහි නොකටයුතුය. කෙසේ මෙනෙහි කටයුත්තේ ද යත්:- ඵුසනා වසයෙන් ද අප්පණා වසයෙන් ද මෙනෙහි කටයුතුය. ගණනා අනුබන්‍ධනා වසයෙන් මෙන්, ඵුසනා වසයෙන් හා ඨපනා වසයෙන් වෙන් වූ මනස්කාරයක් නැත්තේය. ආශ්වාස ප්‍රශ්වාසයෙන් පහළ පහළ තන්හිම ගණින්නේ ගණනින් ද ඵුසනයෙන් ද මෙනෙහි කරන්නේය. ඒ පහළ තන්හිම ගණන එක් කොට හකුළුවා ඒ ආශ්වාස ප්‍රශ්වාසයන් සිහියෙන් ලුහුබඳින්නේ අප්පණා වසයෙන් ද සිත තබන්නේ අනුබන්‍ධනාවෙන් ද ඵුසනාවෙන් ද ඨපනාවෙන් ද මෙනෙහි කෙරේයයි කියනු ලැබේ.
ඒ මේ අර්‍ත්‍ථය තෙමේ අටුවාවෙහි කියනලද පඞ්ගුල - ද්වාරපාල උපමාවන්ගෙන් ද, ප්‍රතිසම්භිදාවෙහි කියනලද කකචොපමාවෙන් ද දතයුතුය. එහි මේ පඞ්ගුලොපමාවයි:- යම්සේ පිළුතෙමේ හොවිල්ලෙන් කෙළින තම භාර්‍ය්‍යාවගේ හා පුතුගේ හොවිල්ල පහකොට එහිම හොවිලි ටැම් මුල හුන්නේ ක්‍රමයෙන් මෙහා එහා එන යන හොවිලි පුවරුවෙහි දෙකෙළවර හා මැද ද දකියි. දෙකෙළවර ද මැද ද දැකීම පිණිස ව්‍යාවෘත නොවේ. එපරිද්දෙන්ම මේ යෝගාවචර මහණ තෙමේ ස්මෘති වශයෙන් නාසිකාග්‍ර මුඛනිමිත්ත යන මොවුන්ගේ සමීපයෙහි සිට ආශ්වාස ප්‍රශ්වාස නැමැති හොවිල්ල පහකොට එහි නාසිකාග්‍රාදි නිමිත්තෙහිම සිහියෙන් යුක්තව හුන්නේ ක්‍රමයෙන් එන යන පහස ලද තන්හි ආශ්වාස ප්‍රශ්වාසයන්ගේ ආදි මද්ධ්‍යපර්‍ය්‍යවසානය කරා සිහියෙන් අනුව යන්නේ එහිද සිත තබමින් දකියි. ඔවුන් දැකීම පිණිස ව්‍යාවෘත නොවේ. මේ පඞ්ගුලොපමාය.
මේ වනාහි දොවාරිකොපමාය:- යම්සේ දොරටුපල් තෙමේ නුවර ඇතුළත ද පිටන ද සිටි පුරුෂයන් අතින් ‘තෝ කවරෙක් වෙහි, කොතැනින් ආයෙහි, කොතැන යෙහි, තාගේ අතැ කිමැ’යි නො විමසා ද, ඔහුට ඒ භාර නොවේද, දොරකඩට පැමිණි පැමිණියහුම විමසා ද එපරිද්දෙන්ම මේ මහණහුට ඇතුළට පිවිසි වාතයෝ ද, පිටතට නික්මුනු වාතයෝ ද භාර නොවෙත්. දොරටුවට පැමිණි, දොරටුවට පැමිණි වාතයෝම භාරවෙත්. මේ දොවාරිකොපමාය.
කකචොපමාව වනාහි උපමෙය්‍යාර්‍ත්‍ථ දර්‍ශනය පටන් මෙසේ දතයුතුය. මෙය කියන ලද්දේමය:
උපනිබන්‍ධන නිමිත්තය ද ආශ්වාස ප්‍රශ්වාසයෝ ද එක් සිතකට අරමුණු නොවෙත්. නිමිත්තය ආශ්වාසය ප්‍රශ්වාසය යන ධර්‍ම තුන අරමුණු කිරීම වසයෙන් නො දන්නහුට ආනාපානසති භාවනාව සිද්ධ නොවේ. උපනිබන්‍ධන නිමිත්තය ද ආශ්වාස ප්‍රශ්වාසයෝ ද එක් සිතකට අරමුණු නොවෙත්. ඒ ධර්‍ම තුන දක්නහුට ආනාපානසති භාවනා තොමෝ සිද්ධ වේ.
මේ ධර්‍මතුන එක් සිතකට කෙසේ අරමුණු නොවෙත්ද? මේ ත්‍රිවිධ ධර්‍මයෝ කෙසේ අවිදිත නොවෙත්ද? සිත කෙසේ වික්‍ෂෙපයට නොයේද? භාවනා නිෂ්පාදක වූ වීර්‍ය්‍යයක් පෙනේ ද? නීවරණයන් යටපත් කරන සමාධිය එළවන භාවනාවෙහි යෙදීම කෙසේ සිදු කෙරේද? මතු මතුවෙහි ලෞකික ලෝකෝත්තර ගුණ විශේෂයට කෙසේ පැමිණේ ද යත්:- සමබිම් පෙදෙසක තුබූ රුකක් යම්සේ ද, ඒ මේ රුක පුරුෂයෙක් තෙමේ කියතින් සිඳින්නේය. රුකෙහි පහස ලද කියත් දතුන්ගේ වසයෙන් පුරුෂයාගේ සිහිය එළැඹ සිටියා වේ. ආවා වූ හෝ ගියා වූ හෝ කියත්දත් නො දන්නා ලද්දේ නොවේ. රුක සිඳින වීර්‍ය්‍යය ද පෙනේ. රුක සිඳින ක්‍රියාව ද සිදුකෙරේ. කොටස් කරමින් සිදුකළ යුතු ප්‍රයොජන විශෙෂයට පැමිණේ.
සමබිම් පෙදෙසක බැහූ රුකක් යම් සේ ද උපනිබන්‍ධන නිමිත්තය ද මෙසේය. කියත්දත් යම් සේ ද, ආශ්වාස ප්‍රශ්වාසයෝ මෙසේය. යම්සේ රුකෙහි පහළ කියත් දතුන්ගේ වසයෙන් පුරුෂයාගේ සිහිය එළැඹ සිටියා වන්නී ද, ආවා වූ හෝ ගියා වූ හෝ කියත්දත් මෙනෙහි නො කෙරේ ද, ආවා වූ හෝ ගියා වූ හෝ කියත් දත් අප්‍රකට නොවේද, රුක සිඳින වීර්‍ය්‍යයක් පෙනේ ද, රුක සිඳින ක්‍රියාවන් සිදුකෙරේ ද, ප්‍රයොජන විශෙෂයට පැමිණේ ද, එපරිද්දෙන් යෝගාවචර මහණ තෙමේ නැහැය අග හෝ මුව නිමිත්තෙහි හෝ සිහි එළවා හුන්නේ වේ. ආවා වූ හෝ ගියා වූ හෝ ආශ්වාස ප්‍රශ්වාසයන් මෙනෙහි නො කරයි. ආවා වූ හෝ ගියා වූ හෝ ආශ්වාස ප්‍රශ්වාසයෝ අවිදිත නොවෙත්, වීර්‍ය්‍යය ද පෙනේ. ප්‍රයොගය ද සිදු කරයි. ලෞකිකලෝකෝත්තරගුණ විශෙෂයට පැමිණේ.
**පධානං** යනු කවර ප්‍රධානයක් ද යත්:- භාවනාවට වැර ඇරඹූ යෝගාවචරයාගේ කය ද සිත ද භාවනා කර්‍මයට සුදුසු වේ නම් මේ ප්‍රධාන නමි. ප්‍රයොගය කවරේ ද යත්:- ඇරඹූ වැර ඇත්තහුගේ චිත්තොපක්ලේශ වූ නීවරණයෝ විශ්කම්භණ වශයෙන් ප්‍රහීණ වෙත් ද කාම විතර්‍කාදී වූ මිත්‍ථ්‍යාවිතර්‍කයෝ ව්‍යපශමනය වෙත් ද මේ ප්‍රයොගයයි. විශේෂය කවරේ ද යත්:- භාවනාවට ඇරඹූ වැර ඇති යෝගාවචරයාගේ දශසංයොජනයෝ ප්‍රහීණ වෙත් ද සප්ත අනුශයෝ නැසී යෙත් ද, මේ විශේෂයයි. මෙසේ මේ උපනිබන්‍ධන ආශ්වාස ප්‍රශ්වාස යන ධර්‍ම තුන එක් සිතකට අරමුණු නොවේ. මේ ධර්‍ම තුන එක් සිතකින් නොදන්නා ලද්දේ නොවේ. සිත වික්‍ෂෙපයට නොයයි. වීර්‍ය්‍යය ද පෙනේ. ප්‍රයොගය ද සිදුකෙරේ. ප්‍රයොජන විශෙෂය ලබයි.
‘බුදුරජාණන් වහන්සේ විසින් දේශනා කරනලද ආනාපානසතිය යම් යෝගාවචරයකු විසින් යම් සේ සම්පූර්‍ණ කරන ලදී ද, මැනැවින් වඩන ලද්දී ද, පිළිවෙළින් පුරුදු කරන ලදී ද, හෙතෙමේ වලාකුළින් මිදුනු සඳ මෙන් තමාගේ ස්කන්‍ධාදී වූ මේ ලෝකය බබුලුවයි’
මේ කකචොපමාය. මෙහි වනාහි මේ ආශ්වාස ප්‍රශ්වාසය ආගතාගත වසයෙන් අමනසිකාරමාත්‍රයම ප්‍රයෝජනයයි දතයුතුය. මේ කමටහන මෙනෙහි කරන කිසිවක්හට නොබෝකලකින්ම ප්‍රතිභාග නිමිත්ත ද උපදියි. සෙසු ධ්‍යානාඞ්ගයන්ගෙන් ප්‍රතිමණ්ඩිත අර්‍පණාසඞ්ඛ්‍යාතඨපනාව ද නිෂ්පාදනය වේ. කිසිවක්හුගේ, ආශ්වාස ප්‍රශ්වාසයන් ගණන් වසයෙන්ම මෙනෙහි කිරීමට පටන් ගත් කාලයෙහි පටන් අනුක්‍රමයෙන් ඖදාරික ආශ්වාස ප්‍රශ්වාසයන් නිරුද්ධවීම් වසයෙන් කායදාහය සන්සිදී ගිය කල්හි කය ද සිත ද සැහැල්ලු වේ. සිරුර අහසෙහි නැගී යන ආකාරයට පැමිණියක් මෙන් වේ. යම්සේ කෙලෙස් දැවිලි සහිත සිරුරු ඇතිව ඇඳක හෝ පුටුවක හෝ හිඳින්නහුගේ ඇඳ පුටු නැමේ ද හඬ නගා ද පසතුරුණු රැලි ගණී ද, එසේ කෙලෙස් දැවිලි සහිත සිරුරු ඇතිව ඇඳක හෝ පුටුවක හෝ හිඳින්නහුගේ ඇඳ පුටු නැමේ ද හඬ නගා ද, පසතුරුණු රැලි ගණී ද, එසේ කෙලෙස් දැවිලි රහිත සිරුරු ඇතිව හිඳන්නහුගේ ඇඳ පුටු නොනැමේ. හඬ නොනගයි. පසතුරුණු රැලි නොගණී. ඇඳ පුටු පුලුන් පොදින් පිරුණක් මෙන් වේ. කුමක් හෙයින්ද යත්:- යම්හෙයකින් කෙලෙස් දැවිලි රහිත කය සැහැල්ලු වේ ද, එහෙයිනි. එපරිද්දෙන්ම ගණන් වසයෙන් මෙනෙහි කරන කාලයෙහි පටන් ඖදාරික ආශ්වාස ප්‍රශ්වාසයන්ගේ නිරුද්ධවීමේ වශයෙන් කායදාහය නිවී ගිය කල්හි කය ද සිත ද සැහැල්ලු වේ. සිරුර අහසෙහි නැගී යන ආකාරයට පැමිණයක් මෙන් වේ.
ඒ යෝගීහුගේ ඖදාරික ආශ්වාස ප්‍රශ්වාසයන් නිරුද්ධ වූ කල්හි සියුම් වූ ආශ්වාස ප්‍රශ්වාස නිමිත්ත අරමුණුකොට සිත පවත්නේය. ඒ සිත ද නිරුද්ධව ගිය කල්හි නැවත නැවත එයට වඩා සුඛුමතර වූ සුබුමතම වූ ආශ්වාස ප්‍රශ්වාස නිමිත්ත අරමුණුකොට සිත පවත්නේමය. කෙසේද යත්:- යම් සේ පුරුෂයෙක් තෙමේ මහත් ලොහො කුරකින් ලොහො තලියකට ගසන්නේ නම් එක් පහරින්ම මහත් ශබ්දයක් උපදින්නේය. ඒ ඖදාරික ශබ්දය අරමුණුකොට ඔහුගේ සිත පවත්නේය. ඖදාරික ශබ්දය නිරුද්ධව ගිය කල්හි නැවත පසුව සියුම් ශබ්ද නිමිත්ත අරමුණු කොට සිත පවතී. එ ද නිරුද්ධව ගිය කල්හි නැවත නැවත එයට වඩා අනික් අනික් සුඛුමතර සුඛුමතම ශබ්ද නිමිත්ත අරමුණු කොට සිත පවතීමය. මේ මෙසේයයි දතයුතුය. මෙ ද කිය ලද්දීය. ‘සෙය්‍යථාපි කංසෙ ආකොටිතෙ’ යනු විස්තරය වේ.
අන්‍ය කර්‍මස්ථානයෝ මතු මතුවෙහි යම් සේ ප්‍රකට වෙත්ද කර්‍මස්ථානය වනාහි එසේ නොවේ. මේ වනාහි මතු මතුවෙහි වඩත් වඩත්ම සියුම් බවට යන්නේය. වැටහීමට ද නො පැමිණේ. මෙසේ ඒ කර්‍මස්ථානය නො වැටහෙන කල්හි ඒ මහණහු විසින් හුනස්නෙන් නැගිට සම්කඩ ගසා දමා නො යායුතුය. කුමක් කටයුතු ද යත්: ‘ආචාර්‍ය්‍යයා විචාරන්නෙමියි හෝ මාගේ කර්‍මස්ථානය දැන් නටුයේය’යි හෝ නො නැගිටිය යුතුය. ඉරියවු වෙනස්කොට යන්නහුට කර්‍මස්ථානය අළුත් අළුත්ම වේ. එහෙයින් හුන්තැනම හුන්නහු විසින්ම පෙර තමන් විසින් ස්පර්‍ශ කිරීම් වසයෙන් සලකන ලද තැනින් කර්‍මස්ථානය එළවිය යුතුය.
මේ එහි කර්‍මස්ථානය එළවන උපායය. ඒ මහණහු විසින් කර්‍මස්ථානය නොවැටහෙන බව දැන ‘මේ ආශ්වාස ප්‍රශ්වාසයෝ නම් කොතැන ඇත්තාහු ද, කොතැන නැත්තාහු ද, කවරක්හට හෝ ඇත්තාහු ද, කවරක්හට හෝ නැත්තාහු දැ’යි මෙසේ සැලකිය යුතුය. නැවත මෙසේ සලකන්නහු විසින් ‘මේ ආශ්වාස ප්‍රශ්වාසයෝ මවුකුස තුළ වසන්නවුන්ට නැත්තාහ, දියෙහි ගිලුනවුන්ට නැත්තාහ, විසංඥවූවන්ට, මළවුන්ට, චතුර්‍ත්‍ථද්ධ්‍යානයට සමවැදුනවුන්ට, රූපාරූපභවයන්හි උපන්නවුන්ට, නිරෝධ සමාපත්තියට නැත්තාහයි දැන ‘පණ්ඩිතය තෝ මවුකුසට නොගියේම නොවෙහිද? දියෙහි නොගිලුනෙක් නොවෙහිද? විසංඥ නොවූයේ, නොමළේ චතුර්‍ත්‍ථද්ධ්‍යානයට නොසමවැදුනේ රූපාරූපභව හා නොයෙදුනේ නිරෝධ සමාපත්තියට නොපැමිණියේ නොවෙහි ද? තට මේ ආශ්වාස ප්‍රශ්වාසයෝ ඇත්තාහුමය, නුවණ මඳ බැවින් කර්‍මස්ථානය හැමතින් ගන්නට නොහැක්කෙහියි මෙසේ තමන් විසින්ම තෙමේ පෙරළා චෝදනා කළයුතුය. එකල්හි මේ යෝගීහු විසින් ප්‍රකෘතියෙන් පහස්නාලද අවකාශයාගේ වසයෙන් සිත තබා මනස්කාරය පැවැත්විය යුතුයි. මේ ආශ්වාස ප්‍රශ්වාසයෝ වනාහි දීර්‍ඝනාසය ඇත්තහුගේ නාසාපුටය ගටමින් පවතිත්. දීර්‍ඝ නොවූ (කොට) නැහය ඇත්තහුගේ උඩු තොල් කෙළවර ගටමින් පවතිත්. එහෙයින් මේ යෝගීහු විසින් ‘ආශ්වාස ප්‍රශ්වාසයෝ මෙනම් තැන ගටත්’යි නිමිත්ත තැබිය යුතුය. මේ අර්‍ත්‍ථය සඳහාම භාග්‍යවතුන් වහන්සේ විසින් ‘මහණෙනි! මම මුළා වූ සිහි ඇති නුවණ නැත්තහුට ආනාපානසතිය වැඩීම නොකියමි’යි වදාරණ ලද්දේය. කිසිසේත්ම යම්කිසි කර්‍මස්ථානයක් වේ ද, එය සිහි ඇතියහුටම නුවණ ඇතියහුටම නිපදනේය. මෙයින් අන්‍ය කර්‍මස්ථානයක් මෙනෙහි කරන්නහුට නිමිත්ත ප්‍රකට වේ. මේ ආනාපානසතිකම්මට්ඨානය ගරුකය. ගරුභාවනාවක් වේ. බුදු පසේබුදු බුදුපුත් වූ මහා පුරුෂයන්ගේම මනස්කාරභූමිය වූයේය. මේ කර්‍මස්ථානය සුලු එකක් නොවේ. ලාමක සත්ත්‍වයන් විසින් සෙවුනා ලද්දක් නොවේ. යම් යම් අයුරකින් මෙනෙහි කරණු ලැබේ ද, ඒ ඒ අයුරින් ශාන්ත ද සියුම් ද වේ. එහෙයින් මේ ආනාපානසතියෙහි බලවත් සිහිය ද නුවණ ද කැමැති විය යුතුය.
යම්සේ පටසළුව මසන කාලයෙහි සියුම් වූ ඉදිකටුවක් කැමැති විය යුතු ද, එයට වඩා ඉතා සියුම් හිදිවිදින කටුවක් කැමැති විය යුතු ද, එපරිද්දෙන්ම පටසළුවක් සමාන වූ මේ කර්‍මස්ථානය භාවනා කරන කාලයෙහි හිදි සමාන වූ සිහිය ද, හිදිවිදින කටුව සමාන වූ ඒ හා යෙදුනු බලවත් නුවණ ද කැමැති විය යුතුය. ඒ ස්මෘති ප්‍රඥාවන්ගෙන් යුක්ත වූ මහණහු විසින් ඒ ආශ්වාස ප්‍රශ්වාසයෝ ප්‍රකෘතියෙන් පහස්නාලද අවකාශය හැර නොසෙවිය යුත්තාහ.
යම්සේ වනාහි ගොවියෙක් තෙමේ සීසෑම කොට ගොනුන් මුදා හැර ගොදුරුබිමට අභිමුඛකොට සෙවණෙක හුන්නේ විඩා හරින්නේද එකල්හි මොහුගේ ඒ ගොන්නු වේගයෙන් දුවගොස් වනයට පිවිසෙන්නාහු ද, යම් ගොවියෙක් දක්‍ෂ වේද, ඒ ගොවි තෙමේ නැවත උන් අල්ලාගෙන වැඩෙහි යොදනු කැමැත්තේ උන්ගේ පා අනුව ගොස් වනයෙහි නො ඇවිදියි. එකල්හි රැහණ ද කැවිට ද ගෙණ සජුවම ඒ ගොනුන් රැස්ව තොටට ගොස් හිඳින්නේ හෝ වෙයි. හෝනේ හෝ වෙයි. එකල්හි ඒ ගොනුන් දාවල ඇවිද තණ කා රැස්වන තොටට බැස නා පැන් ද බී ගොඩ නැගී සිටියවුන් දැක රැහණින් බැඳ කැවිටෙන් විදිමින් ගෙන අවුත් නගුලෙහි යොදා නැවත වැඩ කෙරේද, එපරිද්දෙන්ම ඒ මහණහු විසින් ඒ ආශ්වාස ප්‍රශ්වාසයෝ ප්‍රකෘතියෙන් පහස්නාලද අවකාශය හැර නොසෙවිය යුත්තාහ. සිහි නැමැති රැහණ ද නුවණ නැමැති කෙවිට ද ගෙන ස්වභාවයෙන් පහස්නාලද තැන සිත තබා මනස්කාරය පැවැත්විය යුතුය. මෙසේ මෙනෙහි කරන මොහුට වැඩි දවස් නොගොස්ම ආශ්වාස ප්‍රශ්වාසයෝ වැටහෙන්නාහ. පැන් තොටට පැමිණි ගොනුන් මෙනි. ඉක්බිති ඒ මහණහු විසින් ඒ ආශ්වාස ප්‍රශ්වාසයන් සිහි නැමැති රැහණින් බැඳ උපනිබන්‍ධන නම් වූ එතැනම මනස්කාරයන් යොදා නුවණ නැමැති කෙවිටෙන් විදින්නාහු නැවැත කර්‍මස්ථානයෙහි යෙදිය යුතුය. මෙසේ කර්‍මස්ථානයෙහි යෙදෙන්නා වූ ඔහුට නොබෝකලකින්ම උද්ග්‍රහ නිමිත්ත හෝ ප්‍රතිභාග නිමිත්ත හෝ උපදියි. ඒ මේ නිමිත්ත හැමදෙනාහටම එක හා සමාන නොවේ. වැලි කෙසේද යත්:- කිසිවහක්ට සුවපහස් උපදවන ඉඹුල්පුලුන් පිඩක් මෙන් ද, කපුපුලුන් පිඩක් මෙන් ද, වායුධාරාවක් මෙන්ද වැටහේයයි ඇතැම් ඇදුරෝ කියත්.
මේ වනාහි අර්‍ත්‍ථකථා විනිශ්චයයි:- මේ නිමිත්ත වනාහි කිසිවක්හට තාරකාවෙහි ප්‍රභාරූපයක් මෙන් ද, මිණිගුළියක් මෙන් ද, මුතුගුළියක් මෙන් ද, කිසිවක්හට රළුපහස් ඇති කපුඇටක් මෙන් ද, හරදැව ඉද්දක් මෙන් ද, කිසිවක්හට දිග හවඩියක් මෙන්ද, මල්දමක් මෙන්ද, දුම්සිළක් මෙන්ද, කිසිවක්හට පතළ මකුළුහුයක් මෙන්ද, වලාපටලයක් මෙන්ද, නෙළුම් මලක් මෙන්ද, රියසකක් මෙන්ද, සඳමඩල මෙන්ද හිරුමඬල මෙන්ද වැටහේ. ඒ මේ නිමිත්ත ද වනාහි යම්සේ බොහෝ මහණුන් සූත්‍රාන්තය හදාරා හුන් කල්හි එක් මහණහු විසින් ‘තොපට මේ සූත්‍රය කෙසේ වැටහේදැ’යි විචාළ කල්හි උන් අතුරෙහි එක් මහණෙක් ‘මහා පර්‍වතයකින් ගලා බස්නා ගඞ්ගාවක සේ මට වැටහේය’යි කීය. අනෙකෙක් ‘මට එක් වනරොදක් සේ’ ද, අනෙකෙක් ‘මට සිහිල් සෙවණැති අතු පතරින් යුත් පලින් බර වූ රුකක් සේ ද වැටහේය’යි කීය. ඔවුන්ට ඒ එක්ම සූත්‍රය නිමිත්ත එළැඹ සිටීමට පෙර පැවැති සංඥාවන්ගේ නානාත්‍වයෙන් නොයෙක් අයුරින් වැටහුනේය. මෙසේ එක්ම කර්‍මස්ථානය සංඥානානාත්‍වයෙන් නොයෙක් ලෙසින් වැටහේ. මෙය නිමිත්ත සංඥාවෙන් හටගත්තේය. සංඥාව නිදානකොට ඇත්තේය. සංඥාව ප්‍රභවස්ථානය කොටඇත්තේය. එහෙයින් සංඥා නානාත්‍ව හේතුවෙන් නොයෙක් අයුරින් වැටහේයයි දතයුතුය.
මෙහිදු ආශ්වාසය අරමුණු කොට ඇති සිත අනෙකෙක්මය. ප්‍රශ්වාසය අරමුණුකොට ඇති සිත අනෙකෙක. නිමිත්ත අරමුණුකොට ඇති සිත අනෙකෙක. යම් යෝගාවචරයක්හට මේ ආශ්වාස - ප්‍රශ්වාස - නිමිත්ත යන ධර්‍ම තුන නැත්තේ ද ඔහුගේ කර්‍මස්ථානය අර්‍පණාවට නොම පැමිණේ. උපචාරයට නොම පැමිණේ. යම් යෝගාවචරයක්හට වනාහි මේ ධර්‍ම තුන ඇත්තේ ද, ඔහුගේම කර්‍මස්ථානය අර්‍පණාවටත් උපවාරයටත් පැමිණේ. මෙය කියන ලද්දේය:-
මෙසේ යථොක්ත ප්‍රතිභාග නිමිත්ත එළැඹ සිටි කල්හි ඒ මහණහු විසින් ඇදුරහු වෙතට ගොස් ‘ස්වාමීනි! මට මෙවැන්නක් වැටහේය’යි කියයුතුය. ඇදුරහු විසින් වනාහි ‘මෙය නිමිත්තයි හෝ නිමිත්ත නොවේ’යි හෝ නොකිය යුතුය. ‘ඇවැත! භාවනාවෙහි යෙදෙන්නවුනට මෙසේ වේය’යි කියා ‘නැවත නැවත මෙනෙහි කරව’යි කියයුතුය. නිමිත්තයි කියූකල්හි ‘නිමිත්ත ඉපදවීම දුෂ්කරය, එය මා විසින් ලද්දේය, එහෙයින් මම දැන් යම් ඒ කලෙක විශේෂය උපදවන්නෙමි’යි හැකිළීමට පැමිණෙන්නේය. ‘නිමිත්ත නොවේ’යි කියූ කල්හි ආලය රහිතව පසුබස්නේය. එහෙයින් එදෙකම නොකියා මනස්කාරයෙහිම යෙදිය යුතුයයි මෙසේ වනාහි දිඝභාණකයෝ කීහ. මජ්ඣිමභාණකයෝ වනාහි ‘ඇවැත! සත්පුරුෂය ‘මේ නිමිත්තය, නැවත නැවතත් කර්‍මස්ථානයය මෙනෙහි කරව’යි කියයුතුයයි කීහ. එකල්හි මේ යෝගාවචරයා විසින් නිමිත්තෙහිම සිත තැබිය යුතුය. මෙසේ ඇති කල්හි මොහුගේ මේ ප්‍රතිභාගනිමිත්තොත්පත්තියෙහි පටන් මුලින් කියූ අනුබන්‍ධන ඵුසන දෙක හැර ඨපනා වසයෙන් මෝ භාවනාව වන්නීය. පෙර ඇදුරන් විසින්:-
ධෛර්‍ය්‍යවත් යොගීතෙමේ ආශ්වාස ප්‍රශ්වාසයන් නන් අයුරින් ප්‍රකට කරමින් නොහොත් ඖදාරික ඖදාරික ආශ්වාස ප්‍රශ්වාසයන් සන්සිඳුවමින් එහි යම් ප්‍රතිභාග නිමිත්තක් ලබන්නේ ද එහි සිත පිහිටුවමින් පිළිවෙළින් තමාගේ සිත ඒ ප්‍රතිභාග නිමිත්තෙහි අර්‍පණා වශයෙන් බඳින්නේය’යි කියන ලද්දේය.
මෙසේ ඔහුට නිමිත්ත වැටහුනු තැන් පටන් පඤ්චනීවරණයෝ යටපත් වූවාහුම වෙත්. ක්ලේශයෝ සන්සිඳුනාහුම වෙත්. සිහිය එළැඹ සිටියාම වේ. සිත එකඟ වූයේමය. මේ සිත උපචාර භූමියෙහි නීවරණ ප්‍රහාණයෙන් හෝ ධ්‍යානාධිගම අවස්ථාවෙහි ධ්‍යානාඞ්ගයන්ගේ පහළවීමෙන් හෝ යන දෙයාකාරයෙන් සිත එකඟ වේ. එහි උපචාරභූමි යනු උපචාර සමාධියයි. පටිලාභභූමි යනු අර්‍පණාසමාධියයි. ඔවුන්ගේ වෙනස කවරේ ද යත්:- උපචාර සමාධිය කුශලවීථියෙහි දුවගොස් භවාඞ්ගයට බස්නේය. අර්‍පණා සමාධිය දිවසභාගයෙහි පමුණුවා හුන්නහුට දවස මුළුල්ලෙහිම කුශලවීථියෙහි දුවන්නේය. භවාඞ්ගයට නොබස්නේය. මේ සමාධි දෙක අතුරෙහි නිමිත්ත පහළ වීමෙහි දී උපචාර සමාධියෙන් සිත එකඟ වේ. එකහි යෝගීහු විසින් ඒ නිමිත්ත, එළැඹ සිටි වර්‍ණ වශයෙන් සිත්හි නොම කටයුතුය. ක්‍රෑරභාවාදි ස්වභාවයෙන් හෝ අනිත්‍යාදි ස්වභාවයෙන් හෝ ප්‍රත්‍යවෙක්‍ෂා නොකටයුතුය. එතකුදු වුවත් කැත් මෙහෙසියක විසින් සක්විති ගැබක් මෙන්ද ගොවියකු විසින් හැල්යව ගැබක් මෙන් ද අප්‍රමත්ත වූවහු විසින් රැකිය යුතුය. රක්නාලද නිමිත්ත වනාහි මොහුට ඵල දෙන්නේ වේ.
‘නිමිත්ත රක්නාහට ලැබූ උපචාරද්ධ්‍යාන පරිහානියක් නැත්තේය. රැකීම් නැති කල්හි ලද ලද උපචාරද්ධ්‍යානය නැසී යන්නේය,
මේ එහි රක්නා උපායය:- යම් ආවාසයෙක වසන්නහුට නොඋපන් නිමිත්ත නො උපදී ද, උපන් නිමිත්ත නැසී යේ ද, නො එළැඹ සිටි සිහිය නො එළැඹ සිටීද, එකඟ නොවූ සිත එකඟ නොවේද, එබඳු ආවාසය, සෙනසුනට උතුරෙන් හෝ දකුණෙන් හෝ ඉතා දුර වූ සැතපුම් එක්හමාරකට වඩා දුර වූ ආහාරපාන සුලභ නොවූ ගොදුරු ගමය, දෙතිස් තිරශ්චීන කථාවට ඇතුළත් වූ දශකථාවස්තු ඇසුරු නොකළ කථාය, ශීලාදිගුණයුක්ත කථාවෙන් තොරවූ යමකු නිසා එකඟ නොවූ සිත එකඟ නොවේද, එකඟ වූ සිත නො එකඟ වේද එබඳු පුද්ගලයා තමහට නො සැප වූ භොජනය, නොසැප වූ සෘතුය, නොසැප වූ ඉරියවුය යන මේ සප්තවිධ අස්තප්‍රායයන් දුරුකොට කියන ලද්දවුනට වෙනස් වූ සත්ප්‍රාය වූ එම සත සෙවනය කරන ඒ මහණහු විසින් නැවත නැවත ඒ නිමිත්ත මෙනෙහි කටයුතුය. මෙසේ සත්ප්‍රාය සෙවනයෙන් නිමිත්ත ස්ථිර කොට වැඩීමට හටගැනීමට පමුණුවා, ආධ්‍යාත්මික බාහිරවස්තු පිරිසිදු කිරීම, ශ්‍රද්ධාදි ඉන්‍ද්‍රියයන්ගේ සමබව කිරීම, භාවනාවෙන් ලත් නිමිත්ත රැකීමෙහි දක්‍ෂභාවය, යම්කලෙක සිත ප්‍රග්‍රහ කටයුත්තේද ඒකාලයෙහි චිත්තනිග්‍රහණය, යම්කලෙක සිත සතුටු කළ යුත්තේද, ඒ කාලයෙහි සිත සතුටු කිරීම, යම්කලෙක සිත නිග්‍රහ කටයුත්තේ ද, ඒ කාලයෙහි චිත්තනිග්‍රහණය, යම්කලෙක සිත මැදහත්ව බැලිය යුත්තේ ද ඒ කාලයෙහි සිත මැදහත්ව බැලීම, වික්‍ෂිප්ත පුද්ගලයන් දුරුකිරීම, සමාධිලාභී පුද්ගලයන් සෙවනය කිරීම, සමාධියට සිත නැමීම යන මේ දශඅර්‍පණා කෞශල්‍යයන් නොහරින්නහු විසින් වීර්‍ය්‍යය සමත්‍වයෙහි යොදා නැවත නැවත යොග කටයුතුය.
මෙසේ යෙදී වසන ඒ යෝගීහට අර්‍පණාව දැන් උපදින්නීයයි භවාඞ්ගය සිඳගෙන නිමිත්ත, අරමුණුකොට මනොද්වාරාර්‍ජනය උපදින්නේය. එය නිරුද්ධව ගිය කල්හි ඒ අරමුණම ගෙන සතරක් හෝ පසක් ජවනයෝ වෙත්. යම් ජවන කෙනකුන් අතුරෙහි පළමුවැන්න පරිකර්‍මය වේද, දෙවැන්න උපචාරය වේද, තෙවැන්න අනුලොමය වේද, සිවුවැන්න ගොත්‍රභූ වේද, එකල්හි පස්වැන්න අර්‍පණාචිත්තය වේ. නොහොත් පළමුවැන්න පරිකර්‍ම ද උපචාර ද වේද දෙවැන්න අනුලොමය වේ. තෙවැන්න ගොත්‍රභූ වේ. සිවුවැන්න අර්‍පණාචිත්තයයි කියනු ලැබේ. සිවුවැනි වූම ගොත්‍රභූඥානය පස්වැනි වූ අර්‍පණාචිත්තයට හෝ පැමිණේ. සවැන්නට හෝ සත්වැන්නට හෝ නොපැමිණේ. ලං වූ භවාඞ්ගපාතය ඇති බැවිනි.
‘ආසෙවන ප්‍රත්‍යයයෙන් කුශල ධර්‍මයෝ බලවත් වෙති. එහෙයින් සවැනි වූ ජවන චිත්තයට හෝ සත්වැනි වූ ජවන චිත්තයට හෝ පැමිණේයයි ආභිධම්මික ගොදත්ත ස්ථවිරයන් වහන්සේ කීහ. ඒ කීම අර්‍ත්‍ථකථාවන්හි ප්‍රතික්‍ෂෙප කරන ලදී. එහි පූර්‍වභාග තෘතීය චතුර්‍ත්‍ථ චිත්තයෝ කාමාවචර වෙති. අර්‍පණා චිත්තය වනාහි රූපාවචර වේ. මෙසේ මේ යෝගීහු විසින් පඤ්චාඞ්ගයෙන් යුක්ත වූ දශලක්‍ෂණසමන්‍වාගත වූ ත්‍රිවිධ කල්‍යාණයක් ඇති ප්‍රථමද්ධ්‍යානය අවබොධ කරන ලද්දේ වේ. ඒ යොගී තෙමේ එම අරමුණෙහි විතර්‍කාදිය සන්සිඳුවා දෙවන තෙවන සිවුවන ධ්‍යානයන්ට පැමිණේ. මෙපමණකින් ඨපනා වශයෙන් භාවනාවෙහි කෙළවරට පැමිණියේ වේ. මේ මෙහි කෙටිකතාය. විස්තරය කැමැත්තහු විසින් විශුද්ධිමාර්‍ගයෙන් ගතයුතුය.
මෙසේ මෙහි පැමිණි චතුර්‍ත්‍ථද්ධ්‍යානය ඇති මහණතෙමේ සල්ලක්‍ඛණා විවට්ටනා යන මොවුන්ගේ වසයෙන් කර්‍මස්ථානය වඩා කෙලෙස් කසළ හැර පාරිසුද්ධියට පැමිණෙනු කැමැත්තේ ඒ ධ්‍යානයම ආවජ්ජන - සමාපජ්ජන - අධිට්ඨාන - වුට්ඨාන - පච්චවෙක්‍ඛණ යන පස් අයුරින් වශී‍්‍රප්‍රාප්තකොට ප්‍රගුණ කොට අරූපපූර්‍වඞ්ගම රූපයි හෝ රූපපූර්‍වඞ්ගම අරූපයි හෝ රූපාරූපකර්‍මස්ථානය පරිග්‍රහණයකොට විදර්‍ශනාව පිහිටුවයි. කෙසේද යත්:- ඒ යොගීතෙමේ වනාහි ධ්‍යානයෙන් නැගිට ධ්‍යානාඞ්ගයන් හා තත්සම්ප්‍රයුක්ත ධර්‍මයන් ලක්‍ෂණරසාදි වශයෙන් පරිග්‍රහණයකොට ඒ ධ්‍යානාඞ්ගයන්ට නිශ්ශ්‍රය වූ හෘදයවස්තුව ද, එයට නිශ්ශ්‍රය වූ සතර මහා භූත ද ඔවුන්ට නිශ්ශ්‍රය වූ සියලුම කරජකාය ද දකින්නේය. ඉක්බිති ධ්‍යානාඞ්ගයන් අරූපය, හෘදයවස්තු ආදිය රූපයයි රූපාරූප ව්‍යවස්ථා කරන්නේය.
නොහොත් සමාපත්තියෙන් නැගිට කෙසාදි කොටස්හි පෘථිවි ධාත්‍වාදීන්ගේ වසයෙන් සතර මහාභූතයන් ද තන්නිශ්‍රිත රූපයන් ද ලක්‍ෂණරසාදි වශයෙන් පරිග්‍රහණය කළ රූපවස්තුද්වරාලම්බන වූ හෝ සම්ප්‍රයුක්තධර්‍මසහිත වූ විඥානය දකියි. ඉක්බිති භූතාදිරූපය සම්ප්‍රයුක්ත ධර්‍මසහිත වූ විඥානය දකියි. ඉක්බිති භූතාදිරූපය සම්ප්‍රයුක්ත ධර්‍මසහිත වූ විඥානය අරූපයි ව්‍යවස්ථා කරන්නේය.
නොහොත් සමවතින් නැගිට ආශ්වාස ප්‍රශ්වාසයන්ගේ උත්පත්තිය ද කරජකය ද සිත ද යන මොවුන් දකියි. යම්සේ කඹුරන්ගේ ගිනි පිඹින සම් පසුම්බියෙන් පිඹින කල්හි සම් පසුම්බිය ද පුරුෂයාගේ එයට අනුරූප වූ ව්‍යායාමය ද නිසා වාතය හැසිරේ ද, එපරිද්දෙන්ම කයත් සිතත් නිසා ආශ්වාස ප්‍රශ්වාසයෝය. ඉක්බිති ආශ්වාස ප්‍රශ්වාසයන් හා කය, රූපයි ද, සිත හා චිත්තසම්ප්‍රයුක්ත ධර්‍මයන් අරූපය යි ද ව්‍යවස්ථා කරන්නේය.
මෙසේ නාමරූප ව්‍යවස්ථාකොට ඒ නාමරූපයාගේ ප්‍රත්‍යය සොයන්නේය. සොයන්නේ ද එය දැක අතීතාදිකාලත්‍රයයෙහි නාමරූපය පිළිබඳ පැවැත්ම අරභයා ‘මම අතීතයෙහි වූයෙම් දෝ’ යනාදි නයින් පැවැති ෂොඩශවස්තුක විචිකිච්ඡාව දුරු කරන්නේය. තරණය කළ සැක ඇත්තේ කලාප සම්මර්‍ශන වශයෙන් තිලකුණට නගා පටිපදාඤාණදස්සන විසුද්ධියට ඇතුළත් වූ උදයබ්බයානුපස්සනාඤාණයට පෙරටුව උපන් ඔභාසාදී වූ දශවිදර්‍ශනොපක්ලෙශයන් හැර උපක්ලෙශයන්ගෙන් මිදුනු පටිපදාඤාණය මාර්‍ගයයි ව්‍යවස්ථාකොට උදයව්‍යයානුදර්‍ශනයෙන් ගන්නාලද සංස්කාරයන්ගේ උදය හැර බිඳීම දක්නා භඞ්ගානුදර්‍ශනයෙන් භයතොපස්ථානඥානයාගේ වසයෙන් එළැඹ සිටි සියලු සංස්කාරයන්හි කලකිරෙමින් නොඇලෙමින් මිදෙමින් පිළිවෙළින් සතර ආර්‍ය්‍ය මාර්‍ගයන්ට පැමිණ අර්‍හත්ඵලයෙහි පිහිටා එකුන්විසි ප්‍රභෙද වූ ප්‍රත්‍යවෙක්‍ෂා ඥානයාගේ කෙළවරට පැමිණියේ දෙවියන් සහිත ලෝකයට අග්‍රදක්‍ෂිණාර්‍හයෙක් වේ. මෙපමණකින් මේ ආනාපානස්මෘති කර්‍මස්ථානිකයාගේ ගණන ආදි කොට විදර්‍ශනාව කෙළවරකොට ඇති ආනාපානස්මෘති සමාධි භාවනා තොමෝ ද සමාප්ත වූවාය.
අනික් තුන් චතුෂ්කයන්හි යම්හෙයකින් කර්‍මස්ථාන භාවනා ක්‍රමයෙන් වෙන් වූ කර්‍මස්ථාන භාවනානයක් නම් නැත්තේ ද, එහෙයින් පද අනුව ගිය වර්‍ණනා නයින්ම ඔවුන්ගේ අර්‍ත්‍ථ දතයුතුය. ‘පීතිපටිසංවෙදී’ ප්‍රීතිය මොනවට දන්නා ලද්දක් කරමින් ප්‍රකට කරමින් ආශ්වාස කරන්නෙමි, ප්‍රශ්වාස කරන්නෙමියි හික්මේ. එහි අරමුණු වසයෙන් ද අසම්මොහ වසයෙන් ද යන දෙයයුරෙන් ප්‍රීතිය දන්නා ලද්දී වේ.
ප්‍රීතිය අරමුණු වසයෙන් කෙසේ දන්නා ලද්දී වන්නී ද යත්:- පීතිසහගත ප්‍රථමද්වීතීය ධ්‍යාන දෙකට සමවදියි. ඒ යෝගීහු විසින් සමාපත්තික්‍ෂණයෙහි ධ්‍යානප්‍රතිලාභය හේතුකොට ආරම්මණ වසයෙන් ප්‍රීතිය දන්නා ලද්දී වේ. අරමුණ තමා මොනවට දත් බැවිනි.
ප්‍රීතිය නොමුළා වසයෙන් කෙසේ දන්නා ලද්දී වේද යත්:- ප්‍රීතිසහගත ප්‍රථමද්විතීයධ්‍යාන දෙකට සමවැද එයින් නැගිට ධ්‍යානසම්ප්‍රයුක්ත ප්‍රීතිය ක්‍ෂය වශයෙන් ව්‍යය වශයෙන් සම්මර්‍ශනය කරයි. ඒ යෝගීහු විසින් විදර්‍ශනා ක්‍ෂණයෙහි ප්‍රීතිය පිළිබඳ ස්වලක්‍ෂණ සාමාන්‍ය ලක්‍ෂණ ප්‍රතිවෙධ කිරීම හේතුකොට නොමුළා වසයෙන් ප්‍රීතිය මොනවට දන්නා ලද්දී වේ.
‘දීර්‍ඝාකාර අශ්වාසාලම්බන වශයෙන් ධ්‍යානයට ඇතුළත් වූ අවික්‍ෂෙපචිත්තයාගේ එකඟබව, නො විසිරීම නුවණින් දන්නහුට සිහිය එළැඹ සිටියා වේ. ඒ සිහියෙන් ඒ නුවර්‍ණන් ඒ ප්‍රීතිය මොනවට දන්නා ලද්දී වේ. දීර්‍ඝාකාරප්‍රශ්වාසාලම්බන වශයෙන්, භ්‍රස්වාකාරආශ්වාසාලම්බන වශයෙන්, භ්‍රස්වාකාර ප්‍රශ්වාසාලම්බන වශයෙන් ආශ්වාසාලම්බන වශයෙන්, භ්‍රස්වාකාර භ්‍රශ්වාසාලම්බන වශයෙන් ආශ්වාස ප්‍රශ්වාසයන්ගේ වශයෙන් සියලු කය මොනවට දන්නේ, කාය සංස්කාරයන් සන්සිඳුවමින් ආශ්වාස ප්‍රශ්වාසාලම්බනයන්ගේ වශයෙන් ධ්‍යානපර්‍ය්‍යාපන්න අවික්‍ෂෙප චිත්තයාගේ එකඟ බව, නො විසිරීම නුවණින් දන්නහුට සිහිය එළැඹ සිටියා වේ. ඒ සිහියෙන් ඒ නුවණින් ඒ ප්‍රීති තොමෝ මොනවට දන්නා ලද්දී වේ. ධ්‍යානය ආවර්‍ජනය කරන්නහු විසින් ධ්‍යානපර්‍ය්‍යාපන්න වූ ඒ ප්‍රීති තොමෝ මොනවට දන්නා ලද්දී වේ. සමාපත්ති ක්‍ෂණයෙහි අරමුණු වසයෙන් දන්නහු විසින් - විදසුන් නුවණින් ධ්‍යානයෙන් නැගිට දක්නහු විසින් - ධ්‍යානය ප්‍රත්‍යවෙක්‍ෂා කරන්නහු විසින් - ‘මෙපමණ කල් ධ්‍යානයෙන් යුක්ත වන්නෙමි’යි ධ්‍යානචිත්තය ඉටන්නහු විසින් - ශ්‍රද්ධාවෙන් ශමථ විදර්‍ශනා වශයෙන් අදහන්නහු විසින් - වීර්‍ය්‍යය දැඩිව ගන්නහු විසින් - සිහිය එළවා තබන්නහු විසින් - සිත එකඟබවට පමුණුවන්නහු විසින් - විදර්‍ශනා ඥානයට පූර්‍වඞ්ගම වූ ප්‍රඥාවෙන් දන්නහු විසින් - විශිෂ්ට ඥානයෙන් දතයුත්ත විදර්‍ශනා ඥානයට පූර්‍වඞ්ගම වූ ප්‍රඥාවෙන් දන්නහු විසින් - දුඃඛසත්‍යය තීරණප්‍රඥාවෙන් හා මාර්‍ගප්‍රඥාවෙන් ප්‍රහාණය කරන්නහු විසින් - මාර්‍ග සත්‍යය වඩන්නහු විසින් - නිරොධසත්‍යය සාක්‍ෂාත් කරන්නහු විසින් ඒ ප්‍රීති තොමෝ මොනවට දන්නා ලද්දී වේ. මෙසේ ඒ ප්‍රීතිය දන්නා ලද්දී වේ’, යන මෙය ප්‍රතිසම්භිදාවෙහි කියන ලදී.
සෙසු පද ද මේ නයින්ම අර්‍ත්‍ථ වශයෙන් දතයුත්තේය. මේ මෙහි විශෙෂමාත්‍රයයි:- ත්‍රිවිධ ධ්‍යානයන්ගේ වසයෙන් සැපය මනාකොට දත්බව, චතුර්විධ ධ්‍යානයන්ගේ වසයෙන් චිත්තසංස්කාරයන් මනාකොට දත්බව දත යුතුය. චිත්තසඞ්ඛාර යනු වෙදනා -සඤ්ඤා යන ස්කන්‍ධ දෙකය. සුඛපටිසංවෙදී පදයෙහි ද මෙහි විදර්‍ශනා භූමිය දක්වනු පිණිස, ‘සුඛ යන මෙයින් කායික සුඛ - චෛතසික සුඛ’යි සුඛ දෙකක් ප්‍රතිසම්භිදාවෙහි කියනලදී. **‘පස්සම්භයං චිත්තසඞ්ඛාරං’** යනු මහත් මහත් වූ චිත්තසංස්කාරය සන්සිඳුවමින් නිරුද්ධ කරමින් යන අර්‍ත්‍ථයි. සන්සිඳීම් ආකාරයෙන් කියූ ඒ නිරොධය විස්තර වශයෙන් ‘ඉමස්ස භික්‍‍‍‍‍ඛුනා අපරිග්ගහිත කාලෙ’ යනාදීන් කායසංස්කාරයෙහි කියූ නයින් දතයුතුය. වැලිදු මෙහි ‘පීතිපටිසංවෙදී’ යන පදයෙහි ප්‍රීතිශීර්‍ෂයෙන් වෙදනා තොමෝ කියන දී. ‘සුඛපටිසංවෙදී’ යන පදයෙහි ස්වරූපයෙන්ම වෙදනා තොමෝ කියන ලදී. ‘චිත්තසංඛාරපටිසංවෙදී, පස්සමහ්යං චිත්ත සඞ්ඛාරං’ යන විසංස්කාර ප්‍රතිසංයුක්ත දෙපදයෙහි ‘සඤ්ඤවෙදනා යන මොවුහු සිතෙහි උපදනාහ. මේ ධර්‍ම, සිත පිළිබඳ චිත්ත සංස්කාරයි කියූ බැවින් සංඥාව හා යෙදුනු වෙදනායි දතයුතුය. මෙසේ වෙදනානුපස්සනා නයින් මේ චතුෂ්කය වදාරණ ලද්දේයයි දත යුතුය.
තෘතීයචතුෂ්කයෙහි ද චතුර්විධ ධ්‍යානයන්ගේ වසයෙන් චිත්ත පටිසංවෙදිතාව දතයුත්තීය. **‘අභිප්පමොදයං චිත්තං’** ධ්‍යාන - විදර්‍ශනා සමග යෙදුනු සිත ප්‍රීතියෙන් සතුටු කරන්නේ අතිශයින් සතුටු කරන්නේ ආශ්වාස කරන්නෙමි, ප්‍රශ්වාස කරන්නෙමියි හික්මේ. එහි සමාධි වශයෙන් හා විදර්‍ශනා වශයෙන් ද යන දෙයයුරින් අභිප්‍රමොදය වේ.
සමාධි වශයෙන් කෙසේ ද යත්:- ප්‍රීතිසහගත ප්‍රථම - ද්වීතීය ධ්‍යාන දෙකට සමවදියි. ඒ යෝගාවචර තෙමේ සමාපත්තික්‍ෂණයෙහි ධ්‍යානචිත්තය සමග යෙදුනු ධ්‍යානප්‍රීතියෙන් සිත සතුටු කරන්නේය. ප්‍රමුදිත කරන්නේය. විදර්‍ශනා වශයෙන් කෙසේ ද යත්:- ප්‍රීති සහගත ධ්‍යාන දෙකට සමවැද එයින් නැඟිට ධ්‍යාන සම්ප්‍රයුක්ත ප්‍රීතිය ක්‍ෂය වශයෙන්ද ව්‍යය වශයෙන්ද සම්මර්‍ශනය කරන්නේය. මෙසේ විදර්‍ශනාක්‍ෂණයෙහි ධ්‍යානසම්ප්‍රයුක්ත ප්‍රීතිය අරමුණුකොට සිත සතුටු කරන්නේය. ප්‍රමුදිත කරන්නේය. මෙසේ පිළිපන්නේ සිත සතුටු කරමින් ආශ්වාස කරන්නෙමි, ප්‍රශ්වාස කරන්නෙමියි හික්මේයයි කියනු ලැබේ.
‘**සමාදහං චිත්තං’** ප්‍රථමද්ධ්‍යානාදීන්ගේ වසයෙන් අරමුණෙහි සිත හැකිළීමට හෝ උඩඟුවීමට නො පමුණුවා සමකොට පිහිටුවමින් සමකොට තබමින් ඒ ධ්‍යානයන්ට හෝ සමවැද එයින් නැගිට ධ්‍යාන සම්ප්‍රයුක්තචිත්තය ක්‍ෂය වශයෙන් ව්‍යය වශයෙන් සම්මර්‍ශනය කරන්නහුට විදර්‍ශනාක්‍ෂණයෙහි අනිත්‍යාදි ලක්‍ෂණාවබොධයෙන් ක්‍ෂණමාත්‍රයක් පවත්නා සිතෙහි එකඟ බව උපදනේය. මෙසේ උපන් ක්‍ෂණික චිත්තෙකාග්‍රතාවගේ වසයෙන් ද අරමුණෙහි සිත සමව පිහිටුවමින් සමව තබමින් මනාකොට තැබූ සිත ඇත්තේ ආශ්වාස කරන්නෙමි, ප්‍රශ්වාස කරන්නෙමි’යි හික්මේයයි කියනු ලැබේ.
**‘විමොචයං චිත්තං’** ප්‍රථමද්ධ්‍යානයෙන් විෂ්කම්භණ විමුක්ති වශයෙන් සිත නීවරණයන්ගෙන් මුදමින් වෙසෙසින් මුදමින් ද්විතීය ධ්‍යානයෙන් විතර්‍ක විචාරයන්ගෙන්, තෘතීය ධ්‍යානයෙන් ප්‍රීතියෙන්, චතුර්‍ත්‍ථධ්‍යානයෙන් සුඛඃදුඛයෙන් සිත මුදමින් නීවරණයන් දුරු කරමින්, ඒ ධ්‍යානයන්ට හෝ සමවැද එයින් නැගිට ධ්‍යාන සම්ප්‍රයුක්ත චිත්තය ක්‍ෂය වශයෙන් ව්‍යය වශයෙන් සම්මර්‍ශනය කරන්නේය. ඒ යෝගාවචර තෙමේ විදර්‍ශනා ක්‍ෂණයෙහි අනිත්‍යානුදර්‍ශනයෙන් නිත්‍ය සංඥාවෙන්, සිත මුදමින් නිත්‍ය සංඥාවන් දුරුකරමින්,දුඃඛානුදර්‍ශනයෙන් සුඛසංඥාවෙන්, අනාත්මානුදර්‍ශනයෙන් ආත්මසංඥාවෙන්, නිර්‍වෙදානුදර්‍ශනයෙන් ප්‍රීතිසහගත තෘෂ්ණාවෙන්, විරාගානුදර්‍ශනයෙන් රාගයෙන්, නිරොධානුදර්‍ශනයෙන් සමුදයයෙන්, ප්‍රතිනිස්සර්‍ගානුදර්‍ශනයෙන් නිත්‍යාදි වශයෙන් ගැනීමෙන් සිත මුදමින් නිත්‍යාදි වශයෙන් ගැණීම් දුරුකරමින් ආශ්වාස ද කරන්නේය ප්‍රශ්වාස ද කරන්නේය. ‘විමොචයං චිත්තං අස්සසිස්සාමි පස්සසිස්සාමීති සික්‍ඛති’යි එහෙයින් වදාරණ ලද්දේය. මෙසේ චිත්තානුපස්සනා වසයෙන් මේ චතුෂ්කය වදාරණ ලදැයි දතයුතුය.
චතුර්‍ත්‍ථ චතුෂ්කයෙහි වනාහි **‘අනිච්චානුපස්සි’** මෙහි පළමුකොට අනිත්‍යය දතයුතුය. අනිත්‍යතා දතයුත්තීය. අනිත්‍යානුදර්‍ශනය දත යුතුය. අනිත්‍යානුදර්ශී දතයුතුය. එහි පඤ්චස්කන්‍ධය අනිත්‍යයය. කුමක් හෙයින් යත්:- ඉපදීම - නැසීයෑම වෙනස්වීම යන මෙයින් යුක්ත බැවිනි. ඔවුන්ගේම ඉපදීම - නැසීයෑම - වෙනස්වීම අනිත්‍යතා නම. ඉපිද නැසීයෑම හෝ යි. උපන්නවුන්ගේ ඒ උපන් අයුරින්ම නොසිට ක්‍ෂණික භඞ්ගයෙන් බිඳීමය යන අර්‍ත්‍ථයි. අනිත්‍යානුදර්‍ශනය නම් ක්‍ෂණ භඞ්ග සඞ්ඛ්‍යාත අනිත්‍යතාවගේ වසයෙන් රූපාදීන් විෂයයෙහි අනිත්‍යයයි එක්වන් දැකීමය. අනිත්‍යානුදර්ශී නම් ඒ අනිත්‍යානුදර්‍ශනයෙන් සමන්‍වාගත වූයේය. එහෙයින් මෙසේ වූයේ ආශ්වාස කරන්නේ ද ප්‍රශ්වාස කරන්නේ ද මෙහි අනිත්‍යය දක්නාසුලුව ආශ්වාස කරන්නෙමි, ප්‍රශ්වාස කරන්නෙමියි හික්මේයයි දතයුතුය.
**‘විරාගානුපස්සී’** මෙහි වනාහි ක්‍ෂයවිරාග - අත්‍යන්තවිරාගයි විරාග දෙකක් වේ. එහි ක්‍ෂයවිරාග නම් සංස්කාරයන්ගේ ක්‍ෂණයක් පාසා බිඳීමය. අත්‍යන්තවිරාග නම් නිර්‍වාණයය. විරාගානුදර්‍ශන නම් ක්‍ෂයවිරාග - අත්‍යන්තවිරාග දෙදෙනාගේ වසයෙන් පැවැති විදර්‍ශනාව හා මාර්‍ගයයි. ඒ දෙවැදැරුම් වූම අනුදර්‍ශනයන්ගෙන් සමන්‍වාගතව ආශ්වාස කරන්නේ ද, ප්‍රශ්වාස කරන්නේ ද, විරාගානුදර්ශීව ආශ්වාස කරන්නෙමි, ප්‍රශ්වාස කරන්නෙමියි හික්මේයයි දතයුතුය. **‘නිරොධානුපස්සි’** යන පදයෙහි ද මේ ක්‍රමයම වේ.
**‘පටිනිස්සග්ගානුපස්සි’** යන මෙහි පරිත්‍යාග ප්‍රතිනිස්සර්‍ගය, ප්‍රස්කන්‍දන ප්‍රතිනිස්සර්‍ගයයි ප්‍රතිනිස්සර්‍ග දෙකක් වේ. ප්‍රතිනිස්සර්‍ගයම අනුදර්‍ශන වූයේ පටිනිස්සග්ගානුපස්සනා නම් වේ. විදර්‍ශනා මාර්‍ගයන්ට මේ නමෙකි. විදර්‍ශනාව වනාහි තදඞ්ග වසයෙන් ස්කන්‍ධාභිසංස්කාරයන් සමග කෙලෙසුන් දුරු කරයි. රැස්කරනලද ත්‍රෛභූමික සංස්කාරගත අනිත්‍යාදීන්ගේ දොෂ දැකීමෙන් තදවිපරීත වූ නිර්‍වාණයෙහි ද එයට නැමීමෙන් බැසගණීනුයි පරිත්‍යාග ප්‍රතිනිස්සර්‍ගයම ප්‍රස්කන්‍දන ප්‍රතිනිස්සර්‍ගයයි කියනු ලැබේ. මාර්‍ගය තෙමේ සමුච්ඡෙද වශයෙන් ස්කන්‍ධාභිසංස්කාරයන් සමග කෙලෙස් දුරු කරයි. අරමුණු කිරීමෙන් ද නිවණෙහි බැසගණිනුයි පරිත්‍යාග ප්‍රතිනිස්සර්‍ගයම ප්‍රස්කන්‍දන ප්‍රතිනිස්සර්‍ගයයි ද කියනු ලැබේ. මෙකියූ දෙකම පළමු පළමු ඤාණයන් පුන පුනා දැකීම් වසයෙන් අනුදර්‍ශනායි කියනු ලැබේ. ඒ දෙවදෑරුම් වූ ප්‍රතිනිස්සර්‍ගානුදර්‍ශනයෙන් සමන්‍වාගතව ආශ්වාස කරන්නේ ද ප්‍රශ්වාස කරන්නේ ද ප්‍රතිනිස්සර්‍ගානුදර්ශීව ආශ්වාස කරන්නෙමි, ප්‍රශ්වාස කරන්නෙමියි හික්මේයයි දතයුතුය. **‘එවං භාවිතො’** මෙසේ සොළොස් අයුරින් වඩනා ලද්දේ වේ. සෙස්ස කියූ නය ඇත්තේමය.
**‘අථ ඛො භගවා’** යනාදියෙහි මේ සඞ්ක්‍ෂාර්‍ත්‍ථය වේ. මෙසේ භාග්‍යවතුන් වහන්සේ ආනාපානසතිසමාධිකථාවෙන් භික්‍ෂූන් අසා නැවත තෘතීය පාරාජිකප්‍රඥප්තිය පිළිබඳ යම් ඒ නිදානයක් ප්‍රකරණයක් උපන්නේ ද, මහණුන්ගේ ඔවුනොවුන් දිවි තොර කිරීමක් වී ද මේ නිදානයෙහි මේ ප්‍රකරණයෙහි භික්‍ෂු සඞ්ඝයා රැස් කරවා විචාරා ගර්‍හා ද කොට යම්හෙයකින් එහි තමා විසින් තමන් දිවියෙන් තොර කිරීම ද මිගලණ්ඩිකයා ලවා ද තොරකරවීම පාරාජිකයට වස්තු නොවේද, එහෙයින් එය හැර පාරාජිකයට වස්තු වූ ඔවුනොවුන් දිවියෙන් තොර කිරීමම ගෙන පාරාජිකය පණවන සේක් **‘යො පන භික්‍‍‍‍‍ඛු සඤ්චිච්ච මනුස්සවිග්ගහං**’ යනාදිය වදාළ සේක. ආර්‍ය්‍ය පුද්ගලයන් හා මිශ්‍ර බැවින් මෙහි ‘මොඝපුරුස’යි නො වදාරා **‘තෙ භික්‍‍‍‍‍ඛූ’**යි වදාළ සේක.
මෙසේ මූලච්ඡෙද්‍ය වශයෙන් දැඩි කොට තෘතීයපාරාජිකය පැණවූ කල්හි අනුප්‍රඥප්තිය පිණිස අන්‍ය වූ ද මරණ ගුණසංවර්‍ණන වස්තුවක් පහළ වූයේය. එහි උත්පත්තිය දක්වනු පිණිස ‘**එවඤ්චිදං භගවතා’** යනාදිය වදාරණ ලද්දේය.
එහි **‘පටිබද්ධචිත්තා’** ඡන්‍දරාගය හේතුකොට පිළිබඳ සිත් ඇත්තාහු, තදින් ඇලුනාහු, බලාපොරොත්තු ඇත්තාහු යන අර්‍ත්‍ථයි. **‘මරණවණ්ණං සංවණ්ණෙම’** ජීවිතයෙහි දොස් දක්වා මරණයෙහි ගුණ වර්‍ණනා කරම්හ. අනුසස් දක්වම්හ. **‘කතකල්‍යාණො’** යනාදි තන්හි මේ පදර්‍ත්‍ථය වේ. ‘තා විසින් යහපත් වූ පවිත්‍ර කර්‍මයක් කරන ලද්දේ නු’යි හෝ **කතකල්‍යාණ **වෙහිය. ‘තා විසින් නිරවද්‍ය වූ කුශලකර්‍මයක් කරණ ලද්දේ’යි **කතකුසල** වෙහිය. මරණ කාලය පැමිණි කල්හි සත්ත්‍වයන්ට භයසඞ්ඛ්‍යාත වූ යම් භීරුත්‍වයක් උපදී ද, එයින් රකින රක්‍ෂණකර්‍මයක් තා විසින් කරන ලද්දේ නුයි **කතභීරුත්තාණ** වෙහිය. තා විසින් පවිටු වූ ලාමක කර්‍මයක් නොකරන ලද්දේ නුයි **අකතපාප** වෙහිය. තා විසින් රෞද්‍ර වූ දරුණු වූ දුශ්ශීල්‍ය කර්‍මයක් නොකරන ලද්දේ නුයි **අකතලුද්ද** වෙහිය. මා විසින් ලොභාදික්ලෙශයන්ගෙන් ඉතා උත්සන්න වූ නපුරු වූ සාහසිකකර්‍මයක් නො කරණ ලද්දේනුයි **අකතකිබ්බිස** වෙහිය. කුමක් හෙයින් මෙය කියනු ලැබේ ද යත්: යම්හෙයකින් ‘තා විසින් සියලු ආකාර වූ ම කුසල් කරන ලද්දේ ද, තා විසින් පව් නො කරන ලද්දේ ද, එහෙයින් තට එය කියම්හ’ රෝගයෙන් මැඩුනු බැවින්, දුක් බහුල බැවින් ලාමක වූ පවිටු වූ නින්‍දිත ජීවිතයෙන් තට කම් කිම? ‘**මතං තෙ ජීවිතා සෙය්‍යො’** තාගේ මරණය ජීවත්වීමට වඩා සුන්‍දරතරය. කුමක් හෙයින් යත්:- යම්හෙයකින් ‘**ඉතො ත්‍වං කාලකතො’** කළ කලුරිය කිරීම් ඇතිව. කලුරියකොට මැරී යන අර්‍ත්‍ථයි. **‘කායස්ස භෙදා -පෙ- උප්පජ්ජිස්සසි’** මෙසේ උපන්නේ ද **‘තත්‍ථ දිබ්බෙහි’** දෙව්ලොව උපන් ‘**පඤ්චහි කාමගුණෙහි’** මන වඩන රූපාදී වූ පස්වැදෑරුම් වූ වස්තුකාම කොට්ඨාසයන්ගෙන් **‘සමප්පිතො සමඞ්ගීභූතො පරිචාරෙස්සති’** සම්ප්‍රයුක්ත වූයේ, මනාකොට එකීභාවයට ගියේ, ඔබිමොබ හැසිරෙන්නෙහිය. වසන්නෙහිය. ඇලෙන්නෙහිය යන අර්‍ත්‍ථයි.
**‘අසප්පායාති’** අහිත වූ අවෘද්ධිකර වූ යමක් වහාම ජීවිත විනාශයට පමුණුවත් ද.
‘**සඤ්චිච්ච’ **යන මෙය, ‘**සඤ්චිච්ච මනුස්සවිග්ගහං’** මාතෘකාවෙහි කියනලද ‘සඤ්චිච්ච’ යන පදයාගේ නගා දැක්වීමය. එහි සං යනු උපසර්‍ගයි. ඒ හා සමග ‘සඤ්චිච්ච’ යන මෙය, පූර්‍වකාල ක්‍රියා වචනයි. සඤ්චෙතනයකොට මොනවට සිතා යනු එහි අර්‍ත්‍ථයි. යම්හෙයකින් වනාහි යමෙක් තෙමේ සිතා දිවි තොර කෙරේ ද, හෙතෙමේ දන්නේ මනාකොට දන්නේ වේ. ඔහුගේ ඒ දිවි තොර කිරීම සිතා සනිටුහන් කොට කළ ව්‍යතික්‍රමය වේ. එහෙයින් ව්‍යඤ්ජනයෙහි ආදරය නො කොට අර්‍ත්‍ථයම දක්වනු පිණිස **‘ජානන්තො සඤ්ජානන්තො වෙච්ච අභිවීතරිත්‍වා විතික්කමො**’යි මෙසේ ඔහු පිළිබඳ පදභාජනය වදාරණ ලදී. එහි ‘**ජානන්තො**’ යනු ප්‍රාණියෙකැයි දන්නේය. ‘**සඤ්ජානත්තො**’ ජීවිතයෙන් තොර කරමියි මනාකොට දන්නේය. එම ප්‍රාණය දන්නා ආකාරය සමග මනාකොට දන්නේය යන අර්‍ත්‍ථයි. **‘වෙච්ච’** වධක චේතනා වසයෙන් සිතා කල්පනාකොට ‘**අභිවීතරිත්‍වා’** උපක්‍රම වශයෙන් මඩිමින් නිසැක සිත යවා ‘**විතික්කමො’** මෙසේ පැවැතියහුගේ යම් ව්‍යතික්‍රමයක් වේ ද, මෙය සඤ්චිච්ච ශබ්දයාගේ කෙළ පැමිණි අර්‍ත්‍ථයයි කියන ලද්දේ වේ.
දැන් ‘**මනුස්සවිග්ගහං ජීවිතා වොරොපෙය්‍ය’** යන මෙහි වදාළ මිනිසත් බව ප්‍රතිසන්‍ධි විඥානය සමග උපන් කලල රූපය මුල පටන් දක්වනු පිණිස ‘**මනුස්සවිග්ගහො නාම’** යනාදිය වදාළ සේක. එහි ගැබ හෝනවුන්ගේ වසයෙන් සියල්ලට වඩා සියුම් අත්බව දක්වනු පිණිස **‘යං මාතුකුච්ඡිස්මිං’** යනු වදාරණ ලදී. **‘පඨමං චිත්තං’** ප්‍රතිසන්‍ධි චිත්තයයි. **‘උප්පන්නං’** උපන්නේය ‘**පඨමං විඤ්ඤාණං පාතුභූතං’** යන මෙය එයටම පර්‍ය්‍යාය වචනයි. ‘මාතුකුච්ඡිස්මිං පඨමං චිත්තං’ යන වචනයෙන් ද මෙහි සියලුම පිරිපුන් නො අඩු වූ රූපාදි පඤ්චස්කන්‍ධයන්ගේ ප්‍රතිසන්‍ධිය දක්වන ලද්දී වේ. එහෙයින් ඒ ප්‍රථම චිත්තයක් වේද, ඒ ප්‍රථම චිත්තය හා යෙදී ගත් ත්‍රිවිධ අරූපස්කන්‍ධයෝ ද, ඒ හා උපන් කලල රූපය ද යි යන මෙය සියල්ලට පළමු වූ මිනිස් සිරුරය. එහි ‘කලලරූපං’ යනු ස්ත්‍රීපුරුෂයන්ගේ කාය වස්තුභාව දශක වසයෙන් සමතිස් රූපයෝය. නපුංසකයන්ට කායවස්තු දශක වශයෙන් රූප විස්සක් වේ. එහි ස්ත්‍රී පුරුෂයන්ගේ කලල රූපය හිමාලයෙහි වසන ජාතිඋණණා නම් මකුළුවකුගේ එක් හුයකින් නගාත් එහි අග රැඳී සිටි මසැසට විෂය නොවූ පිරිසිදු වූ වෙසෙසින් පහන් වූ තෙල් බින්දුවක් පමණ වේ. මෙය අර්‍ත්‍ථකථාවෙහි කියන ලද්දේය:
‘තලතෙල් බින්දුවක්, නො කැලඹුනු පහන් ගිතෙලක් යම්සේ ද, එසේ රූ සටහන් ඇත්තේ කලල රූප’යි කියනු ලැබේ.
මෙසේ ස්වල්ප වූ වස්තුවක් ආදිකොට ප්‍රකෘතියෙන් එකසිය විසිවස් ඇති සත්ත්‍වයාගේ මරණ කාලය දක්වා මේ අතර පිළිවෙළින් වැඩීමට පැමිණි මේ අත්බව මනුෂ්‍යවිග්‍රහ නම් වේ.
**‘ජීවිතා වොරොපෙය්‍ය’** පළමු සතිය තුළ සන්තති වසයෙන් පැවැති කලල සඞ්ඛ්‍යාත ආත්මභාවය දිවියෙන් තොර කරන්නට හැකි බැවින් කලල කාලයෙහි හෝ හැවීම් මැඩීම්වලින් හෝ බෙහෙත් යෙදීමෙන් හෝ ඒ කලල කාලයෙන් මත්තෙහි හෝ එයට අනුරූප වූ උපක්‍රමයෙන් ජීවිතයෙන් තොර කරන්නේය, යන අර්‍ත්‍ථයි. යම්හෙයකින් වනාහි ජීවිතයෙන් තොර කිරීම අර්‍ත්‍ථ වශයෙන් ජීවිතෙන්‍ද්‍රියයාගේ සිඳීමම වේද, එහෙයින් මේ පිළිබඳ පදභාජනයෙහි ‘**ජිවිතින්‍ද්‍රියං උපච්ඡින්‍දති උපරොධෙති සන්තතිං විකොපෙති**’යි වදාරණ ලද්දේය. එහි ජීවිතෙන්‍ද්‍රිය පිළිබඳ සන්තතියගේ ගැළපීම සිඳින්නේ වළකාලන්නේ ජීවිතෙන්‍ද්‍රිය සිඳියි, වළකාලයි කියනු ලැබේ. ඒ මේ අර්‍ත්‍ථය තෙමේ ‘සන්තතිං විකොපෙති’ යන පදයෙන් දක්වන ලද්දේය. ‘**විකොපෙති**’ වෙන් කරයි.
එහි රූපජීවිතෙන්‍ද්‍රිය-අරූපජීවිතෙන්‍ද්‍රියයි ජීවිතෙන්‍ද්‍රිය දෙවැදෑරුම් වේ. එදෙක අතුරෙහි අරූපජීවිතෙන්‍ද්‍රියයෙහි උපක්‍රමයක් නැත්තේය. එය උපක්‍රමයෙන් තොර කරන්නට නොහැක්කේය. රූපජීවිතෙන්‍ද්‍රියයෙහි වනාහි උපක්‍රමය ඇත්තේය. එය තොර කරන්නට හැක්කේය. රූපජීවිතෙන්‍ද්‍රිය තොර කරණුයේ අරූපජීවිතෙන්‍ද්‍රිය ද තොර කරයි. එයට අයත් පැවැතුම් ඇති බැවින් රූපජීවිතෙන්‍ද්‍රිය සමග අරූපජීවිතෙන්‍ද්‍රිය ද නිරුද්ධ වන්නේ ය. කිම? රූප ජීවිතෙන්‍ද්‍රිය තොර කරණුයේ අතීත ජීවිතෙන්‍ද්‍රිය තොර කෙරේ ද, අනාගත ජීවිතෙන්‍ද්‍රිය තොර කෙරේ ද, වර්‍තමාන ජීවිතෙන්‍ද්‍රිය තොර කෙරේ ද: යන මෙහි අතීත ජීවිතෙන්‍ද්‍රිය තොර නොකෙරේමය. එසේම අනාගත ජීවිතෙන්‍ද්‍රිය ද තොර නො කෙරේමය. ඔවුන් අතුරෙහි එකෙක් නිරුද්ධ වූයේ, එකෙක් නො උපන්නේයයි අතීත - අනාගත රූප දෙකම නැත්තේය. නැති බැවින් උපක්‍රමයක් නැත්තේය. උපක්‍රමයක් නැති බැවින් එකකුදු තෙර කරන්නට නොහැකිය.
‘අතීත චිත්තක්‍ෂණයෙහි ජීවත් වූයේය, ජීවත් නොවේ, ජීවත් නොවන්නේය, අනාගත චිත්තක්‍ෂණයෙහි ජීවත් වන්නේය, ජීවත් නො වූයේය, ජීවත් නොවේ, වර්‍තමාන චිත්තක්‍ෂණයෙහි ජීවත් වේ. ජීවත් නො වූයේය, ජීවත් නො වන්නේය’යි මෙය වදාරණ ලද්දේය.
එහෙයින් යම්කලෙක්හි ජීවත් වේ ද, එකල්හි උපක්‍රමය තෙමේ යුතුයයි වර්‍තමාන ජීවිතෙන්‍ද්‍රිය තොර කරයි.
මේ වර්‍තමාන ජීවිතෙන්‍ද්‍රිය ක්‍ෂණප්‍රත්‍යුත්පන්න - සන්තතිපත්‍යුත්පන්න - අද්ධාප්‍රත්‍යුත්පන්නයි තෙවැදෑරුම් වේ. එහි ක්‍ෂණප්‍රත්‍යුත්පන්න ජීවිතෙන්‍ද්‍රිය නම් උප්පාද ජරා - භඞ්ග යන මෙයින් යුක්ත වූයේය. එය තොර කරන්නට නො හැක්කේය. කුමක් හෙයින් යත්:- තමාම නිරුද්ධ වන බැවිනි. සන්තතිප්‍රත්‍යුත්පන්නය වනාහි ජීවන වාර සක අටක් පමණ කුසලාකුසලසොමනස්සඋපෙක්‍ඛාආදිසභාගසන්තති වසයෙන් පැවැත නිරුද්ධ වන්නේය. යම්තාක්කල් උෂ්ණයෙහි සිට අවුත් ඇතුල් ගබඩාවට පිවිස හුන්නහුට යම්තාක් විසභාග සෘතු පහළවීමෙහි හේතුවෙන් පළමු පැවැති සෘතුව නො සන්සිඳේ ද මේ අතර සන්තතිප්‍රත්‍යුපන්නයි කියනු ලැබේ. ප්‍රතිසන්‍ධිය පටන් ච්‍යුතිය දක්වා ඇති මෙය අද්ධාප්‍රත්‍යුත්පන්න නම් වේ. එදෙකම තොර කරන්නට හැක්කේය. කෙසේද යත්:- එහි උපක්‍රම කළ කල්හි ලද උපක්‍රම ඇති ජීවිතනවකය නිරුද්ධ වනුයේ දුර්‍වල වූ පිරිහුනු කර්‍මවෙගය ඇති සන්තානයට සහකාරී ප්‍රත්‍යය වේ. එහෙයින් සන්තතිප්‍රත්‍යුපන්නය හෝ අද්ධාප්‍රත්‍යුත්පන්නය හෝ පිරිසිඳින ලද කාලයට නො පැමිණ අතරදීම නිරුද්ධ වන්නේය. මෙසේ එදෙකම තොර කරන්නට හැක්කේය. එහෙයින් එයම සඳහා **‘**සන්තතිං විකොපෙති’ යන මෙය වදාරණ ලද්දේ යයි දතයුතුය.
මේ අර්‍ත්‍ථය පැහැදිලි කරනු පිණිස ප්‍රාණය දතයුතුය. ප්‍රාණානිපාතය දතයුතුය. ප්‍රාණාතිපාතී දතයුතුය. ප්‍රාණාතිපාත ප්‍රයොගය දතයුතුය. එහි පාණො යනු ව්‍යවහාර වශයෙන් සත්ත්‍ව තෙමේය. පරමාර්‍ත්‍ථ වශයෙන් ජීවිතෙන්‍ද්‍රියය. ජීවිතෙන්‍ද්‍රිය වනසනුයේ ප්‍රාණය ජීවිතයෙන් වහා පහකෙරේයයි කියනු ලැබේ. එය කියූ අයුරු ඇත්තේමය. ‘පාණාතිපාතො’ යනු යම් චේතනාවකින් ජීවිතෙන්‍ද්‍රිය සිඳලන ප්‍රයෝග උපදවා ද, ඒ වධක චේතනා තොමෝ පාණාතිපාතයි කියනු ලැබේ. ‘පාණාතිපාතී’ යනු කියන ලද චේතනාවෙන් යුක්ත පුද්ගල තෙමේයයි දතයුතුය. ‘පාණාතිපාතස්ස පයොගො’ ප්‍රාණාතිපාතයට සාහත්‍ථික - ආණත්තිය - නිස්සග්ගිය ථාවර - විජ්ජාමය - ඉද්ධිමයයි ප්‍රයොග සයක් වේ.
එහි ‘**සාහත්‍ථිකො**’ යනු සතකු මරන්නාහු තමන්ගේ කයින් හෝ කය පිළිබඳ වූවකින් හෝ පැහැරීමය. ‘**ආණන්තියො**’ යනු ‘මෙසේ විද හෝ පහර දී හෝ මරව’යි අනෙකක්හට අණවන්නහුගේ අණ කිරීමය. **‘නිස්සග්ගියො’** යනු දුර සිටියකු මරණු කැමැත්තහුගේ කයින් හෝ කය පිළිබඳ වූවකින් හෝ ඊ සැත් යතුරු පහන් ආදිය දමාගැසීමය. **‘ථාවරො’** යනු නිශ්චල වූ උපකරණයකින් මරනු කැමැත්තහුගේ වළකැණීම් හේත්තු පුවරු තැබීම් කඩු ආදිය එළවා තැබීම්, බෙහෙත් යෙදීම්ය. සාහත්‍ථිකාදී වූ ඔවුහු සතරම ඉදිරියෙහි පාලිවර්‍ණනාවෙහි විස්තර වශයෙන් ප්‍රකාශ වන්නාහුය.
විද්‍යාමය - ඍද්ධිමය ප්‍රයෝග දෙක පෙළෙහි නො ආයේය. එදෙක මෙසේ දතයුතු :- මැරීම පිණිස මන්ත්‍ර ජපකිරීම විද්‍යාමය ප්‍රයෝගයයි සැකෙවින් කියයුතුය. අර්‍ත්‍ථකථාවන්හි ‘විද්‍යාමය ප්‍රයොගය කවරේදැ’යි ප්‍රශ්නකොට අථර්‍වන වෙදීහු අථර්‍වණය යොදත්. නුවර ඇවුරූ කල්හි හෝ යුද්ධයක් එළැඹ සිටි කල්හි හෝ සතුරු සේනාවෙහි විරෝධී වූ පසමිතුරන් කෙරෙහි දෂ්ටකොට මරණු පිණිස ගෝනුසු විසකුරු සතුන් හැසිරවීමෙන් පීඩා උපදවත්. එයට වැඩිනරම් වූ උවදුරු උපදවත්. රෝග උපදවත්. විෂමජ්වර උපදවත්. අඟපසඟ හිදිවලින් විද රුජා උපදවත්, රුජා සහිත ආමාතිසාරය උපදවත්, රක්තාතිසාරය උපදවත්. මෙසේ අථර්‍වන් වේදය දන්නෝ අථර්‍වණය යොදති. විද්‍යාධරයෝ ගන්‍ධාරවිද්‍යාදිය ජපකොට නුවර ඇවුරූ කල්හි හෝ -පෙ- රක්තාතිසාරය උපදවත්යි මෙසේ විද්‍යාමය ප්‍රයෝගය දක්වා ආථර්‍වණිකයන් විසින් ද විද්‍යාධරයන් විසින් ද මරණ ලද්දවුන්ගේ බොහෝ වස්තූහු කියන ලද්දාහ. එයින් කම් කිම? මේ මෙහි ලක්‍ෂණයයි. මැරීම පිණිස විද්‍යා පරිකල්පනය විද්‍යාමය ප්‍රයොගයයි.
කර්‍මවිපාකජඍද්ධිය යෙදීම සෘද්ධිමය ප්‍රයෝගයයි. කර්‍මවිපාකජඍද්ධිය නම් නාගයන්ගේ නාගසෘද්ධිය, ගුරුළන්ගේ ගුරුළුසෘද්ධිය, යකුන්ගේ යක්‍ෂසෘද්ධිය, දෙවියන්ගේ දෙවඍද්ධිය, රජුන්ගේ රාජඍද්ධියයි බොහෝ අයුරු වන්නීය. එහි දක්නාලද දෂ්ට කරණලද පැහැසූ විෂ ඇති නාගයන්ගේ දැකීමෙන් දෂ්ට කිරීමෙන් ස්පර්‍ශ කිරීමෙන් අන්හු නැසීමෙහි නාගසෘද්ධිය දතයුතුය. ගුරුළන්ගේ ගරුඩඍද්ධිය මහ මුහුදින් බඹ දෙතුන්සියය පමණ වූ නාගයන් නගාගැණීමෙහි දතයුතුය. යක්‍ෂයෝ වනාහි එන්නෝත් පහර දෙන්නෝත් නොපෙණෙත්මය. ඔවුන් විසින් පහර දෙන ලද සත්ත්‍වයෝ එතැනම මැරී වැටෙත්. එහි ඔවුන්ගේ යක්‍ෂසෘද්ධිය දතයුතුය. වෛශ්‍රවණයා තමා සෝවාන්වීමට පෙර නයනායුධයෙන් බැලූ කුම්භාණ්ඩයන්ගේ මරණයෙහි ද, අන්‍යවූත් දෙවියන්ගේ තම තමන් පිළිබඳ සෘද්ධ්‍යනුභාවයෙහි දෙවඍද්ධිය දතයුතුය. පිරිස් සහිත වූ සක්විති රජුගේ අහස් ගමන් ආදියෙහි ද, අශෝක රජුගේ යට උඩ යොදුනක් පමණ තැන අණ පැවැතීම් ආදියෙහි ද, පිතෘරාජ නම් වූ සිංහල නරෙන්‍ද්‍රයාගේ දත්වල ගැටීම හේතුකොට චූලසුමන කෙළෙඹිහුගේ මැරීමෙහි රාජසෘද්ධිය දතයුතුය.
මහාසඞ්ඝකනිකායික වූ ඇතැම් කෙනෙක් ‘පුන ච පරං භික්‍ඛවෙ සමණො වා බ්‍රාහ්මණො වා ඉද්ධිමා චෙතොවසිප්පතො අඤ්ඤිස්සා කුච්ඡිගතං ගබ්භං පාපකෙ මනසානුපෙක්‍ඛිතා හොති අහො වතායං කුච්ඡිගතං ගබ්හං න සොත්‍ථිනා අභිනික්‍ඛමෙය්‍යාති, එවම්පි භික්‍ඛවෙ කුලුම්බස්ස උපඝාතො හොති’ යනාදී වූ සූත්‍ර දක්වා භාවනාමය සෘද්ධියෙන් ද පරුපඝාතකර්‍මය කියන්නාහුය. පරුපඝාතකරණය සමග ද ගිනිගත් ගෙයක් මතුවෙහි තුබූ පැන්කළයක බිඳීම මෙන් සෘද්ධි විනාශය ද කැමැති වෙත්. එය ඔවුන්ගේ ඊප්සාමාත්‍රයෙකි. කුමක් හෙයින් යත්: යම්හෙයකින් කුශලවෙදනා විතර්‍ක පරිත්තත්‍රිකය හා සම නොවේද, එහෙයිනි. මේ භාවනාමය සෘද්ධිය කෙසේ කුශලත්‍රිකයෙහි කුශලයත් අව්‍යාකෘතයත් වී ද, ප්‍රාණාතිපාතය අකුශල වේ. වෙදනාත්‍රිකයෙහි උපෙක්‍ෂාව හා යුක්තය. ප්‍රාණාතිපාතය දුඃඛසම්ප්‍රයුක්තය. විතර්‍කත්‍රිකයෙහි විතර්‍ක විචාර රහිතය. ප්‍රාණාතිපාතය විතර්‍ක විචාර සහිතය. පරිත්තත්‍රිකයෙහි මහද්ගතය. ප්‍රාණාතිපාතය පරිත්තය සියුම්ය.
**‘සත්‍ථහාරකං වාස්ස පරියෙසෙය්‍ය’** මෙහි හරීනුයි හාරක නමි. කුමක් හරීද? ජීවිතයයි. නොහොත් හැරිය යුත්තේනුයි හාරක නමි. එළවා තැබිය යුත්තේය යන අර්‍ත්‍ථයි. ශස්ත්‍ර වූයේත් ඒමය, හාරක වූයේත් ඒමනුයි සත්‍ථහාරක නමි. ‘අස්ස’ මනුෂ්‍ය ශරීරයාගේ. ‘**පරියෙසෙය්‍ය**’ යම් සේ ලබා ද, එසේ කරන්නේය. එළවා තබන්නේය යන අර්‍ත්‍ථයි. මෙයින් ස්ථාවර ප්‍රයෝගය දක්වන්නේය. අන්ලෙසකින් වනාහි සෙවූ පමණකින්ම පාරාජිකයෙක් වන්නේ නම් මෙය යුතු නොවේ. පෙළෙහි වනාහි සියලු ව්‍යඤ්ජන නොගෙණ මෙහි ස්ථාවර ප්‍රයොගයෙන් සඞ්ග්‍රහ කරණලද යම් ආයුධයෙක් වේද, එයම දක්වන්නට ‘**අසිං වා -පෙ- රජ්ජුං වා**’යි පදභාජනයෙහි වදාරණ ලද්දේය.
එහි **සත්‍ථං** යනු කියනලද කඩු ආදියෙන් ඉතිරි වූ මුවහත් කළ යම්කිසි ආයුධයෙකැයි දතයුතුය. මුගුරු ගල් විස රැහන් ද ජීවිතය නසන බැවින් මාතෘකාවෙහි ‘සත්‍ථහාරකං වා’යි කියූ ශස්ත්‍ර සඞ්ග්‍රහයෙහි දතයුතුය. ‘**මරණවණ්ණං වා**’ යන මෙහි යම්හෙයකින් ‘තට මේ ලාමක වූ නින්‍දිත ජීවිතයෙන් කම් කිම? යම්බඳු වූ තෝ ප්‍රණීත වූ භොජනයන් වළඳන්නට නො ලබහිද, යනාදි නයින් ජීවිතයෙහි ආදීනව දක්වන්නේ ද, ‘උපාසකය! තෝ කළ පිරිසිදු කර්‍ම ඇත්තෙහිය - පෙ- තා විසින් පව් නොකරන ලදය. තට ජීවත්වීමට වඩා මැරීයෑම ශ්‍රේෂ්ඨය, තෝ මෙහි කලුරිය කෙළෙහි -පෙ- ඉඳුරන් හසුරු වන්නෙහිය, දෙවඟනන් විසින් පිරිවරණ ලදුයෙහි නන්‍දන වනයෙහි සැපයට පැමිණියේ වසන්නෙහිය, යනාදි ක්‍රමයෙන් මරණයෙහි ගුණ කියන්නේ, මරණයෙහි ගුණම වර්‍ණනා කෙරේ. එහෙයින් ‘**ජීවිතෙ ආදීනවං දස්සෙති මරණෙ වණ්ණං භණති**’යි දෙපරිද්දෙකින් බිඳ පදභාජනය වදාරණ ලද්දේය.
‘**මරණාය වා සමාදපෙය්‍ය’** මැරෙණු පිණිස උපාය හෝ ගන්වන්නේය. ‘**සත්‍ථං වා ආහර’** යනාදි තන්හි ද **‘සොබ්හෙ වා පපත, නරකෙ වා පපත’**, යනාදී වූ යමක් වදාරණ ලදද, ඒ සියල්ල පසුභාගයෙහි කියූ නය ඇති බැවින් අර්‍ත්‍ථ වශයෙන් කියන ලදමැයි දතයුතුය. සියල්ල ස්වරූප වශයෙන් කියන්නට නොහැකිය.
**‘ඉතිචිත්තමනො’** මෙබඳු සිතැත්තේය. මෙබඳු මනස් ඇත්තේය. ‘මතන්තෙ ජීවිතා සෙය්‍යා’ යන මෙහි කියූ මරණ සිත් ඇත්තේය. මරණයෙහි මනස් ඇත්තේය යන අර්‍ත්‍ථයි. යම්හෙයකින් වනාහි මෙහි මනො යනු චිත්තයාගේ අර්‍ත්‍ථ දක්වනු පිණිස වදාරණ ලද්දේ ද, අර්‍ත්‍ථ වශයෙන් මේ දෙකම එකක්ම වේ. එහෙයින් අර්‍ත්‍ථ වශයෙන් භෙදයක් නැති බව දක්වනු පිණිස ‘**යං චිත්තං තං මනො, යං මනො තං චිත්තං’** යනු වදාරණ ලද්දේ ය. ඉති ශබ්දය වනාහි උදුරා ද ඒ තාක් අර්‍ත්‍ථය නො කියන ලදය. ‘**චිත්තසඞ්කප්පො’** යන මේ පදයෙහි අධිකාර වසයෙන් ඉති ශබ්දය ගෙන හැර දැක්විය යුතුය. මේ වනාහි ‘ඉතිචිත්තසඞ්කප්පො’යි මෙසේ නො කියන ලද්දේ ද, අධිකාර වසයෙන් කියන ලද්දේම වේයයි දතයුතුය. ඒ එසේමය. මේ ඉති ශබ්දය පිළිබඳ ඒ මරණ සඞ්ඛ්‍යාත අර්‍ත්‍ථය දක්වන සේක් ‘**මරණසඤ්ඤී**’ යනාදිය වදාළ සේක. යම්හෙයකින් මෙහි ‘සඞ්කප්ප’ යන මෙය විතර්‍කයට නමක් නොවේද, එහෙත් සංවිදහනමාත්‍රයට මේ නමක් වේ. ඒ සංවිදහනය ද මේ අර්‍ත්‍ථයෙහි සංඥාචෙතනාභිප්‍රායයන් හා සඞ්ග්‍රහයට යන්නේය. එහෙයින් විචිත්‍ර වූ නානාප්‍රකාර වූ සඞ්කල්පය මොහුට නුයි චිත්තසඞ්කප්පයි මෙසේ අර්‍ත්‍ථ දතයුතුය. ඒ එසේමය. මොහු පිළිබඳ පදභාජනය ද සංඥාචෙතනාභිප්‍රාය වශයෙන් කියන ලදී. මෙහි ද අභිප්‍රාය යන විතර්‍කය දතයුත්තේය.
**‘උච්චාවචෙහි ආකාරෙහි’** මහත් නොමහත් උපායයන්ගෙන් එහි මරණය පිළිබඳ ගුණවර්‍ණනාවෙහි වනාහි ජීවිතයෙහි ආදීනව දැක්වීම් වශයෙන් නො මහත් අයුරු ඇති බව ද මරණයෙහි ගුණකීම් වසයෙන් මහත් අයුරු ඇති බව ද දතයුතුය. සමාදන් කරවීමෙහි වනාහි මිටින් දණින් මැඩීම් ආදියෙන් මරණයෙහි සමාදන් කරවීම් වසයෙන් මහත් අයුරු ඇති බවද එක්ව බුදින්නහුගේ හිසෙහි විෂ බහා මරණයෙහි සමාදන් කරවීම් වසයෙන් නො මහත් අයුරු ඇති බවද දතයුතුය.
**‘සොබ්හෙ වා නරකෙ වා පපාතෙ වා’** යන මෙහි සොබ්හ නම් හාත්පසින් සුන්වීගිය තටය ඇති ගැඹුරු වළය. නරක නම් ඒ ඒ තැන පැළීයන බිමෙහි තමන්ම හටගත් මහත් විවර ඇති බිහිසුණු ගැඹුරු වළය. යම් තැනෙක්හි ඇත්තු වැටෙත් ද, සොරු සැඟවී සිටිත් ද ඒ තැනය. **පපාත** නම් කඳු අතර හෝ ගොඩ බිම් අතර හෝ එක් පසෙකින් සිඳුනේ වේ ද ඒ ය. කඳු බෑවුම්ය. **‘පුරිමෙ උපාදාය’** මෙවුන්දම් සේවනය කොට, නොදුන් දෙය ද ගෙණ පරිජි ඇවතට පැමිණි පුද්ගලයා පටන් සෙස්ස පෙර කියූනය ඇති බැවින් ද පැහැදිලි අරුත් ඇති බැවින් ද ප්‍රකට වේමය.
මෙසේ උදෙසූ ශික්‍ෂාපදය පද පිළිවෙළින් විභාගකොට දැන් යම්හෙයකින් යට පදභාජනියෙහි සැකෙවින්ම මනුෂ්‍ය විග්‍රහ පාරාජිකය දක්වන ලද්දේ විස්තර වශයෙන් නො දක්වන ලද්දේ ද, ආපත්තියට නගා පාළිය තබන ලද්දී ද, අර්‍ත්‍ථය සැකෙවින් දැක්වූ කල්හි භික්‍ෂූහු මුළුමනින් නය ගැණීමෙහි අසමර්‍ත්‍ථ වෙත්ද, අනාගතයෙහි ද පාපී පුද්ගලයන්ටත් ඉඩ ලැබේද, එහෙයින් සියලු අයුරින් භික්‍ෂූන්ට නය ගැනීම පිණිස ද, අනාගතයෙහි පාපී පුද්ගලයන්ට අවකාශ වළකනු පිණිස ද නැවත **‘සාමං අධිට්ඨාය’** යනාදි නයින් මාතෘකාව තබා විස්තර වශයෙන් මනුෂ්‍යවිග්‍රහපාරාජිකය දක්වන සේක් **‘සාමන්ති සයං හනති’** යනාදිය වදාළ සේක.
එහි මේ ප්‍රකට නොවූ පද වර්‍ණනාව සමග විනිශ්චය කථාය. ‘**කායෙන**’ අතින් හෝ පයින් හෝ මිටින් හෝ දණින් හෝ යන යම්කිසි අඟපසඟකින්. ‘**කායපටිබද්ධෙන**’ කයින් නොමිදූ කඩු ආදී වූ ආවුධයෙන්, **‘නිස්සග්ගියෙන’** කයින් ද කය පිළිබැඳියකින් ද මුදන ලද ඊ සැත් ආදියෙන්. මෙපමණකින් සාහර්‍ත්‍ථය ද නිස්සග්ගිය ද යන ප්‍රයෝග දෙක කියන ලද්දේ වේ.
එහි එකක් එකක් උද්දිස්ස - අනුද්දිස්ස භෙදයෙන් දෙවැදෑරුම් වේ. එහි උද්දිස්සක ප්‍රයොගයෙහි යමකු උදෙසා පහර දේ ද, ඔහුගේම මරණයෙන් ප්‍රාණඝාතකර්‍මයෙන් බැඳේ. ‘යම්කිසිවෙක් මැරේවා’යි මෙසේ අනුද්දෙසික ප්‍රයොග විෂයයෙහි පහරදීම් හේතුවෙන් කිසිවෙක් මැරේ ද, ඔහුගේ මරණයෙන් ප්‍රාණඝාත කර්‍මයෙන් බැඳේ. උද්දිස්ස - අනුද්දිස්ස යන දෙයයුරෙන්ම පහරදුන් ඇසිල්ලෙහි හෝ මැරේවා, පසුව හෝ එයින් හටගත් රෝගයකින්ම මැරේවා පහරදුන් ඇසිල්ලෙහිම ප්‍රාණඝාත කර්‍මයෙන් බැඳෙන්නේය. මැරීමෙහි අදහසින්ම පහර දී, ඒ පහරින් නො මැරුණහුට, නැවත අන් සිතකින් පහර දුන් කල්හි, ඉන්පසුද පළමු පහරින්ම මැරේද, එකල්හිම ප්‍රාණඝාතයෙක් නැත්තේය. පළමු දෙවන පහරදීම්වලින් මළ කල්හි ද පළමු පහරින්ම කර්‍මයෙන් බැදේ. දෙපහරින්ම නොමළ කල්හි ප්‍රාණඝාතයෙක් නැත්තේය. බොහෝ දෙනකුන් විසින් එකක්හට පහර දුන් කල්හි ද මේ ක්‍රමයම වේ. එහිදු යමක්හුගේ පහරින් මැරේ ද, ඔහුටම ප්‍රාණඝාත කර්‍මයෙන් බැඳීම වේ.
ආනන්තර්‍ය්‍යාදිකර්‍මවිභාගය, පාරාජිකාදිආපත්තිවිභාගය යන මොවුන්ගේ ප්‍රකටභාවය පිණිස ද මෙහි එළකචතුෂ්කය ද දතයුතුය. යමෙක් වනාහි එක් තැනක හොත් එළුවකු රෑ අවුත් මරන්නෙමියි විමසා බලා ද, එළුවා හොත් අවකාශයෙහි ඔහුගේ මව හෝ පියා හෝ රහත් නමක් හෝ පඬුකසාවතක් පොරොවා ගෙණ හොත්තේ වේද, එළුවා සොයා දැන ගත් ඔහු රෑ අවුත් ‘එළුවා මරමි’යි මව හෝ පියා හෝ රහත්නම හෝ මරා ද, මේ වස්තුව ‘මරමි’යි සිත් ඇති බැවින් ඝාතකයෙක් ද වේ. ආනන්තර්‍ය්‍යකර්‍මය ද පහසයි. පරිජි ඇවැතට ද පැමිණේ. එහි අන්කිසි ආගන්තුකයෙක් හොත්තේ වේද ‘එළුවා මරමි’යි ඒ අගන්තුකයා මරා ද, ඝාතකයෙක් ද වේ. පරිජි ඇවැතට ද පැමිණේ. ආනන්තර්‍ය්‍යකර්‍මය නො පහසයි. එහි යක්‍ෂයෙක් හෝ ප්‍රේතයෙක් හෝ හොත්තේ වේ ද, ‘එළුවා මරමි’යි ඒ එකකු මරා ද, ඝාතකයෙක් ද වේ. ආනන්තර්‍ය්‍යකර්‍මය නො පහසයි. පරිජි ඇවැතට ද නො පැමිණේ. ථුල්ලච්චය වේ. එහි හොත් අන් කිසිවෙක් නැත්තේ ද, එළුවාම හොත්තේ වේද, ඒ එළුවා මරාද, ඝාතකයෙක් වේ. පාචිත්තියට ද පැමිණේ. මවු පිය රහත් යන මොවුන් අතුරෙහි එක්තරා එකකු මරමියි ඔවුන්ගෙන් එක්තරා එකකු මරා ද, ඝාතකයෙක් ද වේ. ආනන්තර්‍ය්‍යකර්‍මය ද පවසයි. පරිජි ඇවැතට ද පැමිණේ. ඔවුන් අතුරෙන්ම එක්තරා එකකු මරමියි අන්‍ය වූ ආගන්තුකයකු මරා ද, යකකු හෝ ප්‍රේතයකු හෝ මරාද, එළුවකු හෝ මරාද, පෙර කියූ නයින්ම දතයුතුය. මෙහි වනාහි චෙතනා තොමෝ දරුණු වන්නීය.
මෙහි අන්‍ය වූ ද පිදුරු බිසි ආදී වූ වස්තූහු දතයුත්තාහ. යමෙක් වනාහි ලෙයින් වැකුණු කඩුවක් හෝ සැතක් හෝ පිසදමන්නෙමියි පිදුරු බිස්සක් තුළට ප්‍රවෙශ කරන්නේ එහි හොත් මව හෝ පියා හෝ රහතකු හෝ ආගන්තුක පුරුෂයකු හෝ යකකු හෝ ප්‍රේතයකු හෝ තිරිසනකු හෝ මරා ද, හෙතෙමේ ව්‍යාවහාර වශයෙන් ඝාතකයි කියනු ලැබේ. වධක චේතනාව නැති බැවින් කර්‍මය නොම පහසයි. ඇවැතට, ද නොපැමිණේ. යමෙක් වනාහි මෙසේ ප්‍රවේශ කරන්නේ සිරුරු පහස සලකා ඇතුළත වූයේ සත්ත්‍වයෙකැයි හඟිමි, මැරේවායි ප්‍රවේශකොට මරාද, ඔහුගේ ඒ වස්තූන්ට අනුරූප වසයෙන් කර්‍මයෙන් බැඳීම ද, ඇවැත ද දතයුතුය. එහි තැබීම පිණිස ප්‍රවේශ කරන්නහුට ද වන ලැහැබ් ආදියෙහි බහන්නහුට ද මේ ක්‍රමය වේ.
යමෙක් තෙමේ ‘සොරහු මරමි’යි සොර වෙසින් යන පියා මරා ද, ආනන්තර්‍ය්‍යය ද පහසයි. පාරාජික ද වේ. යමෙක් වනාහි පරසෙනගක අන් යෝධයකු ද පියා ද කර්‍මාන්ත කරන්නවුන් දැක ‘මූට විද මාගේ පියාට විදින්නෙමි’යි යෝධයාට ඊයක් දමා ගසා ද, අදහස් කළ පරිදි පැමිණි කල්හි යෝධයාට විද පියාට විද්ද කල්හි පිතෘඝාතකයෙක් වේ. යෝධයාට විද්ද කල්හි මාගේ පියා පැන යන්නේයයි ඊය දමා ගසා ද, ඊය තමන් අදහස් නොකළ පරිදි ගොස් පියා මරාද, ව්‍යාවහාර වශයෙන් පිතෘඝාතකයෙක් වේයයි කියනු ලැබේ. ආනන්තර්‍ය්‍යකර්‍මයක් නම් නැත්තේය.
**‘අධිට්ඨහිත්‍වා’** සමීපයෙහි සිට, **‘ආණාපෙති’** උදෙසා හෝ නොඋදෙසා හෝ අණවයි. එහි අන් සේනාවක එළැඹ සිටි කල්හි නොඋදෙසාම. **‘එවං විජ්ඣ, එවං පහර, එවං ඝාතෙහි’** මෙසේ විදුව, මෙසේ පහර දෙව, මෙසේ නසවයි ඇණ වූ කල්හි යම්පමණක අණවන ලද්දේ නසාද, ආනාපක - ආණත්ත දෙදෙනාහටම එපමණ වූ ප්‍රාණඝාතයෝ වෙති. ඉදින් එහි ආණාපකයාගේ මවුපියෝ වෙත්ද, ආනන්තර්‍ය්‍යකර්‍මය පහසයි. ඉදින් එහි අණවන ලද්දහුගේම මවුපියෝ වෙත්ද, ඒ අණවන ලද්දේම ආනන්තර්‍ය්‍යකර්‍මය පහසයි. ඉදින් එහි රහතෙක් වේද දෙදෙනම ආනන්තර්‍ය්‍යකර්‍මය පහසත්. උදෙසා වනාහි ‘මේ දික් වූ මිටි වූ රතුසැට්ටය ලෑ නිල් සැට්ටය ලෑ ඇත්කඳෙහි හුන් ඇතු පිට මැද හුන් මොහුට විදුව, මොහුට පහර දෙව, මොහු නසව’යි ඇණ වූ කල්හි ඉදින් ඒ අණවන ලද්දේ ඔහුම නසාද, දෙදෙනාහටම ප්‍රාණඝාතය වේ. ආනන්තර්‍ය්‍යවස්තුවෙහි ද ආනන්තර්‍ය්‍යම වේ. ඉදින් අනෙකකු මරාද අණකළහුට ප්‍රාණඝාතයෙක් නැත්තේය. ‘අධිට්ඨහිත්‍වා ආණපෙති’ යන මෙයින් ආණත්තිප්‍රයෝගය කියන ලද්දේය. එහි:-
‘වත්‍ථු - කාල - ඔකාස - ආවුධ - ඉරියාපථ යන කරුණු පස ප්‍රමාණකොට බලා විචක්‍ෂණ තෙමේ අර්‍ත්‍ථය දරන්නේය.
එහි අන් ක්‍රමයක් ද වේ:-
‘වත්‍ථු - කාල - ඔකාස - ආවුධ - ඉරියාපථ - කිරියා විසෙස යන මේ සය ආණත්තිය නියම කරන්නේය.
එහි **වත්‍ථු** යනු මැරිය යුතු සත්ත්‍ව තෙමේය. **කාල** යනු පෙරවරු පස්වරු ආදි කාල හා යෞවන ශක්ති - වීර්‍ය්‍යාදි කාලයයි. **ඔකාස** යනු ගමක් හෝ වනයක් හෝ ගෙදොරක් හෝ ගෙමැද්දක් හෝ වීථියක් හෝ සිවුමංසන්දියක් හෝ යන මේ ආදියය. **ආවුධ **යනු කඩුවක් හෝ ඊයක් හෝ සැතක් හෝ යන මේ ආදියය. **ඉරියාපථ** යනු මැරිය යුත්තහුගේ යෑම හෝ හිඳීම හෝ යන මේ ආදියය. **කිරියාවිසෙස** යනු විදීම හෝ සිඳීම හෝ බිඳීම හෝ හිස සකක් සේ මුඩුකිරීම හෝ යන මේ ආදියය.
ඉදින් වනාහි ‘යමකු මරව’යි අණවන ලදුයේ වස්තුව වරදවා එයින් අනෙකකු මරාද, ‘ඉදිරියෙන් පහර දී මරව’යි අණවන ලදුයේ පසුපසින් හෝ පසකින් හෝ අන් පෙදෙසෙක හෝ පහරා මරා ද, ඇණවූවහුට කර්‍මයෙන් බැඳීමක් නැත්තේය. ඇණවුම් ලද්දහුටම කර්‍මබන්‍ධනය වේ. නැවත වස්තුව නො වරදවා අණකළ පරිදි මරාද, ඇණවූවහුට ඇණ වූ කෙණෙහි ද ඇණවුම් ලද්දහුට මැරූ කෙණෙහිදැයි දෙදෙනාහටම කර්‍මබන්‍ධනය වේ. මෙහි වස්තු විශේෂයෙන් වනාහි ආනන්තර්‍ය්‍යාදි කර්‍මවිශේෂය ද පාරාජිකාදි ආපත්තිවිශෙෂය ද වේයයි මෙසේ වස්තුවෙහි සඞ්කෙත විසඞ්කෙතතාවෝ දතයුත්තාහ.
කාලයෙහි වනාහි යමෙක් අද - සෙටයි නියම නොකොට පෙරවරුයෙහි මරවයි අණවන ලද්දේ යම්කිසි කලෙක පෙරවරුයෙහි මරාද, එහි විසඞ්කෙතයක් නැත්තේය. හෙතෙමේ ‘අද පෙරවරුයෙහි’යි කියන ලද්දේ මද්දහනයෙහි හෝ සවස හෝ හෙට පෙරවරුයෙහි හෝ මරාද, එහි විසඞ්කෙතය වේ. අණකළහුට කර්‍ම ඛන්‍ධනයක් නැත්තේය. පෙරවරුයෙහි මරන්නට වෑයම් කරන්නහුට මද්දහනය වූ කල්හි ද මේ නයම වේ. මේ නයින් සියලු කාලප්‍රභෙදයන්හි සඞ්කෙත - විසඞ්කෙතතාවෝ දතයුත්තාහ.
[missing trans]
ආවුධයෙහිද යමෙක් කඩුවෙන් හෝ ඊයෙන් හෝ යි නියම නොකොට ‘ආයුධයෙන් මරව’යි අණවන ලද්දේ යම්කිසි ආයුධයකින් මරාද, විසඞ්කෙතයක් නැත්තේය. යමෙක් වනාහි ‘කඩුවෙන් මරව’යි අණවන ලද්දේ ඊයෙන් මරාද, ‘මේ කඩුවෙන් හෝ මරව’යි කියන ලද්දේ, අනික් කඩුවකින් මරාද, මේ කඩුවෙහිම හෝ මේ මුවහතින්ම මරවයි කියන ලද්දේ අන් මුවහතින් හෝ තලයෙන් හෝ තුඩින් හෝ කඩුමිටින් හෝ මරා ද, එහි විසඞ්කෙතය වේ. මේ නයින් සියලු ආයුධ ප්‍රභෙදයන්හි සඞ්කෙත විසඞ්කෙතතාවෝ දතයුත්තාහ.
ඊර්‍ය්‍යාපථයෙහි යමෙක් ‘යන්නා වූ මොහු මරව’යි කියාද, අණ ලද්දේ ද යන්නා වූ ඔහු මරා ද, විසඞ්කෙතයක් නැත්තේය. ‘යන්නහුම මරව’යි කියන ලද්දේ වනාහි, ඉදින් හුන්නහු මරාද, හුන්නහුම මරවයි කියන ලද්දේ, යන්නහු මරාද, එහි විසඞ්කෙතය වේ. මේ නයින් සියලු ඊර්‍ය්‍යාපථ ප්‍රභෙදයන්හි සඞ්කෙත විසඞ්කෙතතාවෝ දතයුත්තාහ.
ක්‍රියාවිශෙෂයෙහි ද ‘විද මරව’යි කියන ලද්දේ විද මරාද, විසඞ්කෙතයක් නැත්තේය. යමෙක් වනාහි ‘විද මරව’යි කියන ලද්දේ, අත් පා ආදිය සිඳ දමා මරාද, විසඞ්කෙතය වේ. මේ නයින් සියලු ක්‍රියා විශේෂ ප්‍රභෙදයන්හි සඞ්කෙත විසඞ්කෙතතාවෝ දත යුත්තාහ.
යමෙක් වනාහි ලිඞ්ග වශයෙන් ‘දිග්වූවකු මිටිවූවකු කලු පැහැතියකු සුදු පැහැතියකු කෙට්ටුවූවකු තරවූවකු මරව’යි නියම නොකොට අණ කෙරේ ද, අණ ලදුයේ ද එබඳු වූ යම් කිසිවකු මරා ද විසඞ්කෙතයක් නැත්තේය. දෙදෙනාහටම පාරාජිකය වේ. තවද හෙතෙමේ තමන් සඳහාම අණවා ද, අණවන ලදුයේ ‘මෙතෙමේම මෙබඳුය’යි අණ කළහුම මරා ද, අණ කළහුට දුක්කටය වේ. වධකයාහට පාරාජිකය වේ. ආණපක තෙමේ තමන් සඳහා අණවා නම්, අනික් තැනැත්තේ එවැනි අනෙකකු මරා ද, ආණපක තෙමේ මිදෙන්නේය. වධකයාහටම පාරාජිකය වේ. කුමක් හෙයින යත්:- අවකාශය තමන් නියම නොකළ බැවිනි. ඉදින් වනාහි තමන් සඳහා අණවනුයේ ද ‘අසුවල් රාත්‍රි ස්ථානයෙහි දී හෝ දිවා ස්ථානයෙහිදී හෝ ථෙරාසනයෙහි හෝ නවකාසනයෙහි හෝ මද්ධ්‍යමාසනයෙහි හෝ හුන් මෙවැන්නහු මරව’යි අවකාශය නියම කෙරේ ද, එහිද හුන්නේ අනෙකෙක් වේද, අණවන ලදුයේ ඔහු මරා ද, වධක තෙමේ නො මිදෙන්නේමය. ආණපක තෙමේ ද නො මිදෙන්නේය. කුමක් හෙයින යත්:- අවකාශය නියම කළ බැවිනි. නියම කළ තැනින් අන් තැනක දී මරාද, ආණපක තෙමේ මිදෙන්නේය. මේ ක්‍රමය මහාඅර්‍ත්‍ථකථාවෙහි මැනැවින් දැඩි කොට කියන ලද්දේය. එහෙයින් මෙහි අනාදරය නොකටයුතුය.
දැන් **‘දූතෙන’** යන මේ මාතෘකාපදය පිළිබඳ නිර්‍දෙශය දක්වනු පිණිස ‘**භික්‍‍‍‍‍ඛු භික්‍‍‍‍‍ඛුං ආණපෙති’** යනාදී වූ යම් සිවුවාර කෙනෙක් වදාරණ ලද්දාහු ද, ඔවුනතුරෙහි ‘**සො තං මඤ්ඤමානො’** ඒ ඇණවුම් ලද්දේ ආණාපකයා විසින් ‘යමෙක් තෙමේ මෙනම් ඇත්තේ ය’යි කියන ලද්දේ ද, ඔහුයි හඟිමින් ඔහුම ජීවිතයෙන් තොර කෙරේ ද, දෙදෙනාහටම පාරාජිකය වේ. ‘**තං මඤ්ඤමානො අඤ්ඤං’** යමකු ජීවිතයෙන් තොර කරවයි කියන ලද්දේ, ඔහුයි හඟිමින් එබඳු වූ අනෙකකු ජීවිතයෙන් තොර කෙරේ ද, ඇණවූවහුට ඇවැත් නොවේ. **‘අඤ්ඤං මඤ්ඤමානො තං’** ඇණවූවහු විසින් යමෙක් දක්වන ලද්දේ ද, ඔහුගේ සමීපයෙහි සිටි බලවත් සහායයකු දැක, ‘මොහුගේ බලයෙන් මෙතෙමේ යන්නේය, එහෙයින් පළමුකොට මොහු ජීවිතයෙන් තොර කරමි’යි පහර දෙන්නේ පෙරැළී එතැන සිටි අන්‍යායාම යහළුවායි හඟිමින් ජීවිතයෙන් තොර කෙරේද දෙදෙනාහට පාරාජිකය වේ. ‘**අඤ්ඤං මඤ්ඤමානො අඤ්ඤං’** පෙර කියූ නයින්ම වනාහි ‘මොහුගේ මේ යහළුවා ජීවිතයෙන් තොර කරමි’යි යහළුවාම ජීවිතයෙන් තොර කෙරේ ද, ඔහුටම පාරාජිකය වේ.
දූතපරම්පරාපදයාගේ නිර්‍දෙශවාරයෙහි ‘**ඉත්‍ථන්නාමස්ස පාවද’** යනාදි තන්හි එකෙක් ඇදුරුය. බුද්ධරක්‍ඛිත - ධම්මරක්‍ඛිත - සඞ්ඝරක්‍ඛිත නම් ඇති තිදෙන අතවැසියෝයයි දතයුත්තාහ. එහි ‘**භික්‍‍‍‍‍ඛු භික්‍‍‍‍‍ඛුං ආණාපෙති’** ඇදුරු තෙමේ කිසියම් පුද්ගලයකු මරවනු කැමැත්තේ ඒ කරුණ කියා, බුද්ධරක්‍ඛිතහට මෙනම් ඇත්තහුට කියව’යි අණවා ද ‘බුද්ධරක්‍ඛිත! තෝ යව, මේ කරුණ ධම්මරක්‍ඛිතහට කියව, මෙනම් ඇත්තේ මෙනම් ඇත්තහුට කියාවායි. ධම්මරක්‍ඛිත තෙමේ ද සඞ්ඝරක්‍ඛිත හට කියාවා:- මෙනම් ඇත්තේ මෙනම් ඇත්තහු ජීවිතයෙන් තොර කෙරේවායි. මෙසේ තා විසින් අණවනලද ධම්මරක්‍ඛිත විසින් අණවනලද සඞ්ඝරක්‍ඛිත තෙමේ මෙනම් ඇති පුද්ගලයා ජීවිතයෙන් තොර කෙරේවා, හෙතෙමේ වනාහි අප අතුරෙහි වීර ස්වභාවය ඇත්තේය, මේ ක්‍රියාවෙහි ප්‍රතිබල ඇත්තේයයි. **‘ආපත්ති දුක්කටස්ස’** මෙසේ අණ කරන්නා වූ ඇදුරුහට පළමු කොට දුක්කටය වේ. **‘සො ඉතරස්ස ආරොචෙති’** බුද්ධරක්‍ඛිත තෙමේ ධම්මරක්‍ඛිත හට, ධම්මරක්‍ඛිත තෙමේද සඞ්ඝරක්‍ඛිතහට, ‘මෙනම් ඇත්තහු ජීවිතයෙන් තොර කරව’යි අපගේ ඇදුරු තෙමේ මෙසේ කියයි, තෝ අප අතරෙහි වීරපුරුෂයි සැලකෙරේ ද, මෙසේ ඇති කල්හි ඔවුන්ට ද ආරොචන හෙතුවෙන් දුක්කටය වේ. ‘**වධකො පතිගණ්හාති’** මැනැව, තොර කරන්නෙමි’යි සඞ්ඝරක්‍ඛිත තෙමේ පිළිගනියි. **‘මූලට්ඨස්ස ආපත්ති ථුල්ලච්චයස්ස’** සඞ්ඝරක්‍ඛිත විසින් පිළිගත් ඇසිල්ලෙහි ඇදුරුහට ථුල්ලච්චය වේ. මහාජන තෙමේ වනාහි ඔහු විසින් පාපයෙහි යොදන ලද්දේ ද එහෙයිනි. ‘**සො තං’** ඉදින් ඒ සඞ්ඝරක්‍ඛිත තෙමේ ඒ පුද්ගලයා ජීවිතයෙන් තොර කෙරේ නම්, සිවු දෙනාහටම පාරාජිකය වේ. ඒ සිවුදෙනාහට පමණක්ම නොවේ. මේ උපායයෙන් විසඞ්කෙත නොකොට පරම්පරාවෙන් අණවන්නා වූ ශ්‍රමණයන් සියයක් හෝ වේවා, දහසක් හෝ වේවා, සියල්ලන්ට පාරාජිකය වේ.
විසක්කීයදූතපද නිර්‍දෙශයෙහි **‘සො අඤ්ඤං ආණාපෙති’** ඇදුරහු විසින් අණවනලද ඒ බුද්ධරක්‍ඛිත තෙමේ ධම්මරක්‍ඛිත නො දැක හෝ නො කියනු කැමතිව හෝ සඞ්ඝරක්‍ඛිත කරාම එළැඹ ‘අපගේ ඇදුරු තෙමේ මෙනම් ඇත්තහු ජීවිතයෙන් තොර කරව’යි මෙසේ කීයේ යයි විසඞ්කෙත කරමින් අණ කෙරේ ද, විසඞ්කෙත කරණයෙන්ම මෙතෙමේ ‘විසක්කියදූත’යි කියනු ලැබේ. **‘ආපත්ති දුක්කටස්ස’** ඇණවීම නිමිත්තෙන් පළමුකොට බුද්ධරක්‍ඛිතහට දුක්කටය වේ. **‘පතිගණ්හාති ආපත්ති දුක්කටස්ස’** සඞ්ඝරක්‍ඛිත විසින් පිළිගත් කල්හි මුලස්ථායාහටම දුක්කටය වේයයි දතයුතුය. මෙසේ ඇති කල්හි පිළිගැණීම නිමිතිකොට ආපත්තිය නොම වන්නී ද, සඤ්චරිත්තය පිළිගැනීම මරණයට සතුටුවීම යන මොවුන් නිමිතිකොට ආපත්තිය නොම වන්නී ද, සඤ්චරිත්තය පිළිගැණීම මරණයට සතුටුවීම යන මොවුන් නිමිතිකොට ආපත්තිය වන්නී නම්, මරණය පිළිගැනීම නිමිතිකොට කෙසේ නො වන්නී ද, එහෙයින් පිළිගන්නහුටම මේ දුක්කටය වේ. එහෙයින්ම මෙහි මූලස්ථායාහටයි නො කියන ලදී. පෙර නයින් ද, හෙවත් අවිසක්කිය දූත නිර්‍දෙශයෙන් ද මේ දුක්කටය පිළිගන්නහුටයයි දතයුත්තේම වේ. අවකාශයක් නැති බැවින් නොකියන ලද්දේය. එහෙයින් යමෙක් යමෙක් පිළිගණී ද, ඔහුට ඔහුට ඒ පිළිගැනීම් හේතුවෙන් ආපත්තියමැයි මේ මෙහි අපගේ රුචිය වේ. මෙහි යම්සේ ද අදින්නාදානයෙහි ද එසේය.
ඉදින් වනාහි සඞ්ඝරක්‍ඛිත තෙමේ ඔහු ජීවිතයෙන් තොර කෙරේද, අණ කළ බුද්ධරක්‍ඛිතහට ද දිවි තොර කළ සඞ්ඝරක්‍ඛිතහට ද යන දෙදෙනාහටම පාරාජිකය වේ. මූලස්ථ වූ ආචාර්‍ය්‍යයා හට වනාහි විසඞ්කෙත බැවින් පාරාජිකයෙන් ඇවැත් නොවේ. ධම්මරක්‍ඛිතහට නො දන්නා බැවින් මුළුමනින්ම ඇවැත් නොවේ. බුද්ධරක්‍ඛිත තෙමේ වනාහි දෙදෙනාහටම සොත්‍ථිභාවයකොට තෙමේ නැසුනේය.
ගතපච්චාගත නිර්‍දෙශයෙහි **‘සො ගනත්‍වා පුන පච්චාගච්ඡති’** ජීවිතයෙන් තොරකළ යුතු ඔහුගේ සමීපයට ගොස් මැනැවින් කළ ආරක්‍ෂා ඇති බැවින් ඔහු ජීවිතයෙන් තොර කරන්නට නො හැක්කේ එයි. **‘යදා සක්කොසි තදා’** කිම? අදම මරණ ලද්දේ, මරණ ලද්දේ වේද, යව, යම්කලෙක හැක්කෙහි ද? එකල ඔහු ජීවිතයෙන් තොර කරවයි. **‘ආපත්ති දුක්කටස්ස’** මෙසේ නැවත ඇණවීමෙන් ද දුක්කටයම වේ. ඉදින් වනාහි හෙතෙමේ එකාන්තයෙන් ජීවිතයෙන් තොර කළ යුත්තේ නම්, අර්‍ත්‍ථසාධක චේතනා තොමෝ මාර්‍ගයට අනතුරු ඵලය සමාන වන්නීය. එහෙයින් මෙතෙමේ අණ කළ කෙණෙහිම පාරාජික වේ. ඉදින් වධක තෙමේ සැට වසක් ඉක්ම යෑමෙන් පසු ඔහු මරා ද, ආණපක තෙමේත් අතරදීම කලුරිය කෙරේ ද, ගිහි බවට හෝ පැමිණේ ද, අශ්‍රමණයෙක්වම කලුරිය ද කරන්නේය. ගිහි බවට හෝ පැමිණෙන්නේය. ඉදින් ආණපක තෙමේ ගිහි කාලයෙහි මව හෝ පියා හෝ රහතකු හෝ සඳහා මෙසේ අණ කරවා පැවිදි වේද, ඔහු පැවිදි වූ කල්හි අණ ලදුයේ ඔහු මරාද, ආණපක තෙමේ ගිහි කාලයෙහිම මාතෘඝාතක හෝ පිතෘඝාතක හෝ අරහන්තඝාතක හෝ වේ. එහෙයින් ඔහුට පැවිද්ද නොම හටගණියි. උපසම්පදාව නො පිහිටයි. මැරිය යුතු පුද්ගල තෙමේ ඇණවීම කළ කාලයෙහි පෘථග්ජනව සිටියේ ද, යම්කලෙක්හි වනාහි අණ ලද්දේ ඔහු මරාද, එකල්හි රහත්ව සිටියේ වේද, අණලද්දහුගෙන් හෝ පහර ලැබ දුඃඛමූලික ශ්‍රද්ධාව නිසා විදර්‍ශනා කරන්නේ රහත්බවට පැමිණ ඒ ආබාධයෙන්ම කලුරිය කෙරේද, ආණපක තෙමේ අණ කළ කෙණෙහිම අරහන්තඝාතක වේ. වධක තෙමේ වනාහි සියලු තන්හි උපක්‍රම කළ කෙණෙහිම පාරාජික වේ.
දැන් දූත වසයෙන් කියූ මේ සියලුම මාතෘකා පදයන්හි සඞ්කෙත විසඞ්කෙත දක්වනු පිණිස යම් වාර තුනක් වදාරණ ලද ද, ඔවුනතුරෙහි ප්‍රථම වාරයෙහි වනාහි යම්හෙයකින් ඒ වචනය ශීඝ්‍රව හෝ කියනුයේ ඔහුගේ බිහිරි බැවින් හෝ ‘නො නසව’ යන මේ වචනය නො අස්වා ද එහෙයින් මූලස්ථ තෙමේ පරිජියෙන් නො මිදුනේය. දෙවනවර ඇස්වූ බැවින් මිදුනේය. තෙවනවර වනාහි ඔහු විසින් ඇස්වූ බැවින් ද අන්‍යයා විසින් මැනැවැ’යි පිළිගෙණ වැළකුනු බැවින් ද දෙදෙනම මිදුනාහ.
**‘අරහො රහොසඤ්ඤී’** යන නිර්‍දෙශාදීන් අතුරෙහි **අරහො** යනු හමුවෙහිය. **රහො** යනු නො හමුවෙහිය. එහි යමෙක් උපස්ථාන කරන කාලයෙහි වෛරී භික්‍ෂූන් සමග අවුත් ඉදිරියෙහි හුන් කල්හිම අන්‍ධකාර දොෂයෙන් ඔහු ආ බව නො දන්නේ ‘එකාන්තයෙන් මෙනම් ඇත්තේ නැසුනේ වන්නේ නම් මැනැවි, හොරු ද ඔහු නොනසති, සර්‍පයෙක් ඩැහ නො ගනියි, සැතක් හෝ විසක් හෝ නො එළවා’යි ඔහුගේ මරණයට සතුටු වෙමින් මෙබඳු වචන කියාද, මෙතෙමේ හමුවෙහි වූයේ නො හමුවෙහි වූයේය යන සංඥා ඇතිව කියා නම් වේ. ඔහු හමු වූ කල්හිම පරාඞ්මුඛසංඥා ඇත්තේය යන අර්‍ත්‍ථයි. යමෙක් වනාහි ඉදිරියෙහි හුන් ඔහු දැක නැවත උපස්ථානකොට ගිය භික්‍ෂූන් සමග ඔහු ගිය කල්හි ද හෙතෙමේ මෙහිම හුන්නේය යන සංඥා ඇතිව මූල කියූ ලෙසින්ම කියාද, මේ රහසිව නො රහස් සංඥා ඇතිව කියා නම් වේ. මේ උපායයෙන්ම ‘**අරහො අරහො සඤ්ඤි රහො රහො සඤ්ඤී ච’** යනු ද දතයුත්තේය. මේ සිවුදෙනාහටම වචනයක් වචනයක් පාසා දුක්කටය වේයයි දතයුතුය.
දැන් මරණසංවර්‍ණනාවෙහි විභාග දක්වනු පිණිස කියන ලද පස් වැදෑරුම් කයින් සංවර්‍ණනාදී වූ මාතෘකා නිර්‍දෙශයන්හි **‘කායෙන විකාරං කරොති’** සැතක් හෝ ගෙන විෂක් හෝ අනුභව කොට රැහණකින් හෝ බැඳ උඩ එල්වා හෙබ් ආදියෙහි හෝ වැටී යමෙක් මැරේද, හෙතෙමේ වනාහි ධනය හෝ ලබයි, යසස හෝ ලබයි, ස්වර්‍ගයට හෝ යයි යන මේ අර්‍ත්‍ථය මොහු විසින් කියන ලදැයි යම්සේ හෙතෙමේ දනීද, එසේ හස්තමුද්‍රාදියෙන් දක්වයි. **‘වාචාය භණති’** ඒ අර්‍ත්‍ථයම වාග්භෙදකොට කියයි. තෙවන වාරය කාය වාක් දෙක පිළිබඳකොට වදාරණ ලද්දේය. සියලු තන්හි මරණය පිළිබඳ ගුණ කීමෙහි ප්‍රයොගයක් ප්‍රයොගයක් පාසා දුක්කටය වේ. ඔහුට දුක් ඉපදීමෙහි ලා ගුණ කීවහුට ථුල්ලච්චය වේ. යමකු උදෙසා ගුණ වැණීම කරන ලදද ඔහු මළ කල්හි ගුණ වැණූ කෙණෙහිම ගුණ කීවහුට පාරාජිකය වේ. හෙතෙමේ එය නො දනී ද, අනෙකෙක් දැන ‘මා විසින් එකාන්තයෙන් සැප උපදින උපායක් ලදැ’යි ඒ ගුණ කීම නිමිතිකොට මැරේද, ඇවැත් නොවේ. දෙදෙනකු උදෙසා ගුණ කීම කළ කල්හි ඔවුන්ගෙන් එකෙක් එය දැන මැරේද, පාරාජිකය වේ. දෙදෙනම මැරෙත් ද පාරාජිකයට ද අකුසල රාසියකට ද පැමිණේ. බොහෝ දෙනා කෙරෙහි ද මේ නය වේ. නො උදෙසා මරණය වර්‍ණනා කරමින් ඇවිදී ද, යමෙක් යමෙක් ඒ මරණ සංවර්‍ණනාව අසා දැන මැරේද, සියලු දෙන ඔහු විසින් මරණ ලද්දාහු වෙති.
දූතයකු ලවා සංවර්‍ණනා කරවීමෙහි දී ‘අසුවල් ගෙට හෝ ගමට හෝ ගොස්, මෙනම් ඇත්තහුටම මරණයෙහි ගුණ වර්‍ණනා කරව’යි හසුන දැන්වූ ඇසිල්ලෙහි දුක්කටය වේ. යමකු පිණිස යවන ලද්දේ නම් ඔහුට දුක් ඉපදීම නිමිති කොට මූලස්ථයාහට ථුල්ලච්චය වේ. මරණයෙන් පාරාජිකය වේ. ‘මෙය ස්වර්‍ග මාර්‍ගයකැ’යි දැන් දන්නා ලද්දේයයි දූත තෙමේ ඔහුට නො දන්වා තමන්ගේ නෑයකු හට හෝ දන්වා ද, ඔහු මළ කල්හි විසඞ්කෙතය වේ. මූලස්ථ තෙමේ මිදෙන්නේය. දූත තෙමේ එසේම සිතා තමන් ගුණ වැණීමෙහි කියන ලද්ද කොට මැරේද, විසඞ්කෙතයම වේ. අසුවලාට යයි නො උදෙසා හසුන සැලකළ කල්හි දූතයාගේ ගුණ වැණීම නිමිතිකොට යම් පමණ දෙන මැරෙත් ද, එපමණ ප්‍රාණඝාතයෝ වෙත්. ඉදින් මවු පියෝ මැරෙත් ද, ආනන්තර්‍ය්‍යකර්‍මය ද වේ.
ලියවිල්ලෙන් කළ වැණුමෙහි ‘**ලෙඛං ජින්‍දති’** ‘යමෙක් සැතක් හෝ ගෙන ප්‍රපාතයක හෝ වැටී අන්‍ය වූ අග්නිප්‍රවෙශ උදකප්‍රවෙශාදී වූ උපායයන්ගෙන් හෝ මැරේද, හෙතෙමේ මේ මේ දැය ලබායි හෝ එය ඔහුගේ ගුණයක් හෝ වේයයි පතෙක හෝ පොතක හෝ අකුරු ලියාද, මෙහිද දුක්කට ථුල්ලච්චයෝ කියූ නයින්ම දතයුත්තාහ. උදෙසා ලියන ලද්දෙහි යමකු උදෙසා ලියන ලද්දේ නම්, ඔහුගේ මරණයෙන් පාරාජිකය වේ. බොහෝදෙනකු උදෙසා ලියන ලද්දෙහි යම් පමණ දෙන මැරෙත් ද, එපමණ වූ ප්‍රාණඝාතයෝ වෙත්. මවුපියන්ගේ මරණයෙන් ආනන්තර්‍ය්‍යකර්‍මය වේ. නො උදෙසා ලියන ලද්දෙහි ද මේ නයම වේ. බොහෝ දෙන මැරෙතියි විපිළිසර උන් කල්හි ඒ පොත දවා හෝ, යම්සේ අකුරු නොපෙණේ ද, එසේ කොට හෝ මිදෙන්නේය, එය අනෙකක්හුගේ පොතක් හෝ වේ ද, උදෙසා ලියන ලද්දක් හෝ වේ ද, නො උදෙසා ලියන ලද්දක් හෝ වේද, ගත් තැන තැබීමෙන් මිදෙන්නේය. ඉදින් මිල දී ගන්නා ලද්දේ වේ ද, පොත හිමියන්ට පොත ද, යම් කෙනකුන් අතින් මිලදී ගන්නා ලද්දේ වේ ද, ඔවුන්ට මිලක් දී මිදෙන්නේය. ඉදින් බොහෝ දෙන මරණයෙහි ගුණ ලියා තබන්නෙමු’යි එක් අදහස් ඇතිව එකෙක් ඒ පිණිස ගසකට නැගී කොළයක් සිඳ ගණියි. එකෙක් එය ගෙන එයි. එකෙක් පොත කරයි. එකෙක් ලියයි. එකෙක් කටුරෙඛා වන්නී නම් කළු මදියි. කළු මැද ඒ පොත සාදා සියල්ලෝම සභාවක හෝ කඩ පිළක හෝ යන යම්තැනෙක ලියවිලි දැක්මෙහි කුහුල් ඇති බොහෝ දෙන රැස්වෙත් ද එතැනක තබත්. ඒ පොත කියවා එකෙක් හෝ මැරේ නම් සියල්ලනට පාරාජිකය වේ. බොහෝ දෙනෙක් මැරෙත් නම් කියන ලද සමාන වූ ම නය වේ. විපිළිසර උපන් කල්හි වනාහි ඒ පොත පෙට්ටියක ලා රකිත් නම් අනෙකෙක් ද එය දැක බැහැරට ගෙන නැවත බොහෝ දෙනාට දක්වා ද, ඔවුහු නො මිදෙත්මය. පෙට්ටිය තිබීයේවා, ඉතින් ඒ පොත ගඟක හෝ මුහුදෙහි හෝ බහත් ද සේදීම හෝ කරත් ද, කුදු මහත් කඩකොට සිඳීම හෝ කරත් ද, ගින්නෙහි ලා හෝ දවත් ද, මැනවින් උලන ලද්දා වූ ද නො මනාව සෝදන ලද්දා වූ හෝ නො මනාව දවන ලද්දා වූ හෝ පත්‍රයෙක අකුරු පෙනේ නම් ඒ තාක් නො මිදෙන්නාහ. යම්සේ අකුරු නො පෙනේ ද, එසේ කළ කල්හි මිදෙන්නාහ.
දැන් ස්ථාවර ප්‍රයොගයෙහි විභාග දක්වනු පිණිස කියන ලද ඔපාතාදිමාතෘකා නිර්‍දෙශයන්හි ‘**මනුස්සං ඔදිස්ස ඔපාතං ඛණති’** ‘මෙනම් ඇත්තේ වැටී මැරෙන්නේය’යි කිසියම් මිනිසකු උදෙසා හෙතෙමේ යම්තැනක එකලාව හැසිරේද, එහි වළක් ගණී ද, කණින්නහුට පළමුකොට ජාතපෘථිවියෙහි කණී නම්, ප්‍රාණඝාතයාගේ ප්‍රයොග බැවින් ප්‍රයොගය නිමිති කොට දුක්කටය වේ. යමකු උදෙසා කණී නම් ඔහුට දුක් ඉපදීම නිමිති කොට ථුල්ලච්චය වේ. මරණයෙන් පාරාජිකය වේ. අනෙකකු වළ වැටී මළ කල්හි ඇවැත් නොවේ. ඉදින් නො උදෙසා ‘යම් කිසිවෙක් මැරෙන්නේය’යි කණින ලද්දේ වේ ද, එහි යම් පමණ දෙන වැටී මැරෙත් ද, එපමණ ප්‍රාණඝාතයෝ වෙත්. ආනන්තර්‍ය්‍ය වස්තුන්හි ද ආනන්තර්‍ය්‍ය කර්‍මය ද වේ. ථුල්ලච්චය පාචිත්තිය වස්තූන්හි ථුල්ලච්චය පාචිත්තියාපත්තීහු වෙත්.
එහි චේතනා බොහෝය. කවර චේතනාවකින් පාරාජිකය වේ ද, යන මෙහිලා **මහාඅර්‍ත්‍ථකථා**වෙහි වනාහි ‘වළ ගැඹුරින් ද දිග පළලින් ද කැණ තමන් සැලකු පමණෙහි තබා නවතා, උස් පෙදෙස් සැස පිසදමා පස් පැස උදුරන්නහුගේ සන්නිට්ඨාපික අර්‍ත්‍ථසාධක චේතනා තොමෝ මාර්‍ගයට අනතුරු වූ ඵලය සමාන වන්නීය. ඉදිනුදු අවුරුදු සියයක්හුගේ ඇවෑමෙන් වළ වැටී එකාන්තයෙන් මැරෙණ සත්ත්‍වයෙක් වේ නම්, සන්නිට්ඨාපකචේතනාවෙන් පාරාජිකය වේය’යි කියන ලදී. **මහාපච්චරියෙහි හා සඞ්ක්‍ෂෙපාර්‍ත්‍ථ** කථාවෙහි ද ‘මේ වළෙහි වැටී මැරෙන්නේය’යි එක් උදලු පහරකුදු දුන් කල්හි එකි කිසිවෙක් පැකිළී වැටී මැරේද, පාරාජිකයම වේ. සූත්‍රාන්තික ස්ථවිරයන් වහන්සේලා වනාහි සන්නිට්ඨාපක චේතනාව ගණිත් යි කියන ලදී.
එකෙක් වළක් කැණ ‘අසුවලා ගෙණවුත් මෙහි හෙළා මරව’යි අනිකක්හට අණ කෙරේ ද, හෙතෙමේ ඔහු ගෙණවුත් හෙළා මරා ද දෙදෙනාහට පාරාජිකය වේ. අනෙකකු හෙළා මරා ද, තෙමේ වැටී මැරේ ද, අනෙකෙක් තමන්ගේ ධර්‍මතාවෙන් වැටී මැරේද, හැම තන්හි විසඞ්කෙතය වේ. මූලස්ථ තෙමේ මිදෙන්නේය. අසුවල් තෙමේ අසුවලා ගෙණවුත් මරන්නේයයි වළ සෑරූ කල්හි ද මේ නයම වේ. ‘යම් කෙනෙක් මැරෙණු කැමැත්තාහු නම් ඔවුහු මෙහි වැටී මැරෙන්නාහයි වළ කණී ද, එකක්හුගේ මැරීම නිමිතිකොට පාරාජිකය වේ. බොහෝ දෙනාගේ මරණය නිමිති කොට අකුසල රාසියක් වේ. මවු පියන්ගේ මැරීම නිමිති කොට ආනන්තර්‍ය්‍යකර්‍මය වේ. ථුල්ලච්චය පාචිත්තිය වස්තූන්හි ථුල්ලච්චය පාචිත්තියාපත්තීහු වෙත්.
යම්කිසි කෙනෙක් මරණු කැමැත්තාහු ද ඔවුහු මෙහි හෙළා මරන්නාහයි වළ කණී ද, එහි හෙළා මරත් ද, එකකු මළ කල්හි පාරාජිකය වේ. බොහෝ දෙනකුන් මළ කල්හි අකුසල රාසියක් වේ. ආනන්තර්‍ය්‍යාදි වස්තූන්හි ආනන්තර්‍ය්‍යාදීහු වෙත්. රහත්හු ද මෙහිම සඞ්ග්‍රහයට යෙත්. ‘මරනු කැමැත්තාහු මෙහි මරන්නාහ’යි පෙර කියූ නයෙහි මැරෙණු කැමැති බැවින් ඔවුන්ගේ වැටීමෙක් නැත්තේයයි ඔවුහු සඞ්ග්‍රහ කරණු නො ලබත්. දෙවැදෑරුම් නයයෙහි තමන්ගේ ධර්‍මතාවෙන් වැටී මළ කල්හි විසඞ්කෙතය වේ. යම්කිසි කෙනෙක් තමන්ගේ වෛරීන් මෙහි හෙළා මරන්නාහයි වළ කණිත් ද, එහිද වෛරීහු වෛරීන් හෙළා මරත් ද, එකකු මළ කල්හි පාරාජිකය වේ. බොහෝ දෙනකුන් මළ කල්හි අකුසල රාසිය වේ. මව හෝ පියා හෝ රහතකු හෝ වෛරීන් විසින් ගෙණවුත් එහි මැරූ කල්හි ආනන්තර්‍ය්‍යය වේ. තමන්ගේ ධර්‍මතාවෙන් වැටී මළ කල්හි විසඞ්කෙතය වේ.
යමෙක් වනාහි ‘මරනු කැමැත්තා වූ හෝ නො මරණු කැමැත්තා වූ හෝ මරවනු කැමැත්තා වූ හෝ නො මරවනු කැමැත්තා වූ හෝ යම්කිසිකෙනෙක් මෙහි හෙළුනාහු හෝ හෙළන ලද්දහු හෝ මැරෙන්නාහයි මුළුමනින් නො උදෙසාම කණී යමෙක් මැරේ ද, ඔහුගේ ඔහුගේ මරණයෙන් සුදුසු පරිදි කර්‍මය ද පහසයි. ඇවැතට පැමිණේ. ඉදින් ගැබිනියක් ගැබ සහිතව වැටී මැරේ ද, ප්‍රාණඝාත දෙකක් වේ. ගැබම නැසේ නම් එක් ප්‍රාණඝාතයක් වේ. සොරුන් විසින් ලුහු බඳිනා ලද්දේ වැටී මැරේ ද, වළ සෑරුවහුටම පාරාජිකය වේ. සොරු එහි හෙළා මරත් ද පාරාජිකම වේ. එහි වැටුනු ගැබිනියක පිටතට ගෙන මරත් ද පාරාජිකම වේ. කුමක් හෙයින යත්: වළෙහි වැටුනු ප්‍රයොගයෙන් ගත් බැවිනි. වළෙන් ගොඩ ඇවිත් ඒ ආබාධයෙන්ම මැරේ ද, පාරාජිකම වේ. අවුරුදු බොහෝ ගණනක් ඉක්ම ගොස් නැවත කිපියා වූ ඒ ආබාධයෙන්ම මැරේ ද, පාරාජිකම වේ. වළෙහි වැටීම් හේතුවෙන් උපන් රෝගයෙන් ගිලන් වූවහුටම අන් රෝගයෙක් හටගණී ද, එහි වළෙහි වැටීමෙන් හටගත් රෝගය ඉතා බලවත් වේ ද, එයින් මළ කල්හි ද වළ කැණූයේ නො මිදෙන්නේය. පසුව හටගත් රෝගය බලවත්ව ගියේ වේ ද, එයින් මළ කල්හි මිදෙන්නේය. මුලින් හටගත් රෝගය හා පසුව හටගත් රෝගය යන දෙකෙන් මළ කල්හි නො මිදෙන්නේය. ඔපපාතිකව මනුෂ්‍යයෙක් වළෙහි ඉපද ගොඩ නගින්නට නො හැකිව එහිම මැරේ ද, පාරාජිකම වේ. මිනිසකු උදෙසා කැණූ වළෙහි යක්‍ෂාදීන් වැටී මළ කල්හි ඇවැත් නොවේ. යක්‍ෂාදීන් උදෙසා කැණූ වළෙහි මනුෂ්‍යාදීන් වැටී මැරෙණ කල්හි ද මේ නය වේ. යක්‍ෂාදීන් උදෙසා වළ කණින්නහුට වනාහි කැණීමෙහි ද ඔවුන්ට දුක් ඉපදීමෙහි ද දුක්කටම වේ. මරණයෙහි වස්තු වශයෙන් ථුල්ලච්චය හෝ පාචිත්තිය හෝ වේ. නො උදෙසා කැණූ වළෙහි යක්‍ෂ රූපයෙන් හෝ ප්‍රෙතරූපයෙන් හෝ වැටී තිරශ්චීන රූපයෙන් මැරේ ද, එහි වැටුන රූපය පමණ වේ. එහෙයින් ථුල්ලච්චයයි **උපතිස්ස** ස්ථවිරයන් වහන්සේ කීහ. මරණ රූපය පමණ වේ. එහෙයින් පාචිත්තියයි ඵුස්සදේව ස්ථවිරයන් වහන්සේ කීහ. තිරශ්චීන රූපයෙන් වැටී යක්‍ෂ ප්‍රේතරූපයෙන් මළ කල්හි ද මේ නයම වේ.
වළ කැණූයේ වළ අනෙකක්හට විකුණා ද, මිල නොගෙණ හෝ දේ ද, යමෙක් යමෙක් එහි වැටී මැරේ ද, ඒ හේතුවෙන් ඔහුටම ආපත්තිය ද කර්‍මයෙන් බැඳීම ද වන්නේ ය. යමකු විසින් එය ලද්දේ ද, හෙතෙමේ නිදොස්ය. නැවත හෙතෙමේ ද ‘මෙසේ මෙහි වැටුනාහු ගොඩ නගන්නට නො හැක්කාහු නැසී යන්නාහ, සුවසේ ගොඩ නැගිය හැක්කාහු නො වන්නාහ’යි ඒ වළ ඉතා ගැඹුරු වූවක් හෝ ඉතා උඩුහුරු වූවක් හෝ ඉතා දිග් වුවක් හෝ ඉතා ලුහුඬු වූවක් හෝ ඉතා පුළුල් වූවක් හෝ ඉඩ පහසු ඉතා අඩු වූවක් හෝ කෙරේ ද, දෙදෙනාහටම ආපත්තිය ද කර්‍මයෙන් බැඳීම ද වේ. ‘බොහෝ දෙන මැරෙති’යි මූලස්ථයාහට විපිළිසරයක් උපන් කල්හි හෙතෙමේ වළ පස්වලින් පුරවා ද, එහෙත් කිසිවෙක් පසෙහි වැටී මැරේ ද, පස් පිරවීමෙන් ද, මූලස්ථයාහට එයින් මිදීමෙක් නැත්තේය. නො මිදෙන්නේය. වැසි වස්නා කල්හි මඩ වේ ද, එහි ගැලී මළ කල්හි ද, පාරාජික වේ. රුකක් හෝ භෙන්නේ, වාතය හෝ වැසිදිය හෝ පස් පහ කෙරේ ද, අල මුල් පිණිස හෝ පොළොව කණින්නාහු එහි වළක් කෙරෙත් ද, ඉදින් කිසිවෙක් එහි ලැගී හෝ වැටී හෝ මැරේ ද, මූලස්ථ තෙමේ නො මිදෙන්නේ ය. ඒ අවකාශයෙහි මහත් විලක් හෝ පොකුණක් හෝ කරවා සෑයක් හෝ පිහිටුවා බෝධියක් හෝ රෝපණය කොට ආවාසයක් හෝ ගැල්මගක් හෝ කරවා මිදෙන්නේය. යම්කලෙක ස්ථිරකොට පිරුණු වළෙහි ගස් වැල් ආදියෙහි මුල්, මුල්වලින් ඝනව හෙවුනාහු ගෙතුනාහු වෙත්ද, ජාතපඨවිය හෝ වූවාද, එකල්හි ද මිදෙන්නේ ය. ඉදිනුදු ගඞ්ගාවක් ගලා අවුත් වළ ගසා ගෙණ යා ද, මෙසේද මිදෙන්නේය.
**මේ වනාහි ඔපාතකථාය.**
ඔපාතයටම අනුලොම් වූ පාසාදියෙහි ද - යමෙක් ‘සත්ත්‍වයෝ මෙහි බැඳී මැරෙන්නාහ’යි මළපුඩු අටවා ද, එකකින් එහි බැඳෙන සත්ත්‍වයන්ගේ වසයෙන් මළපුඩු අටවා අතින් මිදුනු ඇසිල්ලෙහි පාරාජික - ආනන්තරිය - ථුල්ලච්චය - පාචිත්තියයෝ දතයුත්තාහ. උදෙසා ඇටවූ කල්හි යමකු උදෙසා අටවන ලද්දේ නම් එයින් අන්හු බැඳීමෙහි ආපත්ති නො වන්නීය. මළය මිලයට හෝ නො මිලයේ හෝ දුන් කල්හි ද මූලස්ථයාහටම කර්‍මබන්‍ධනය වේ. ඉදින් එය යමකු විසින් ලද්දේ නම් හෙතෙමේ ගිලිහුනු හෝ මළය තබා ද, පසෙකින් හෝ යන්නවුන් දැක වැටක් කොට හමුවෙහි ප්‍රවෙශ කෙරේ ද, පාශයෂ්ටියෙහි ස්ථිරභාවය පිණිස අනික් යටක් සමග දැඩිතරව බැඳ හෝ තබාද, දැඩිතර කොට පාස රැහණක් හෝ බඳී ද, පාශයෂ්ටිය බඳිනු පිණිස ස්ථිරභාවය පිණිස අනික් යටක් සමග දැඩිතරව බැඳ හෝ තබාද, දැඩිතර කොට පාස රැහණක් හෝ බඳී ද, පාශයෂ්ටිය බඳිනු පිණිස ස්ථිරතර වූ කණුවක් හෝ සිටුවාද, දෙදෙනම නො මිදෙන්නාහ. ඉදින් මූලස්ථයාහට විපිළිසරයක් උපන් කල්හි පාශය උගුලුවා දමායේ ද, අන්‍යයෝ එය දැක නැවත පිහිටුවත් ද එහි බැඳුනු බැඳුනෝ මැරෙත් ද, මූලස්ථ තෙමේ නො මිදෙන්නේය.
ඉදින් වනාහි ඔහු විසින් පාශයෂ්ටිය තමන් නො කරණ ලද්දී වේ ද, ගත් තැන තැබීමෙන් මිදෙන්නේය. එහි හටගත් පාශයෂ්ටිය සිඳලීමෙන් මිදෙන්නේය. තමන් කළ යෂ්ටිය රකින්නේ ද නො මිදෙන්නේය. ඉදින් අනෙකෙක් එය ගෙන මළපුඩුව පිහිටුවා ද, ඒ හේතුවෙන් මැරෙණ කල්හි මූලස්ථයා නො මිදෙන්නේ ය. ඉදින් එය දවා පෙණෙහෙලි කොට බැහැර ලන්නේ ද, ඒ පෙණහෙල්ලෙන් පහර ලැබ මැරණ කල්හි ද නො මිදෙන්නේ ය. මුළුමනින් දැවීමෙන් හෝ නැසීමෙන් හෝ මිදෙන්නේ ය. අන්‍යයන් විසින් වැටි කළ මළපුඩු රැහැණ ද ගත් තැන තැබීමෙන් මිදෙන්නේ ය. කුඩා රැහැන් ලැබ තමන් වැටි කරණ ලද්ද නැවත වෙන් වෙන් කොට වැහැරි ලැබ වැටි කරණ ලද තීරු තීරු කොට ලෑමෙන් මිදෙන්නේ ය. වනයෙන් තමන් වැහැරි ගෙණවුත් වැටි කරණ ලද්ද රකින්නේ ද නො මිදෙන්නේ ය. මුළුමනින් දැවීමෙන් හෝ නැසීමෙන් හෝ මිදෙන්නේ ය.
යන්ත්‍රපාෂාණය සාදන්නේ පා සතරෙහි හබක තබා ඒ මත්තෙහි ගල් නගා තබාද, ප්‍රයොගයක් ප්‍රයොගයක් පාසා දුක්කටය වේ. සියල්ල සාදා නිම කොට අතින් මිදුනු ඇසිල්ලෙහි එකකින් එයට යට කළ යුතු සත්ත්‍වයන්ගේ වසයෙන් උදෙසා නො උදෙස් ඇත්තවුන්ට අනුරූප වශයෙන් පාරාජිකාදීහු දතයුත්තාහ. යන්ත්‍රපාෂාණය මිලයට හෝ නො මිලයේ හෝ දුන් කල්හි ද මූලස්ථයාහටම කර්‍මබන්‍ධනය වේ. යමකු විසින් එය ලද්දේ නම්, හෙතෙමේ වැටුනක් හෝ ඔසොවා ද, අන්‍ය වූ ද ගල් නගා තබා ඉතා බරවූවක් හෝ කෙරේ ද, පසෙකින් හෝ යන්නවුන් දැක වැටක් කොට යන්ත්‍රපාෂාණයෙහි ඇතුල් කෙරේ ද දෙදෙනම නො මිදෙත්. ඉදින් විපිළිසරයක් උපන් කල්හි යන්ත්‍රපාෂාණය හෙළා යේ ද, අනෙකෙක් එය දැක ගෙණ පිහිටුවා ද, මූලස්ථ තෙමේ නො මිදේ. පාෂාණය ගත් තැනම තබා අදූහලපාදයෙහි හා පාශයෂ්ටියෙහි කියූ නයින් ගත් තැනම තැබීමෙන් හෝ දැවීමෙන් හෝ මිදේ.
හුල් නගා තබන්නහුට ද සියල්ල සාදා නිමකොට අතින් මිදුනු ඇසිල්ලෙහි හුල් මුවෙහි වැටී අවශ්‍යයෙන් මැරෙණ සත්ත්‍වයන්ගේ වසයෙන් උදෙස් නො උපදෙස් ලෙසින් පාරාජිකාදීහු දතයුත්තාහ. හුල මිලයට හෝ නොමිලයේ දුන් කල්හි ද මූලස්ථයාහට කර්‍මබන්‍ධනය වේ. ඉදින් යමකු විසින් උල ලද්දේ නම්, හෙතෙමේ ‘එක් පහරින්ම මැරෙන්නාහ’යි ඉතා මොටවූවක් හෝ කෙරේ ද, උසැයි සලකා ඉතා මිටි වූවක් හෝ මිටියි සලකා ඉතා උස්වූවක් හෝ කොට, නැවත නගා තබා ද, වක්වූවක් සෘජු හෝ කෙරේ ද, ඉතා සෘජුවූ වක් මදක් නැමුනක් හෝ කෙරේ ද, දෙදෙනම නො මිදෙත්. ඉදින් වනාහි එය නො සුදුසු තැන තුබුනේයයි අන් තැනක තබා ද, මරණු පිණිස ඒ උල මුල පටන් සොයා වනයට ගොස් රුකක් සිඳ ගෙණ අවුත් සැස කරණ ලද්දේ වේ ද, මූලස්ථ තෙමේ නො මිදේ. නො සොයා කරණ ලද්දක්ම ලැබ නගා තැබූ කල්හි මූලස්ථ තෙමේ මිදේ. විපිළිසර උපන් කල්හි පාශයෂ්ටියෙහි කියූ නයින් ගත් තැන තැබීමෙන් හෝ දවා ලීමෙන් හෝ මිදේ.
**‘අපස්සෙනසත්‍ථං වා’** යන මෙහි **අපස්සෙන **නම් නිත්‍යපරිභොග වූ ඇඳක් හෝ පුටුවක් හෝ හේත්තු ලෑලි කඩක් හෝ දිවාස්ථානයෙහි හුන්නහුගේ හේත්තු කණුව හෝ, එහි හටගත් රුකක් හෝ, සක්මනෙහි සිටින්නහුට හේත්තුවීම පිණිස වූ රුකක් හෝ එල්බෙන පුවරුකඩක් හෝ යන මේ සියල්ල හේත්තු යුතු අර්‍ත්‍ථයෙන් අපස්සෙන නම් වේ. ඒ අපස්සනයෙහි පිටදී සිටින්නහු යම් සේ විදීම හෝ කෙරේ ද, සිඳීම හෝ කෙරේ ද එසේ කොට වෑ පොරෝ අඩයටි ලියන කටු ආදීන් අතුරෙහි එක්තරා ශස්ත්‍රයක් තබාද, දුක්කට වේ. නිත්‍යපරිභොගස්ථානයෙහි නිසැකව හුන්නහුට හෝ නිදන්නහුට හෝ හේත්තුවන්නහුට හෝ ශස්ත්‍රස්පර්‍ශ හේතුවෙන් දුක් ඉපදීම නිමිති කොට ථුල්ලච්චය වේ. මරණයෙන් පාරාජිකය වේ. ඔහුගේ අන්‍ය වූ ද වෛරී භික්‍ෂුනමක් විහාර චාරිකාවෙහි හැසිරෙන්නේ එය දැක ‘මොහු මැරීම පිණිස මෙය තබන ලදැයි හඟිමි, යහපති, මැනැවි, මැරේවා’යි සතුටු වෙමින් යේ ද, දුක්කටය වේ. ඉදින් වනාහි හෙතෙමේ ද එහි මෙසේ කළ කල්හි යහපතක් කරන ලද්දේ වන්නේයයි ඉතා සියුම් කිරීම් ඈ කිරීමෙන් කිසි කර්‍මයක් කෙරේ ඔහුට ද පාරාජිකය වේ. ඉදින් වනාහි අස්ථානයෙහි තබන ලදැයි උදුරා අන්තැනක තබා නම්, ඒ පිණිසම කොට තැබූ කල්හි මූලස්ථ තෙමේ නො මිදේ. ප්‍රකෘති ස්වභාව ඇත්තක් ලැබ තබන ලද්දේ වේ නම් මිදේ. ඒ වෑ පොරෝ ආදිය පහකොට ඉතා තියුණු වූ අනිකක් තබා නම් මූලස්ථතෙමේ මිදේමය.
විෂ ආලෙපයෙහි ද, මරණයට සතුටුවීම නිමිති කොට යම්තාක් දුක්කටය වේ ද, ඒ තාක් මෙහි කියූ නයම වේ. ඉදින් වනාහි හෙතෙමේ ද, ඇඳ පුටු ආදියෙහි ආලෙප කළ කුඩා විෂමණ්ඩලකැයි සලකා එය ඉතා මහත් කෙරේ ද, මහත්යයි හෝ සලකා කුඩා කෙරේද, තුනී වූවකැයි හෝ සලකා ඝන කෙරේද, ඝනවූවකැයි හෝ සලකා තුනී කෙරේද, ගින්නෙන් තවා යට හෝ මතුවෙහි හෝ හසුරුවා ද, ඔහුට ද පාරාජිකය වේ. මේ විෂය අස්ථානයෙහි තබන ලදැයි සියල්ලම සැස පිසදමා අන් තැනක තබා ද, තමන් බෙහෙත් යොදා කළ කල්හි මූලස්ථතෙමේ නො මිදේ. තමන් නො කළ කල්හි මිදේ. හෙතෙමේ ‘මේ විෂ ඉතා මදය’යි සලකා අන් විෂයකුත් ගෙණ අවුත් එහි බහා ද, යමක්හුගේ විෂයෙන් මැරේ ද, ඔහුට පාරාජිකය වේ. ඉදින් දෙදෙනාම සතු විෂයෙන් මැරේද, දෙදෙනාහටම පාරාජික වේ. මේ විෂය, වීර්‍ය්‍යය රහිතය, විෂ නැතයි එය බැහැර කොට තමන්ගේ විෂයම තබා ද ඔහුටම පාරාජිකය වේ. මූලස්ථ තෙමේ මිදේ.
**‘දුබ්බලං වා කරොති’** ඇඳ පුටු, ඇඳවිට්ටම යටබාගය සිඳ දමා වේවැල්වලින් හෝ රැහැන්වලින් හෝ යන යමකින් පවත්නේ වේ ද, වියන ලද්දේ වේ ද ඒ වේවැල් රැහන් සිඳ දමා හෝ ටිකක්ම ඉතිරිකොට ‘මෙහි වැටී මැරෙන්නේය’යි යට ආයුධයක් තබාද, හේත්තු පුවරු ආදීන්ගේ ද, සක්මනෙහි එල්බෙන රුක්පුවරු කෙළවර කොට කියූ වස්තූන්ගේ ද, පසුභාගය සිඳදමා යට ආයුධයක් තබා ද, හෙබ් ආදියෙහි ඇඳක් හෝ පුටුවක් හෝ හේත්තු පුවරුකඩක් හෝ ගෙණ අවුත් තබා ද, එහි හුන් පමණ ඇත්තේ හෝ පිටදුන් පමණ ඇත්තේ හෝ යම් සේ වැටේ ද, හෙබ් ආදියෙහි හෝ හැසිරෙන හෙයක් වේ ද, එය දුර්‍වල කෙරේ ද, මෙසේ කරන්නහුට ඒ කිරීම නිමිති කොට දුක්කටය වේ. අන්හට දුක් ඉපදීම නිමිති කොට ථුල්ලච්චය වේ. මරණය නිමිති කොට පාරාජිකය වේ. ‘දැක බියෙන් සැලෙන්නේ වැටී මැරෙන්නේය’යි මහණකු ගෙණ අවුත් හෙබ් ආදීන්ගේ ඉවුරෙහි තබා ද දුක්කටය වේ. ඒ මහණ තෙමේ එහිම වැටේ නම්, දුක් ඉපදීම නිමිති කොට ථුල්ලච්චය වේ. මරණයෙන් පාරාජිකය වේ. තෙමේ හෙළා ද, අනෙකකු ලවා හෝ හෙළවා ද, නොකියනලද අනෙකෙක් හෝ තමන්ගේ ධර්‍මතාවෙන් හෙළා ද, අමනුෂ්‍යයෙක් හෙළා ද, හුළං පහරින් වැටේ ද, තමන්ගේ ධර්‍මතාවෙන් වැටේ ද, සියලු තන්හි මරණය නිමිති කොට පාරාජිකය වේ. කුමක් හෙයින යත්:- ඔහුගේ ප්‍රයොගයෙන් හෙබ් ආදීන්ගේ ඉවුරෙහි සිටි බැවිනි.
**‘උපනික්‍ඛිපනං’** උපනික්‍ඛිපන නම්, සමීපයෙහි තැබීමය. එහි යමෙක් මේ කඩුවෙන් මළේ ද, හෙතෙමේ ධනය හෝ ලබා, යනාදි නයින් මරණයෙහි ගුණ හෝ වර්‍ණනාකොට ‘මරණයෙන් ප්‍රයෝජන ඇත්තාහු මෙයින් මැරෙත්වා, අන්හු මැරවීමෙන් ප්‍රයෝජන ඇත්තාහු මෙයින් මරවත්වා’යි හෝ කියා කඩුවක් එළවා තබා ද, එය එළවා තැබීම නිමිතිකොට දුක්කටය වේ. මැරෙණු කැමැත්තේ හෝ එයින් තමාට පහර දේවා, මරවනු කැමැත්තේ හෝ අනෙකක්හට පහර දේවා, යන දෙපරිද්දෙන්ම අන්හට දුක් ඉපදීම නිමිතිකොට වෙත එළවා තැබූවහුට ථුල්ලච්චය වේ. මරණයෙන් පාරාජිකය වේ. නො උදෙසා එළවා තැබූ කල්හි බොහෝදෙනාගේ මරණය නිමිතිකොට අකුසල රාශියක් වේ. පාරාජිකාදි වස්තූන්හි පාරාජිකාදීහු වෙත්. විපිළිසර උපන් කල්හි කඩුව ගත් තැන තැබීමෙන් මිදේ. මිලදී ගන්නා ලද්දේ වේ ද, කඩු හිමියන්ට කඩුව දී යමකු අතින් මිල ගන්නා ලද්දේ නම්, ඔවුන්ට මිල දීමෙන් මිදේ. ඉදින් ලොහොපිඩක් හෝ සීවැලක් හෝ උදැල්ලක් හෝ ගෙන කඩුව කරවන ලද්දේ නම්, යමි බඩුවක් ගෙන කරවන ලද්දේ නම් එයම කොට මිදේ. ඉදිනුදු උදැල්ලක් ගෙන කරවනලද කඩුව විනාශකොට සීවැලක් කෙරේද, සීවැලෙන් පහර ලැබ මැරෙණ කල්හි ද ප්‍රාණඝාතයෙන් නො මිදේ. ඉදින් ලොහොයක් උපදවා එළවා තැබීම පිණිසම කඩුවක් කරවන ලද්දේ වේද, මිටියෙන් තළා සුණු විසුණු කොට විසුරුණු කල්හි මිදේ. ඉදින් මරණයෙහි ගුණ පවසා ලියූ පොතක් මෙන් සම අදහස් ඇති බොහෝ දෙනකුන් විසින් කඩුව කරවන ලද්දේ වේ ද, පොතෙහි කියූ නයින්ම කර්‍මබන්‍ධනවිනිශ්චය දතයුතුය. අඩයටි භෙණ්ඩිවාලයන්හි මෙම නය වේ. මුගුරෙහි විනිශ්චය පාශයෂ්ටියෙහි කියූ විනිශ්චය සමාන වේ. පාෂාණයෙහි ද එසේය. ශස්ත්‍රයෙහි විනිශ්චය කඩුවෙහි කියූ විනිශ්චය සමාන වේ. ‘විසං වා’ විෂ එළවා තබන්නහුගේ වස්තු වශයෙන් ඔදිස්ස අනොදිස්සයන්ට අනුරූප ලෙසින් පාරාජිකාදි වස්තූන්හි පාරාජිකාදීහු දතයුත්තාහ. මිලදී ගෙන තැබූ කල්හි පෙර කියූ නයින් නැවත ප්‍රකෘති ස්වභාව ඇත්තක් කොට මිදී සිටියි. තමන් යෙදූ බෙහෙතෙහි විෂ නැති කිරීමෙන් මිදේ. රැහණෙහි විනිශ්චය මළපුඩු රැහණෙහි කියූ විනිශ්චය සමාන වේ.
**‘භෙසජ්ජෙ’** යම් මහණෙක් වෛරී භික්‍ෂුනමක්හට උණක් හෝ විසභාග රෝගයක් හෝ උපන් කල්හි නො කැපවූ හිත නොවූ ගිතෙල් ආදිය සත්ප්‍රායයි මැරීමෙහි අදහස් ඇතිව දේ ද, අන්කිසි අල මුල් ගෙඩි හෝ දේ ද, මෙසේ ඔහුට බෙහෙත් දීම නිමිති කොට දුක්කටය වේ. අන්හට දුක් ඉපදීම නිමිති කොටද, මරණය නිමිතිකොට ද ථුල්ලච්චය පාරාජිකාපත්තීහු වෙත්. ආනන්තර්‍ය්‍ය වස්තුවෙහි ආනන්තර්‍ය්‍යය වේ යයි දතයුතුය.
රූපූපහාරයෙහි **‘උපසංහරති’** අතිශයින් අමනාප වූ හෝ රූපයක් ඔහුගේ සමීපයෙහි තබා ද, තෙමේ හෝ යක්‍ෂප්‍රේතාදි වෙශයක් ගෙන සිටී ද, ඔහුට එළවීම් මාත්‍රය නිමිතිකොට දුක්කටය වේ. ඒ රූපය දැක පරහට බිය ඉපදීම නිමිති කොට ථුල්ලච්චය වේ. මරණය නිමිතිකොට පාරාජිකය වේ. ඉදින් ඒ රූපයම ඇතැම් එකක්හට මන වඩන්නේ වේ ද, එය නො ලැබීමෙන් වියලී මැරේ ද විසඞ්කෙතය වේ. මනවඩන රුවෙහි ද මෙම නය වේ. එහි වනාහි විශේෂයෙන් ස්ත්‍රීන්ට පුරුෂ රූපය ද, පුරුෂයන්ට ස්ත්‍රී රූපය ද මන මඩන්නේ වේ. ඒ රුව සරසා එළවා නම් දුටු පමණ ඇත්තක්ම කෙරේ ද, බොහෝ වේලාවක් බලන්නටත් නොදේද, අනෙක් තැනැත්තේ නො ලැබීමෙන් වියලී මැරේ ද, පාරාජිකය වේ. ඉදින් තැතිගෙන හෝ මැරේ ද විසඞ්කෙතය වේ. තවද තැතිගෙන හෝ නො ලැබීමෙන් හෝ යි විචාරයක් නොකොට හුදෙක් දැක මැරෙන්නේයයි එළවා ද, තැති ගැනීමෙන් හෝ වියලීමෙන් හෝ මළ කල්හි පාරාජිකයම වේ. මේ උපායයෙන්ම ශබ්දොපහාරාදීහු ද දතයුත්තාහ. හුදෙක් මෙහි අමනුෂ්‍ය ශබ්දාදීහු බිය උපදවන අමනාප ශබ්දයෝය. පුරුෂයන්හට ස්ත්‍රී ශබ්ද මිහිරි වේ. ගන්ධර්‍වශබ්දාදීහු චිත්තාස්වාදකර වූ මනාප ශබ්දයෝය. හිමවත්හි විෂ වෘක්‍ෂයන්ගේ මුලාදිගන්‍ධයෝ ද, කුණපගන්‍ධයෝ ද, අමනාපගන්‍ධයෝ ය. කාලානුසාරී මූලගන්‍ධාදීහු මනාපගන්‍ධයෝය. ප්‍රතික්කූල මූලරසාදීහු අමනාප රසයෝය. අප්‍රතික්කූල මූලරසාදීහු මනාප රසයෝය. විස පහක් ඇති මහාකසඹිලිය පහස් ආදීහු අමනාපස්ප්‍රෂ්ටව්‍යයෝය. චීනපිළි හස්පියාපත් පුළුන්පහස් ආදීහු මනාපස්ප්‍රෂ්ටව්‍යයෝය’යි දතයුත්තාහ.
ධම්මූපහාරයෙහි **‘ධම්මො’** යනු දෙශනා ධර්‍මයයි දතයුතුය. දේශනා වශයෙන් හෝ නිරයෙහි ද ස්වර්‍ගයෙහි ද විපත්ති - සම්පත්ති භෙදය ධර්‍මාලම්බනයම වේ. ‘**නෙරයිකස්ස**’ බිඳුනු සංවරය ඇති, කළ පව් ඇති නිරයෙහි ඉපැත්මට සුදුසු වූ සත්ත්‍වයා හට පඤ්චවිධවධබන්‍ධන කර්‍මකරණාදි නෙරයික කථා කියන්නේය. ඉදින් හෙතෙමේ එය අසා තැති ගෙන මැරේ නම්, කථිකයාහට පාරාජිකය වේ. ඉදිනුදු අසාද තමන්ගේ ධර්‍මතාවෙන් මැරේ නම් අනාපත්ති වේ. මෙය අසාම මෙබඳු වූ පවක් නො කරන්නේ ය, නො ඇලෙන්නේ ය, වළකින්නේ යයි නිරය කථාව කියාද, එය අසා අනෙකෙක් තැතිගෙන මැරේද, අනාපත්ති වේ. **‘සග්ගකථං’** දෙවනාටකාදීන් පිළිබඳවූත් නන්‍දන වනාදීන් පිළිබඳ වූත් සම්පත්තිකථාව. අනෙකෙක් එය අසා ‘ස්වර්‍ගයෙහි උපදිමි’යි නිශ්චය ඇතිව වහා ඒ සැපතට පැමිණෙනු කැමැත්තේ සැත්ගැනීම් විස කෑම් අහර නො ගැණීම් හුස්ම ඉහල පහළ නො කිරීම් ආදියෙන් දුක් උපදවා ද කථිකයාහට ථුල්ලච්චය වේ. මැරේද, පාරාජිකය වේ. ඉදින් හෙතෙමේ එය අසා ද ආයු පමණින් සිට තමන්ගේ ධර්‍මතාවෙන් මැරේද, අනාපත්ති වේ. ‘මෙය අසා පින් කරන්නේය’යි කියා ද, අනෙකෙක් එය අසා තමන්ගේ ධර්‍මතාවෙන් කැමැත්ත ඇතිව කලුරිය කෙරේද, අනාපත්ති වේ.
‘**ආචික්‍ඛතාය පුට්ඨො භණති’** ‘ස්වාමීනි! කෙසේ මළේ ධනය හෝ ලබා ද, ස්වර්‍ගයෙහි හෝ උපදී දැ’යි මෙසේ විචාරණ ලද්දේ කියයි.
**‘අනුසාසනියං අපුට්ඨො’** අනුශාසනාවෙහි මෙසේ නො විචාරණ ලද්දේ තෙමේම කියයි.
**සඞ්කෙතකම්ම නිමිත්තකර්‍මයෝ** අදින්නාදාන කථාවෙහි කියූ නයින්ම දතයුත්තාහ.
මෙසේ නන් අයුරින් ආපත්තිභෙදය දක්වා දැන් අනාපත්තිභෙදය දක්වන සේක් **‘අනාපත්ති අසඤ්චිච්ච’** යනාදිය වදාළ සේක. එහි **අසඤ්චිච්ච** ‘මේ උපක්‍රමයෙන් මොහු මරමි’යි නො සිතා. මෙසේ නො සිතා කරන ලද උපක්‍රමයෙන් අනෙකකු මළ කල්හි ද අනාපත්ති වේ. එහෙයින් ‘අනාපත්ති භික්‍‍‍‍‍ඛු අසඤ්චිච්ච’යි වදාරණ සේක. **‘අජානන්තස්ස’** මෙයින් මෙතෙමේ මැරෙන්නේයයි නො දන්නහුට. උපක්‍රමයෙන් අනෙකකු මළ කල්හි ද අනාපත්ති වේ. විසගතපිණ්ඩපාත වස්තුවෙහි ‘අනාපත්ති භික්‍‍‍‍‍ඛු අජානන්තස්ස’යි එහෙයින් වදාරණ සේක. **‘න මරණාධිප්පායස්ස’** මරණය නො කැමැත්තහුට, යම් උපක්‍රමයකින් අනෙකෙක් මැරේද, උපක්‍රමයෙන් ඔහු මළ කල්හි ද මරණයෙහි අදහස නැත්තහුට අනාපත්ති වේ. ‘අනාපත්ති භික්‍‍‍‍‍ඛු න මරණාධිප්පායස්ස’යි එහෙයින් වදාරණ සේක. උන්මත්මතාකාදීහු පෙර කියූ නය ඇත්තාහුමය. මෙහි වනාහි ආදිකර්මිකයෝ ඔවුනොවුන් ජීවිතයෙන් තොර කරනලද භික්‍ෂූහුය. ඔවුනට අනාපත්ති වේ. මරණයෙහි ගුණ වැණුම් ආදිය කළ සෙසු භික්‍ෂූන්ට ආපත්ති වේමය.
සමුට්ඨානාදීන් අතුරෙහි මේ ශික්‍ෂාපදය ත්‍රිසමුත්‍ථානය. කායචිත්තයෙන් ද, වාචාචිත්තයෙන් ද, කායවාචාචිත්තයෙන් ද නගියි. උපදියි. ක්‍රියාවෙන් පැමිණිය යුතු බැවින් ක්‍රියා සමුත්‍ථානය. ව්‍යතික්‍රම සංඥාවගේ අභාවයෙන් මිදෙන බැවින් සංඥාවිමොක්‍ෂය. සිත් සහිතව පැමිණිය යුතු බැවින් සචිත්තකය. ලෝකයා විසින් අකුසලයයි හැරිය යුතු නියමයෙන් ලොකවද්‍යය, කායකර්‍ම යි. වාක්කර්‍ම යි. අකුශල චිත්ත යි. දුඃඛවෙදනායි. ඉදින් සිරියහනට නැගී රජසිරි විඳින රජෙක් ‘දෙවයන් වහන්ස, සොරෙක් ගෙන එන ලද්දේය’යි කියූ කල්හි ‘යවු, ඔහු මරවු’යි සිනාසෙමින්ම කියන්නේ ද, දොම්නස් සිතින්ම කියායි දතයුතුය. සැපයෙන් මුසු බැවින් ද සන්සුන් පැවැත්මක් නැති බැවින් ද පෘථග්ජනයන් විසින් මේ කරුණු දැනගනු නො හැක්කේය.
විනීතවස්තු කථාවන් අතුරෙහි ප්‍රථම වස්තුවෙහි **‘කාරුඤ්ඤෙන’** ඒ භික්‍ෂූහු ඔහුගේ මහත් වූ ගිලන් බවෙන් හටගත් දුක දැක කරුණාව උපදවා ‘තෝ සිල්වත් වෙහි, කළ කුසල් ඇත්තෙහි, කුමක් හෙයින් මියෙන්නේ බිය වෙහිද, සිල්වත්හට ස්වර්‍ගය නම් මරණ මාත්‍ර ප්‍රතිබද්ධමය’යි මෙසේ මරණය කැමැත්තාහුමව මරණය කැමැති බව නො දන්නාහු මරණයෙහි ගුණ වැණූහ. ඒ මහණ තෙමේ ද ඔවුන්ගේ ඒ ගුණ වැනීමෙන් අහර ගැනීම වළකා සිට අතරදීම කලුරිය කෙළේය. එහෙයින් ඇවැතට පැමිණියාහුය. ව්‍යවහාර වශයෙන් ‘කාරුඤ්ඤෙන මරණවණ්ණං සංවණ්ණෙසුං’ යනු වදාරණ ලද්දේය. එහෙයින් දැනුදු නුවණැති මහණහු විසින් ගිලන් මහණහුට මෙසේ මරණයෙහි ගුණ නො වැඩිය යුතුය. ඉදින් ඔහුගේ මරණ ගුණ වැණුම් අසා ආහාර වළකාලීම් ආදී වූ උපක්‍රමයෙකින් එක් ජවන් වාරයක් ඉතිරිව සිටි ආයුෂයෙහි අතර දී කලුරිය කෙරේ නම්, මොහු විසින්ම මරණ ලද්දේ වේ. ‘සිල්වත්හට නම් මාර්‍ගඵල ලැබීම අරුමයක් නොවේ. එහෙයින් වෙහෙර අරම් ආදියෙහි ආලය නොකොට බුදුන් කෙරෙහි බැස ගත් ධර්‍මය කෙරෙහි බැස ගත් සඞ්ඝයා කෙරෙහි බැස ගත් කයෙහි බැසගත් සිහිය එළවා මනස්කාරයෙහි අප්‍රමාදය කටයුතුය, යන මේ නයින් අවවාද දිය යුතුය. මරණ ගුණ වැණූ කල්හි ද හෙතෙමේ ඒ ගුණ වැනීමෙන් කිසි උපක්‍රමයක් නොකොට තමන්ගේ ධර්‍මතාවෙන් ආයු පරිදි ආයු පිරිසිදීම් පරිදි මැරීයේද ඒ හේතුවෙන් ඒ ගුණ වැණූ තැනැත්තේ ඇවැතින් නො කටයුතුය.
ද්විතීය වස්තුවෙහි ‘**න ච භික්‍‍‍‍ඛවෙ අප්පටිවෙක්‍ඛිත්‍වා’** ‘කෙබඳු අසුනක් පරීක්‍ෂා කටයුතු ද? කෙබඳු අසුනක් පරීක්‍ෂා නො කටයුතු ද?’ යන මෙහි යම් අසුනක් ඇතිරිලි නො ඇතුරූ පිරිසිදු අසුනක් වේ ද, යම් අසුනක් අවුත් සිටියවුන් බලා සිටියදීම අතුරණු ලැබේද, ඒ අසුන පරීක්‍ෂා නො කටයුතුය. එහි හිඳීම වරද නැත. මිනිස්සු තමන් අතින් මැඩ ‘ස්වාමීනි! මෙහි හිඳිනු මැනැවැ’යි යම් අසුනක් දෙත් ද, එහිද හිඳීම සුදුසුය. පළමුවම අවුත් හුන්නාහු පසුව පැමිණියවුන්ට ඉඩ දෙනු පිණිස උඩට හෝ පහළට හෝ යෙත් ද, එහිද පසුව පැමිණියවුන්ට පරීක්‍ෂා කිරීමක් නැත්තේය. යම් අසුනක් තුනී වතකින් අතුරන ලද්දේ යම්සේ තට්ටුව පෙනේ ද, මෙසේ අසන ලද්දේ වේ ද එහිද පරීක්‍ෂණයක් නැත්තේය. යම් අසුනක් පළමුකොටම උතුරුසළු කොඳුපලස් ආදියෙන් අතුරණ ලද්දේ වේ ද, එය අතින් පහසාම සලකා බලා හිඳිය යුතුය. **මහාපච්චරි**යෙහි වනාහි ඝනවස්ත්‍රයකින් නමුදු ඇතුරූ කල්හි යම් අසුනෙක රැලි නො පෙනේ ද, එය පරීක්‍ෂා කටයුතුයයි කියන ලදී.
**මූසල වස්තුවෙහි** - ‘**අසඤ්චිච්චො**’ යනු වධ නො කරන සිත් ඇතියෙම්ය. ඒ විරුද්ධ ප්‍රයොගයක්මය. ‘අසඤ්චිච්චො අහං’ යනු එහෙයින් වදාළ සේක. **උදුක්‍ඛල** වස්තුව ප්‍රකටමය. **ඛුඩ්ඪපබ්බජිත** වස්තූන් අතුරෙහි ප්‍රථම වස්තුවෙහි භික්‍ෂු සඞ්ඝයාහට ප්‍රතිබන්‍ධයක් පලිබොධයක් නො කරවයි පහ කෙළේය. ද්විතීයවස්තුවෙහි සඟ මැද ද ගණ මැද ද මහලු තෙරහුගේ පුත්‍රයි කියනු ලබන්නේ ඒ වචනයෙන් පෙළෙනු ලබන්නේ මෙතෙමේ මැරේවා’යි බැහැර කෙළේය. තෘතීය වස්තුවෙහි ඔහුට දුක් ඉපදවීමෙන් ථුල්ලච්චය වේ.
එයින් අන්‍ය වූ වස්තු තුන ප්‍රකට අර්‍ත්‍ථ ඇත්තේමය. **විසගතපිණ්ඩපාත** වස්තුවෙහි සාරාණීයධර්‍මය පුරණ ඒ භික්‍ෂු තෙමේ අග්‍රපිණ්ඩය සබ්‍රම්සරුන්ට දීලාම වළඳන්නේය. ‘අග්ගකාරිකං අදාසි’ යනු එහෙයින් වදාරණ ලදී. **අග්ගකාරිකං** යනු අග්‍රක්‍රියාය. පළමු ලද පිණ්ඩපාතය ඉතා අග්‍ර වූ හෝ ඉතා ප්‍රණීත වූ හෝ පිණ්ඩපාතය යන අර්‍ත්‍ථයි. ඔහුගේ දානසඞ්ඛ්‍යාත වූ යම් අග්‍ර ක්‍රියාවක් වේ ද, එය දෙන්නට නො හැකිය. හෙතෙමේ පිණ්ඩපාතය ථෙරාසනය පටන් දුන්නේය. **‘තෙ භික්‍‍‍‍‍ඛූ’** ථෙරාසනය පටන් වැළඳු පිණ්ඩපාතය ඇති ඒ භික්‍ෂූහුය. ඒ සියලු භික්‍ෂූහුම කලුරිය කළහ. මෙහි සෙස්ස ප්‍රකටමය. ශ්‍රද්ධා නැති මිත්‍ථ්‍යාදෘෂ්ටික වූ කුලයන්හි සකස් කළ ප්‍රණීත භොජනයක් ලැබ පරීක්‍ෂා නොකොට තමන් විසින්ම නො වැළඳිය යුතුය. අන්හට නො දිය යුතුය. පිළුනු වූ යම් බතක් හෝ කැවිල්ලක් හෝ එතැනින් ලැබේද, එ ද නො වැළඳිය යුතුය. නො වසා තැබූ වස්තුවක් සර්‍ප ගෝනුසු ආදීන් විසින් හෝනා ලද්දෙ හළයුතු ස්වභාවය ඇත්තේ වේ ද, එබඳු වස්තු ද ඒ කුලයෝ දෙන්නාහුය. ගඳ කහා ආදිය වැකුනා වූ පිණ්ඩපාතය ද නො පිළිගත යුතුය. ඒ කුලයෝ සිරුරෙහි රෝගස්ථාන පිස දමා තැබු බත ද දිය යුතුයි සිතන්නාහ.
**වීමංසන** වස්තුවෙහි විමසන්නේ කරුණු දෙකක් විමසයි. ‘මොහු මරන්නට හැක්කේ ද, නො හැක්කේදැ’යි විෂය හෝ විමසයි. ‘මෙතෙමේ මේ විෂය කා මැරෙන්නේ ද, නො මැරෙන්නේදැ’යි පුද්ගලයා හෝ විමසයි. මෙ කියූ දෙපරිද්දෙන්ම විමසන අදහසින් දුන් කල්හි මැරේවා හෝ නො මැරේවා හෝ ථුල්ලච්චය වේ. ‘මේ විෂය තෙමේ මොහු මරාවා’යි හෝ මෙතෙමේ මේ විෂය කා මැරේවා’යි හෝ මෙසේ දුන් කල්හි ඉදින් මැරේ ද, පාරාජිකය වේ. නො මැරේ නම් ථුල්ලච්චය වේ.
මෙයින් අන්‍ය වූ ශිලාවස්තු තුන, තෘණවස්තු තුන, ඉට්ඨකවස්තු තුන, වාසිවස්තු තුන, ගොපානසීවස්තු තුන ද ප්‍රකට අර්‍ත්‍ථ ඇත්තාහුමය. හුදෙක් ශිලාදීන්ගේ වසයෙන්ම මේ ආපත්ති අනාපත්ති භෙදය නොවේ. දඬු මුගුරු නියන් වියන දඬු ආදීන්ගේ ද වසයෙන් වේමය. එහෙයින් පෙළෙහි නො ආයේ ද ඈ නයින්ම දතයුතුය.
**අට්ටක** වස්තූන් අතුරෙහි - **අට්ටකො** යනු අහස්ගත ඇඳයයි කියනු ලැබේ. යම් මැස්සක් සුදුවියන් බැඳීම හා මල්ලියකම් ආදිය පිණිස බඳිත් ද ඒ ය. එහි ‘**ආවුසො අනුට්ඨිතො බන්‍ධාහි’** යනු මරණ අදහස් ඇත්තේ යම් තැනක සිටියෙක් වැටී කණුවකින් හෝ අඟපසඟ බිඳෙන්නේ ද, ගැඹුරු වළ පල්ලම් ආදීන්හි හෝ වැටී මැරෙන්නේ ද, එබඳු තැන් සඳහා වදාළ සේක. මෙහිද කිසිවෙක් ‘මෙතැනින් වැටී මැරෙන්නේය’යි මතුවෙහි තැනක් නියම කෙරේ ද, කිසිවෙක් ‘මෙහි වැටී මැරෙන්නේය’යි යට තැනක් නියම කෙරේද, කිසිවෙක් ‘මෙතැනින් මෙහි වැටී මැරෙන්නේය’යි දෙතැනම නියම කෙරේ ද, එහි යමෙක් මතුවෙහි නියම කළ තැනින් නො වැටී අන් තැනකින් වැටේ ද, යට නියම කළ තැන හෝ නො වැටී අන් තැනක වැටේ ද, නියම කළ දෙතැන යම්කිසි එක් තැනක් වරදවා වැටේ ද, එහි මළ කල්හි විසඞ්කෙත බැවින් ඇවැත් නොවේ. **විහාරච්ඡාදන** වස්තුවෙහි ද මෙම නය වේ.
**අභිරති** වස්තුවෙහි ඒ මහණ තෙමේ වනාහි කාමවිතර්‍කාදීන්ගේ බලවත් පැවැත්ම දැක එය වළකාලන්නට නො හැකි වන්නේ, සසුනෙහි නො ඇලුනේ ගිහි බවට අභිමුඛ වූයේය. එහෙයින් ‘යම්තාක් ශීලභෙදයට නො පැමිණෙම් ද, ඒ තාක් මැරෙන්නෙමි’යි සිතුයේය. ඉක්බිති ඒ පර්‍වතයට නැගී පල්ලමක හෙන්නේ එක්තරා කුලුපොත්තකු යට කොට මැරූයේය**. ‘විලීවකාරං’** යනු කුලුපොත්තකුය. **‘න ච භික්‍‍‍‍ඛවෙ අත්තානං පාතෙතබ්බං**’ තෙමේ නො හෙළිය යුත්තේය. ‘අත්තානං පාතෙතබ්බං’ යන මෙය විභක්ති විපර්‍ය්‍යාසයෙන් කියන ලදී. හුදෙක් මෙහිද නො හෙළිය යුත්තේ නොවේ. අන්‍ය වූ ද යම්කිසි උපක්‍රමයකින් යටත් පිරිසයින් ආහාර වැළකීමෙන් ද නො මැරිය යුත්තේය. යමෙක් ගිලන් වූයේ වනාහි බෙහෙත් තිබිය දී ද, උපස්ථායකයන් ඇති කල්හි ද මැරෙණු කැමැත්තේ ආහාර වළකා ද, දුක්කටයම වේ. යම් මහණක්හුගේ මහත් ආබාධයක් බොහෝ කලක් ලුහුබැඳී පවත්නේ ද, උපස්ථාන කරන භික්‍ෂූහු වෙහෙසෙත් ද, පිළිකුල් කෙරෙත් ද, ‘කවදා වනාහි ගිලනාගෙන් මිදෙන්නෙමුදැ’යි පෙළෙත් ද, එකල්හි ඒ මහණ තෙමේ ‘මේ ආත්මභාවය පිළිදැගුම් කරනු ලබන්නේ ද, නො පවත්නේය භික්‍ෂූහු ද වෙහෙසෙත්’යි ආහාර වළකා නම්, බෙහෙත් නො වළඳා නම් වරද නැත. යමෙක් වනාහි ‘මේ රෝගය ක්‍රෑරය, ආයුස්කාරයෝ නො පවතිත්, මේ විශෙෂාධිගමය ද මාගේ අතට පැමිණියක් මෙන් පෙනෙන්නේ යයි ආහාර වළකා ද, එ ද වටීමය. උපන් සංවෙගය ඇති නො ගිලන් වූවහුට ද ආහාර සෙවීම ප්‍රමාදයෙකි. කමටහන්හිම යෙදෙන්නෙමියි කර්‍මස්ථාන මුඛයෙන් ආහාර වළකා සිටීම වරද නොවේ, ලොකොත්තර ධර්‍මප්‍රතිලාභය ප්‍රකාශකොට ආහාර වළකා නම්, එය නො වටියි. සභාගලජ්ජී භික්‍ෂූන්ට කීම සුදුසු වේ.
**සිලා** වස්තුවෙහි - ද්වාය ක්‍රීඩා වශයෙන් සිනාවෙන්, ක්‍රීඩා පිණිසය යන අර්‍ත්‍ථයි. **සිලා** යනු ගලය. හුදෙක් ගලම පමණක් නොවේ. අන් කිසි දැවකඩක් හෝ ගඩොල්කඩක් හෝ අතින් හෝ යන්ත්‍රයකින් හෝ විදීම සුදුසු නොවේ. සෑ ආදීන් පිණිස සිනාසෙමින් සිනාසෙමින් ගල් ආදිය පෙරළත් ද, දමත් ද, ඔසොවත් ද කර්‍මසමයයි වරද නැත්තේය. අන්‍ය වූ ද මෙබඳු නවකර්‍මයක් හෝ කරන්නාහු, චීවර සඞ්ඛ්‍යාත භාණ්ඩයක් හෝ සෝදන්නාහු, රුකක් හෝ බඩු දෝනා දඬුවක් හෝ ඔසොවා විදිත් ද වටියි. බත් බෙදන කාලාදියෙහි ලී දඬු කඩක් හෝ කැටක් හෝ දමා ගසා කවුඩන් හෝ බල්ලන් හෝ පලවා හරී ද, එ ද වරද නැත.
**දෙසනාදි **වස්තූහු සියල්ලම ප්‍රකට අර්‍ත්‍ථ ඇත්තාහුමය. මෙහිද ‘මම මාගේ ක්‍රියාවෙන් මැරෙම් ද, නො මැරෙම් දැ’යි උපන් කුකුස් ඇතියෙමියි ගිලානොපස්ථානය නොකට යුතු නොවේ. හිත කැමැති බැවින් ගිලනහුගේ සියලු බල අබල ද රුචිය ද සත්ප්‍රාය අසත්ප්‍රාය ද සලකා බලා කටයුතුය.
**ජාරගබ්හිණී** වස්තුවෙහි - **පවුත්‍ථපතිකා** වෙන්ව විසීමට නො රට ගිය හිමියා ඇත්තී. **ගබ්හපාතං** වැළඳූ යමකින් ගැබ වැටේ ද, එබඳු බෙහෙතකි. **පජාපතික** වස්තු දෙක ප්‍රකට වූ අර්‍ත්‍ථ ඇත්තේමය. **ගබ්හමද්දන** වස්තුවෙහි - ‘මැඩ හෙළව’යි කියූ කල්හි ද අනෙකකු ලවා මඩවා හෙළා ද, විසඞ්කෙතය වේ. මඩවා හෙළවා ලව යි කියූ කල්හි ද තෙමේ මැඩ හෙළා ද විසඞ්කෙතයම වේ. මනුෂ්‍ය විග්‍රහයෙහි පර්‍ය්‍යායෙක් නැත්තේය. එහෙයින් ‘මැඩූ කල්හි ගැබ වැටේය’ කියූ කල්හි ඕතොමෝ, තොමෝ හෝ මඩීවා, අනෙකකු ලවා හෝ මඩවා හෙළාවා, විසඞ්කෙතයක් නැත්තේය. පාරාජිකයම වේ. **තාපන** වස්තුවෙහි ද මේ නයම වේ.
**වඤ්ජිර්‍ත්‍ථ** වස්තුවෙහි වඳ ස්ත්‍රිය නම්, යම් ස්ත්‍රියක් තෙමෝ ගැබ් නො ගණීද, ඕ තොමෝය. ගැබ් නොගන්නා ස්ත්‍රියක් නම් නැත්තීය. යම් ස්ත්‍රියකගේ හටගත් ගැබ පිහිටා නො සිටී ද, එය සඳහා මෙය වදාරණ ලදී. සෘතුකාලයෙහි සියලු ස්ත්‍රීහු ගැබ් ගණිත්. යම් මේ ස්ත්‍රියක් තොමෝ වඳයයි කියනු ලබන්නී ද, ඇයගේ කුසයෙහි උපන් සත්ත්‍වයන්ට අකුශල විපාකය පැමිණේ. ස්වල්ප වූ කුශල විපාකයකින් ගත් ප්‍රතිසන්‍ධි ඇති ඔවුහු අකුශල විපාකයකින් මඩනා ලද්දාහු වැනසෙන්නාහ. අභිනව ප්‍රතිසන්‍ධියෙහිම කර්‍මානුභාවයෙන් වාතයෙන් හෝ පණුවන්ගෙන් හෝ යන දෙයයුරෙන් ගැබ නොපිහිටයි. වාතය තෙමේ ගැබ වියලා අතුරුදහන් කරයි. පණුවෝ කා දමා අතුරුදහන් කරත්. ඒ වාතය හෝ පණුවන් හෝ නසනු පිණිස බෙහෙත් කළ කල්හි ගැබ පිහිටන්නේය. ඒ මහණ තෙමේ එය නොකොට අන් රළු බෙහෙතක් දුන්නේය. එයින් ඕ තොමෝ කලුරිය කළාය. භාග්‍යවතුන් වහන්සේ බෙහෙත් කළ බැවින් දුක්කටය පැණවූ සේක.
ද්විතීයවස්තුවෙහි ද මේ නයම වේ. එහෙයින් පැමිණි පැමිණි අන්දෙනාහට බෙහෙත් නො කටයුතුය. කරන්නේ නම් දුක්කටයට පැමිණේ. භික්‍ෂු - භික්‍ෂුණී - ශික්‍ෂ්‍යමාණ - ශ්‍රාමණේර - ශ්‍රාමණේරී යන පස් සහ දැහැමියන්ට බෙහෙත් කටයුතුය. සම ශීල ශ්‍රද්ධා ප්‍රඥා ඇති ත්‍රිවිධ ශික්‍ෂාවන්හි යෙදී ගත් මොවුන්ට බෙහෙත් නො කරන්නට නො ලබන්නේය. බෙහෙත් කටයුතුය. ඉදින් බෙහෙත් කරන්නහු විසින් ද ඔවුන්ට බෙහෙත් ඇත්තේ නම්, ඔවුන් සතු දෙය ගෙන යොදා දියයුතුය. ඔවුනට නැත්තේ නම් තමන් සතු දෙය ගෙන යොදා දියයුතුය. ඔවුනට නැත්තේ නම් තමන් සතු දෙය දිය යුතුය. ඉදින් තමහට ද නැත්තේ නම්, භික්‍ෂාචාරවතින් හෝ තමන්ගේ හෝ ඔවුන්ගේ නෑයන්ගෙන් හෝ පැවැරූ තැනින් හෝ සොයා ගත යුතුය. නො ලබන්නහු විසින් ගිලනහු පිණිස නො නෑ නො පැවරූවන්ගෙන් ඉල්ලීමයයි කියූ නොකළ යුතු තැන පවත්වන විඥප්තියෙනුදු ගෙණ අවුත් කටයුතුය.
මවට, පියාට, ඔවුන්ට උවැටන් කරන්නවුන්ට, තමාගේ වතාවත් කරන්නහුට, පණ්ඩුපලාසහට යන මේ අන්‍ය වූ පස්දෙනාහට ද බෙහෙත් කිරීම වරද නොවේ. **පණ්ඩුපලාස** නම්, යමෙක් පැවිද්දෙහි බලාපොරොත්තු ඇතිව යම්තාක් පා සිවුරු පිළියෙල කර ගණී ද, ඒ තාක් වෙහෙර වසන්නේය. ඔවුන් අතුරෙහි මවුපියෝ ධනවත් වෙත් ද, පිළියම් බලාපොරොත්තු නොවෙත් ද, එසේ ඇති කල්හි ඔවුන්ට බෙහෙත් නො කිරීම වටියි. ඉදින් වනාහි රජයේ සිටියේත් බලාපොරොත්තු වෙත් නම් දුෂ්කෘත හෙයින් නො කිරීම නො වටියි. බෙහෙත් ප්‍රාර්‍ත්‍ථනා කරන්නවුන්ට බෙහෙත් දිය යුතුය. සියල්ලන් පිණිස සහ දැහැමියන් විෂයයෙහි කියූ නයින්ම බෙහෙත් සෙවිය යුතුය. ඉදින් මව වෙහෙරට ගෙන අවුත් පිළිදැගුම් කරන්නේ නම්, නො පහසන්නහු විසින් සියලු පිරියම් කටයුතුය. කෑ යුතු බිඳිය යුතු දැය සියතින් දිය යුතුය. සාමණේර තෙමේ යම් සේ ද, පියා එසේ සියතින් නෑවීම් මිරීකීම් ආදියකොට උවැටන් කළයුතුය. යම්කෙනෙක් මවු පියන්ට උවැටන් කෙරෙත් ද, පිළිදැගුම් කෙරෙත් ද, ඔවුනට ද එපරිද්දෙන්ම කළ යුතුය. **වෙය්‍යාවච්චකර** නම්, යමෙක් තෙමේ වැටුප් ගෙන වනයෙහි දර කපා ද, අන් කිසි වැඩක් හෝ කෙරේ ද, හෙතෙමේය. ඔහුට රෝගයක් හටගත් කල්හි යම්තාක් නෑයෝ නො බලත් ද, ඒ තාක් බෙහෙත් කටයුතුය. යමෙක් වනාහි මහණුන් ඇසුරු කළ එකෙක්වම සියලු වැඩ කෙරේද, ඔහුට බෙහෙත් කටයුතුමය. පණ්ඩුපලාසයා කෙරෙහි ද සාමණේරයා කෙරෙහි මෙන් පිළිපැදිය යුතුය.
අනිකුදු දෙටු බෑයාහට, කනිටු බෑයාහට, දෙටුබුහුනැනියට, කනිටු බුහුනැනියට, සුලු මවට, මහ මවට, සුලු පියාට, මහ පියාට, පියාගේ සොහොයුරියට, මවුගේ සොහොයුරාට යන දසදෙනාහට බෙහෙත් කිරීම වරද නොවේ. ඒ සියල්ලන්ටම බෙහෙත් කරන්නහු විසින් ඔවුන් සතු වූ ම බෙහෙත් ගෙන එකලාව එයම යොදා දියයුතුය. බෙහෙත් නො පොහොනේ නම්, ‘ස්වාමීනි! දුන මැනැව, ඔබ වහන්සේට නැවත දෙන්නෙමු’යි ඉල්ලත් නම්, තාවකාලික කොට දිය යුතුය. ඉදින් නො ඉල්ලත් නම් ‘අපගේ බෙහෙත් තිබේ, තාවකාලික කොට ගණිවු’යි කියා හෝ ‘යම් කලෙක ඔවුන්ට වන්නාහු නම්, එකල්හි දෙන්නාහ’යි කල්පනාකොට දියයුතුය. ඉදින් පෙරළා දෙත් නම්, ගතයුතුය. නො දෙත් නම් චෝදනා නො කටයුතුය. මේ දස නෑයන් හැර අන්‍යයන්හට බෙහෙත් නො කටයුතුය.
මොවුන්ගේ පුත්‍ර පරම්පරාවෙහි සත්වන කුලපරපුර යම්තාක් ද, ඒතාක් සිවුපසය ගෙන්වන්නහුට අකතවිඤ්ඤත්තිය හෝ බෙහෙත් කරන්නහුට වෙදකම හෝ වෙදකමින් වන කුලදූසකාපත්තිය හෝ නොවේ. බෑබිරිය හෝ බුහුනැනි හිමියා හෝ ගිලන්හු වෙත් ද, නෑයෝ හෝ වෙත්නම්, ඔවුන්ට ද බෙහෙත් කිරීම සුදුසු වේ. නො නෑයෝ නම්, සහෝදරයාහට ද සහෝදරියන්ට ද අයත්කොට ‘තොප පිළිදග්නා තැනට දෙවු’යි දියයුතුය නොහොත් ඔවුන්ගේ දූ පුතුන්ට අයත්කොට ‘තොපගේ මවුපියන්ට දෙවු’යි දියයුතුය. මේ උපායයෙන් සියලු පදයන්හි විනිශ්චය දතයුතුය.
ඔවුන්ගේ ප්‍රයෝජනය පිණිස හෙරණුන් ලවා වනයෙන් බෙහෙත් ගෙන්වන්නහු විසින් නෑ හෙරණුන් ලවා හෝ ගෙන්විය යුතුය. තමන්ගේ ප්‍රයෝජනය පිණිස හෝ ගෙන්වා දිය යුතුය. ඔවුන් විසින් ද ‘උපාද්ධ්‍යායයාහට ගෙණෙමු’යි වත්හිසින් ගෙන ආ යුතුය. උපාද්ධ්‍යායයාගේ මවුපියෝ ගිලන්වූවාහු විහාරයට එත් ද, උපාද්ධ්‍යාය තෙමේත් දිසා බලා ගියේ වේ ද, සද්ධිවිහාරිකයා විසින් ඔවුන්ට උපාද්ධ්‍යායයා සතු බෙහෙත් දිය යුතුය. නැත්තේ නම් තමන්ගේ බෙහෙත් උපාද්ධ්‍යායයාහට පරිත්‍යාගකොට දිය යුතුය. තමන්ට ද බෙහෙත් නැති කල්හි කියූ නයින් සොයා බලා උපාද්ධ්‍යායයා සතු කොට දිය යුතුය. උපාද්ධ්‍යායයා විසිනුදු සද්ධිවිහාරිකයාගේ මවුපියන් කෙරෙහි මෙපරිද්දෙන්ම පිළිපැදිය යුතුය. ආචාර්‍ය්‍ය අන්තෙවාසිකයන් කෙරෙහි ද මේ නය වේ. අන්‍ය වූ යම් ආගන්තුකයෙක් හෝ සොරෙක් හෝ යුදෙන් පැරදුනු ඉසුරෙක් හෝ නෑයන් විසින් හැර දැමු දුගියෙක් හෝ ගමික මනුෂ්‍යයෙක් හෝ ගිලන්ව විහාරයට පැමිණේ ද, ඒ සියල්ලන්ට, ඔවුන් විසින් තමාට කරණ ලාභය ගැන නො තකන්නහු විසින් බෙහෙත් කටයුතුය.
භික්‍ෂු සඞ්ඝයාහට සිවුපසයෙන් උපස්ථාන කරන මවුපිය තනතුරට සුදුසු සැදැහැති කුලයක් වේ. එහි ඉදින් කිසිවෙක් ගිලන් වේ ද, ඔහු පිණිස විශ්වාසයෙන්, ‘ස්වාමීනි! බෙහෙත් කොට දුන මැනැවැ’යි කියත් නම්, බෙහෙත් නො දිය යුතුමය. බෙහෙත් නො කටයුතුය. තවද කැපය දැන ‘ස්වාමීනි! අසුවල් රොගයට කිනම් බෙහෙතක් කරත් දැ’යි මෙසේ විචාරත් ද, ‘මේ මේ දැය ගෙණ කෙරෙත්’යි කීම වටියි. ‘ස්වාමීනි! මාගේ මවු තොමෝ ගිලන් වූය. බෙහෙත් කියනු මැනැවැ’යි මෙසේ විචාළ කල්හි වනාහි නො කියයුතුය. ‘ඇවැත! අසුවල් භික්‍ෂු නමට මේ රොගයෙහි දී කිනම් බෙහෙතක් කළාහු ද? ‘ස්වාමීනි! මේ බෙහෙතැ’යි ඔවුනොවුන් කථා කළයුතුය. ඒ අසා අන්‍යයා මවට බෙහෙත් කෙරේ ද, වරද නැත්තේමය.
**මහාපදුම **ස්ථවිරයන් වහන්සේ වනාහි වසභ රජුගේ දෙවියට රෝගයක් උපන් කල්හි එක් ස්ත්‍රියක අවුත් විචාරණ ලද්දේ ‘නො දකිමි’යි නො කියා භික්‍ෂූන් සමග මෙපරිද්දෙන්ම කථා කළහ. එය අසා ඇයට බෙහෙත් කළහ. රොගය සන්සුන් කල්හි තුන් සිවුරක් ද කහවණු තුන්සියයක් ද සමග බෙහෙත් කරඬුවක් පුරවා ගෙන අවුත් තෙරුන්ගේ පාමුල තබා ‘ස්වාමීනි! මල් පූජා කරනු මැනැවැ’යි කීහ. ස්ථවිරයන් වහන්සේ ‘මේ ආචාර්‍ය්‍යභාගය’යි කැප වසයෙන් ගන්වා මල් පූජාව කළහ. මෙසේ වනාහි බෙහෙතෙහි පිළිපැදිය යුතුය.
පිරිතෙහි වනාහි ‘ස්වාමීනි! ගිලන්හට පිරිත් කරණු මැනැවැ’යි කියූ කල්හි ‘ගිහින්ට වතාවත් කරන තැන සිටීය’යි පිරිත් නොකට යුතුය. ‘වදාළ මැනැවැ’යි කියූ කල්හි ‘ධර්‍මකථාවට ආරාධනා කළ තැන සිටින බැවින් කටයුතුය. ‘මනුෂ්‍යයෝ නො දනිත්, නො කරන කල්හි විපිළිසර ඇත්තාහු වන්නාහ’යි ඔහුට මෙසේ අදහස් වන්නේ නම් කටයුතුය. ‘පිරිත්දිය කොට පිරිත්හු කොට දෙනු මැනැවැ’යි කියන ලද්දහු විසින් වනාහි ඔවුන්ගේම දිය අතින් සොලොවා හුය පිරිමැද දිය යුතුය. විහාරයෙන් දිය හෝ තමන් සතු වූ හෝ දේ ද, නො නෑයන්හට දෙන්නහුට දුක්කටය වේ. මිනිස්සු දියත් හූත් ගෙණ හිඳ පිරිත් වදාළ මැනැවැයි කියත් නම්, කටයුතුය. මෙසේ කියන්නට නො දනිත් නම් කියයුතුය. වැඩහුන් භික්‍ෂූන්ගේ පාමුල, රොග සන්සිදීම් ආදිය පිණිස දක්‍ෂිණොදකය ද වත් කොට හූ ද තබා ‘පිරිත් කළ මැනැවැ, පිරිත් වදාළ මැනැවැ’යි කියා යෙත් ද, තැබූ තැනින් පා බැහැර නො කටයුතුය. පා පහ කළ කල්හි මිනිස්සු අවමඞ්ගලසංඥා ඇත්තාහු විපිළිසර ඇත්තාහු වෙත්. ඇතුළුගමින් ගිලනකු සඳහා ‘පිරිත් බෙණෙත්වා’යි විහාරයට යවත් ද, පිරිත් බිණිය යුතුය. ගම තුළ රජයේ ආදියෙහි රෝගයක් හෝ උවදුරක් හෝ උපන් කල්හි කැඳවා කියවත් නම්, **ආටානාටිය **සූත්‍රාදිය කිය යුතුය. ‘අවුත් ගිලනහුට ශික්‍ෂාපද දෙත්වා, ධර්‍මය කියත්වා, රාජන්තඃපුරයට හෝ ඇමතිගෙයකට හෝ අවුත් ශික්‍ෂාපද දිය යුතුය. ධර්‍මය කියයුතුය. මළවුන්ට පිරිවර පිණිස එත්වා’යි කැඳවත් නම් නොයා යුතුය. සොහොන දැකීමෙහි ද, අසුබ දැකීමෙහි ද, මරණසතිය පිළිලබන්නෙමුයි කමටහන් හිසින් යෑම සුදුසු වේ. පිරිතෙහි මෙසේ පිළිපැදිය යුතුය.
පිණ්ඩපාතයෙහි වනාහි නො පැවිද්දකු අතින් ලද තමන් විසින් හෝ අන් පැවිද්දකු විසින් හෝ නොගත් ඉඳුල් නොකළ අග්‍රපිණ්ඩපාතය කවරක්හට දිය යුතුද? කවරක්හට නො දියයුතුද යත්:- මවුපියන්ට දියයුතුය. කහවණුවක් අගනේ නමුත් එහි සද්ධාදෙය්‍යවිනිපාතනයක් නැත්තේය. මවුපියන්ට උවැටන් කරන්නවුන්ට වතාවත් කරන්නහුට පණ්ඩුපලාසයාහට යන මොවුන්ට ද දියයුතුය. එහි පණ්ඩුපලාසයාහට තලුයෙහි බහා ද දීම වරද නැත්තේය. ඔහු හැර අන්‍ය අගාරික වූ මවුපියන්ට ද තලුයෙහි බහා දීම නො වටියි. ප්‍රව්‍රජිත පරිභොග වස්තුව වනාහි ගිහියන්ට චෛත්‍යස්ථානයට සුදුසු වේ. තවද අනාමෘෂ්ට පිණ්ඩපාත නම් වූ මෙය පැමිණි රාජ්‍යය පතන ප්‍රකට සොරාට ද අධිපතියාහට ද දිය යුත්තේය. කුමක් හෙයින යත්:- ඔවුහු වනාහි නො දෙනු ලබන කල්හි නො දෙත් යි ද, අත ගා දෙන කල්හි ඉඳුල් දෙත් යි ද කිපෙන්නාහ. කිපියාහු ජීවිතයෙන් ද තොර කරත්. සසුනට ද අන්තතරාය කරන්නාහ. රාජ්‍යය පතමින් හැසුරුණු **චොරනාගයාගේ** වස්තුව මෙහිලා කියයුතුය. පිණ්ඩපාතයෙහි මෙසේ පිළිපැදිය යුතුය.
පටිස‍න්‍ථාරය වනාහි කවරක්හට කටයුතුද? කවරක්හට නො කටයුතු ද යත්:- පටිසන්‍ථාරය වනාහි විහාරයට පැමිණි ආගන්තුක වූ යම් කිසිවකට හෝ දිළින්දහුට හෝ සොරට හෝ අධිපතියහුට හෝ කටයුතුමය. කෙසේ ද යත්:- ක්‍ෂය වූ මග වියදම් ඇති විහාරයට පැමිණි ආගන්තුකයා දැක පැන් දිය යුතුය. පා ගල්වන තෙල් දිය යුතුය. සුදුසු කාලයෙහි ආවහුට කැඳ බත් ද, නො කල්හි ආවහුට සහල් තිබේ නම් සහල් දිය යුතුය. ‘නො කල්හි පැමිණියෙහි, යව’යි නො කියයුතුය. නිදන්නට තැනක් දිය යුතුය. මේ සියල්ලම කිසිත් ලාභයක් බලාපොරොත්තු නො වන්නහු විසින්ම කළයුතු ය. මිනිස්සු වනාහි සිවුපසය දෙන්නෝය, ඔවුන්ට මෙසේ සඞ්ග්‍රහ කරණු ලබන කල්හි නැවත නැවත පැහැද උපකාර කරන්නාහයි සිත් නො ඉපදවිය යුතුය. සොරුන්ට වනාහි සඟසතු දැය ද දිය යුතුය.
පටිසන්‍ථාරයෙහි අනුසස් දැක්වීම පිණිස **චොරනාග** වස්තුව, බෑයා සමග දඹදිව ගිය **මහානාග** රජුගේ වස්තුව, **පිතුරජුගේ** රාජ්‍යයෙහි සිවු ඇමැතියන්ගේ වස්තුව, **අභයචොර** වස්තුව යනාදී වූ බොහෝ වස්තූහු **මහාඅර්‍ත්‍ථකථා**වෙහි විස්තර වශයෙන් කියන ලදහ.
ඔවුන් අතුරෙහි මේ එක් වස්තුවක් දැක්වීමය:- හෙළදිව අභය නම් සොරතෙමේ පන්සියයක් සොරු පිරිවර කොට ගත්තේ එක් තැනක කඳවුරු බැඳ හාත්පස තුන් යොදුන් තැන කොල්ල කමින් මිනිසුන් පලවාහැර වාසය කරන්නේය. **අනුරාධපුර** වැසියෝ **කොළොම් හොය** තරණයකොට නො යෙත්. **සෑගිරියට **යන මගෙහි මිනිසුන්ගේ හැසිරීම මුළුමනින් සිඳින ලද්දේය. නැවත එක් දවසක් සොර තෙමේ ‘සෑගිරිය පැහැර ගන්නෙමි’යි එහි ගියේය. අරම් රක්නෝ ඔහු දැක **දීඝභාණක** අභය මහාස්ථවිරයන් වහන්සේට සැලකළහ. එවිට ස්ථවිරයන් වහන්සේ ‘ගිතෙල් උක්හකුරු ආදිය ඇත්දැ’යි ඔවුන්ගෙන් ඇසූහ. ‘ස්වාමීනි! සඞ්ඝයාගේ ප්‍රයෝජනය පිණිස ගෙනෙන ලද සහල් පලා කොළ කිරි වෙඬරු ඈ පස්ගෝරස තිබේය’යි කීකල්හි ‘එසේනම් බත් පිළියෙලකොට සොරුන්ට දෙවු’යි කීහ. ආරාමිකයෝ එසේ කළහ. සොරු බත් අනුභව කොට ‘කවරකු විසින් මේ පටිසන්‍ථාරය කරණ ලදදැ’යි ඇසූහ. ‘අපගේ ආර්‍ය්‍ය වූ අභය මහාස්ථවිරයන් වහන්සේ විසිනැ’යි කියූ කල්හි සොරු මහතෙරුන් වෙතට ගොස් වැඳ ‘ස්වාමීනි! අපි සඟසතු දැයත් සෑයසතු දැයත් පැහැර ගන්නෙමු’යි ආවෝ වෙමු. ඔබවහන්සේගේ මේ පටිසන්‍ථාරයෙන් ඔබවහන්සේ කෙරෙහි අපි පැහැදුනෝ වෙමු, අද පටන් මෙහි විහාරයෙහි ධාර්මිකාරක්‍ෂාව අප අයත් වේවා, නුවරු අවුත් දන් දෙත්වා, සෑය වඳිත්වා’යි වැඳ කියා සිටියහ. එතැන් පටන් නුවරුන් දන් දෙන්නට පැමිණෙන කල්හි ගං ඉවුරෙහි දී ම ඔවුන් ඉදිරියට ගොස් ඔවුන්ට රැකවරණ කරමින් නුවරුන් විහාරයට පමුණුවත්. විහාරයෙහි ද දන් දෙන්නවුන්ට ආරක්‍ෂා සංවිධානයකොට සිටිත්. ඔවුහු ද භික්‍ෂූන් වළඳා ඉතිරි වූ දැය සොරුන්ට දෙත්. දන් දුන්නවුන් දන් දී පෙරළා යන කල්හි ද සොරු ඔවුන් ගංඉවුරට පමුණුවා නවතිත්.
එක් දවසක් ‘මහාස්ථවිරයන් වහන්සේ තමන් අධිපති බැවින් සඟසතුදැය සොරුන්ට දුන්හ’යි සඞ්ඝයා අතර අගුණ කීමෙක් උපන. ස්ථවිරයන් වහන්සේ රැස්වීමක් කරවා ‘සොරු සඞ්ඝයාගේ පිසීමට ගන්නා පියවි දැය ද, සෑ සතුදැය ද පැහැර ගන්නෙමු’යි ආවාහුය. එකල්හි මෙසේ කළොත් පැහැර නො ගන්නාහ’යි සිතා ඔවුන්ට මා විසින් මෙපමණ වූ පටිසන්‍ථාරයක් කරන ලද්දේය, ඒ සියල්ලම එක් රැස්කොට අගය කරවා ලවු, ඒ කාරණයෙන් සොරු පැහැර නො ගත් බඩුත් එක් රැස් කොට අගය කරවා ලවු යි කීහ. එයින් තෙරුන් විසින් දෙන ලද සියල්ලම සෑහෙයි. නන්වැදෑරුම් වූ උතුම් රූපයන්ගෙන් විසිතුරු වූ ඇතිරිල්ලක් පමණකුත් නො අගනේය. ඉක්බිති ඔවුහු තෙරුන් කරණලද පටිසන්‍ථාරය මැනැවින් කරණ ලද්දෙක, චෝදනා කරන්නට හෝ සිහි කරවන්නට හෝ නො ලබයි, ග්‍රීවාවක් හෝ අවහාරයක් හෝ නැත්තේය. මෙසේ පටිසන්‍ථාරය මහත් අනුසස් ඇත්තේයයි සලකා නුවණැති මහණහු විසින් ඒ කටයුතුයයි කීහ.
අඞ්ගුලිපතොදක වස්තුවෙහි - **‘උත්තසන්තො’** ක්ලාන්ත වනුයේ ‘අනස්සාසකො’ ආශ්වාස ප්‍රශ්වාස රහිත වූයේය. මේ වස්තුවෙහි වනාහි යම් ආපත්තියක් වියයුතු නම් ඒ ආපත්තිය ඛුද්දකයන්හි දක්වන ලදැයි මෙහි නො කියන ලදී.
එයට අනතුරු වස්තුවෙහි ‘**ඔත්‍ථරිත්‍වා**’ යටපත්කොට පාගා හෙතෙමේ වනාහි ඔවුන් විසින් අදිනු ලබනුයේ වැටුනේය. එකෙක් ඔහුගේ උදරයෙහි නැගී හුන්නේය. සෙසු පසළොස් දෙන ද පොළොවෙහි ගැලී ගෙන හබකයෙහි නැගු ගල් මෙන් සිට මුවකු මැරූහ. යම්හෙයකින් ඔවුහු කර්‍මාභිප්‍රාය ඇත්තාහු මරණාභිප්‍රාය නැත්තාහු ද, එහෙයින් පාරාජිකය නො කියන ලදී.
**භූතවෙජ්ජක **වස්තුවෙහි **‘යක්‍ඛං මාරෙසි’** භූතවිද්‍යාපාඨකයෝ යකකු විසින් ගන්නා ලද්දකු මුදනු කැමැත්තාහු යකු ආවේශ කරවා මුදවයි කියත්. ඉදින් නො මුදා නම්, පිටියෙන් හෝ මැටියෙන් හෝ රූපයක් කොට එහි අත්පා ආදිය සිඳිත්. එහි යම් යම් අවයවයක් සිඳී ද, යකුගේ ඒ ඒ අවයවය සිඳින ලද්දේම වේ. හිස සිඳි කල්හි යක්‍ෂ තෙමේ ද මැරී වැටේ. මෙසේ හෙතෙමේ ද මැරූයේය. එහෙයින් ථුල්ලච්චය වදාරණ ලදී. හුදෙක් යක්‍ෂයකුම නො මරා ද, යමෙක් තෙමේ ද සක් දෙව්රජු මරන්නේ ද, හෙතෙමේ ද ථුල්ලච්චයටම පැමිණේ.
**වාළයක්‍ඛ** වස්තුවෙහි- **‘වාළයක්‍ඛවිහාරං’** යම් විහාරයක කැකුළු සැඬ යකෙක් වෙසේ ද, ඒ විහාරයයි. යමෙක් වනාහි මෙබඳු විහාරයකැයි නො දන්නේ හුදෙක් එහි වසනු පිණිස යමකු යවා ද, ඇවැත් නොවේ. යමෙක් තෙමේ මරණ අදහස් ඇත්තේ යවා ද, හෙතෙමේ අනෙකාගේ මරණයෙන් පාරාජිකයට පැමිණේ. නොමළොත් ථුල්ලච්චයට පැමිණේ. වාළයක්‍ඛවිහාරය යම් සේ ද, එසේ යම් විහාරයෙක ව්‍යාල සිංහ ව්‍යාඝ්‍රාදි මෘගයෝ හෝ පිඹුරු කලුසප් ආදී වූ දීර්‍ඝ ජාතිකයෝ හෝ වසත් ද, ඒ ව්‍යාලවිහාරයට යවන්නහු පිළිබඳ ආපත්ති අනාපත්ති භෙදය මෙහිද දතයුතුය. මේ පාලිමුක්තක නය වේ. මහණකු ව්‍යාලයක්‍ෂවිහාරයට යවන්නහු පිළිබඳ ආපත්ති අනාපත්ති භෙදය යම් සේ ද ව්‍යාලයක්‍ෂයකු, මහණහු වෙතට යවන්නහු පිළිබඳ ආපත්ති අනාපත්ති භෙදය එසේ දතයුතුය**. වාළකාන්තාරාදි** වස්තූන්හි ද මෙම නය වේ. හුදෙක් මෙහි යම් කාන්තාරයෙක්හි ව්‍යාලමෘගයෝ හෝ දීර්‍ඝජාතිකයෝ හෝ වෙසෙත් ද, එය වාළකන්තාර නමි. මෙහි මෙසේ පදාර්‍ත්‍ථමාත්‍රයම වෙනස් වේ. මේ මනුෂ්‍යවිග්‍රහපාරාජිකය වනාහි සියුම්ය. පරියාය කථාවෙන් නො මිදේ. එහෙයින් යමෙක් ‘අසුවල් පෙදෙසෙහි සොරෙක් හුන්නේය. යමෙක් ඔහුගේ හිස සිඳ ගෙණ ඒ නම්, ඔහු රජුගෙන් සත්කාර විශෙෂ ලබායයි කියන්නේ නම්, ඔහුගේ මේ වචනය අසා කිසිවෙක් ඔහු වෙතට ගොස් මරා ද, මෙතෙමේ පාරාජික වේ.
**‘තං මඤ්ඤමානො’** යනාදි තන්හි ඒ මහණතෙමේ වනාහි තමන්ගේ වෛරී භික්‍ෂුනමක් මරණු කැමැත්තේ, මොහු දාවල මරන්නා වූ මට සුවසේ යෑම පහසු නො වන්නේය, රාත්‍රියෙහි ඔහු මරන්නෙමියි සිතුයේය, එසේ සලකා රාත්‍රියෙහි අවුත් බොහෝ දෙනකුන් නිදිගත් තැන ඔහුයි සිතමින් ඔහුම ජීවිතයෙන් තොර කෙළේය. අනෙකෙක් ඔහුයි සිතමින් අනෙකකු, අනෙකෙක් ඔහුගේම යහළුයි සිතමින් ඒ අනෙකකු, අනෙකෙක් ඔහුගේම යහළු වූ අනෙකකුයි සිතමින් ඔහුගේම යහළු වූ අනෙකකු ජීවිතයෙන් තොර කෙළේය. සියල්ලන්ටම පාරාජිකය වේ.
**අමනුස්සගහිත **වස්තූන් අතුරෙහි ප්‍රථම වස්තුවෙහි ‘යකු පලවා හරින්නෙමි’යි අන් මහණෙක්තෙමේ ‘දැන් මෙතෙමේ විරුද්ධ වන්නට සමර්‍ත්‍ථ නොවේ, ඔහු මරන්නෙමියි පහර දුන්නේය. මෙහිද මරණයෙහි අදහස් නැත්තහුට අනාපත්තිය කියන ලදැයි මෙපමණකින්ම අමනුෂ්‍යයන් විසින් ගන්නා ලද්දහුට පහර නො දිය යුතුය. තල්පතක් හෝ පිරිත් හුයක් හෝ අතෙහි හෝ පයෙහි හෝ බැඳිය යුතුය. රතනසූත්‍රාදී සූත්‍ර කියයුතුය. ‘සිල්වත් මහණහු වෙහෙස නො කරව’යි ධර්‍මකථා කටයුතුය. **සග්ගකථාදිය** ප්‍රකට අර්‍ත්‍ථ ඇත්තාහුය. මෙහි යමක් කියයුතු ද එය කියන ලද්දේමය.
**රුක්‍ඛච්ඡෙදන** වස්තුව **අට්ටබන්‍ධන **වස්තුව සමාන වේ. මේ වනාහි විශේෂය වේ:- යමෙක් රුකින් යට වූයේ ද නො මැරේ ද, එක් පසකින් රුක සිඳ පොළොව හෝ සාරා නික්මෙන්නට හැක්කේ වේ ද, මොහුගේ අතෙහි වෑයක් හෝ පොරොවක් හෝ ඇත්තේ ද, ඔහු විසිනුදු ජීවිතය හළයුතුය. රුක හෝ නො සිඳිය යුතුය. පොළොව හෝ නො කැණිය යුතුය. කුමක් හෙයින යත්:- මෙසේ කරන්නේ වනාහි පාචිත්තියට පැමිණේ. බුදුරජුන්ගේ අණ බිඳියි. ජීවිතය කෙළවරකොට සිල් නො රකියි. එහෙයින් කිම? ජීවිතය හළයුතු ද, සීලය නො හළයුතු දැයි සලකා මෙසේ නොකට යුතුය. අන් මහණක්හට වනාහි රුක සිඳ හැර හෝ පොළොව කැන හෝ ඔහු බැහැර කිරීම වටියි. උදුක්‍ඛල යන්ත්‍රයෙන් රුක පෙරළා බැහැර කටයුත්තේ වේ ද, ඒ රුකම සිඳ උදුක්‍ඛලය ගතයුතුයයි **මහාසුම්ම** ස්ථවිරයන් වහන්සේ කීහ. අනිකක් ද සිඳ ගැනීම වටීය’යි **මහාපදුම** ස්ථවිරයන් වහන්සේ කීහ. හෙබ් ආදියෙහි වැටනහු ද ඉණිමං බැඳ උඩට නගා ගැනීමෙහි මේ නයම වේ. තමන්ට ගස් කොළන් සිඳ ඉණිමං නො කට යුතුය. අන්හට ඉණිමං කොට නගා ගැණීම වටියි.
**දායාලිම්පන** වස්තූන්හි **‘දායං ආලිම්පෙසුං’** වනයෙහි ගිනි දුන්හ. මෙහි වනාහි ඔදිස්ස අනොදිස්ස වසයෙන් පාරාජික - ආනන්තරිය - ථුල්ලච්චය - පාචිත්තිය වස්තූන්ට අනුරූප වසයෙන් පාරාජිකාදිය හා අකුසලරාසිභාවය ද පෙර කියූ නයින්ම දතයුතුය. අමුතණ වන ලැහැබ් ආදීහු දනු ලැබේත්වායි ගිනිදල්වන්නහුට ද පාචිත්තිය වේ. ද්‍රව්‍යොපකරණයෝ නැසෙත්වායි ගිනිදල්වන්නහුට දුක්කටය වේ. ක්‍රීඩාද්ධ්‍යාසයෙනුදු ගිනිදල්වන්නහුට දුක්කටයයි **සඞ්ක්‍ෂෙපාර්‍ත්‍ථකථාවෙහි** කියනලදී. අටු වියලුනු ඉන්‍ද්‍රියානින්‍ද්‍රියබද්ධ වූ යම්කිසිවක් දැවෙනු ලැබේවායි ගිනි දල්වන්නහුට වස්තු වශයෙන් පාරාජික - ථුල්ලච්චය - පාචිත්තිය - දුක්කටයෝ දතයුත්තාහ.
ගිනි පැතිරීම වළකනු පිණිස ගිනි දැල්වීම හා ආරක්‍ෂා කිරීම ද භාග්‍යවතුන් වහන්සේ විසින් අනු දන්නා ලද්දේය. එහෙයින් වනයෙහි වනකාර්මිකයන් විසින් දල්වන ලද්දා වූ හෝ තමන්ම නැගී සිටියා වූ හෝ පැතිර එන ගින්න දැක ‘තණ කිළීහු නො දැවෙත්වා, නො නැසෙත්වා’යි ඒ ගින්නට, පැතිර එන ගින්න යමක් සමග එකතුව දර නැතිව නිවීයේ ද, එයට ප්‍රතිපක්‍‍ෂ වූ ගිනිදැල්වීම වටියි. ආරක්‍ෂා කිරීම ද වටියි. තණකිළි හාත්පස බිම සැසීම හෝ අගල් කැණීම හෝ යන මේ සියල්ල, යම්සේ පැතිර ආ ගින්න දර නො ලැබ නිවීයේ ද, ගින්න නැගී සිටි කල්හිම කිරීම සුදුසු වේ. ගින්න නො නැගී කල්හි අනුපසම්පන්නයන් ලවා කැපවහරින් කරවිය යුතුය. දියෙන් නිවන්නවුන් විසින් සතුන් නැති දියම ඉසිය යුතුය.
**ආඝාතන** වස්තුවෙහි - එක් පහරිනැයි යන වචනය නිමිති කොට පාරාජිකය යම්සේ වේ ද, දෙපහරිනැයි යනාදි වචනයෙන් ද නිමිතිකොට පාරාජිකය මෙසේ දත යුතුය. දෙපහරිනැයි කියූ කල්හි ද එක් පහරින් මැරූ කල්හි ද ක්‍ෂේත්‍රයට බැස සිටි බැවින් පාරාජිකයට පැමිණේ. පහර තුනකින් මැරූ කල්හි විසඞ්කෙතය වේ. මෙසේ නියමිත පිරිසිඳීමෙහි හෝ පිරිසිඳීම තුළ හෝ විසඞ්කෙතයක් නැත්තේය. පිරිසිඳි තැන ඉක්මගිය කල්හි සියළුතැන් විසඞ්කෙතය වේ. අණ කළ මහණ තෙමේ මිදෙන්නේය. වධකයාහටම දොසය වේ. පහරදීම්හි යම්සේ ද මෙසේ පුරුෂයන් අතුරෙහි ද ‘එකෙක් මැරේවා’යි කියූ කල්හි එකෙකු විසින්ම මැරූ කල්හි පාරාජිකය වේ. දෙදෙනකු විසින් මැරූ කල්හි විසඞ්කෙතය වේ. දෙදෙනෙක් එක්ව මරත්වායි කියූ කල්හි එකෙකු විසින් හෝ දෙදෙනෙකු විසින් හෝ මැරූ කල්හි පාරාජිකය වේ. තිදෙනකු විසින් මැරූ කල්හි විසඞ්කෙතයයි දතයුතුය. එකෙක් යුදබිම වේගයෙන් දුවන පුරුෂයක්හුගේ හිස කඩුවෙන් සිඳ හැරියේය. හිස නැති කවන්‍ධ ශරීරය දුවයි. අනෙකෙක් ඒ කවන්‍ධයට පහර දී බිම හෙලීය. මේ දෙදෙනා අතුරෙහි කවරක්හට පාරාජිකයදැයි විචාල කල්හි අඩක් තෙරහු ‘ගමන් සිඳලූවහුටය’යි කීහ. **ආභිධම්මිකගොදත්ත** ස්ථවිරයන් වහන්සේ ‘හිස සිඳ හැරියහුටය’යි කීහ. මෙබදු වස්තූහු මේ වස්තුවෙහි අර්‍ත්‍ථ දැක්වීම පිණිස කියයුත්තාහ.
**තක්ක** වස්තුවෙහි - නියම නොකොට ‘මෝරු පොව’යි කියූ කල්හි යම් ඒ මෝරු වෙසෙසක් පොවා මැරූ කල්හි පාරාජිකය වේ. සීත වූ උණුසුම් වූ තැවූ හෝ නො තැවූ ගවමෝරු මීමෝරු එළුමෝරු හෝ යි නියම කොට කියූ කල්හි යමක් කියන ලදද, එයින් අන්‍යවූවක් පොවා මැරූ කල්හි විසඞ්කෙතය වේ.
**සොවීරක** වස්තුවෙහි - **ලොණසොවීරක** නම් සියලු රසයන්ගෙන් පිළියෙල කළ එක් බෙහෙතකි. එය පිළියෙල කරන්නෝ අරළු නෙල්ලි බුළු යන තිපල තම්බාගත් කෂාය සැළියක වත්කර, එහි සියලු ධාන්‍ය වර්‍ග, මුං මෑ ආදී වූ අපරාණ්ණ, සවැදෑරුම් ධාන්‍යයෙන් පිසූ බත්, කෙසෙල් ආදී වූ සියලු ඵල වර්‍ග, වේවැල් වැටකේ දුනුකේ කරාකේ ඉඳිබඩ ආදී වූ සියලු බඩ වර්‍ග, මස් මාලු කැබලි, නොයෙක් මී උක් හකුරු සවිඳලුණු හා කුළු බෙහෙත් බහා සැළමුව මැටි බැඳ, අවුරුදු එකක් හෝ දෙකක් හෝ තුනක් හෝ තබන්නාහ. එතෙක් කල් මැනැවින් පැසුනු එය දඹ පැන් පැහැය වැනි පැහැය ඇත්තේ වේ. වාත කාශ කුෂ්ඨ පාණ්ඩු භගන්‍දරාදි රෝගයන්ට ද සිනිදු බොජුන් වළඳන්නවුන්ට ද මෙය ඉතා උසස් පානයෙකි. මෙබඳු බත් දිරවන බෙහෙතක් නැත්තේය. මෙය භික්‍ෂූන්ට පසුබත් කාලයෙහි ද වැළඳීමට සුදුසු වේ. ගිලනුන්හට පියවිගති ඇත්තක්ම වටියි. නො ගිලනුන්පට පානපරිභොගයෙන් දිය හා මිශ්‍ර කරන ලද්දේ සුදුසු වේ.
චතුර්‍ත්‍ථ පාරාජිකය
චතුස්සත්‍යාවබෝධය කළා වූ ශාස්තෲන් වහන්සේ යම් චතුර්‍ත්‍ථපාරාජිකා ශික්‍ෂාපදයක් ප්‍රකාශ කළ සේක් ද, දැන් ඒ පාරාජිකය පිළිබඳ සංවර්‍ණනා ක්‍රමය පැමිණියේය.
යම්හෙයකින් පෙර ද ප්‍රකාශ කළ යමක් මනාකොට දතහැක්කේ ද එහෙයින් එය හැරපියා මේ චතුර්‍ත්‍ථපාරාජිකය පිළිබඳ සංවර්‍ණනාව වන්නීය.
**‘තෙන සමයෙන බුද්ධො භගවා වෙසාලියං විහරති -පෙ- ගිහීනං කම්මන්තං අධිට්ඨෙම’** ගිහීන්ගේ කෙත්වල ද අරම් ආදියෙහි ද කටයුතු කිස සංවිධානය කරමු, ‘මෙසේ කටයුතුය, මෙසේ නො කටයුතුයයි කියමු, අනුශාසනා ද කරමු’යි කියන ලද්දේ වේ. **‘දූතෙය්‍යං’** දූතකර්‍මය. ‘**උත්තරිමනුස්සධම්මස්ස**’ මනුෂ්‍යධර්‍ම ඉක්ම වූ ධ්‍යානාදි ධර්‍ම පිළිබඳ. මනුෂ්‍යත්‍වය ඉක්මවා බ්‍රහ්මත්‍වයට හෝ නිර්‍වාණයට පමුණුවන්නා වූ ධර්‍මය පිළිබඳය යන අර්‍ත්‍ථයි. නොහොත් උත්තරි මනුෂ්‍යධර්‍මයට පැමිණි ශ්‍රේෂ්ඨ පුරුෂයන්ගේ ද, ධ්‍යායීන්ගේ ද, ආර්‍ය්‍යයන්ගේ ද ධර්‍මය පිළිබඳ. **‘අසුකො භික්‍‍‍‍‍ඛු’** යනාදි තන්හි තුමූ මෙසේ මන්ත්‍රණයකොට පසුව ගිහියන්ට කියන්නාහු, ‘බුද්ධරක්‍ඛිත නම් මහණ තෙමේ ප්‍රථමද්ධ්‍යානය ලැබූයේය. ධම්මරක්‍ඛිත තෙමේ ද්විතීයද්ධ්‍යානය ලැබුයේය’යි මෙසේ නම් වසයෙන්ම ගුණ කියූහයි දත යුතුය. එහි ‘**එසෙව ඛො ආවුසො සෙය්‍යො’** කර්‍මාන්ත සංවිධානය හා පණිවුඩ ගෙන යෑම ද බොහෝ සතුරන් ඇත්තකි. මහත් උවදුරු ඇත්තකි. ශ්‍රමණයන්ට යොග්‍ය ද නොවේ. ඒ දෙකටම වඩා **‘යො අම්හාකං ගිහීනං අඤ්ඤමඤ්ඤස්ස උත්තරිමනුස්සධම්මස්ස වණ්ණො භාසිතො**’ යන මෙයම ශ්‍රේෂ්ඨය. ඉතා පැසසිය යුතුය. ඉතා සුන්‍දරය. කුමක් කියන ලද්දේ වේ ද යත්: ප්‍රධන්වීර්‍ය්‍යයට සුදුසු පරිදි ඉරියවු පිහිටුවා හුන්නා වූ හෝ සක්මන් කරන්නා වූ මහණකු ගැන විචාරන්නා වූ හෝ හෝ නො විචාරන්නා වූ හෝ ගිහියන්ට ‘මේ අසුවල් මහණ තෙමේ ප්‍රථමද්ධ්‍යානලාභීය’ යන මේ ආදි ක්‍රමයෙන් අප අතර අනෙකකු විසින් අනෙකක්හුගේ උත්තරිමනුෂ්‍යධර්‍මය පිළිබඳ යම් ගුණයෙක් කියන ලද්දේ වන්නේ ද, මෙයම ශ්‍රේෂඨ වේය යනුයි. අනාගත සම්බන්‍ධයක් වනාහි නැති කල්හි මොවුන් විසින් ඒ මොහොතෙහි ඒ උත්තරිමනුෂ්‍යධර්‍ම ගුණය නො කියන ලද්දේම යම්හෙයකින් නො යෙදේ ද, එහෙයින් අනාගතය සම්බන්‍ධ කොට ‘යම් ගුණයක් මෙසේ කියන ලද්දේ වන්නේ ද, එය ශ්‍රෙෂ්ඨ නු යි. මෙසේ මෙහි අර්‍ත්‍ථ දතයුතුය. මෙහි ලක්‍ෂණ ශබ්දශාස්ත්‍රයෙන් සෙවිය යුතුය.
**‘වණ්ණවා අහෙසුං’** ඔවුන්ට අන්‍ය වූ ම අලුත් සිරුරු පැහැයක් උපන්නේය. ඒ උපන් පැහැයෙන් වර්‍ණවත් වූවාහුය. ‘**පීණින්‍ද්‍රියා**’ පඤ්ච ප්‍රසාදරූපයන් විසින් වැදුනු හෘදයවස්තුරූපය පිරිපුන් බැවින් මනස සවන කොට ඇති ඉන්‍ද්‍රියයන් නො මැලවුනු බැවින් පිණාගිය ඉඳුරන් ඇත්තාහ. **‘පසන්නමුඛවණ්ණා’** අවිශෙෂයෙන් සාමාන්‍යයෙන් වර්‍ණවත් වූවාහුය. ශරීරවර්‍ණයට වඩා ඔවුන්ගේ මුඛවර්‍ණය ඉතා වැඩියක් පහන් වූයේය. නිර්‍මලය. නො කැළඹුනේය. පිරිසිදුය. යන අර්‍ත්‍ථයි. **‘විප්පසන්නඡවිවණ්ණා’** ඔවුහු කිණිහිරි මල් ඈ සමාන වූ යම් වර්‍ණයකින් වර්‍ණවත් වූවාහු ද, මොවුන්ට මෙන් අන් මිනිසුන්ට ද එබඳු වූ වර්‍ණයක් ඇත්තේ ද, ඔවුන්ගේ ඡවිවර්‍ණය එසේ විප්‍රසන්න නොවේ. එහෙයින් ‘විප්පසන්නඡවිවණ්ණා’යි වදාරණ ලදය. මෙසේ ඒ භික්‍ෂූහු උද්දෙශපරිවෘච්ඡාවන්හි නොම යෙදුනාහු, කර්‍මස්ථානයන්හි නො යෙදුනාහු, කුහක බැවින් නැති ගුණ කියා පෑමෙන් ලැබූ පිණි බොජුන් වළඳා සුව ඇති පරිදි නිදිඇලුම්හි සමූහ ඇලුම්හි යෙදෙන්නාහු මේ ශරීරශොභාවට පැමිණියාහුය. භ්‍රාන්ත මෘගයන් වැනි බාලයෝ යම්සේ ද, කටයුතු නො කටයුතු නො දන්නා බැවින් මොවුහු ද එසේය.
**‘වග්ගුමුදාතීරියා’** වග්ගුමුදාගංතෙරවැසියෝ. ‘**කච්චිභික්‍‍‍‍ඛවෙ ඛමනීයං’** ‘මහණෙනි! කිම? තොපට සිවුඉරියවුවකින් යුත් නවදොරක් ඇති මේ ශරීරයන්ත්‍රය ඉවසිය හැකිද? ඉවසන්නට උසුලන්නට පරිහරණය කරන්නට හැකිද? කිසි දුකක් නො උපදවාද?. **‘කච්චි යාපනීයං’** කිම? සියලු කටයුතුවල යැපෙන්නට පවතින්නට හැකිද? කිසි අනතුරක් නො දක්වාද? ‘**කුච්ඡිපරිකන්තො**’ කුස කපාගැණීම උතුම් වන්නේය. ‘පරිකත්තො’ යන පාඨය ද යෙදේ. මෙසේ වග්ගුමුදාගංතෙර වස් විසූ භික්‍ෂූන්ට නොයෙක් අයුරින් ගරහා දැන් යම්හෙයකින් ඔවුන් විසින් කළ කර්‍මය, චෞරකර්‍මයක් වේ ද, එහෙයින් මතුවෙහි අන්හට ද මෙබඳු කර්‍ම නො කරනු පිණිස **‘අථ ඛො භගවා භික්‍‍‍‍‍ඛූ ආමන්තෙසි’ **ඉක්බිති භාග්‍යවතුන් වහන්සේ භික්‍ෂූන් ඇමතු සේක.
අමතා ද වනාහි ‘**පඤ්චිමෙ භික්‍‍‍‍ඛවෙ මහාචොරා’** යනාදිය වදාළ සේක. එහි ‘**සන්තො සංවිජ්ජමානා’** ඇත්තාහු ද දක්නා ලැබෙත් දැයි කියන ලද්දේ වේ. **ඉධ** මේ සත්ත්‍ව ලොකයෙහි. **‘එවං හොති’** මෙසේ පූර්‍වභාගයෙහි ආශාව උපදියි. ‘**කුදස්සුනාමාහං’ **යන මෙහි **සු** යනු නිපාතයි. කවදා නම් යන අර්‍ත්‍ථයි. ‘**සො අපරෙන සමයෙන’** හෙතෙමේ පූර්‍වභාගයෙහි මෙසේ සිතා පිළිවෙලින් පිරිස වඩන්නේ මං පැහැරීම් පසල්ගම් කොල්ලකෑම් යන මේ ආදිය කොට මහත් බවට පැමිණි පිරිස් ඇත්තේ ගම් නො ගම් ද දනවු නො දනවු ද කරමින් ‘**හනන්තො ඝාතෙන්තො -පෙ- පචන්තො පාචෙන්තො**’ මරමින් මරවමින් - දවමින් දවවමින් වෙසෙයි.
මෙසේ බැහැරී මහසොරහු දක්වා ඒ සොරු සමාන වූ ශාසනයෙහි පස් මහසොරුන් දක්වන්නට **‘එවමෙව ඛො’ **යනාදිය වදාළ සේක. එහි ‘**පාපභික්‍‍‍‍‍ඛුනො**’ අන් තන්හි මුල් සිඳුනු පාරාජිකාපත්තියට පැමිණියේ ‘පාපභික්‍‍‍‍‍ඛු’යි කියනු ලැබේ. මෙහි වනාහි පාරාජිකාවට නො පැමිණියේ, කැමැති සේ හැසිරීමෙහි සිටියේ ක්‍ෂුද්‍රානුක්‍ෂුද්‍රක ශික්‍ෂාපදයන් මැඩ හැසිරෙනුයේ ‘පාපභික්‍‍‍‍‍ඛු’යි අදහස් කරන ලද්දේය. ඔහුට ද බැහැරී මහසොරුට මෙන් පූර්‍වභාගයෙහි ‘**කුදස්සු නාමාහං -පෙ- පරික්‍ඛාරානං**’යි. මෙසේ අදහස් වේ. එහි **‘සක්කතො’** සත්කාරයට පැමිණියේ. ‘**ගරුකතො’** ගරුකාරයට පැමිණියේ. **‘මානිතො’** සිතින් ප්‍රිය කරන ලද්දේ**. ‘පූජිතො’** සිවුපසය එළවීමෙන් පුදන ලද්දේ **‘අපචිතො’** පූජාවට පැමිණියේය. එහි යමක්හට සිවුපසය සකස්කොට මැනැවින් පිළියෙල කොට ඉතා ප්‍රණීත කොට දෙත් ද, හෙතෙමේ සත්කාර කරන ලද්දේ වේ. යමකු කෙරෙහි ගරු බව පිහිටුවා දෙත් ද, හෙතෙමේ ගරු කරන ලද්දේ වේ. යමකු සිතින් ප්‍රිය කෙරෙත් ද, හෙතෙමේ සිතින් ප්‍රියකරන ලද්දේ වේ. යමක්හට මේ සියල්ල කෙරෙත් ද හෙතෙමේ පුදන ලද්දේ වේ. යමක්හට වැඳීම් නැගීසිටීම් ඇඳිලි බැඳීම් ආදිවාසයෙන් ඉතා යටත් පහත් පැවතුම් දක්වත් ද, හෙතෙමේ පූජාවට පැමිණියේය. ලොකාමිෂය පතන්නා වූ මොහුට මෙසේ මේ සියල්ල වන්නේය.
**‘සො අපරෙන සමයෙන’** හෙතෙමේ පූර්‍වභාගයෙහි මෙසේ සිතා පිළිවෙළින් ශික්‍ෂාපදයන්හි දැඩි ගෞරව නැත්තා වූ උඩඟු වූ නැගී සිටි හිස් මාන නළ ඇත්තා වූ පාසිවුරුවලින් සැරසී ගැණිම් ආදී වූ චපල භාවයෙන් යුක්ත වූ රළු බස් ඇත්තා වූ නො හික්මුනු බස් ඇත්තා වූ මුළා වූ සිහි ඇත්තා වූ නුවණ නැත්තා වූ අසංවර බැවින් සැහැවි ඉඳුරන් ඇත්තා වූ ආචාර්‍ය්‍ය - උපාද්ධ්‍යායයන් විසින් බැහැර කරන්න ලද්දා වූ සිවුපසය ගරු කොට ගත් පාප හික්‍ෂූන්ට සඞ්ග්‍රහකොට ඉරියවු පිහිටුවීම් ආදී වූ කොහොන්වත් උගන්වා ‘මේ ස්ථවිර තෙමේ අසුවල් නම් සෙනසුනෙහි වස් එළැඹ වත්පිළිවෙත් පුරමින් වස් වැස නික්ම ගියේය’යි ලොකසම්මත සෙනාසන සංවර්‍ණනාදි උපායයන්ගෙන් ලෝකය පෙරළන්නට ප්‍රතිබල වූ ජාතකකථාදියෙහි කළ පුරුද්ද ඇති මධුර ස්වරයෙන් යුත් පාපභික්‍ෂූන් විසින් වර්‍ණනා කරනු ලබන ගුණ ඇතිව සියයකින් හෝ දහසකින් පිරිවරන ලදුව - පෙ- බෙහෙත් පිරිකර ලැබීම් ඇත්තේ හැසිරෙන්නේය. **‘අයං භික්‍‍‍‍ඛවෙ පඨමො මහාචොරො**’ මෙතෙමේ ගෘහසන්‍ධි සිඳීම් ආදිය කරන සොරකු මෙන් එක් කුලයක් සිඳින්නේ නොවේ. දෙ කුලයක් සිඳින්නේ නොවේ. තවද මොහු මහාජනයා රවටා සිවුපසය ගන්නා බැවින් පළමුවන මහ සොරුයයි දතයුතුය. සූත්‍රාන්තික වූ හෝ ආභිධර්මික වූ හෝ විනයධර වූ හෝ යම් භික්‍ෂූහු වනාහි පිඬුපිණිස හැසිර ලැබිය යුතු පිණ්ඩපාතය නො ලැබෙන කල්හි පාළිය කියවමින් අර්‍ත්‍ථකථාව කියවමින් අනුමොදනාවෙන් ධර්‍මකථාවෙන් ඊර්‍ය්‍යාපථසම්පත්තියෙන් ලෝකය පහදවන්නාහු ජනපද චාරිකාව කෙරෙත් ද, සත්කාර කරන ලද ගරුකාර කරනලද සිතින් ප්‍රිය කරනලද සිවුපසය එළවීමෙන් පුදනලද පූජාවනට පැමිණි ත්‍රිපිටක පරම්පරාව ගළපන ඔවුහු සසුන බබුළුවන්නාහයි දතයුතුය.
**‘තථාගතප්පවෙදිතං’** තථාගතයන් වහන්සේ විසින් පිළිවිඳින ලද ඉඳුරන්ට හමුකරන ලද දන්වනලද හෝ **‘අත්තනො දහති’** පිරිස් මැද පාළිය ද අර්‍ත්‍ථකථාව ද සසඳා මිහිරිහඬින් ප්‍රසාදය එළවන සූත්‍රාන්ත කියා ඒ ධර්‍මකථාවසානයෙහි ඉතා පුදුමයට පැමිණි නුවණැත්තන් විසින් ‘අහෝ ස්වාමීනි! පාලිය ද අර්‍ත්‍ථකථාව ද ඉතා පිරිසිදුය, කවරක්හුගේ සමීපයෙහි උගත්තහු දැ’යි විචාරණ ලද්දේ, ‘අප වැන්නන්හට උගන්වන්නට කවරෙක් සමර්‍ත්‍ථ වේදැ’යි ගුරුවරයා නො දක්වා, ධර්‍මවිනය තමන් විසින්ම පිළිවිඳින ලදය, තමන්ගේ නුවණින් අවබොධ කරණ ලදැ’යි ප්‍රකාශ කරන්නේය. මෙතෙමේ තථාගතයන් වහන්සේ විසින් සාරාසඞ්ඛ්‍යකල්පලක්‍ෂයක් මුළුල්ලෙහි පාරමීන් පුරා ඉතා දුකින් අවබෝධ කළ ධර්‍මය සොරකම් කළ **දෙවන සොර තෙමේය. **
**‘සුද්ධං බ්‍රහ්මචාරිං’** ක්‍ෂීණාස්‍රව භික්‍ෂු **‘පරිසුද්ධං බ්‍රහ්මචරියං චරන්තං’** උපක්ලේශ රහිත වූ ශ්‍රේෂ්ඨචර්‍ය්‍යාවෙහි හැසිරෙන්නහු අන්‍ය වූ ද අනාගාමීහු ආදි කොට අවිප්‍රතිසාරාදිය වස්තුකොට ඇති පිරිසිදු බඹසර හැසිරෙන සිල්වත් පුහුදුනහු තෙක් **‘අමූලකෙන අබ්‍රහ්මචරියෙන අනුද්ධංසෙති’** ඒ පුද්ගලයා කෙරෙහි අවිද්‍යමාන වූ අන්තිම වස්තුවෙන් දොස් නගයි. චෝදනා කරයි. මෙතෙමේ විද්‍යමාන ගුණ මකාලන සුලු වූ ආර්‍ය්‍යගුණ සොරකම් කරන තෙවත සොර තෙමේය.
‘**ගරුභණ්ඩානි ගරුපරික්‍ඛාරානි’** අදින්නාදාන පාරාජිකයෙහි ‘චතුරො ජනා සංවිධාය ගරුභණ්ඩං අවාහරුං’ යන මෙහි පස් මස්සක් අගනා වස්තුව ගරු භාණ්ඩයි යම්සේ කියනු ලැබේද, මෙහි මෙසේ නොවේ. තවද ‘පඤ්චිමානි භික්‍‍‍‍ඛවෙ අවිස්සජ්ජියානි න විස්සජ්ජෙතබ්බානි සඞ්ඝෙන වා ගණෙන වා පුග්ගලෙන වා, විස්සජ්ජිතාතිපි අවිස්සජ්ජිතානි හොන්ති, යො විස්සජ්ජෙය්‍ය, ආපත්ති ථුල්ලච්චයස්ස කතමානි පඤ්ච: ආරාමො ආරාමවත්‍ථු -පෙ- දාරුභණ්ඩං මත්තිකාභණ්ඩං’යි වදාළ වචනයෙන් මොවුහු නො හළ යුතු බැවින් ගරුභාණ්ඩ නම් වෙත්. ‘පඤ්චිමානි භික්‍‍‍‍ඛවෙ අවෙභඞ්ගියානි න විභජිතබ්බානි සඞ්ඝෙන වා ගණෙන වා පුග්ගලෙන වා, විභත්තානිපි අවිභත්තානි හොන්ති, යො විභජෙය්‍ය ආපත්ති ථුල්ලච්චයස්ස කතමානි පඤ්ච: ආරාමො ආරාමවත්‍ථු -පෙ- දාරුභණ්ඩං මත්තිකාභණ්ඩං’යි වදාළ වචනයෙන් මොවුහු වෙන් නො කටයුතු බැවින් සාධාරණ පරිෂ්කාර බැවින් ගරු පරිෂ්කාර නම් වෙත්. ‘**ආරාමො ආරාමවත්‍ථු’** යනාදියෙහි යමක් කියයුතු නම්, ඒ සියල්ල ‘පඤ්චිමානි භික්‍‍‍‍ඛවෙ අවිසජ්ජියානි’යි ඛන්‍ධකයෙහි ආවා වූ සූත්‍රවර්‍ණනාවෙහිම කියන්නෙමු. **‘තෙහි ගිහී සඞ්ගණ්හාති’** ඒවා දීමෙන් ගිහින්ට සඞ්ග්‍රහ කරයි. අනුග්‍රහ කරයි. **‘උපලාපෙති’** ‘අනේ අපගේ ආර්‍ය්‍යතෙමේ’යි මෙසේ කියන්නන්, ලුහුබැඳ එන්නන්, ස්නෙහ සහිතන් කරයි. නොහළයුතු වෙන් නො කටයුතු ගරුපරිෂ්කාර එසේ නො කිරීමෙන් සොරකම්කොට ගිහින්ට සඞ්ග්‍රහ කරන්නා වූ මෙතෙමේ **සිවුවන මහා සොර තෙමේය**. ඒ මේ තෙමේ මේ ගරුභාණ්ඩ කුසලසඞ්ග්‍රහ පිණිස දෙන්නේ හරින්නේ කුලදූසකදුක්කටයට පැමිණේ. පබ්බාජනීයකර්‍මයට සුදුසු වූයේ ද වේ. භික්‍ෂුසඞ්ඝයා මැඩගෙන අධිපතිභාව හේතුවෙන් දෙන්නේ ථුල්ලච්චයට පැමිණේ. සොරසිතින් දෙන්නේ දුන් බඩුව අගය කරවා ඇවැත් නැගිය යුතුය.
‘**අයං අග්ගො මහාචොරො’** මෙතෙමේ මේ සොරුන් අතුරෙහි දෙටු සොර තෙමේය. යමෙක් පඤ්චෙන්‍ද්‍රියග්‍රහණය ඉක්මවා සිටි ඉතා සියුම් වූ ලොකෝත්තර ධර්‍මය සොරකම් කෙරේ ද, එහෙයින් මොහු සමාන සොරෙක් නම් නැත්තේය. කිම? ලොකොත්තර ධර්‍මය හිරණ්‍ය ස්වර්‍ණාදිය මෙන් රවටා සොරකම්කොට ගන්නට හැක්කේද? නො හැක්කේය. එහෙයින් **‘යො අසන්තං අභුතං උත්තරිමනුස්සධම්මං උල්ලපති’** මෙතෙමේ වනාහි තමන් කෙරෙහි අවිද්‍යාමාන වූ ඒ ලොකොත්තරධර්‍මය. මේ ලොකොත්තරධර්‍මය හුදෙක් මට ඇත්තේ ය’යි ප්‍රකාශ කෙරේ ද, එහෙත් ඨානාචාවනය කරන්නට වනාහි නො හැක්කේය. තමන් කෙරෙහි විද්‍යාමාන වූවක් කරන්නට හෝ නො හැක්කේය. එසේ නම් කුමක් හෙයින් සොරායි කිනු ලැබේ ද? යම්හෙයකින් ඒ ලොකොත්තරධර්‍මය ප්‍රකාශකොට අසන්නසම්භාවනා හේතුවෙන් උපන් සිවුපසය ගණී ද, මෙසේ ගන්නහු විසින් ඒ සිවුපසය සියුම් වූ උපායයෙන් රවටා සොරකම්කොට ගන්නා ලද්දේ වේ. එහෙයින් **‘තං කිස්ස හෙතු? ථෙය්‍යාය වො භික්‍ඛවෙ රට්ඨපිණ්ඩො භුත්තො’** යනු වදාළ සේක. මේ මෙහි අර්‍ත්‍ථය වේ. **‘අයං අග්ගො මහාචොරො, යො අසන්තං අභූතං උත්තරමනුස්සධම්මං උල්ලපතීති, තං කිස්ස හෙතු**’යි යමක් කීවෙමු ද? කුමන කරුණකින් මෙය කීවෙමු ද යත්:- **‘ථෙය්‍යාය වො භික්‍‍‍‍ඛවෙ රට්ඨපිණ්ඩො භුත්තො**’ මහණෙනි! යම්හෙයකින් ඔහු විසින් ඒ රාෂ්ට්‍රපිණ්ඩය සොර සිතින් අනුභව කරන ලද්දේ වේ ද, එහෙයිනි. මෙහි වූ වො කාරය ‘යෙහි වො අරියා අරඤ්ඤෙ වනපත්‍ථානි’ යනාදි තන්හි මෙන් පද පූරණ මාත්‍රයෙහි නිපාතයි. එහෙයින් ‘තොප විසින් අනුභව කරන ලද්දේය’යි මෙහි අර්‍ත්‍ථ නොදත යුතුය.
දැන් ඒ අර්‍ත්‍ථයම ගාථාවන්ගෙන් අතිශයින් ප්‍රකට කරන සේක් ‘**අඤ්ඤථා සන්තං’** යනාදිය වදාළ සේක. එහි **‘අඤ්ඤථා සන්තං’** අපිරිසිදු වූ කායසමාචාරාදී වූ අන් අයුරකින් විද්‍යාමනවූවහු **‘අඤ්ඤථා යො පවෙදයෙ’** පිරිසිදු වූ කායසමාචාරාදී වූ අන් අයුරකින්, යමෙක් පවසන්නේ ද, ‘මම පරමපරිශුද්ධයෙක්මි, මාගේ සිත තුළ ලොකොත්තරධර්‍මය ඇතැ’යි මෙසේ දන්වන්නේ නම් මෙසේ පවසා ද, ඒ පැවසීමෙන් උපන් බොජුන් රහතකු මෙන් වළඳයි. ‘**නිකච්ච කිතවස්සෙව භුත්තං ථෙය්‍යෙන තස්ස තං’** යන මෙහි **නිකච්ච** රවටා. අන්පරිද්දකින් වූවහු අන්පරිද්දකින් දක්වා පඳුරක් වනරොදක් ගසක් නොවූ තමා, අතු කොළ දලු ආදියෙන් වසා ගැණීමෙන් පඳුරක් මෙන් වනරොදක් මෙන් ගසක් මෙන් තමන් දක්වා **‘කිතවස්සෙව’** වඤ්චක වූ කෛරාටික වූ පඳුරු වනරොද ගස් ය යන හැඟීමෙන් වනයෙහි තමන් වෙත ආ ආ පක්‍ෂීන් අල්වාගෙන මරා කා දිවි යවන ලිහිණි වැද්දකුගේ වැනි ‘**භූත්තං ථෙය්‍යෙන තස්ස තං** ‘නො රහත්වම රහත්බව හඟවා ලත් බොජුන් අනුභව කරන ඔහුගේ ද, යම් ඒ බොජුනක් අනුභව කරන ලද්දේ වේ ද, එය ලිහිණි වැදි කෛරාටිකයාගේ ලිහිණින් රවටා වඤ්චාකොට ලිහිණින් අල්ලා ගැනීම යම් සේ ද, මෙසේ මිනිසුන් රවටා ලත් බොජුන් අනුභව කළ බැවින් සොරසිතින් අනුභව කරන ලද්දේ නම් වේ.
මේ කාරණය නො දත් යම්කෙනෙක් මෙසේ අනුභව කෙරෙත් ද, ‘**කාසාවකණ්ඨා -පෙ- නිරයං තෙ උප්පජ්ජරෙ’** යන මෙහි ‘**කාසාවකණ්ඨා**’ කසාවතින් වෙළු බොටුව ඇත්තාහු. අර්‍හද්ධවජධාරණමාත්‍රයම මොවුනට ඇත්තේය. සෙසු ශ්‍රමණ ගුණ නැත්තේයයි කියන ලද්දේ වේ. ‘භවිස්සන්ති ඛො පන ආනන්‍ද අනාගතමද්ධානං ගොත්‍රභූනො කසාවකණ්ඨා’යි මෙසේ වදාළ දුශ්ශීලයන්ට මේ නමෙකි. **‘පාපධම්මා’** ලාමකස්වභාව ඇත්තා වූ, ‘**අසඤ්ඤතා**’ කායාදියෙන් නො හික්මුනු. **‘පාපා**’ ලාමක පුද්ගලයෝ. **‘පාපෙහි කම්මෙහි’** කරන කාලයෙහි ආදීනව නො දැක කරන ලද අන්හු රැවටීම් ආදී වූ පව්කම්වලින්. **‘නිරයං තෙ උප්පජ්ජරෙ’** ආස්වාදයක් නැති දුගතියෙහි ඔවුහු උපදිත්. එහෙයින් ‘**සෙය්‍යො අයොගුලො’** යන ගාථාව වදාරණ ලදී. එහි අර්‍ත්‍ථය මෙසේය:- ඉදින් දුශ්ශීල වූ සංයමක් නැති ඊප්සාචාරයෙහි සිටි කුහකකමින් ලොව රවටන මේ පුද්ගල තෙමේ ගිනිසිළක් වැනි ගිනියම් කළ යගුළියක් අනුභව කරන්නේ ද, බුදින්නේ ද, ඔහුගේ යම් මේ රටවැසියා දෙන පිණ්ඩය බුදින්නේ ද, යම් මේ යගුළියක් බුදින්නේ ද, දෙක අතුරෙහි යගුළියම අනුභ කරන ලද්දේ ශ්‍රේෂ්ඨ වන්නේය. සුන්‍දරතර ද වන්නේය. ප්‍රණීතතර ද වන්නේය. යගුළිය තමා අනුභව කළ බැවින් පරලොව සර්‍වඥතාඥානයෙනුදු නො දත හැකි පිරිසිඳීම් ඇති දුකක් නොම අනුභව කරන්නේය. මෙසේ පිළිලද ඒ රාෂ්ට්‍රපිණ්ඩය තමා අනුභව කළ බැවින් පරලොව කී පරිදි වූ දුක් අනුභව කරන්නේය. මේ ම කෙළ පැමිණි මිත්‍ථ්‍යාජීවයයි.
මෙසේ පාපක්‍රියාවෙහි ආදීනව නො දක්නවුන්ට ආදීනව දක්වා **‘අථ ඛො භගවා වග්ගුමුදාතීරියෙ භික්‍‍‍‍‍ඛු අනෙකපරියායෙන විගරහිත්‍වා දුබ්භරතාය දුප්පොසතාය -පෙ- ඉමං සික්‍ඛාපදං උද්දිසෙය්‍යාථ**’යි වදාරා මේ සතරවන පාරාජිකාව පණවන සේක් **‘යො පන භික්‍‍‍‍‍ඛු අනභිජානං’** යනාදි වදාළ සේක.
මෙසේ මූලච්ඡෙද්‍ය වශයෙන් දැඩිකොට සතරවන පාරාජිකය පැණ වූ කල්හි අනිකුදු අනුප්‍රඥප්තිය පිණිස අධිමානවස්තුවක් පහළ වූයේය. ඒ අනුප්‍රඥප්තියගේ උත්පත්තිය දක්වනු පිණිස **‘එවඤ්චිදං භගවතා භික්‍‍‍‍‍ඛූනං සික්‍ඛාපදං** **පඤ්ඤත්තං හොති’** යන මෙය වදාරණ ලද්දේය.
ඒ අනුප්‍රඥප්තියෙහි ‘**අදිට්ඨෙ දිට්ඨසඤ්ඤිනො’** රහත්බව, ඥාන චක්‍ෂුසින් නොදක්නා ලද කල්හිම ‘අප විසින් රහත් බව දක්නා ලද්දේය’යි දුටු හැඟීම් ඇතිව අප්පත්තා යනාදියෙහි ද මේ නය වේ. මේ වනාහි වෙනසය:- ‘**අප්පත්තෙ**’ තමගේ සන්තානයෙහි උත්පත්ති වශයෙන් නො පැමිණියෙහි. ‘**අනධිගතෙ’** මාර්‍ගභාවනාවෙන් අවබෝධ නොකරන ලද්දෙහි. නො ලබන ලද්දෙහි යන අර්‍ත්‍ථයි. **‘අසච්ඡිකතෙ’** ප්‍රතිවෙධ නො කරන ලද්දෙහි. ප්‍රත්‍යවෙක්‍ෂා වශයෙන් හෝ ප්‍රත්‍යක්‍ෂ නොලද්දෙහි. **‘අධිමානෙන’** අධිගතමානයෙන්. ‘අපි පැමිණියම්හ’යි මෙසේ උපන් මානයෙන් යන අර්‍ත්‍ථයි. අධික මානයෙන් හෝ තදමානයෙන් යන අර්‍ත්‍ථයි. **‘අඤ්ඤං ව්‍යාකරිංසු’** රහත්බව ප්‍රකාශ කළාහුය. ‘ඇවැත්නි! අප විසින් රහත්බව පැමිණෙන ලද්දේය, කළයුත්ත කරන ලද්දේය’යි භික්‍ෂූන්ට සැලකළහ. මාර්‍ගයෙන් ප්‍රහීණ නොවූ කෙලෙස් ඇති බැවින් හුදෙක් ශමථ විදර්‍ශනා බලයෙන් යට එබූ කෙලෙස් ඇති ඔවුන්ගේ ‘**අපරෙන සමයෙන’** අන් කලෙක. එබඳු හේතුවක යෙදීම ඇති කල්හි ‘**රාගාය චිත්තං නමති’** රාගයට සිත නැමේ. රාගය පිණිස නැමේය යන අර්‍ත්‍ථයි. අන්තන්හි ද මේ නිසාය.
**‘තඤ්ච ඛො එතං අබ්බොහාරිකං’** ඔවුන්ගේ ඒ මේ රහත්බව පැවසීම අව්‍යවහාරික වේ. ඇවැත් පැණවීමෙහි ව්‍යවහාරයට නොයයි. ඇවැතට අගයක් නොවේ යන අර්‍ත්‍ථයි.
කවරක්හට අධිමානය උපදී ද, කවරක්හට නො උපදී ද යත්:- ආර්‍ය්‍යශ්‍රාවකයාහට වනාහි නො උපදියි. ඒ ආර්‍ය්‍ය ශ්‍රාවක තෙමේ වනාහි මාර්‍ගඵල නිර්‍වාණයෙන් ප්‍රහීණ කළ කෙලෙසුන්ගෙන් ඉතිරි කෙලෙස් ප්‍රත්‍යවෙක්‍ෂා කිරීමෙන් උපන් සොම්නස් ඇත්තේ ආර්‍ය්‍යගුණ ප්‍රතිවෙධයෙහි සැක නැත්තේය. එහෙයින් ස්‍රොතාපන්නාදීන්ට ‘මම සෙදගැමි වෙමි’ යනාදි වශයෙන් අධිමානය නො උපදනේය. දුශ්ශීලයාහට ද නො උපදියි. හෙතෙමේ වනාහි ආර්‍ය්‍යගුණාවබොධයෙහි ආශා නැත්තේමය. හළ කමටහන් ඇති නිද්‍රාරාමතාදියෙහි යෙදුනු සිල්වත්හට ද නො උපදියි. කමටහන් වැඩීමෙහි අප්‍රමත්ත වූ නාමරූප ධර්‍ම මේ මේය යයි තීරණය කොට ‘මේ හේතුව නිසා මේ ඵලය වේය’යි හෙතු පරිග්‍රහයෙන් පහ වූ සැක ඇති කලාප සම්මර්‍ශනයෙන් තිලකුණට නගා සංස්කාර ධර්‍මයන් සම්මර්‍ශනය කරන්නා වූ ආරබ්ධවිදර්‍ශක වූ පිරිසිදු සිල් ඇත්තහුට උපදියි. උපන්නේ ද ශුද්ධශ්මථලාභීයි හෝ ශුද්ධවිදර්‍ශනාලාභීයි හෝ අතර වෙනස තබා ලන්නේය. හෙතෙමේ වනාහි දස වසක් ද විසි වසක් ද තිස් වසක් ද මුළුල්ලෙහි කෙලෙසුන්ගේ නැගිට හැසිරීමක් නො දක්නේ මම සෝවාන් වෙමි, යි හෝ සෙදගැමි වෙමි යි හෝ අනගැමි වෙමි’යි හෝ සලකන්නේය. ශමථවිදර්‍ශනාලාභීහු රහත්බවෙහිම තබන්නේය. ඔහුගේ වනාහි සමාධි බලයෙන් ක්ලෙශයෝ යටපත්ව ගියාහුය. විදර්‍ශනා බලයෙන් සංස්කාරයෝ මැනැවින් පරිග්‍රහණය කරණ ලදහ. එහෙයින් සැට වසක් මුළුල්ලෙහි ද අසූ වසක් මුළුල්ලෙහි ද සිය වසක් මුළුල්ලෙහි ද ක්ලෙශයෝ නැගී නො හැසිරෙත්. නැගී නො සිටිත්. සිත්හසර රහත්හුගේ මෙන් වේ. හෙතෙමේ මෙසේ බොහෝ කලක් මුළුල්ලෙහි කෙලෙසුන්ගේ නැගී හැසිරීමක් නො දන්නේ අතරැ නො සිටම ‘මම රහත්මි’යි සලකයි සිතයි.
**‘අනිභිජානං’** ‘න+අභිජානං’ නො දන්නේය. යම්හෙයකින් මෙතෙමේ උත්තරිමනුෂ්‍යධර්‍මය තමන් කෙරෙහි ඇති බව නො දන්නේ ‘මට මේ ධර්‍මය ඇතැ’යි කියාද, දැන්වීම හෝ කෙරේද, ඒ ධර්‍මය මොහුගේ සන්තානයෙහි නො උපන්නේය. නුවණින් ද සාක්‍ෂාත් නො කරන ලද්දේය. නොවූයේවේය. එහෙයින් මෙහි පදභාජනයෙහි ‘**අසන්තං අභුතං අසංවිජ්ජමානං’**යි වදාරා ‘**අජානන්තො අපස්සන්තො’** යනු වදාරණ ලද්දේය.
**‘උත්තරිමනුස්සධම්මං’** උත්තම මනුෂ්‍ය වූ ධ්‍යානලාභීන්ගේ ද, ආර්‍ය්‍යයන්ගේ ද ධර්‍මය ය. **‘අත්තූපනායිකං’** තමන් කෙරෙහි ඒ උත්තරිමනුෂ්‍යධර්‍මය එළවානුයි හෝ තමන් හෝ ඒ උත්තරිමනුෂ්‍යධර්‍මය කෙරෙහි එළවානුයි අත්තූපනායක නම් වේ. ඒ අත්තූපනායිකය මෙසේ කොට දන්වන්නේය යනු හා සම්බන්‍ධ වේ. පදභාජනයෙහි වනාහි යම්හෙයකින් **‘උත්තරිමනුස්සධම්මො නාම ඣානවිමොක්‍ඛසමාධිසමාපත්ති ඤාණදස්සනං -පෙ- සුඤ්ඤාගාරෙ අභිරති**’ මෙසේ ධ්‍යානාදී වූ නොයෙක් ධර්‍මයෝ වදාරණ ලද්දාහු ද, එහෙයින් ඒ සියලු ධර්‍මයන්ගේ වසයෙන් අත්තූපනායිකභාවය දක්වන සේක් ‘තෙ වා කුසලෙ ධම්මෙ අත්තනි උපනෙති’යි බහුවචනයෙන් දැක්වීම කළ සේක. එහි ‘මේ ධර්‍මයෝ මා කෙරෙහි ඇත්තාහ’යි කියමින් ඒ ධර්‍ම තමන් කෙරෙහි එළවයි. ‘මම ඒ ධර්‍මයන් කෙරෙහි දක්නෙමි’යි කියමින් තමන් ඒ ධර්‍මයන් කෙරෙහි එළවානුයි දතයුතුය.
**‘අලමරියඤාණදස්සනං’** මෙහි ලෞකිකලොකොත්තර ප්‍රඥා තොමෝ ප්‍රකාරයෙන් දන්නා අර්‍ත්‍ථයෙන් ඤාණ නමි. ධර්‍මය ඇසින් දුටුවක් මෙන් කරන හෙයින් දර්‍ශනාර්‍ත්‍ථයෙන් දස්සනනුයි ඤාණදස්සන නමි. ආර්‍ය්‍ය වූ පිරිසිදු වූ උතුම් වූ ඤාණදස්සන නු යි අරියඤාණදස්සන නමි. කෙලෙස් නැසීමෙහි සමර්‍ත්‍ථ වූ ප්‍රමාණවත් වූ අරියඤාණදස්සනය මෙහි ධ්‍යානාදිප්‍රභෙද ඇති උත්තරිමනුෂ්‍යධර්‍මයෙහි සමර්‍ත්‍ථ වූ හෝ අරියඤාණදස්සනය මොහුට නුයි අලමරියඤාණදස්සන නමි. ඒ ආර්‍ය්‍යඥානදර්‍ශනයට සමර්‍ත්‍ථ වූ උත්තරිමනුෂ්‍යධර්‍මයයි. මෙසේ පදාර්‍ත්‍ථසම්බන්‍ධය දතයුත්තේය. එහි යම් ඥානදර්‍ශනයකින් හෙතෙමේ අලමරියඤාණ දස්සනයි කියනු ලැබේ ද, එයම දක්වන්නට ‘ඤාණං’ යනු ත්‍රිවිද්‍යා ය. ‘දස්සනං’ යනු යම් ඥානයෙක් වේ ද, ඒ දස්සනය. යම් දස්සනයෙක් වේ ද, ඒ ඤාණයි. විද්‍යාශීර්‍ෂයෙන් පදභාජනය වදාරණ ලද්දේය. මෙහි සියලු මහද්ගත ලොකොත්තර ප්‍රඥාවෝ ඤාණයි දතයුතුය.
‘**සමුදාචරෙය්‍ය**’ උක්තප්‍රකාර වූ මේ උත්තරිමනුෂ්‍යධර්‍මය අත්තූපනායිකකොට සැලකරන්නේය. ‘**ඉත්‍ථියා වා**’ යනාදිය වනාහි සැළ කළ යුතු වූ පුද්ගලයන් දැක්වීමය. මොවුන්ට සැළකළ කල්හි සැළකරන ලද්දේ වේ. දෙව මාර බ්‍රහ්මයන්ට සැළ කළ කල්හි සැලකරන ලද්දේ නොවේ. ප්‍රේත යක්‍ෂ තිර්‍ය්‍යග්ගතයන්ට සැළ කළ කල්හි සැළකරන ලද්දේ නොවේ. ‘**ඉති ජානාමි, ඉති පස්සාමි’** යන මෙය, එය කියා පෑමෙහි ආකාර දැක්වීමය. මෙහි පදභාජනයෙහි **‘ජානාමහං එතෙ ධම්මෙ, පස්සාමහං එතෙ ධම්මෙ’** යන මෙය ඒ ධ්‍යානාදී වූ ධර්‍මයන්හි දැනීම් දැකීම් පිළිබඳ පැවැතුම් දැක්වීමය. ‘**අර්‍ත්‍ථ ච මෙ එතෙ ධම්මා’** යනාදිය අත්තූපනායිකභාවය දැක්වීමය.
**‘තතො අපරෙන සමයෙන’** යනු ඇවැත් පිළිදන්වන කාලය දැක්වීමය. මෙතෙමේ වනාහි දැන්වීම කළ කෙණෙහිම පාරාජිකයට පැමිණේ. ඇවැතට පැමිණියේ වනාහි යම්හෙයකින් අන්හු විසින් චෝදනා කරන ලද්දේ හෝ චෝදනා නොකරන ලද්දේ හෝ පිළිදන්වා ද, එහෙයින් ‘**සමනුග්ගාහියමානො වා අසමනුග්ගාහියමානො වා**’යි වදාරණ ලද්දේය.
එහි විචාරණු ලබන්නහු කෙරෙහි වනාහි පළමුකොට ‘**කිං තෙ අධිගතං’** යනු අධිගමය විචාරීමය. ධ්‍යානවිමොක්‍ෂාදීන් අතුරෙහි හෝ ස්‍රොතාපත්ති මාර්‍ගාදීන් අතුරෙහි හෝ තා විසින් කුමක් අවබොධ කරණ ලද්දේ ද, යනුයි. **‘කින්ති තෙ අධිගතං’** යනු උපායය විචාරීමය. මේ වනාහි මෙහි අදහස වන්නේය:- ‘කිම? තා විසින් අනිත්‍යලක්‍ෂණය ධුරකොට අවබොධ කරණ ලද්දේ ද? දුඃඛ අනාත්ම ලක්‍ෂණයන් අතුරෙහි එක්තරා එකක් හෝ ධුර කොට අවබොධ කරන ලද්දේ ද? කිම? සමාධි වසයෙන් පිවිස හෝ අවබොධ කරණ ලද්දේ ද? නොහොත් විදර්‍ශනා වශයෙන් පිවිස අවබොධ කරණ ලද්දේ ද? කිම? එසේ රූපයෙහි පිවිස නොහොත් බාහිරාත්මයෙහි පිවිස අවබොධ කරණ ලද්දේ ද? **‘කදා තෙ අධිගතං’** යනු කාලය විචාරීමය. පූර්‍වාහන මද්ධ්‍යාහ්න කාලාදීන් අතුරෙහි කවර කලෙකදැයි කියන ලද්දේය. ‘**කත්‍ථ තෙ අධිගතං’** යනු අවකාශය විචාරීමය. කිනම් අවකාශයෙක්හි, කිම? රෑතන්හි, දිවාතන්හි, රුක්මුලෙක්හි, මණ්ඩපයෙක්හි, කවර විහාරයෙක්හි හෝ යි කියන ලද්දේ වේ. **‘කතමෙ තෙ කිලෙසා පහිණා’** යනු පැහූ කෙලෙස් විචාරීමය. කවර මාර්‍ගයකින් නැසිය යුතු වූ තාගේ ක්ලේශයෝ ප්‍රහීණ වූවාහුදැයි කියන ලද්දේ වේ. **‘කතමෙසං ත්‍වං ධම්මානං ලාභි’** යනු පිළිලද දහම් පිළිබඳ විචාරීමය. තෝ ප්‍රථම මාර්‍ගාදීන් අතුරෙහි කවර ධර්‍ම කෙනකුන් ලාභීදැයි කියන ලද්දේ වේ.
එහෙයින් දැනුදු කිසි මහණෙක් තෙමේ උත්තරිමනුෂ්‍යධර්‍මාවබොධයක් ප්‍රකාශ කරන්නේ නම් හෙතෙමේ මෙපමණකින්ම සත්කාර නො කටයුත්තේය. මේ සතැන පිරිසිදු කරගනු පිණිස ‘තා විසින් කුමක් අවබෝධ කරණ ලද ද, කිම? ධ්‍යානයක් අවබොධ කරන ලද ද: නොහොත් විමොක්‍ෂාදීන් අතුරෙහි එක්තරා එකක් අවබොධ කරන ලදදැයි කියයුතුය. යමකු විසින් යම් ධර්‍මයක් අවබොධ කරණ ලද්දේ ද, ඒ ධර්‍මය ඔහුට ප්‍රකට වේ. ඉදින් ‘මෙ නම් ධර්‍මය මා විසින් අවබෝධ කරන ලදැ’යි කියා නම්, ඉක්බිති ‘කවර අයුරකින් අවබොධ කරන ලද ද අනිත්‍යාදිලක්‍ෂණාදීන් අතුරෙහි කුමක් ධුර කොට අටතිස් අරමුණු අතුරෙහි හෝ, රූපාරූප ආධ්‍යාත්මික බාහිරාදි ප්‍රභේද වූ ධර්‍ම අතුරෙහි හෝ කවර කරුණකින් පිවිසදැයි විචාළ යුතුය. යමක්හට යමෙක අභිනිවේශයක් වේ ද, ඒ අභිනිවේශය ඔහුට ප්‍රකට වේ. ඉදින් මේ නම් මාගේ අභිනිවෙශය ය, මා විසින් මෙසේ අවබොධ කරන ලදැයි කියා නම්, ඉන් පසු ‘කවර කලෙක තා විසින් අවබොධ කරන ලද ද’ කිම? පෙරවරු කාලයෙහි නොහොත් මැදිදවල් ආදීන් අතුරෙහි එක්තරා කාලයෙකදැයි විචාළ යුතුය. සියල්ලන්ට වනාහි තමන් අවබෝධ කළ කාලය ප්‍රකට වේ. ඉදින් ‘අසුවල් කාලයෙහි අවබොධ කරන ලදැයි කියා නම්, ඉන්පසු ‘කොතැනක දී තා විසින් අවබොධ කරන ලදද, කිම? දිවා තන්හි නොහොත් රෑ තැන් ආදීන් අතුරෙහි එක්තරා අවකාශයෙක්හිදැයි විචාළ යුතුය. සියල්ලන්ට වනාහි තමන් අවබෝධ කළ අවකාශය ප්‍රකට වේ. ඉදින් අසුවල් නම් අවකාශයෙහි දී අවබෝධ කරන ලදැයි කියා නම්, ඉන් පසු ‘තා විසින් කවර නම් ක්ලෙශයෝ ප්‍රහීණ කරණ ලද්දාහු ද? කිම? ප්‍රථම මාර්‍ගයෙන් නැසිය යුත්තාහු ද? නොහොත් ද්විතියාදි මාර්‍ගයෙන් නැසිය යුත්තාහුදැයි විචාළ යුතුය. සියල්ලන්ට වනාහි තමන් අවබෝධ කළ මාර්‍ගයෙන් ප්‍රහීණ ක්ලෙශයෝ ප්‍රකට වෙත්. ඉදින් ‘මා විසින් මෙනම් ක්ලෙශයෝ ප්‍රහීණ කරන ලදහ’යි කියා නම්, ඉන්පසු ‘තෝ කවර ධර්‍මලාභීවෙහි ද? කිම? ස්‍රොතාපත්ති මාර්‍ගය නොහොත් සකෘදාගාමී මාර්‍ගාදීන් අතුරෙහි එක්තරා එකක් ලාභී වෙහිදැ’යි විචාළ යුතුය. සියල්ලන්ට වනාහි තමන් අවබෝධ කළ ධර්‍මය ප්‍රකට වේ. මම මෙනම් ධර්‍මලාභී වෙමියි කියා නම්, මෙපමණකිනුදු මොහුගේ වචනය නො ඇදහිය යුතුය. බහුශ්‍රැත වූ සජ්ඣායනාමාර්‍ග වර්‍ණනාවන්හි දක්‍ෂ වූ භික්‍ෂූහු මේ සකරුණ පිරිසිදුකොට කියාපාන්නට සමර්‍ත්‍ථ වෙති.
මේ මහණහුගේ යම් ප්‍රතිපත්තියක් යමක්හට ආර්‍ය්‍යමාර්‍ගය පැමිණේ ද, ඒ පූර්‍වභාග ප්‍රතිපත්තිසඞ්ඛ්‍යාත ආගමන ප්‍රතිපදා තොමෝ ශුද්ධ ද, අශුද්ධදැයි විචාරීම් වසයෙන් ශුද්ධ කටයුතුය. ඉදින් ආගමන ප්‍රතිපදා තොමෝ පිරිසිදු නොවේද, මේ ප්‍රතිපදාවෙන් ලෝකෝත්තර ධර්‍මය නම් නොලැබේ යයි බැහැර කළ යුතුය. ඉදින් වනාහි මොහුගේ ආගමන ප්‍රතිපදා තොමෝ පිරිසිදු වේද, බොහෝ කලක් මුළුල්ලෙහි ත්‍රිවිධ ශික්‍ෂාවන්හි අප්‍රමත්ත වූයේ නිදිවැරීමෙහි යෙදුනේ සිවුපසයෙහි නො ලැගුනේ අහසෙහි අත්ල සමාන වූ සිතින් යුක්තව වාසය කෙරේයයි පැණේ ද, ඒ මහණහුගේ විවරණය ප්‍රකාශය ප්‍රතිපදාව හා සැසඳෙන්නේය. ගඞ්ගා නදී ජලය යමුනා නදී ජලය හා යම් සේ සැසඳේ ද සමවේ ද, එපරිද්දෙන්ම ඒ භාග්‍යවතුන් වහන්සේ විසින් ශ්‍රාවකයන්ට නිර්‍වාණ ගාමිණී ප්‍රතිපදාතොමෝ මැනැවින් පණවන ලද්දීය. නිර්‍වාණය ද ප්‍රතිපදාව ද සැසඳේයයි සූත්‍රයෙහි කියන ලද්ද හා සමාන වේ.
එහෙත් මෙපමණකිනුදු සත්කාර නො කටයුතුය. කවර හෙයින යත්: ඇතැම් පෘථග්ජනයක්හුගේ ද ප්‍රතිපදාතොමෝ රහතුන්ගේ ප්‍රතිපදාව සමාන වේ ද එහෙයින් ඒ මහණ තෙමේ ඒ ඒ උපායයන්ගෙන් තැතිගැන්විය යුතුය. රහතුන් වහන්සේට වනාහි හෙණක් නමුදු මුදුනෙහි වැටෙන කල්හිදු බියක් හෝ තැතිගැන්මෙක් හෝ ලොමුදැහැගැන්මෙක් හෝ නොවේ. ඉදින් මොහුට බියක් හෝ තැතිගැන්මක් හෝ ලොමුදහගැන්මක් හෝ උපදී ද, එහෙයින් ‘තෝ රහත් නො වෙහි’යි බැහැර කළ යුතුය. ඉදින් වනාහි නො බියව වෙවුලීම් නැතිව තැති ගැණුම් නැතිව සිංහයකු මෙන් හිඳී ද, එසේ ඇති කල්හි මේ මහණ තෙමේ සුදුසු පැවසීම් ඇත්තේ වේ. හාත්පසින් රාජරාජමහාමාත්‍යාදීන් විසින් එවන ලද සත්කාරයට සුදුසු වේ.
**‘පාපිච්ඡො’** ශාසනයෙහි ඇතැම් එකෙක් දුශ්ශීල වූයේ මා සිල්වත් යි ජනතෙමේ දැන ගනීවායි කැමති වේය යනාදි නයින් යම් ඒ ලාමක ඊපසාවක් වදාරණ ලද්දී ද, ඒ පාපෙප්සාවෙන් යුක්ත වූයේය. **‘ඉච්ඡාපකතො’** ඒ ලාමක ඊප්සාවෙන් සම්‍යක් ආජීවයෙන් පහකරන ලද්දේ මඩනා ලද්දේ පැරදුනෙක්ව
‘**විසුද්ධාපෙක්‍ඛා’** තමන්ගේ පිරිසිදුබව බලාපොරොත්තුවනුයේ කැමැතිවනුයේ පතනුයේය. යම්හෙයකින් මෙතෙමේ පාරාජිකයට පැමිණියේ ද, එහෙයින් භික්‍ෂුභාවයෙහි සිට ධ්‍යානාදීන් ලබන්නට සුදුසු නොවේ. මොහුගේ භික්‍ෂුභාවය තෙමේ ස්වර්‍ගයට හා මාර්‍ගයට අන්තරායයෙක් වේ. ‘ශ්‍රමණභාවය ඛණ්ඩසීලතාදියෙන් පහස්නා ලද්දේ නිරයෙහි උපදවා, මෙය වදාරණ ලද්දේමය. ‘ලිහිල්ව ගත් ඛණ්ඩාදිභාවයට ගිය පැවිද්ද බෙහෙවින් රජස් වගුරුවා’යි අනෙකෙක් ද වදාරණ ලද්දේය. මේ ආකාර වූ මොහුගේ භික්‍ෂුභාවය තෙමේ පිරිසිදු නම් නොවේ. යම්හෙයකින් වනාහි ගිහියෙක්ව හෝ උපාසකයෙක්ව හෝ ආරාමිකයෙක්ව හෝ සාමණේරයෙක්ව හෝ දාන සරණ සීලසංවරාදියෙන් ස්වර්‍ගමාර්‍ගය හෝ ධ්‍යානවිමොක්‍ෂාදියෙන් මොක්‍ෂමාර්‍ගය හෝ සිද්ධ කරන්නට සුදුසු වේ ද, එහෙයින් මොහුගේ ගිහි ආදිභාවය විශුද්ධියට කරුණු වන බැවින් පිරිසිදු වූයේ නම් වේ. එහෙයින් ඒ විශුද්ධිය බලාපොරොත්තු වන බැවින් විසුද්ධාපෙක්‍ඛයි කියනු ලැබේ. එහෙයින්ම මෙහි පදභාජනයෙහි ‘**ගිහී වා හොතුකාමො’** යනාදිය වදාරණ ලද්දේය.
**‘එවං වදෙය්‍ය’** මෙසේ කියන්නේය. කෙසේ ද යත්:- **‘අජානමෙවං ආවුසො අවචං ජානාමි, අපස්සං පස්සාමි**’යි පදභාජනයෙහි වනාහි. **‘එවං වදෙය්‍ය’** යන මේ පදය නො උදුරාම, යම්සේ කියන්නේ ‘ඇවැත්නි! මෙසේ නො දන්නේම දනිමි, නො දක්නේ දකිමියි කීමි’යි කියා නම් වේය’යි කියනු ලැබේ. ඒ ආකාරය දක්වන්නට **‘නාහං ඵතෙ ධම්මෙ ජානාමි’** යනාදිය වදාරණ ලද්දේය. **‘තුච්ඡං මුසා විලපිං’** ‘මම වචනාර්‍ත්‍ථයෙන් වෙන් වූ හිස් වූ රැවටීමෙහි අදහසින් බොරු කීමි, මම බිණූවෙමි’යි වදාරණ ලද්දේ වේ. පදභාජනයෙහි වනාහි මෙයට අන්‍යපදබ්‍යඤ්ජනයකින් අර්‍ත්‍ථමාත්‍රයක් දක්වන්නට **‘තුච්ඡකං මයා භණිතං’** යනාදිය වදාරණ ලදී.
‘**පුරිමෙ උපාදාය’** පළමු තුන් පාරාජිකයන්ට පැමිණි පුද්ගලයන් පටන් සෙස්ස පෙර කියූ නය ඇති බැවින් ද, ප්‍රකට අර්‍ත්‍ථ ඇති බැවින් ද ප්‍රකටමය.
මෙසේ උදෙසනලද ශික්‍ෂාපදය පදපිළිවෙළින් විභාගකොට දැන් යම්හෙයකින් යට කියූ පදභාජනයෙහි ‘**ඣානං විමොක්‍ඛං සමාධි සමාපත්ති ඤාණදස්සනං -පෙ- සුඤ්ඤාගාරෙ අභිරති**’යි මෙසේ සැකෙවින්ම උත්තරිමනුෂ්‍ය ධර්‍මය දක්වන ලද්දේය. විස්තර වශයෙන් නො දක්වන ලද්දේය. ඇවැතට නගා පාළිය තබන ලද්දීය. අර්‍ත්‍ථය සැකෙවින් දැක්වූ කල්හි ද සියල්ලෝ හැමතින් නයක්‍රම ගන්නට අසමර්‍ත්‍ථ වෙත්. එහෙයින් හැමතින් නයක්‍රම ගැනීම පිණිස නැවත ඒ පදභාජනයම මාතෘකාස්ථානයෙහි තබා විස්තර වශයෙන් උත්තරිමනුෂ්‍යධර්‍මය දක්වා ආපත්තිභෙදය දක්වනු කැමැති සේක් ‘**ඣානන්ති පඨමං ඣානං දුතියං ඣානං’** යනාදිය වදාළ සේක. එහි ප්‍රථමද්ධ්‍යානාදියෙන් මෛත්‍රීධ්‍යානාදීහු ද, අශුභද්ධ්‍යනාදීහු ද, ආනාපානස්මෘතිසමාධිධ්‍යානය ද, ලෞකිකද්ධ්‍යානය ද, ලොකොත්තරද්ධ්‍යානය ද සඞ්ග්‍රහ කරන ලද්දේමය. එහෙයින් ‘ප්‍රථමද්ධ්‍යානයට පැමිණියෙමි’යි ද -පෙ- චතුර්‍ත්‍ථද්ධ්‍යානයට - මෛත්‍රීද්ධ්‍යානයට - උපෙක්‍ෂාද්ධ්‍යානයට - අශුභද්ධ්‍යානයට -ආනාපානස්මෘති - සමාධිද්ධ්‍යානයට - ලෞකිකද්ධ්‍යානයට - ලොකොත්තරද්ධ්‍යානයට පැමිණියෙමි’යි ද කියන්නේ පාරාජිකම වේ යි දතයුතුය.
මැනැවින් මිදුනේ හෝ නන්වැදෑරුම් කෙලෙසුන්ගෙන් මිදුනේ නු යි හෝ **විමොක්‍ඛ **නම් වේ. ඒ මේ විමොක්‍ෂය වනාහි රාග ද්වෙශ මොහයන්ගෙන් ශුන්‍ය බැවින් **සුඤ්ඤත**, රාග ද්වෙෂ මොහ නිමිත්තයන්ගෙන් නිමිත්ත රහිත බැවින් **අනිමිත්ත,** රාග ද්වෙෂ මොහ ප්‍රාර්‍ත්‍ථනාවන්ගේ අභාවයෙන් **අප්පණිහිත**, යි කියනු ලැබේ. සිත සමව අරමුණෙහි පිහිටුවා නු යි තබානුයි **සමාධි** නමි. ආර්‍ය්‍යයන් විසින් මනා කොට සමවැදිය යුතු බැවින් **සමාපත්ති** නම. මෙහි සෙස්ස කියූ නය ඇත්තේමය. මෙහිද ශුන්‍යතාදිවිමොක්‍ෂත්‍රිකයෙන් ද, සමාධිත්‍රිකයෙන් ද ආර්‍ය්‍ය මාර්‍ගයම වදාරණ ලද්දේය. සමාපත්තිත්‍රිකයෙන් ඵලසමාපත්ති තොමෝ දක්වන ලද්දීය. ඔවුනතුරෙහි යම්කිසි එක් පදයකුදු ගෙණ ‘මම මේ ධර්‍මය ලැබීමි’යි කියනුයේ පාරාජිකම වේ.
**‘තිස්සො විජ්ජා’** යනු පූර්‍වෙනිවාසානුස්මෘති, දිව්‍යචක්‍ෂුස්, ආස්‍රවක්‍ෂඥාන යන තිදෙනය. එහි එක් විද්‍යාවකගේ ද නම ගෙන ‘මම මේ විද්‍යාව ලැබීමි’යි කියනුයේ පාරාජික වේ. සඞ්ක්‍ෂෙපාර්‍ත්‍ථ කථාවෙහි වනාහි විද්‍යාවන් ලැබුයේ වෙමියි කියනුයේ ද ‘ත්‍රිවිද්‍යාවන් ලැබුයේ වෙමි’යි කියනුයේ ද පාරාජිකමයයි කියන ලද්දේය. මාර්‍ගභාවනා පදභාජනයෙහි කියනලද සප්තත්‍රිංශත් බොධිපාක්‍ෂික ධර්‍මයෝ මාර්‍ගසම්ප්‍රයුක්ත වූවාහු ලොකොත්තරම වූවාහුයි මෙහි අදහස් කරන ලදහ. එහෙයින් ලොකොත්තරම වූවාහුයි මෙහි අදහස් කරන ලදහ. එහෙයින් ලොකොත්තර සතිපට්ඨාන, සම්මප්පධාන, ඉද්ධිපාද, ඉන්‍ද්‍රිය, බල, බොජ්ඣඞ්ග ආර්‍ය්‍යඅෂ්ටාඞ්ගිකමාර්‍ගය ලැබුයේ වෙමියි කියන්නහුට පාරාජිකයයි **මහාඅර්‍ත්‍ථකථා**වෙහි කියන ලදී. **මහාපච්චරී **ආදියෙහි ‘සතිපට්ඨානයන් ලැබූයේ වෙමි’යි මෙසේ එක් එක් කොටස වසයෙන් ද, ‘කායානුපස්සනා සතිපට්ඨානය ලැබුයේ වෙමි’යි එක් එක් ධර්‍මයාගේ වසයෙන් ද ගෙණ කියන්නහුට පාරාජිකය මැයි කියන ලදී. එ ද සම වේ. කුමක් හෙයින් ද යත්:- මාර්‍ගක්‍ෂණයෙහි උපන් ධර්‍මයන් සඳහා කියූ බැවිනි. ඵල ප්‍රත්‍යක්‍ෂ කිරීමෙහි ද එක් එක් ඵලයක්හුගේ වසයෙන් පාරාජිකය දතයුතුය.
**‘රාගස්ස පහාණං’** යනාදි ත්‍රිකයෙහි ක්ලෙශප්‍රහාණයම වදාරණ ලදී. යම්හෙයකින් ඒ ප්‍රහාණය ද මාර්‍ගයෙන් වෙන්ව නොවේ ද, තෘතීය මාර්‍ගයෙන් රාගද්වෙෂයන්ගේ ප්‍රහාණය හා චතුර්‍ත්‍ථමාර්‍ගයෙන් මෝහයාගේ ප්‍රහාණය වේ ද, එහෙයින් ‘මාගේ රාගය ප්‍රහීණ වූයේය’ යනාදිය කියන්නහුට ද පාරාජිකය කියන ලදී.
**‘රාගා චිත්තං විනීවරණ්තා’** යනාදි ත්‍රිකයෙහි ලෝකෝත්තර චිත්තයම කියන ලදී. එහෙයින් ‘මාගේ සිත රාගයෙන් පහවූයේය’ යනාදිය කියන්නහුට ද පාරාජිකයම වේ.
ශුන්‍යාගාරපදභාජනයෙහි වනාහි යම්හෙයකින් ධ්‍යානය හා නො ගටා ‘ශුන්‍යාගාරයෙහි ඇලෙමි’ යන වචන මාත්‍රයෙන් පාරාජිකය අදහස් නො කරන ලද්දේ ද, එහෙයින් ‘**පඨමෙන ඣානෙන සුඤ්ඤාගාරෙ අභිරති**’ යනාදිය වදාරණ ලද්දේය. එහෙයින් යම් මහණෙක් ධ්‍යානය සමග ගටා ‘මෙ නම් ධ්‍යානයෙන් ශුන්‍යාගාරයෙහි ඇලෙමි’යි කියා නම්, මෙතෙමේම පාරාජික වේය’යි දත යුතුය.
‘**යාවඤාණං**’ යන මේ පදය පිළිබඳ පදභාජනයෙහි අම්බට්ඨ සූත්‍රාදීන්හි කියූ අෂ්ට විද්‍යාවන්හි විපස්සනාඤාණ, මනොමයිද්ධි, ඉද්ධිවිධ, දිබ්බසොත, චෙතොපරියඤාණ වසයෙන් භෙද වූ පස්වැදෑරුම් විද්‍යාවෝ නො ආවාහු ද, ඔවුන් අතුරෙහි එක්ම විදර්‍ශනාව පාරාජිකයට වස්තු නොවේ. සෙස්සෝ පාරාජිකයට වස්තු වෙත්යයි දතයුතුය. එහෙයින් ‘විදර්‍ශනාව ලැබුයේ වෙමි යි ද, විදර්‍ශනා ඥානය ලැබුයේ වෙමි’යි ද, කියන්නට පාරාජිකයක් නැත්තේය. ඵුස්සදෙව ස්ථවිරයන් වහන්සේ වනාහි ‘අන්‍ය වූ ද සිවුවැදෑරුම් වූ විද්‍යාවෝ ඥානය සමග නො ගැටුනාහු පාරාජික වස්තු නොවෙත්. එහෙයින් මනොමයඍද්ධිය ලැබුයේ වෙමි, සෘද්ධිවිධඥානය - දිව්‍ය ශ්‍රොත්‍රඥානය - චෙතොපරියඥානය - ලැබුයේ වෙමි’යි කියන්නහුට ද පාරාජිකය නැතැයි කියත්. එය උන්වහන්සේගේ අතවැසියන් විසින්ම ප්‍රතික්‍ෂෙප කරන ලද්දේය. ‘ආචාර්‍ය්‍යයන් වහන්සේ ආභිධර්මික නොවෙත්. එහෙයින් භූමිවිශෙෂය නො දනිත්. අභිඥාව වනාහි චතුර්‍ත්‍ථද්ධ්‍යානය පාදක කොට සිටියා වූ ම මහද්ගතධර්‍මයෙකි, ධ්‍යානය සමගම සමෘද්ධ වේ. එහෙයින් **‘මනොමයස්ස ලාභීම්හි**’යි හෝ, ‘**මනොමයඤාණස්ස ලාභීම්හි**’යි හෝ යම් ඒ ලෙසකින් කියාවා, පාරාජිකයම වේ යි. ප්‍රතික්‍ෂෙප කරන ලද්දේය. මෙහි නිවණ කිසිසේත් පෙළෙහි නො ආයේ ය. එහෙත් ‘මා නිවණට පැමිණෙන ලදැ’යි කියා හෝ, මා විසින් නිවන සාක්‍ෂාත් කරන ලදැ’යි කියා හෝ කියන්නහුට පාරාජිකයම වේ. කුමක් හෙයින් ද යත්:- නිවණ තමා උපදවන ලද ලොකොත්තර ගුණය ඇති බැවිනි. එසේම ‘චතුස්සත්‍යයන් අවබොධ කෙළෙමි, මා විසින් ප්‍රතිවෙධ කරන ලද්දාහුය’යි කියන්නහුට ද පාරාජිකයම වේ. කුමක් හෙයින් ද යත්:- යම්හෙයකින් සත්‍යප්‍රතිවෙධය වනාහි මාර්‍ගයට පර්‍ය්‍යාය වචනයක් වේ ද, එහෙයිනි. යම්හෙයකින් වනාහි ත්‍රිවිධ ප්‍රතිසම්භිදාවෝ කාමාවචර කුසලයන් අතුරෙන් චතුර්විධඥාන සම්ප්‍රයුක්ත චිත්තොත්පාදයන්හි උපදිත් ද, ක්‍රියාචිත්තයන් අතුරෙන් චතුර්විධ ඥානසම්ප්‍රයුක්ත චිත්තොත්පාදයන්හි උපදිත් ද, අර්‍ත්‍ථප්‍රතිසම්භිදා තොමෝ මොවුන් අතුරෙහි ද චතුර්විධ මාර්‍ගයන්හි ද චතුර්විධ ඵලයන්හි ද උපදීයයි විභඞ්ගයෙහි කියන ලදද, එහෙයින් ‘ධර්‍මප්‍රතිසම්භිදාව ලැබුයේ වෙමි’යි හෝ නිරුක්ති -පෙ- ප්‍රතිභාන ප්‍රතිසම්භිදාව ලැබුයේමියි හෝ ලොකීය අර්‍ත්‍ථප්‍රතිසම්භිදාව ලාභි වූයෙමියි හෝ කියූ කල්හි ද පාරාජිකයෙක් නැත්තේය. ප්‍රතිසම්භිදාලාභී වූයෙමියි කියූ කල්හි ද පාරාජිකයෙක් නැත්තේය. ප්‍රතිසම්භිදාලාභී වූයෙමියි කියූ කල්හි ද ඒ තාක් කෙලවරට නො බසියි. ලොකොත්තර අර්‍ත්‍ථප්‍රතිසම්භිදාව ලාභී වූයෙමි’යි කියූ කල්හි පාරාජිකය වේ.
**සඞ්ක්‍ෂෙපාර්‍ත්‍ථකථාවෙහි** වනාහි අර්‍ත්‍ථප්‍රතිසම්භිදාව පැමිණියේ වෙමි’යි විශෙෂයක් නො තබා ද කියන්නහුට පාරාජිකය කියන ලද්දේය. **කුරුන්‍දියෙහි** ද නො මිදේයයි කියන ලදී**. මහාඅර්‍ත්‍ථකථාවෙහි** ‘මෙපමණකින් පාරාජිකයක් නැත්තේය. මෙපමණකින් කෙළවරට නො බස්නේය, මෙපමණකින් පාරාජිකයක් නොවේ ය’යි විචාරණය කළ බැවින් අනිකක් ප්‍රමාණ කරන්නට නො හැක්කේය’යි කියන ලදී.
‘නිරොධ සමාපත්තියට සමවදිමි’යි හෝ ‘මම එය ලැබුයේ වෙමි’යි හෝ කියන්නහුට ද පාරාජිකයක් නැත්තේය. කුමක් හෙයින් ද යත්:- නිරොධසමාපත්තිය තමා ලෞකික ද නොවන බැවිනි. ලෝකෝතර ද නොවන බැවිනි. ඉදින් මොහුට අනාගාමියෙක් හෝ ක්‍ෂීණාස්‍රවයෙක් හෝ නිරොධයට සමවදියි, ඔවුනතුරෙහි මා අන්‍යතරයෙකැයි දැනගන්නාහයි ප්‍රකාශ කෙරේයයි මෙබඳු අදහසක් වේ නම්, හෙතෙමේ ද ‘ඔහු එසේය’යි දැනගණී ද පාරාජිකයයි **මහපච්චරී - සඞ්ක්‍ෂෙපාර්‍ත්‍ථකථාවන්හි** කියනලදී. එය විමසා ගතයුතුය.
අතීතභවයෙහි කාශ්‍යප සම්‍යක්සම්බුද්ධයන් වහන්සේගේ කාලයෙහි සෝවන් වීමියි කියන්නහුට ද පාරාජිකයක් නැත්තේය. අතීතස්කන්‍ධයන් පරාමර්‍ශනය කළ බැවින් කෙළවරට නොබස්නේය. **සඞ්ක්‍ෂෙපාර්‍ත්‍ථකථාවෙහි** වනාහි අතීතයෙහි අෂ්ට සමාපත්තිලාභී වෙමි’යි කියන්නහුට කොප්‍යධර්‍ම නැති බැවින් පාරාජිකය නැත්තේය. මෙහි වනාහි කොප්පධර්‍ම නැති බැවින් පරාජිකය ඇත්තේය. ඇතැම් කෙනකුන් කියතියි කියන ලදී. එහිද එය අතීතාත්මභාවය සඳහා කියන්නහුට පාරාජිකයක් නොවේ. වර්‍තමානාත්මභාවය සඳහා කියන්නහුටම වේයයි ප්‍රතික්‍ෂෙප කරන ලදී.
මෙසේ ධ්‍යානාදී වූ දශමාතෘකාපදයන් විස්තරකොට දැන් උත්තරිමනුෂ්‍යධර්‍මය පවසනුයේ යම් සම්පජානමුසාවාදයක් කියාද, ඒ සම්පජාන මුසාවාදයෙහි අඞ්ග දක්වා ඔහුගේම විස්තර වශයෙන් චක්‍රපෙය්‍යාලය බඳින සේක් ‘සමාපජ්ජති’ යනාදීන් කියන ආකාරය ද ආපත්තිභෙදය ද දක්වන්නට **‘තීහාකාරෙහි’** යනාදිය වදාළ සේක. එහි සුද්ධිකවාර - වත්තුකාමවාර - පච්චයපටිසංයුත්තවාර යි මහාවාර තුනක් වේ. ඔවුනතුරෙහි සුද්ධිකවාරයෙහි ප්‍රථමද්ධ්‍යානය ආදිකොට **‘මොහා චිත්තං විනීවරණපදං’** යනු යම්තාක් ද ඒ තාක් එක් එක් පදයෙහි ‘සමාපජ්ජිං, සමාපජ්ජාමි, සමාපන්නො, ලාභිම්හි, වසිම්හි, සච්ඡිකතං මයා’ යන මේ සපදයෙහි එක් එක් පදයක් අන් අයුරකින් සිවු අයුරකින් පස් අයුරකින් සයයුරකින් සත් අයුරකින්යි මෙසේ පස්වරක් යොදා සුද්ධිකනය වදාරණ ලද්දේය. ඉක්බිති ‘පඨමඤ්ච ඣානං, දුතියඤ්ච ඣානං’යි මෙසේ ප්‍රථමද්ධ්‍යානය සමග එක් එක් පදය ගළපන්නහු විසින් සියලු පද ගළපා ඒ විස්තරයෙන්ම ඛණ්ඩ චක්‍රය වදාරණ ලද්දේය. නැවත එය ගෙන අවුත් ප්‍රථමද්ධ්‍යනාදිය සමග නො යොදන ලද්දේය. එහෙයින් ඛණ්ඩචක්‍රයි කියනු ලැබේ. ඉක්බිති ‘දුතියඤ්ච ඣානං, තතියඤ්ච ඣානං’යි මෙසේ ද්විතීයද්ධ්‍යානය සමග එක් එක් පදය ගළපා නැවත ගෙන අවුත් ප්‍රථමද්ධ්‍යානය සමග සම්බන්‍ධකොට ඒ විස්තාරයෙන්ම බද්ධචක්‍ර නමැයි වදාරණ ලදී. ඉක්බිති ද්විතීයද්ධ්‍යානය සමග යම්සේ ද, මෙසේ තෘතීයද්ධ්‍යානාදිය සමග එක් එක් පදය ගළපා නැවත ගෙන අවුත් ද්විතීයද්ධ්‍යානාදිය සමග සම්බන්‍ධකොට ඒ විස්තාරයෙන්ම අන්‍ය වූ ද එකුන් තිස් බද්ධචක්‍රයන් දක්වා එකමූලකනය නිමකරණ ලද්දේය. පාඨය වනාහි සැකෙවින් දක්වන ලද්දේය. එය නො මුළා වන්නහු විසින් විස්තර වශයෙන් දතයුත්තේය.
එකමූලකනය යම්සේ ද ද්විමූලකාදීහු ද එසේය. සර්‍වමූලකනයෙහි කෙළවර දක්වා සාරසියයක්හුගේ මතුවෙහි පන්තිස් නය දෙනෙක් දක්වන ලදහ. ඔවුහු කවරහු ද යත්:- ද්විමූලකයෝ එකුන්තිසෙක, ත්‍රිමූලකයෝ අටවිස්සෙක චතුර්මූලකයෝ සත්විස්සෙක. මෙසේ පංචමූලකාදීහු ද එක එක අඩුකොට තිංසමූලකයෝ යම්තාක් ද ඒ තාක් දතයුතුය. පාඨයෙහි වනාහි ඔවුන්ගේ නම ද හකුළා කෙටි කොට මෙය සර්‍වමූලකැයි එක් තිංසමූලක නයක් දක්වන ලද්දේය. යම්හෙයකින් ශුන්‍යාගාරපදය ධ්‍යානය සමග නො ගැටුනේ ද, කෙළවරට නො බස්නේ ද, එහෙයින් එය ආමර්‍ශනය නොකොට මොහාචිත්ත විනීවරණපදය කෙළවරකොට ඇති හැම තැන යොජනා තොමෝ දක්වන ලදැයි දතයුත්තීය. මෙසේ ප්‍රථමද්ධ්‍යානාදිය පිළිවෙළින් හෝ උපිළිවෙළින් හෝ ද්විතීයද්ධ්‍යානාදීන් සමග ගටා හෝ නො ගටා හෝ **‘**සමාපජ්ජිං**’** යනාදී නයින් කියන්නහුට මුක්තියක් නැත්තීය. පාරාජිකයට පැමිණේමය යි
මේ අර්‍ත්‍ථය දැක්වීම් වසයෙන් කියනලද ඒ සුද්ධික මහාවාරයෙහි මේ වනාහි සැකෙවින් කළ අර්‍ත්‍ථ වර්‍ණනාය. **‘තීහාකාරෙහි’** සම්පජානමුසාවාදයට අඞ්ග වූ කරුණු තුනෙන් ‘පුබ්බෙවස්ස හොති’ පූර්‍වභාගයෙහිම මේ පුද්ගලයාහට ‘බොරු කියන්නෙමි’යි මෙබඳු සිතක් වේ. ‘**භණන්තස්ස හොති’** කියන්නහුට මෙබඳු සිතක් වේ. ‘**භණිතස්ස හොති’** කියූ කල්හි මොහුට මෙබඳු සිතක් වේ. යමක් කියයුත්තේ නම් එය කියූ කල්හි වේය, යන අර්‍ත්‍ථයි. නොහොත් **‘භණිතස්ස’** කියූ වචනයෙන් නිමියා වූ වචන ඇත්තහුට වන්නේයයි මෙසේ යමෙක් පූර්‍වභාගයෙහි දී දනී ද, කියනුයේත් දනී ද, පසුවත් ‘මා විසින් බොරු කියන ලදැ’යි දනී ද, හෙතෙමේ ප්‍රථමද්ධ්‍යානයට සමවැදුනෙමියි කියනුයේ පාරාජිකයට පැමිණේයයි. මෙහි ‘තීහඞ්ගෙහ සමන්නාගතො මුසාවාදො’ යන මේ අර්‍ත්‍ථය දක්වන ලද්දේය. එසේ දක්වන ලද්දේ නමුත් මේ මෙහි වෙනසය:- පළමුකොට විචාරීමෙක් වේ. ‘බොරු කියන්නෙමි’යි ද බොරු කියන්නහුට බොරු කියමි’යි ද දන්නහුට, පසුභාගයෙහි ‘මා විසින් බොරු කියන ලද්දේය’යි නො වන්නට නො හැක්කේය. ඉදින් නොවේ නමුදු පාරාජිකයම වේ. පළමු අඞ්ග දෙකම මෙයට ප්‍රමාණ වේ. යමක්හට වනාහි පූර්‍වවභාගයෙහි ‘බොරු කියන්නෙමි’යි අදහසක් නැත්තේ ද, කියන්නේ වනාහි ‘බොරු කියමි’යි දනී ද, කියූ කල්හි ද ‘මා විසින් බොරු කියන ලදැ’යි දනී ද, ඔහුට ඇවැත් නො නැගිය යුතුය. එහිලා පූර්‍වභාගයම ප්‍රමාණතර වේ. එය නැති කල්හි වහා කියන ලද්දක් හෝ අනිකක් කියනු කැමැතිව පැකිල අනිකක් කියන ලද්දක් හෝ වේයයි
මෙහිද ඒ දන්නා බව ද එකචිත්තොත්පාදයෙහි අනෙකඤාණසමොධානය ද දුරුකටයුතුය. ‘තඤ්ඤාණතා පරිච්චජිතබ්බා’ යම් සිතකින් බොරු කියන්නෙමියි දනී ද, ඒ සිතින්ම ‘බොරු කියමි’ ද, ‘මා විසින් බොරු කියන ලදැ’යි ද දනී ද, මෙසේ එක්ම සිතින් ක්‍ෂණ තුනෙහි දනීය යන මේ තඤ්ඤාණභාවය හැරිය යුතුය. ඒ සිතින්ම ඒ සිත දැන ගන්නට නො හැකිය. ඒ කඩුවෙන් ඒ කඩුව සිඳින්නට යම් සේ නො හැක්කේ ද එසේය. පළමු පළමු සිත පසු පසු සිත පිළිබඳ එසේ ඉපැත්මට ප්‍රත්‍යයව නිරුද්ධ වේ. එහෙයින්:
‘කියන්නෙමි’යි යන පූර්‍වභාගයම ප්‍රමාණ වේ. ‘කියන්නෙමි’ යන ඒ පූර්‍වභාගය ඇති කල්හි ‘කියමි, කියන ලදය’ යන සෙසු දෙක නො වන්නේය යන මෙය නැතැයි මෙසේ වාක් තොමෝ අඞ්ගත්‍රයයෙන් යුක්තයයි. එහෙයින් මේ කාරණය කියනු ලැබේ.
‘ඤාණ සමොධානං පරිච්චජිතබ්බං’ යන මෙහි මේ සිත් තුන එක ක්‍ෂණයෙහි උපදීයයි නො ගත යුතුය. මේ සිත නම්:
‘පළමු සිත නිරුද්ධ නො වූ කල්හි පැසුළු සිත නො උපදියි. අතර නො තබා උපදින බැවින් එක් සිතක් මෙන් පෙනෙන්නේය’යි.
මෙයින් මතුවෙහි වනාහි යම් ඒ මහණෙක් ප්‍රථමද්ධ්‍යානයට පැමිණියෙමි’යි දැන බොරු කියා ද, යම් හෙයකින් හෙතෙමේ ‘මට ප්‍රථමද්ධ්‍යානය නැතැ’යි මෙබඳු දෘෂ්ටි ඇත්තේ වේ ද, ඔහුට ‘එසේ මට ප්‍රථමද්ධ්‍යානය නැතැ’යි මේ ලබ්ධිය ඇත්තීමය. ‘මට ප්‍රථමද්ධ්‍යානය නැත්තේය, මොහුගේ සිත මෙබඳු ස්වභාව ඇත්තේම වන්නේය’යි මෙසේ මොහුගේ ඉවසීම ද වේ. මොහුට රුස්නේ ද වේ. යම්කලෙක වනාහි බොරු කියනු කැමැත්තේ වේ ද, එකල්හි ඒ දෘෂ්ටිය හෝ දෘෂ්ටිය සමග, වැටහීම හෝ දෘෂ්ටියත් වැටහීමත් සමග, රුචිය හෝ දෘෂ්ටිය ඉවසීම රුචිය සමග අදහස හෝ සඟවා බහා තබා වසා අවිද්‍යාමාන කොට කියා ද එහෙයින් ඔවුන්ගේ ද වසයෙන් අඞ්ගභෙදය දක්වන්නට ‘**චතුහාකාරෙහි’ **යනාදිය වදාළ සේක. පරිවාරයෙහි ද ‘මුසාවාදය අටඟක් ඇතැ’යි කියූ බැවින් එහි අදහස් කරනලද සංඥාව සමග මෙහි ‘අට අයුරකින්’යි අන්‍ය වූ ද එක් ක්‍රමයක් යෙදිය යුතු ය.
මෙහිද **‘විනිධාය දිට්ඨිං’** යන මේ නය බලවත් ධර්‍ම ප්‍රතිච්ඡාදන වශයෙන් කියන ලදී. **‘විනිධාය ඛන්තිං’** යනාදිය එයට වඩා දුර්‍වල දුර්‍වල ධර්‍මයන්ගේ නිඃක්‍ෂෙප වශයෙනි. ‘**විනිධාය සඤ්ඤං’** යන මෙය වනාහි මෙහි සියලු දුර්‍වල ධර්‍මයන්ගේ නිඃක්‍ෂෙපයයි. සංඥාමාත්‍රයක් නමුදු ප්‍රතිච්ඡාදානය නොකොට දැන බොරු කියන්නේය යන මේ කාරණය විද්‍යාමාන නොවේ. යම්හෙයකින් ‘සමවදින්නෙමි’ යනාදී වූ අනාගත වචනයෙන් පාරාජිකය නො වේ ද, එහෙයින් ‘සමවැදීමි’ යනාදී වූ අතීත වර්‍තමාන පදයෝම පාඨයෙහි කියන ලදහයි දතයුත්තාහ.
මින් මතුවෙහි මේ සුද්ධිකමහාවාරයෙහි සියල්ලම ප්‍රකට අර්‍ත්‍ථ ඇත්තේමය. මෙහි කිලෙසප්පහාණපදයාගේ පදභාජනයෙහි **‘රාගො මෙ චත්තො වන්තො’** යනාදි පදයන්ගේ අර්‍ත්‍ථය හැර යමක් මේ විනිශ්චයයෙන් දැන ගන්නට නො හැකි වන්නේ ද, එබන්දක් මෙහි නොම ඇත්තේය. ඒ මේ අර්‍ත්‍ථය දැන් කියනු ලැබේ. මෙහි ‘**චත්තො**’ යන මෙය ස්වකීයභාවය ඇත්හැරීම් වසයෙන් වදාරණ ලද්දේය. ‘**වන්තො**’ යන මෙය නැවත නො ගන්නා බව දැක්වීම් වසයෙන් වදාරණ ලද්දේය. ‘**මුත්තො**’ යන මෙය සන්තතියෙන් මිදීම් වසයෙන්, ‘**පහීණො**’ යන මෙය මිදුනහුගේ ද කිසි තැනක එකසේ නො පැවැතීම දැක්වීම් වසයෙන්, ‘**පටිනිස්සට්ඨො**’ යන මෙය පෙර නො දෙන ලද්දහුගේ නැවත දුරලීම දැක්වීම් වසයෙන්, ‘**උක්‍ඛෙටිතො**’ යන මෙය ආර්‍ය්‍යමාර්‍ගයෙන් තැති ගන්වා පලවා හැරිය බැවින් නැවත නො ඇලෙනබව දැක්වීම් වසයෙන් වදාරණ ලද්දේය. ඒ මේ අර්‍ත්‍ථය තෙමේ ශබ්දශාස්ත්‍රයෙන් සෙවිය යුතුය. **‘සමුක්‍ඛෙටිතො’** යන මෙය මනාකොට තැති ගන්වා ඉතා කුඩා වූවක්හුගේ ද නැවත නො ඇලෙනබව දැක්වීම් වසයෙන් වදාරණ ලද්දේය.
චත්තුකාමවාරයෙහි ද- ‘**තීහාකාරෙහි**’ යනාදීන් පිළිබඳ අර්‍ත්‍ථය වාරපෙය්‍යාලයාගේ ප්‍රභෙදය ද යන සියල්ල මෙහි කියූ නයින්ම දතයුතුය. හුදෙක් ‘වරදවා අනිකක් කියනු කැමැති වූ මා විසින් යම් මේ අනෙකක් කියන ලද ද, එහෙයින් මට ඇවැත් නැතැ’යි මෙසේ ඉඩපහසුකම් සොයන පාපී පුද්ගලයන්ට අවකාශ වළකනු පිණිස වදාරණ ලද්දේය. යම්සේ ‘බුද්ධං පච්චක්‍ඛාමි’යි කියනු කැමැත්තේ ‘ධම්මං පච්චක්‍ඛාමි’ යනාදී වූ ශික්‍ෂාප්‍රත්‍යාක්‍ඛ්‍යාන පදයන් අතුරෙහි යම් ඒ පදයක් කියනුයේ ක්‍ෂෙත්‍රයෙහි බැසගත් බැවින් ශික්‍ෂාප්‍රත්‍යාක්‍ඛ්‍යාන කෙළේම වේ ද, එසේ ප්‍රථමද්ධ්‍යානාදී වූ උත්තරිමනුෂ්‍ය ධර්‍මපදයන් අතුරෙහි යම්කිසි එක් පදයක් කියනු කැමැතිව එයින් අන්‍ය වූ යමක් හෝ එය හෝ කියනුයේ ද ක්‍ෂෙත්‍රයට බැසගත් බැවින් පාරාජිකම වේ. ඉදින් යමක්හට කියා ද, හෙතෙමේ ඒ ඇසිල්ලෙහිම ඒ කරුණ දැන ගණී ද, දැනීම පිළිබඳ ලක්‍ෂණ ද මේ ශික්‍ෂාප්‍රත්‍යාක්‍ඛ්‍යාන කියූ නයින්ම දතයුතුය.
මෙහි මේ වෙනස ය:- ශික්‍ෂාප්‍රත්‍යාක්‍ඛ්‍යාන හස්තමුද්‍රාවෙන් කෙළවරට නොබස්නේය. මේ අභූතාරොචනය වනාහි හස්තමුද්‍රාවෙන් ද කෙළවරට නොබස්නේය. යමෙක් වනාහි හස්තවිකාරාදී වූ අඟපසඟ සැලීමෙන් අවිද්‍යමාන වූ උත්තරිමනුෂ්‍යධර්‍මය කායවිඥප්තිපථයෙහි සිටි පුද්ගලයක්හට සැල කෙරේ ද, හෙතෙමේ ඒ අර්‍ත්‍ථය දනී ද, පාරාජිකම වේ. නැවත වනාහි මොහුට කියාදැයි ‘මෙතෙමේ කුමක් කියාදැ’යි හෙතෙමේ නො දන්නේ හෝ වේ ද, සැකයට හෝ පැමිණේ ද, කලක් විමසා හෝ පසුව දැන ගණී ද දැන නො ගන්නේමය යන සඞ්ඛ්‍යාවට යන්නේය. මෙසේ දැන නො ගන්නහුට කියූ කල්හි ථුල්ලච්චය වේ. යමෙක් වනාහි ධ්‍යානාදිය තමන්ගේ අධිගම වසයෙන් හෝ උග්ගහපරිපුච්ඡාදී වසයෙන් හෝ නො දනී ද, හුදෙක් ධ්‍යානයයි හෝ විමොක්‍ෂයයි හෝ වචන මාත්‍රයක්ම අසන ලද්දේ වේ ද, හෙතෙමේ ද ඔහු විසින් කියු කල්හි මෙතෙමේ ධ්‍යානයකට සමවැදුනෙමියි කියායි මෙපමණකුත් ඉදින් දනී නම්, දනීමය යන සඞ්ඛ්‍යාවට යයි. ඔහුට කියූ කල්හි පාරාජිකයම වේ. එකකුහට හෝ දෙදෙනකුට හෝ බොහෝ දෙනකුට හෝ නියමිත අනියමිත වසයෙන් සෙසු සියලු වෙනස ශික්‍ෂාප්‍රත්‍යාක්‍ඛ්‍යාන කථාවෙහි කියූ නයින්ම දතයුතුය.
පච්චයපටිසංයුත්තවාරයෙහි ද - සියලු වාරපෙය්‍යාලභෙදය ද පෙර ආවා වූ පදයන්ගේ අර්‍ත්‍ථ ද කියූ නයින්ම දැන පාලික්‍රමය පළමුකොට මෙසේ දතයුතුය. මෙහි වනාහි ‘යමෙක් තාගේ විහාරයෙහි විසූයේ ද, යමෙක් තාගේ සිවුරු පරිභොග කෙළේ ද, යමෙක් තාගේ පිණ්ඩපාතය වැළඳූයේ ද, යමෙක් තාගේ සෙනසුන් පරිභොග කෙළේ ද යමෙක් තාගේ ගිලන්පස බෙහෙත් පිරිකර වැළඳූයේ ද, යන මේ පස් වැදෑරුම් පච්චත්තවචනවාරයෝ ‘යමකු විසින් තාගේ විහාරය පරිභොග කරන ලද්දේ ද යනාදී වූ පස්වැදෑරුම් කරණවචනවාරයෝ තෝ යමකු උදෙසා විහාරය දුන්නේ ද, යනාදී වූ පස්වැදෑරුම් උපයොග වචන වාරයෝ කියන ලද්දාහු ද, ඒ වාරයන්ගේ වසයෙන් මෙහි කියන ලද ශුන්‍යගාර පදය සමග පෙර කියූ ප්‍රථමද්ධ්‍යානාදී වූ සියලු පදයන්හි වාරපෙය්‍යාලභෙදය දතයුතුය. ‘යො තෙ විහාරෙ, යෙන තෙ විහාරො, යං ත්‍වං ආගම්ම විහාරං’යි මෙසේ පිළිවෙළින් කියූ බැවින් වනාහි ‘අහං’යි නො කියූ බැවින් ද දැනගන්නහුට කියූ කල්හි ද මෙහි ථුල්ලච්චය වේ. නො දන්නහුට කියූ කල්හි දුක්කටය වේ ය යනු මෙහි විනිශ්චය වේ.
මෙසේ විස්තර වශයෙන් ආපත්තිභෙදය දක්වා දැන් අනාපත්තිභෙදය දක්වන සේක් **‘අනාපත්ති අධිමානෙන’** යනාදිය වදාළ සේක. එහි එහි **‘අධිමානෙන’** අධිකමානයෙන් කියූ ආකාර ඇති උත්තරිමනුෂ්‍යධර්‍මය අත්තුපනායික කොට ආරොචනය කරන්නහුට ඇවැත් නොවේ. **‘අනුල්ලපනාධිප්පායස්ස’** කුහකබවෙහි හෝ ඉච්ඡාචාරයෙහි හෝ නො පිහිටා නො කියන අදහස් ඇත්තා වූ ද සබ්‍රම්සරුන් වෙත රහත්බව ප්‍රකාශ කරන්නහුට ඇවැත් නො වේ. උන්මත්තකාදීහු පෙර කියූ නය ඇත්තාහුමය. මෙහි වනාහි වග්ගුමුදාතීරිය භික්‍ෂූහු ආදිකර්මිකයෝය. ඔවුන්ට ඇවැත් නොවේ.
සමුට්ඨානාදීන් අතුරෙහි මේ ශික්‍ෂාපදය ත්‍රිසමුත්‍ථානය. හස්තමුද්‍රාවෙන් සැලකරන්නහුට කායචිත්තයෙන්, වාග්භෙදයෙන් සැලකරන්නහුට වාචාචිත්තයෙන්, කායචිත්ත - වාචාචිත්ත දෙකින් සැලකරන්නහුට කායවාචාචිත්තයෙන් සමුත්‍ථානය වේ. ක්‍රියාවෙන් පැමිණිය යුතු බැවින් ක්‍රියා සමුත්‍ථානය වේ. ව්‍යතික්‍රම සංඥාවගේ අභාවයෙන් මිදෙන බැවින් සංඥාවිමොක්‍ෂය. සිත් ඇතිව කටයුතු බැවින් සචිත්තකය. ලොකවද්‍යය. කායකර්‍මයි. වාක්කර්‍ම යි. අකුශලචිත්ත යි. ත්‍රිවෙදන යි. සිනාසෙන්නේ ද සොම්නස් ඇත්තෙක්ව ප්‍රකාශ කරයි. මා කෙරෙහි උත්තරිමනුෂ්‍යධර්‍මය නැති බව දන්නා අන්‍යයෝ ද ඇත්තාහයි බිය වන්නේ ද මද්ධ්‍යස්ථ ද වූයේයයි.
විනීතවස්තූන් අතුරෙහි - අධිමාන වස්තුව අනුප්‍රඥප්තියෙහි කියවා ලද නය ඇත්තේමය.
ද්විතීය වස්තුවෙහි - **‘පණිධාය’** ප්‍රාර්‍ත්‍ථනා කොට ‘**එවං මං ජනො සම්භාවෙස්සති’** මෙසේ ජනතෙමේ අරණ්‍යයෙහි වසන මා රහත්බවෙහි හෝ ශෛක්‍ෂ්‍යභූමියෙහි හෝ ලා සම්භාවනා කරන්නේය. එයින් ලොකයා විසින් සත්කාර කරණ ලද්දෙම් ගරු කරණ ලද්දෙම් බුහුමන් කරන ලද්දෙම් පුදන ලද්දෙම් වන්නෙමියි ප්‍රාර්‍ත්‍ථනා කොට. **‘ආපත්ති දුක්කටස්ස’** මෙසේ ප්‍රාර්‍ත්‍ථනා කොට ‘වනයෙහි වසන්නෙමි’යි යන්නහුට පියවරක් පියවරක් පාසා දුක්කටය වේ. එසේ වනයෙහි කුටිකිරීම් සක්මන් කිරීම් හිඳීම් හැඳීම් පෙරවීම් ආදී වූ සියලු කටයුතුවලදී ප්‍රයොගයක් ප්‍රයොගයක් පාසා දුක්කටය වේ. එහෙයින් වනයෙහි මෙසේ නො විසිය යුතුය. මෙසේ වසනුයේ ද සම්භාවනය ලබාවා හෝ නො ලබාවා හෝ දුක්කටයට පැමිණේ. යමෙක් ධුතාඞ්ග සමාදන්වූයේ ‘ධුතාඞ්ග රකින්නෙමි’යි හෝ ‘ග්‍රාමාන්තයෙහි වසන මාගේ සිත විසිරෙන්නේය, එහෙයින් වනය සැපය’යි සිතා හෝ වනයෙහි දී එකාන්තයෙන් කාය - චිත්ත - උපධි යන ත්‍රිවිධ විවෙකයන්ගෙන් එක්තරා එකකට පැමිණෙන්නෙමියි හෝ වනයට පිවිස රහත්බවට නො පැමිණ නො නික්මෙන්නෙමියි හෝ අරණ්‍යවාසය භාග්‍යවතුන් වහන්සේ විසින් පසස්නා ලද්දේය, මා ද වනයෙහි වසන කල්හි බොහෝ සබ්‍රහ්මචාරීහු ග්‍රාමාන්තය හැර ආරණ්‍යකයෝ වන්නාහයි හෝ මෙසේ නිරවද්‍ය වාසයෙන් වසනු කැමැත්තේ වේ ද ඔහු විසින් විසිය යුතුය.
තෘතීය වස්තුවෙහි - අත් පා දිගුකිරීම් ආදිය මනාව පිහිටුවා පිඬු පිණිස හැසිරෙන්නෙමියි හැඳීම් පෙරවීම් කිසපටන් වැළඳීම කෙළවර තෙක් ප්‍රයොගයක් ප්‍රයොගයක් පාසා දුක්කටය වේ. සම්භාවනය ලබාවා හෝ නො ලබාවා හෝ දුක්කටයම වේ. බන්‍ධකවත්ත සෙඛියවත්ත පුරණු පිණිස හෝ සබ්‍රහ්මචාරීන්ගේ දිට්ඨානුගතියට පැමිණෙනු පිණිස හෝ පැහැදීම එළවන යෑම් ඊම් ආදියෙන් යුක්තව පිඬුපිණිස පිවිසෙනුයේ නුවණැත්තන් විසින් උපවාද නො කටයුත්තේය.
චතුර්‍ත්‍ථ - පඤ්චම වස්තූන්හි ‘යො තෙ විහාරෙ වසී’ යන මෙහි කියූ නයින්ම ‘මමැ’යි නොකියූ බැවින් පාරාජිකයක් නැත්තේය. තමන් කෙරෙහි උත්තරිමනුෂ්‍යධර්‍මය හෝ උත්තරිමනුෂ්‍යධර්‍මය කෙරෙහි තමන් හෝ පමුණුවාම කියන්නහුට පාරාජිකය වදාරණ ලදී.
‘**පණිධාය චඞ්කමි’** යනාදීහු යට කියූ නය ඇත්තාහුමය.
සංයොජනවස්තුවෙහි ‘**සංයොජනා පහීණා’** දසසංයොජනයෝ ප්‍රහීණ කරන ලදහයි ද, එක් සංයොජනයක් ප්‍රහීණ කරන ලදැයි ද කියන්නහු විසින් ක්ලෙශ ප්‍රහාණයම සැලකරන ලද්දේ වේ ද, එහෙයින් පාරාජිකය වේ.
රහෝ වස්තූන්හි ‘**රහො උල්ලපති’** රහසිගතව ‘මම රහත්මි’යි කියයි. සිතින් සිතන ලද්දක්ම නො කරයි. එහෙයින් මෙහි දුක්කටය වදාරණ ලදී.
විහාරවස්තුව හා උපට්ඨාන වස්තුව ද කියූ නය ඇත්තේමය.
න දුක්කර වස්තුවෙහි- ‘ආර්‍ය්‍ය පුද්ගලයෝම භාග්‍යවතුන් වහන්සේගේ ශ්‍රාවකයෝයි ඒ මහණහුගේ මේ ලබ්ධිය වේ. එහෙයින් ‘**යෙ ඛො තෙ භගවතො සාවකා තෙ එවං වදෙය්‍යුං’** යනු වදාළ සේක. සිල්වත් වූ පටන්ගත් විදසුන් ඇත්තහු විසින් රහත්බව පැවසීම දුෂ්කර නොවේ. හෙතෙමේ රහත් බවට පැමිණීමෙහි ප්‍රතිබල වේය’ යනු යම්හෙයකින් මොහුගේ මෙහි අදහස වේ ද, එහෙයින් ‘**අනුල්ලපනාධිප්පායො අහං’** යනු වදාළ සේක.
විරියවස්තුවෙහි **‘ආරාධනීයො’** සතුටු කරන්නට හැක්කේය. සපයන්නට උපදවන්නට හැක්කේය යන අර්‍ත්‍ථයි. සෙස්ස කියූ නය ඇත්තේමය.
මච්චු වස්තුවෙහි - ඒ මහණතෙමේ යමක්හට විපිළිසරයක් උපදී ද, හෙතෙමේ කියන්නේය. මාගේ වනාහි අවිප්‍රතිකාරවස්තුක ශීලය පිරිසිදුය. ඒ මම කිම, මරණයට බිය වන්නෙමි ද යි මේ අර්‍ත්‍ථය සඳහා **‘නාහං ආවුසො මච්චුනො භායාමි**’යි කීයේය. එහෙයින් මේ මහණහුට ඇවැත් නොවේ.
විප්පටිසාරවස්තුවෙහි ද මේ නයම වේ. ඉන් මතුවෙහි එන වස්තුත්‍රය විරියවස්තුව සමාන වේ.
වෙදනා වස්තූන් අතුරෙහි ප්‍රථමවස්තුවෙහි වනාහි ඒ මහණ තෙමේ ප්‍රතිසඞ්ඛ්‍යාන නම් වූ ස්මෘති බලයෙන් අධිවාසනක්‍ෂාන්තියෙහි සිට ‘**න ආවුසො සක්කා යෙන වා තෙන වා අධිවාසෙතුං’** ඇවැත්නි! යමකින් හෝ එයින් හෝ ඉවසන්නට නො හැක්කෙමියි කීයේය. එහෙයින් මේ මහණහුට ඇවැත් නොවේ.
ද්වීතීයවස්තුවෙහි වනාහි අත්තූපනායික නොකොට ‘**න සක්කා පුථුජ්ජනෙන’** ඇවැත්නි! පෘථග්ජනයා විසින් නො හැක්කේයයි පරියායයෙන් කියූ බැවින් ථුල්ලච්චය වේ.
බ්‍රාහ්මණවස්තුවෙහි - ඒ බ්‍රාහ්මණ තෙමේ ‘**ආයන්තු හොන්තො අරහන්තො’** පින්වත් රහත්හු එත්වා, යනු පමණක් නො කීයේය. ඔහුගේ මුඛයෙන් යම් යම් වචනයක් නිකුත් වේ ද, ඒ සියලු වචන ‘රහතුන්ට අසුන් පණවවු, පාදෝනා පැන් දෙවු, රහත්හු පා දොවත්වා’යි අරහන්තවාද ප්‍රතිසංයුක්තම වූයේය. ඒ වනාහි මොහු ශ්‍රද්ධාචරිතයකු බැවින් තමන්ගේ ශ්‍රද්ධාබලයෙන් තදින් උත්සාහවත් වූ මොහුගේ ප්‍රසාදයෙන් කියයුතු වූ වචනයි. එහෙයින් භාග්‍යවතුන් වහන්සේ **‘අනාපත්ති භික්‍‍‍‍ඛවෙ පසාදභඤ්ඤෙ**’යි වදාළ සේක. මෙසේ කියනු ලබන තුටු පහටු වූ ම මහණහු විසින් වනාහි සිවුපසය පරිභොග කටයුතුය. රහත් බවට පමුණුවන පිළිවෙත පුරන්නෙමි’යි මෙසේ යොග කටයුතුය.
අඤ්ඤව්‍යාකරණ වස්තූහු සංයොජනවස්තු සමානම වෙත්. අගාර වස්තුවෙහි- ඒ මහණතෙමේ ගිහිබවෙහි ප්‍රයොජන රහිත බැවින් අපෙක්‍ෂාවක් නැති බැවින් ‘**අභබ්බො ඛො ආවුසො මාදිසො**’ ඇවැත්නි! මා වැනියෙක් අභව්‍ය මැ යි කීයේය. උත්තරිමනුෂ්‍යධර්‍මය පවසන අදහසින් නොවේ. එහෙයින් මොහුට ඇවැත් නොවේ.
ආවටකාම වස්තුවෙහි - ඒ මහණතෙමේ වස්තුකාමයන්හි ද ක්ලෙශකාමයන්හි ද ලෞකික වූ ම ආදීනවදර්‍ශනයෙන් අපෙක්‍ෂා රහිත වූයේය. එහෙයින් **‘ආවටා මෙ ආවුසො කාමා’** ඇවැත්නි! මා විසින් කාමයෝ ආවරණය කරණ ලදහයි කීයේය. එහෙයින් මේ මහණහුට ඇවැත් නොවේ. මෙහි ද ‘ආවටා’ යනු වළකන ලද්දාහ, නිවාරණය කරන ලද්දාහ. බැහැර කරන ලද්දාහ. යන අර්‍ත්‍ථයි.
අභිරති වස්තුවෙහි ඒ මහණතෙමේ සසුනෙහි නො කළකිරුණු බැවින් උදෙසීම් පිළිවිසීම් ආදියෙහි ද ඇලුනු බැවින් ‘**අභිරතො අහං ආවුසො පරමාය අභිරතියා’** ඇවැත්නි! මම උත්තමාභිරතියෙන් ඇලුනෙමියි කීයේය. උත්තරිමනුෂ්‍යධර්‍මය පවසන අදහසින් නොවේ. එහෙයින් මේ මහණහුට ඇවැත් නොවේ.
පක්කමන වස්තුවෙහි - ‘**යො ඉම්මහා ආවාසා පඨමං පක්කමිස්සති’** යමෙක් මේ ආවාසයෙන් පළමුකොට යන්නේදැයි මෙසේ ආවාසයක් හෝ මණ්ඩපයක් හෝ සීමාවක් හෝ යන යම්කිසි තැනක් පිරිසිඳ කළ කතිකාවකින් ‘යමෙක් මා රහත් යි දනිත්වා’යි ඒ ස්ථානයෙන් පළමුකොට යේ ද, හෙතෙමේ පාරාජික වේ. යමෙක් ආචාර්‍ය්‍යඋපාද්ධ්‍යායයන්ගේ කටයුත්තකින් හෝ මවුපියන් පිළිබඳ කිසියම් කටයුත්තකින් හෝ පිඬු සිඟා යෑම පිණිස හෝ උදෙසීම් පිළිවිසීම් පිණිස හෝ එවැනි අන් කටයුත්තකින් හෝ එතැන ඉක්මවා යේ ද, ඇවැත් නොවේ. ඉදින් එසේ ගියා වූ මේ මහණහුට පසුව ‘දැන් මම එහි නො යන්නෙමි, එසේ නො ගිය කල්හි මා රහත් යි සම්භාවනය කරන්නාහ’යි ඉච්ඡාචාරයෙක් උපදී නම් ඇවැත් නොවේමය.
යමෙක් යම්කිසි කටයුත්තකින් එතැනට පැමිණ හැදැරීම් මෙනෙහි කිරීම් ආදිවසයෙන් අන්‍යවිහිතව හෝ සොරු ආදීන් විසින් ලුහුබඳන ලද්දේ හෝ නැගී සිටි මෙඝයක් දැක හෝ නො තෙමෙන තැනකට පිවිසෙනු කැමතිව හෝ එතැන ඉක්මවා ද, ඇවැත් නොවේ. යානයකින් හෝ විද්‍යාමයඍද්ධියකින් හෝ යන්නේ ද පාරාජිකයට නො පැමිණේ. පා ගමනින්ම පාරාජිකයට පැමිණේ. එ ද යම්කෙනකුන් සමග කතිකා කරණ ලද්දී ද, ඔවුන් සමග පෙර පසු නො වී යනුයේ පාරාජිකයට නො පැමිණේ. මෙසේ යන්නා වූ සියල්ලෝම ඔවුනොවුන් රකිත්. ඉදිනුදු මණ්ඩප රුක් මුල් ආදීන් අතුරෙහි කිසි තැනක් පිරිසිඳ ‘යමෙක් මෙහි හිඳියි හෝ සක්මන් කරයි හෝ වේ ද, ඔහු රහත්’යි දන්නෙමු, මල් හෝ තබා ‘යමෙක් මේ මල් ගෙන පූජා කරන්නේ ද, ඔහු රහත් යි දන්නෙමු’යි යනාදි නයින් කතිකාවක් කරන ලද්දී වේ ද, එහිද ඉච්ඡාචාර වසයෙන් එසේ කරන්නහුට පාරාජිකයම වේ. ඉදින් උපාසකයකු විසින් ‘යම්කෙනෙක් රහත්හු වෙත් ද, ඔවුහු මේ වෙහෙර වෙසෙත්වා, පා සිවුරු ආදිය හෝ ගණිත්වා’යි අතරමග විහාරයක් කරන ලද්දේ ද, තුන් සිවුරු ආදීහු හෝ තබන ලද්දාහු වෙත් ද, එහි ද ඉච්ඡාචාර වසයෙන් වසන්නහුට ද සිවුරු ආදිය ගන්නහුට ද පාරාජිකයම වේ. මේ වනාහි නො දැහැමි කතිකාවතෙකි. එහෙයින් නො කටයුතුය. ‘මේ තෙමස තුළ සියල්ලෝම ආරණ්‍යක වෙත්වා, පිණ්ඩපාතාඞ්ගාදි අවශෙෂ ධුතඞ්ගධරයෝ හෝ වෙත්වා නොහොත් සියල්ලෝම රහත්හු වෙත්වා, යනාදී වූ මෙවැනි අනෙකක් හෝ නො කටයුතුය. නොයෙක් දනවු වැසි භික්‍ෂූහු රැස් වෙත්. ඔවුන් අතුරෙහි කිසි කෙනෙක් දුර්‍වල වූවාහු මද ශක්ති ඇත්තාහු මෙවැනි වත් රකින්නට අපොහොසත් වෙත් ද එහෙයින් මෙවැනි ව්‍රත නො කටයුතුය. මේ තෙමස මුළුල්ලෙහි සියල්ලන් විසින්ම නො උදෙසිය යුතුය. නො විචාළ යුතුය. පැවිදි නො කටයුතුය. මුගව්‍රතය ගත යුතුය. සීමාවෙන් පිටත සිටියහුට ද මහලු පිළිවෙළින් තමහට පැමිණිය යුතු සඞ්ඝලාභය දිය යුතුය යන මේ ආදිය නො කටයුතුය.
ලක්‍ඛණසංයුත්ත - **‘ය්වායං ආයස්මා ච ලක්‍ඛණො’** මෙයින් ලක්‍ෂණ ස්ථවිර තෙමේ දක්වන ලද්දේය මෙතෙමේ ජටිලයන් දහසට ඇතුළත් වූ එහිභික්‍‍‍‍‍ඛු උපසම්පදාවෙන් උපසපන් වූ ආදිත්තපරියාය සූත්‍ර දේශනාවසානයෙහි රහත් බවට පැමිණි එක් මහාශ්‍රාවකයෙකැයි දතයුතුය. යම්හෙයකින් මේ ස්ථවිරතෙමේ පුරුෂ ලක්‍ෂණයෙන් යුක්ත වූ හැම අයුරින් පරිපූර්‍ණ වූ බ්‍රහ්මාත්මභාවය සමාන වූ ආත්මභාවයෙන් යුක්ත වූයේ ද, එහෙයින් ලක්‍ෂණයි ප්‍රසිද්ධියට ගියේය. මහාමෞද්ගල්‍යායන ස්ථවිරයන් වහන්සේ වනාහි පැවිදි වූ දිනයෙන් සත්වන දිනයෙහි රහත්බවට පැමිණියාහු දෙවන අගසවු වූහ.
**‘සිතං පාත්‍වාකාසි’** මහසිනාවක් පහළ කළහ. ප්‍රකාශ කළහ. දැක්වූහයි කියන ලද්දේ වේ. කුමක් දැක ස්ථවිරයන් වහන්සේ සිනහ පහළ කළ සේක් ද යත්:- උපරිපාළියෙහි දැක්වූ ප්‍රෙත ලෝකයෙහි උපන් ඇටසැකිල්ලක් වූ එක් සත්ත්‍වයකු දැකය. ඒ ප්‍රේතයා දිවැසින් දැකීමෙනි. ප්‍රසාදචක්‍ෂුසින් දැක නොවේ. මේ ආත්මභාවයෝ වනාහි ප්‍රසාද චක්‍ෂුසෙහි ඉදිරියට නො පැමිණෙති. මෙබඳු ආත්මභාවයක් ද දැක කරුණාව එළවිය යුතු තන්හි කුමක් හෙයින් සිනහ පහළ කළ සේක් ද යත්:- තමන්ගේ ද බුද්ධඥානයාගේ ද සම්පත්තිය මැනැවින් සිහි කිරීමෙනි. ස්ථවිරයන් වහන්සේ ඒ ප්‍රෙතරූපය දැක ‘නො දත් සිවුසස් ඇති පුද්ගලයා විසින් පිළිලැබිය යුතු මෙබඳු ආත්මභාවයෙන් මම මිදුනෙමි, එකාන්තයෙන් මට වූයේ ලාභයෙකි, එකාන්තයෙන් මා විසින් ලද්දේ මනාය යි තමන්ගේ සම්පත්තිය සිහිකොට භාග්‍යවතුන් වහන්සේගේ ඥානසම්පත්තිය ආශ්චර්‍ය්‍යය. යම්කෙනෙක් ‘මහණෙනි! කර්‍මවිපාකය නො සිතිය හැකිය, නො සිතිය යුතුය’යි දෙසූ සේක් ද එකාන්තයෙන් බුදුවරයෝ ප්‍රත්‍යක්‍ෂ කොට දේශනා කරන සේක. බුදුවරයන් විසින් සර්‍වඥතාඥානය මැනැවින් අවබොධ කරන ලද්දේය යි මෙසේ බුදුරජාණන් වහන්සේගේ ඥානසම්පත්තිය ද සිහිකොට සිනහ පහළ කළහ. ක්‍ෂීණාස්‍රවයෝ යම්හෙයකින් නිකරුණේ සිනහ පහළ නො කෙරෙත් ද, එහෙයින් ලක්‍ෂණ ස්ථවිරයන් වහන්සේ ‘ඇවැත! මෞද්ගල්‍යායන ස්ථවිරයන් වහන්ස! සිනහ පහළ කිරීමෙහි හේතු කවරේ ද? ප්‍රත්‍යය කවරේදැයි විචාළාහුය. මෞද්ගල්‍යායන ස්ථවිරයන් වහන්සේ වනාහි යම්හෙයකින් යම්කෙනකුන් විසින් මේ උත්පත්තිය තමන් විසින් නො දක්නා ලද ද, ඔවුහු ඇදහැවිය නො හැක්කහු වෙත් ද, එහෙයින් භාග්‍යවතුන් වහන්සේ සාක්‍ෂිකොට පවසනු කැමැත්තෙන් **‘අකාලො ඛො ආවුසො’** යනාදිය කීහ. ඉක්බිති භාග්‍යවතුන් වහන්සේගේ සමීපයෙහි දී විචාරණ ලද්දාහු ‘**ඉදාහං ආවුසො’** යනාදි නයින් එය ප්‍රකාශ කළහ.
එහි **‘අට්ඨිසඞ්ඛලිකං’** සුදු, මස් ලේ නැති ඇටසැකිල්ලක් ‘**ගිජ්ඣාපි කාකාපි කුල්ලාපි’** මොවුහු ද යක් ගිජුලිහිණියෝ ය, යක් කවුඩෝ ය, යක් උකුස්සෝ යි දතයුත්තාහු ය. පියවි ගිජුලිහිණි ආදීන්ගේ ඉදිරියට මේ රූපය නො පැමිණේ. **‘අනුපතිත්‍වා අනුපතිත්‍වා’** ලුහුබැඳ ලුහුබැඳ. **‘විතුද්ධෙන්ති’** විනිවිදැ යෙත්. ‘විතුදෙන්ති’ යි හෝ පාඨයි. කඩු මුවහත් වැනි දියුණු වූ ලෝ තුඩින් විදිත් යන අර්‍ත්‍ථයි. ‘**සා සුදං අට්ටස්සරං කරොති**’ මෙහි සුදං යනු නිපාතයි. ඒ ප්‍රෙත ඇටසැකිල්ල බැගෑපත් හඬ පෙළුනු හඬ කෙරේය යන අර්‍ත්‍ථයි. අකුශල විපාක අනුභව කරනු පිණිස යොදුන් පමණ වූ ද එබඳු ආත්මභාවයෝ උපදින්නාහ. පැසුනු ගඩ සමාන වූ බලවත්ව නැගුනු කායප්‍රසාදයෝ වෙති. එහෙයින් ඒ ඇටසැකිල්ල බලවත් වේදනාවෙන් ආතුරව එබඳු හඬ නැගුය. මෙසේද වදාරා ආයුෂ්මත් මහාමෞද්ගල්‍යායන ස්ථවිරයන් වහන්සේ සසර සැරිසරණ සත්ත්‍වයෝ නම් එබඳු ආත්මභාවයෙන් නො මිදෙතී යි සත්ත්‍වයන් කෙරෙහි වූ කරුණාව නිසා උපන් ධර්‍ම සංවේගය දක්වන සේක් ‘**තස්ස මය්හං ආවුසො එතදහොසි අච්ඡරියං වත හො’** යනාදිය වදාළාහුය.
**‘භික්‍ඛූ උජ්ඣායන්ති’** යම් කෙනෙකුන්හට ඒ ප්‍රෙතොත්පත්තිය ප්‍රත්‍යක්‍ෂ නො වූවා ද, එහෙයින් ඔවුහු අවමන් කරත්. භාග්‍යවතුන් වහන්සේ වනාහි තෙරුන්ගේ ආනුභාවය වදාරණ සේක් **‘චක්‍ඛුභූතා වත භික්‍‍‍‍ඛවෙ සාවකා විහරන්ති**’ යනාදිය වදාළ සේක. එහි ඔවුන්ට ඇස වූයේ හටගත්තේ උපන්නේ නු යි චක්‍ඛුභූත නම්. හටගත් ඇස් ඇත්තාහු උපන් ඇස් ඇත්තාහු දිවැස උපදවා වාසය කෙරෙති, යන අර්‍ත්‍ථයි. දෙවන පදයෙහි ද මේ නයම වේ. ‘**යත්‍ර හි නාම’** මෙහි යත්‍ර යනු කාරණවචනයි. එහි මේ අර්‍ත්‍ථයොජනාය:- යම්හෙයකින් නම් ශ්‍රාවකයෙක් මෙවැන්නක් දන්නේ හෝ වේ ද, දක්නේ හෝ වේ ද, සාක්‍ෂි හෝ කරන්නේ ද, එහෙයින් ‘මහණෙනි! එකාන්තයෙන් ශ්‍රාවකයෝ උපන් දිවැස් ඇතිව වසත්. මහණෙනි! එකාන්තයෙන් ශ්‍රාවකයෝ උපන් දිව්‍යඥානය ඇතිව වසත්’යි කීමු යනුය.
**‘පුබ්බෙව මෙ සො භික්‍‍‍‍ඛවෙ! සත්තො දිට්ඨො’** බෝමැඩ දී සර්‍වඥතාඥානප්‍රතිවෙධයෙන් අප්‍රමාණ චක්‍රවාටයන්හි අප්‍රමාණ සත්ත්‍ව සමූහයෙහි භවගතියොනිවිඥාන ස්ථිති නිවාසයන් ප්‍රත්‍යක්‍ෂ කරන්නා වූ මා විසින් පෙරම ඒ සත්ත්‍ව තෙමේ දක්නා ලද්දේයයි වදාරණ සේක.
‘ගොඝාතකො’ ගෙරින් මරමරා ඇටින් මස් වෙන්කොට විකුණා ජීවිකාව කරන සත්ත්‍වතෙමේය. **‘තස්සෙව කම්මස්ස විපාකාවස්සෙන’** නානාවිධ චේතනාවන්ගෙන් රැස්කර ලද අපරාපර්‍ය්‍යවෙදනීය කර්‍ම ඇති ඒ ගෝඝාතකයාගේ යම්හෙයකින් යම් චේතනාවකින් ඒ නිරයෙහි ප්‍රතිසන්‍ධිය හටගත්තී ද, ඒ ප්‍රතිසන්‍ධියගේ විපාකය ගෙවී ගිය කල්හි සෙසු කර්‍මයක් හෝ කර්‍මනිමිත්තක් හෝ අරමුණුකොට නැවත ප්‍රෙතයොනි ආදීන්හි ප්‍රතිසන්‍ධිය උපදී ද, එහෙයින් ඒ ප්‍රතිසන්‍ධිය, කර්‍මසභාගත්‍වයෙන් හෝ ආලම්බනසභාගත්‍වයෙන් හෝ එම කර්‍මයාගේ විපාකාවශෙෂයයි කියනු ලැබේ. මේ සත්ත්‍ව තෙමේ ද එසේ උපන්නේය. ‘**තස්සෙව කම්මස්ස විපාකාවස්සෙන’** යනු එහෙයින් වදාළ සේක. ඔහුට වනාහි නරකයෙන් ච්‍යුතවන කල්හි මස් රහිත වූ ගවයන්ගේ ඇට රාසියක්ම නිමිත්ත වූයේය. හෙතෙමේ වැසී ගියා වූ ද ඒ කර්‍මය නුවණැත්තවුන්ට ප්‍රකට කරන්නා සේ ඇටසැකිලි ප්‍රේතයෙක් වූයේය.
මංසපෙසිවස්තුවෙහි - ගොඝාතක තෙමේ මස් කපා වැදිලි කොට වියලා වියලි මස් විකිණීමෙන් අවුරුදු බොහෝ ගණනක් ජීවිකාව කෙළේය. එහෙයින් ඔහුට නරකයෙන් ච්‍යුතවන කල්හි මස්වැදිලිම නිමිත්ත වූයේය. හෙතෙමේ මාංසපෙශී ප්‍රෙතයෙක් වූයේය.
මංසපිණ්ඩවස්තුවෙහි - ඒ ලිහිනි වැදි තෙමේ පක්‍ෂීන් අල්ලාගෙන විකුණන කාලයෙහි ඒ පක්‍ෂීන් පියාපත් සම් රහිත කොට මස් පිඬු පමණකොට විකුණමින් ජීවිකාව කෙළේය. එහෙයින් ඔහුට නරකයෙන් ච්‍යුතවන කාලයෙහි මස්පිඬම නිමිත්ත වූයේය. හෙතෙමේ මංසපිණ්ඩප්‍රෙතයෙක් වූයේය.
නිච්ඡවිවස්තුවෙහි - එළුවන් මරා සම් රහිත කොට කරණලද ජීවිකාව ඇති ඒ එළුවන් මැරූවහුට පළමු කියූ නයින්ම සම් රහිත එළු සිරුරක් නිමිත්ත වූයේය. හෙතෙමේ නිච්ඡවිප්‍රේතයෙක් වූයේය.
අසිලොමවස්තුවෙහි - ඒ ඌරු වැදි තෙමේ බොහෝ කලක් තමන් වපුළ ගොදුරෙන් පොහොනියට ගිය ඌරන් කඩුවෙන් කපා මරා විකුණමින් ජීවිකාව කෙළේය. එහෙයින් ඔහුට එසවූ කඩු ඇති බවම නිමිත්ත වූයේය. එහෙයින් අසිලොම ප්‍රෙතයෙක් වූයේය.
සත්තිලොම වස්තුවෙහි ඒ මුව වැදිතෙමේ එක් මුවකු ද අඩයටියක් ද ගෙන වනයට ගොස් ඒ මුවාගේ සමීපයට ආ ආ මුවන් සැතින් විද මැරූයේය. ඔහුට සැතින් විදින්නකු බව ම නිමිත්ත වූයේය. එහෙයින් සත්තිලොමප්‍රෙතයෙක් වූයේය.
උසුලොම වස්තුවෙහි - ‘කාරණිකො’ යනු රාජාපරාධීන් අල්ලා නොයෙක් කම් කටොලුවලින් පෙළා අවසානයෙහි ඊයෙන් විද මරණ පුරුෂතෙමේය. හෙතෙමේ අසුවල් පෙදෙසට විදින ලද්දේ මැරේයයි දැනම මර්‍මස්ථානයට විදියි. මෙසේ ජීවිකාව කොට නිරයෙහි උපන් ඔහුට පැසී ඉතිරි වූ කර්‍මයාගේ වසයෙන් මෙහි උපදින කාලයෙහි ඊයෙන් විදිනබවම නිමිත්ත වූයේය. එහෙයින් උසුලොම ප්‍රෙතයෙක් වූයේය.
සූචිලොම වස්තුවෙහි- **‘සාරථි’** අශ්වයන් දමනය කරන්නේය. ගවයන් දමනය කරන්නෙකැයි **කුරුන්‍දිඅර්‍ත්‍ථකථාවෙහි **කියන ලදී. ඔහුට කැවිටිහිදියෙන් විදින බවම නිමිත්ත වූයේය. එහෙයින් සූචිලොමප්‍රෙතයෙක් වූයේය.
ද්විතීය සූචිලොම වස්තුවෙහි - **‘සූචකො’** ප්‍රියභාවය ශුන්‍ය කරන්නේය. හෙතෙමේ වනාහි මිනිසුන් ඔවුනොවුන් බිඳ හැරියේය. රජකුලයෙහි ද මොහුගේ මෙනම් ස්වභාවයක් ඇත්තේය, මොහු විසින් මෙනම් දෙයක් කරන ලදැ’යි කේලම් කිය කියා අනයව්‍යසනයට පත් කළේය. එහෙයින් යම්සේ මොහු විසින් ප්‍රියභාවය ශුන්‍ය කොට මනුස්‍යයෝ බිඳින ලද්දාහු ද, එහෙයින් හිදියෙන් බිඳින දුක අනුභව කරණු පිණිස ඒ කර්‍මයම නිමිත්ත කොට සූචිලොමප්‍රෙතයෙක් වූයේය.
අණ්ඩහාරිවස්තුවෙහි - **‘ගාමකූටො’** විනිශ්චයකාරක අමාත්‍ය තෙමේය. ඔහු කළ කර්‍මයට සමානභාවයෙන් ඔහුගේ අණ්ඩයෝ කුඹු පමණ මහාකළගෙඩි පමණ වූහ. හෙතෙමේ වනාහි යම්හෙයකින් රහසිගතව පිළිසන් තැන දී අල්ලස් ගෙණ කූට විනිශ්චයෙන් දොස් පළට කරමින් හිමියන් අහිමියන් කෙළේය. එහෙයින් ඔහුගේ රහස් අවයවය ප්‍රකටව උපන්නේය. යම්හෙයකින් දඩ පිහිටුවමින් දඩ ගස්වමින් අන්හට නො ඉවසිය හැකි බර නැංවී ද, එහෙයින් මොහුගේ රහසඟ නොඉවසිය හැකි බර ඇත්තක්ව හටගත්තේය. යම්හෙයකින් යම්තැනක සිටියහු විසින් සම විය යුත්තේ ද, එහි සිට විසම වූයේය. නො දැහැමි වූයේය. එහෙයින් මොහුගේ රහසඟෙහි හිඳීම් වසයෙන් විසම වූ පිහිටීම් ඇත්තේ වීය.
පාරදාරික වස්තුවෙහි - ඒ සත්ත්‍වතෙමේ අන්හු විසින් රක්නාලද ගොපනය කරනලද අන්හිමියනට අයත් වූ පහස පහසන්නේ **ගූථසුඛය** යි කියනු ලබන කාමසුඛයෙන් සිත අලවා කර්‍මසමානත්‍වයෙන් ගූථස්පර්‍ශය පහසමින් දුක් අනුභව කරන්නට එහි උපන්නේය. දුට්ඨබ්‍රාහ්මණ වස්තුව ප්‍රකටමය.
නිච්ඡවි වස්තුවෙහි - යම්හෙයකින් මාගම සස්වාමික බැවින් තමන්ගේ පහසෙහි ඊශ්වර නො වේ ද, ඕ තොමෝ ද හිමියා සතු පහස සොරකම්කොට අන්හට ඇල්ම ඉපද වූවා ද, එහෙයින් කර්‍මසමානත්‍වයෙන් සුවපහසින් පිරිහී දුක්පහස විඳීමට සිවිරහිත ස්ත්‍රියක්ව උපන්නීය. මඞ්ගුලිර්‍ත්‍ථ වස්තුවෙහි
**‘මඞ්ගුලිං’** විරූප වූ නො දැකිය හැකි බිහිසුණු වූ ඕ තොමෝ වනාහි ඉක්‍ඛණිකාකම්ම නම් වූ යක් දැසිකම් කරන්නී, ‘මේ මේ දැයින් මෙසේ බිලියම් කළ කල්හි තොපට මෙනම් වැඩීම වන්නේය’යි මහාජනයාගේ ගඳ මල් ආදිය රැවටීමෙන් ගෙන මහාජනයා ලවා නින්‍දිත දෘෂ්ටිය වූ මිත්‍ථ්‍යාදෘෂ්ටිය ගැන්වූය. එහෙයින් කර්‍මසමානත්‍වයෙන් සුවඳ මල් ආදිය සොරකම් කළ බැවින් දුගඳ ඇත්තී නපුරු දැකුම් ගැන්වූ බැවින් නපුරු දැකුම් ඇතිව විරූපව බිහිසුණුව උපන්නීය.
ඔකිලිනී වස්තුවෙහි - ‘**උප්පක්කං ඔකිලිනිං ඔකිරිනිං’** යනු ඕ තොමෝ වනාහි අඟුරු සෑයෙක හොත්තී තදින් සැලෙන්නී ඔබමොබ පෙරළෙමින් පැසේ. එහෙයින් මතු මතුව ගින්නෙන් පැසුණී වේ ද, රළු ගින්නෙන් පැසුනු සිරුරු ඇත්තීම වේ. යට වැගිරීම් වසයෙන් තෙත් සිරුරු ඇත්තීය. මැයගේ සිරුරෙන් ඔජා බින්දු බින්දු වැගිරෙත්. ඔබමොබ අඟුරින් වටකරන ලද්දී අඟුරින් ගැවසුනීය. ඇගේ යටින් ද කෑලමල් පැහැති ගිනි අඟුරු වැටෙත්. එහෙයින් **‘උප්පක්කං ඔකිලිනිං ඔකිරිනිං’** යනු වදාළ සේක. ඕ තොමෝ ඊර්‍ෂ්‍යාවෙන් මඩනා ලද්දී සපත්තියක මත අඟුරු කබලක් හෙළුය. යනු ඇගේ ස්වාමී වූ කලිගු රජුගේ එක් නාටිකා ස්ත්‍රියක්තොමෝ අඟුරු කබලක් සමීපයෙහි තබා සිරුරෙන් දිය පිසදමයි. අතින් ද ඩහ ගන්වයි. රජතෙමේ ද ඇය හා කථා කරයි. සතුටු අයුරු ද දක්වයි. අගමෙහෙසීතොමෝ එය නො ඉවසන්නී ඊර්‍ෂ්‍යාවෙන් මැඩුනී රජු එතැනින් නැගී ගිය නොබෝ වේලාවක දී ඒ අඟුරු කබල ගෙන ඇයගේ මතුවෙහි අඟුරු වැගිර වූය. ඕ තොමෝ ඒ කර්‍මය කොට එබඳු වූ ම විපාක විඳින්නට ප්‍රෙතලොකයෙහි උපන්නීය.
චොරඝාතක වස්තුවෙහි - හෙතෙමේ රජුගේ අණින් බොහෝ කාලයක් සොරුන්ගේ හිස් සිඳ ප්‍රෙතලොකයෙහි ඉපැදෙනුයේ හිස නැති ක්‍රියා සහිත ශරීරයක් ඇතිව උපන්නේය.
භික්‍‍‍‍‍ඛු වස්තුවෙහි - ‘පාපභික්‍‍‍‍‍ඛු’ හීනාචාර ඇති බැවින් ලාමක මහණ තෙමේය. හෙතෙමේ වනාහි ලෝකයා විසින් ශ්‍රද්ධාවෙන් දෙන ලද සිවුපසය වළඳා කායවචීද්වාරයන්ගෙන් අසංයතව බිඳී ගිය ආජීවය ඇත්තේ සිතට රිසි කෙළි කෙළිමින් හැසිරුණේය. ඉන්පසු එක් බුද්ධාන්තරයක් නිරයෙහි පැසී ප්‍රෙතලොකයෙහි ඉපැදෙනුයේ මහණකු සමාන වූ ම ආත්මභාවයෙන් යුක්තව උපන්නේය. භික්‍‍‍‍‍ඛුණී - සික්‍ඛමානා සාමණේර සාමණෙරී වස්තූන්හි ද මේ විනිශ්චයම වේ.
තපොද වස්තුවෙහි - ‘**අච්ඡොදකො**’ පහන්දිය ඇත්තේය. **‘සීතොදකො’** සිහිල් දිය ඇත්තේය. **‘සාතොදකො’** මිහිරිදිය ඇත්තේය. **‘සෙතකො’** පිරිසිදුය. තිලබීජකාදිභෙද ඇති සෙවෙලින් හා නිල්මැඩිපිට පැහැයෙන් දිය පිට වසා හටගත් පණක නම් සෙවෙලින් හා මඩෙන් ද තොර වූයේය. **‘සුපතිත්‍ථො’** සොදුරු තොටුපලින් යුක්ත වූයේය. **‘රමණීයො’** ඇලීම උපදවන්නේය. **‘චක්කමත්තාති’** රියසක් පමණ වූ ‘**කඨිතා සන්‍දති’** කැකෑරී ඉතා තදින් කැකෑරී ගලාබසියි. ‘**යතායං භික්‍‍‍‍ඛවෙ’** මහණෙනි! යම්හෙයකින් මේ ‘**සො දහො’** ඒ විල. කොතැනින් මේ විල ගලා බසී ද යත්:- වෙහාර පර්‍වතයාගේ යට බූමාටුනයින්ගේ පන්සියයක් යොදුන් ඇති දෙව්ලොව සමාන වූ මිණිමුවා තෙලින් හා අරම්උයනින් යුක්ත වූ නාග භවනයෙක් වේ. එහි නාගයන්ගේ කෙළිබිමෙහි ඒ දියවිල පිහිටියේය. එතැනින් මේ තපොදාවිල ගලා බසියි. **‘ද්වින්නං මහානිරයානං අන්තරිකාය ආගච්ඡති**’ රජගහ නුවර වට කොට මහාප්‍රෙතලොකයක් වේ. එහි මහත් වූ ලෝකුඹු නිරය දෙකක් අතරින් මේ තපොදාව එන්නීය. එහෙයින් කැකෑරී ගලා බසියි.
යුද්ධ වස්තුවෙහි - ‘නන්‍දී චරති’ ජයබෙරය ගෙණ හැසිරේ. ‘**රාජා ආවුසො ලිච්ඡවි’** ස්ථවිරයන් වහන්සේ තමන්ගේ දිවා තන්හි හා රෑ තන්හි හිඳ ‘ලිච්ඡවීහු ධනුශ්ශිල්පයෙහි අති දක්‍ෂයහ. රාජකුලාදියෙහි දක්වන ලද ශිල්ප ඇත්තාහ. බිම්සර රජතෙමේ ද ඔවුන් සමග පහර දේය’යි ආවර්‍ජනය කරන්නහු රජු පැරදී පලායන්නහු දිවැසින් දුටහ. ඉක්බිති භික්‍ෂූන් අමතා ‘ඇවැත්නි! තොපගේ උපස්ථායක වූ රජතෙමේ ලිච්ඡවීන් විසින් පරදවන ලදැ’යි කීහ. **‘සච්චං භික්‍‍‍‍ඛවෙ මොග්ගල්ලානො ආභ’** පැරදුනු කාලය ආවර්‍ජනය කොට යමක් දක්නා ලදද, එය කියනුයේ ඇත්ත කීයේය.
නාගොගාහ වස්තුවෙහි ‘**සප්පිනිකාය’** මෙනම් ඇති **‘ආනෙඤ්ජං සමාධිං**’ නො කැපෙන නො සැලෙන කය වචන දෙක්හි සැලීම් රහිත වූ චතුර්‍ත්‍ථද්ධ්‍යාන සමාධිය. ‘නාගානං’ ඇතුගේ **‘ඔගාහං උත්තරත්තානං’** බැස බැස නැවත ගොඩ නගින්නා වූ ඒ හස්තීහු ගැඹුරු දියට බැස එහි නා පැන් බී සොඬින් දිය ගෙන ඔවුනොවුන් අලළා ගොඩ නගිත්. මෙසේ බැස ගොඩ නගින ඔවුන්ගේයි කියන ලද්දේ වේ**. ‘කොඤ්චං කරොන්තානං’**, ගංඉවුරෙහි සිට සොඬ මුවෙහි බහා කුඤ්චනාද කරන්නවුන්ගේ **‘සද්දං අස්සොසි’** ඒ කුඤ්චනාද ශබ්දය ඇසීමි. ‘**අත්‍ථෙසො භික්‍‍‍‍ඛවෙ සමාධි, සො ච අපරිසුද්ධො’ **මුගලන්හට මේ සමාධිය ඇත්තේය. හෙ ද පිරිසිදු නොවේ. ස්ථවිරයන් වහන්සේ වනාහි පැවිද්දෙන් සත්වන දිනයෙහි එදවස රහත්බවට පැමිණියාහු අෂ්ටසමාපත්ති විෂයයෙහි පස්අයුරින් පුරුදු නො කළ වශීභාවය ඇත්තාහු සමාධියට සතුරු වූ ධර්‍මයන් මැනැවින් පිරිසිදු නො කොට, ආවජ්ජන - සමාපජ්ජන - අධිට්ඨාන - උට්ඨාන පච්චවෙක්‍ඛණවසිතාවන් පිළිබඳ හැඟීම් පමණක්ම කොට චතුර්‍ත්‍ථද්ධ්‍යානයට පැමිණ හුන්නාහු, ධ්‍යානාඞ්ගයන්ගෙන් නැගිට ඇතුන්ගේ ශබ්දය අසා සමාපත්තිය තුළදී ම ඇසීමියි මෙසේ හැඟීම් අත්තාහු වූහ. එහෙයින් **‘අත්‍ථෙසො භික්‍ඛවෙ සමාධි, සො ච ඛො අපරිසුද්ධො**’ යනු වදාළ සේක.
සොභිත වස්තුවෙහි - **‘අහං ආවුසො පඤ්ච කප්පසතානි අනුස්සරාමි’** යන මෙයින් එකාවර්‍ජනයෙන් සිහි කරමි’යි කීය. අන් පරිද්දෙකින් වනාහි ආර්‍ය්‍යශ්‍රාවකයන්ගේ පිළිවෙළින්, නානා වර්‍ජනයන්ගෙන් අතීතයෙහි ඒ ඒ විසීම් සිහිකිරීම් ආශ්චර්‍ය්‍ය නොවේ යයි භික්‍ෂූහු අවමන් නො කරන්නාහුය. යම්හෙයකින් මෙතෙමේ වනාහි එකාවර්‍ජනයෙන් සිහිකරමි’යි කීයේ ද, එහෙයින් භික්‍ෂූහු අවමන් කළාහුය. ‘**අත්‍ථෙසා භික්‍ඛවෙ සොභිතස්ස සා ච ඛො එකායෙව ජාති’** සොභිත තෙමේ යම් ජාතියක සිහිකරමි’යි කීයේ ද සොභිත මේ ජාතිය ඇත්තීය. ඕ තොමෝ ද එක්ම ජාතියකි. අතර රහිතව උපිළිවෙළින් සිහි නො කරන ලදය යන අදහස වේ.
කෙසේ වනාහි මෙතෙමේ මේ එක්ම ජාතියක් සිහි කෙළේ ද යත්:- මෙතෙමේ කප් පන්සියයකට පෙර තීර්ථායතනයෙක පැවිදිව අසංඥසමාපත්තිය උපදවා නො පිරිහුනු ධ්‍යාන ඇත්තේ කලුරියකොට අසංඥභවයෙහි උපන්නේය. එහි ආයු ඇතිතාක් සිට අවසානයෙහි මිනිස් ලොව උපන්නේ සසුනෙහි පැවිදිව ත්‍රිවිද්‍යාවන් සාක්‍ෂාත් කෙළේය. හෙතෙමේ පූර්‍වෙනිවාසය සිහිකරනුයේ මේ ආත්මභාවයෙහි ප්‍රතිසන්‍ධිය දැක ඉන් ඔබ තෙවන අත්බවෙහි ච්‍යුතිය පමණක්ම දුටු යේය. ඉක්බිති ඒ ච්‍යුති- ප්‍රතිසන්‍ධි දෙක අතර අචිත්තක ආත්මභාවය සිහි කරන්නට නො හැකිවනුයේ “එකාන්තයෙන් මම අසංඥීභවයෙහි උපන්මි’යි නය වසයෙන් සැලකුයේය. මෙසේ සලකන ඔහු විසින් දුෂ්කරයක් කරන ලද්දේය. සියක් වර පැළු අස්ලොම් කෙළවරින් කෙළවර අවබෝධ කරන ලද්දී ද, ඒ සමාන වේ. අහසෙහි පියවර දැක්වීම සමාන වේ. එහෙයින් භාග්‍යවතුන් වහන්සේ මේ වස්තුවෙහි ‘මහණෙනි! පූර්‍වෙනිවාසය සිහිකරන මාගේ ශ්‍රාවක භික්‍ෂූන් අතුරෙහි යම් මේ සොභිත භික්‍ෂු නමක් වේ ද, මෙතෙමේ අග්‍ර වේය’යි එතදග්‍රයෙහි තැබූසේක.
**‘උද්දිට්ඨා ඛො ආයස්මන්තො චත්තාරො පාරාජිකා ධම්මා’** මෙය මෙහි උදෙසූ පාරාජිකාවන්ගේ දැක්වීම වේ. සියල්ල එක් කොට සූවිසි පාරාජිකයෝ දතයුත්තාහ. කවර සූවිස්සක් ද යත්:- පෙළෙහි ආවා වූ භික්‍ෂූන් පිළිබඳ සතරය. භික්‍ෂූන් හා අසාධාරණ වූ භික්‍ෂුණීන් පිළිබඳ උබ්භජාණුමණ්ඩලිකා - වජ්ජපටිච්ඡාදිකා - උක්‍ඛිත්තානුවත්තිකා - අට්ඨවත්‍ථුකා යන සතර දැයි යන අටය. එකොළොස් අභව්‍ය පුද්ගලයෝය. ඔවුන් අතුරෙහි පණ්ඩක - තිරච්ඡානගත - උභතොබ්‍යඤ්ජනක යන තිදෙන පැවිද්දට හා උපසම්පදාවට වස්තු නො වන බැවින් වස්තු විපන්නයෝය. පැවිදි - උපසම්පදාවෙහි සිට උපරිමාර්‍ග හෙතුව සැපයීම නොකටහැකි බැවින් අහෙතුකප්‍රතිසන්‍ධිකයෝය. ඔවුන්ට ස්වර්‍ගය නො වළකන ලද්දේය. මාර්‍ගය වනාහි වළකන ලද්දේය. වස්තු විපන්න බැවින් ඔවුහු මාර්‍ගප්‍රතිලාභය පිණිස අභව්‍යයෝමය. ඔවුන්ට පැවිද්ද වළකන ලදය. එහෙයින් ඔවුහු ද පාරාජිකයෝය. ථෙය්‍යසංවාසක තෙමේ ය, තිත්‍ථියපක්කන්තක තෙමේ ය, මාතුඝාතක තෙමේ ය, පිතුඝාතක තෙමේ ය, අරහන්තඝාතක තෙමේ ය, භික්‍‍‍‍‍ඛුනීදූසක තෙමේ ය, රුහිරුප්පාදක තෙමේ ය, සඞ්ඝභෙදක තෙමේ ය යන මොවුහු අට දෙන තම තමන්ගේ ක්‍රියා හේතුවෙන් විපතට පැමිණි බැවින් අභව්‍යස්ථානයට පැමිණියහයි පාරාජිකයෝම වෙති. ඔවුන් අතුරෙහි ථෙය්‍යසංවාසක තෙමේ ය, තිත්‍ථියපක්කන්තක තෙමේ ය, භික්‍‍‍‍‍ඛුනීදූසක තෙමේ ය යන මොවුන් තිදෙනාහට ස්වර්‍ගය නො වළකන ලදය. මාර්‍ගය වනාහි වළකන ලද්දේමය. අන්හු පස්දෙනාහට ස්වර්‍ගමොක්‍ෂ දෙකම වළකන ලද්දේය. ඔවුහු වනාහි අතර නොතබා ම නිරයෙහි උපදින සත්ත්‍වයෝය. මෙසේ මේ එකොළොස්දෙන ද, පළමු අටදෙන දැ යි එකුන්විසිදෙන වෙති. ඔවුහු ගිහි වෙස් දැරීමෙහි ආශා උපදවා ගිහීනිවාසනය හැන්දා වූ භික්‍ෂුණිය සමග විසිදෙනෙක් වෙති. ඕ තොමෝ වනාහි අද්ධ්‍යාචාරව්‍යතික්‍රමයක් නො කොට ද මෙපමණකින් අශ්‍රමණී වූය. මේ වනාහි විසි පාරාජිකයෝය.
එල්බෙන දිග් වූ අඞ්ගජාතය ඇති බැවින් තමන්ගේ මුවමග හෝ වසමග ප්‍රවෙශ කරන්නේය. මුදුපිට ඇති බැවින් තම නිමිත්ත මුවෙන් ගන්නේය. අනුන්ගේ අඞ්ගජාතය මුවෙන් ගන්නේය. අන්හුගේ කර්‍මණ්‍ය අඞ්ගජාතය මතුවෙහි තමනගේ වසමග යොදා හිඳින්නේය. යන මොවුන් සිවුදෙනාගේ වසයෙන් අනුලොම පාරාජිකයෝ සතරකැයි කියත්. මේ පාරාජිකයෝ යම්හෙයකින් රාග වසයෙන් සමාන බවට ගියා වූ දෙදෙනක්හුගේ ධර්‍මය, මෛථුන ධර්‍මැයි කියනු ලැබේ ද, එහෙයින් මේ ක්‍රමයෙන් මෙවුන්දම් සෙවුම් නො කොට හුදෙක් මගින් මග ප්‍රවෙශ කිරීම් වසයෙන් පැමිණිය යුතු බැවින් මෛථුන පාරාජිකයට අනුලොම් වෙත්නුයි අනුලොම පාරාජිකයෝ යයි කියනු ලැබෙත්. මෙසේ මේ සතර ද පළමු දැක්වූ විස්ස ද එක්කොට සියල්ලෝම සූවිසි පාරාජිකයෝ යයි දත යුත්තාහ.
**‘න ලභති භික්‍‍‍‍‍ඛූහි සද්ධි සංවාසං’** භික්‍ෂූන් සමග උපොසථ - පවාරණ - පාතිමොක්‍ඛුද්දෙස - සඞ්ඝකම්ම වසයෙන් ප්‍රභෙදවත් වූ සංවාසය නො ලබයි. ‘**යථා පුරෙ තථා පච්ඡා’** පෙර ගිහි කාලයෙහි හා අනුපසම්පන්නකාලයෙහි යම්සේ නම්, පසුව පාරාජිකයට පැමිණියේ ද, එසේම සංවාසයක් නැත්තේ වේ. ඔහුට භික්‍ෂූන් සමග උපොසථ - පවාරණ - පාතිමොක්‍ඛුද්දෙස - සඞ්ඝකම්ම යි ප්‍රභෙදයට ගියා වූ සංවාසය නැත්තේ යයි භික්‍ෂූන් සමග සංවාසය නො ලබයි. **‘තත්‍ථායසමන්තෙ පුච්ඡාමි’** ඒ සිවුපාරාජිකා අතුරෙහි ආයුෂ්මත්හු මෙහිලා කිම? පිරිසිදු වහු දැ යි විචාරමි. ‘**කච්චිත්‍ථ’** කිම මෙහි? මේ සිවු පාරාජිකා අතුරෙහි කිම? පිරිසිදු වහු දැ යි යන අර්‍ත්‍ථයි. නොහොත් ‘**කච්චිත්‍ථ පරිසුද්ධා**’ කිම? පිරිසිදු වහු, වහු ද යන අර්‍ත්‍ථයි. සෙස්ස සියලු තන්හි පැහැදිලි අර්‍ත්‍ථ ඇත්තේමය.
