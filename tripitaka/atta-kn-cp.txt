ඛුද්දක නිකාය
චරියාපිටක අටුවාව
ග්‍රන්ථාරම්භ කථා
යම් මහර්ෂී බුදුරජාණන්වහන්සේ නමකගේ චර්‍ය්‍යාව සියළු ලෝකයාට හිත වූයේද සිතිය නොහැකි ආනුභාව ඇති, ලොවට ශ්‍රේෂ්ඨ නායක වූ ඒ බුදුරජාණන් වහන්සේට වඳිමි.
යම් ධර්‍මයක් හේතුකොට ගෙන විද්‍යාවෙන් හා චරණයෙන් යුක්ත වූවෝ ලෝකයෙන් (නිවනට) පමුණු වනු ලබත් ද සම්මා සම්බුදුන් විසින් පුදන ලද ඒ උතුම් සද්ධර්‍මය වඳිමි.
ශිලාදී ගුණ සමුහයෙන් යුක්ත වූ මාර්‍ග ඵලයන්හි පිහිටියා වූ යම් සංඝරත්නයක් වේද අනුත්තර පින් කෙත වූ ඒ ආර්‍ය්‍ය සංඝරත්නය වඳිමි.
මෙසේ රත්නත්‍රය වැඳීමෙන් ජනිත වූ යම් පිනක් වේද එම පිනෙහි තේජසින් මෙම සියලු තන්හි නැසූ අනතුරු ඇත්තෙක් වී.
(බෝධිසත්ත්‍වයන් වහන්සේ විසින්) මේ භද්‍ර කල්පයෙහි රැස්කරන ලද අතිශයින් දුෂ්කර වූ යම් දානාදී පාරමිතාවෝ උත්කර්ෂයෙන් පරතෙරට පත් වූවාහු ද
ඒ සම්බෝධි චර්‍ය්‍යාවන්ගේ ආනුභාවය විස්තර කෙරෙන, චර්‍ය්‍යාපිටක නම් වූ යම් ධර්‍මයක් ශාක්‍ය ජනපදයෙහි නිග්‍රෝධාරාමයෙහි වැඩ වසන මහර්ෂී ලෝකනාථ බුදුරජාණන් වහන්සේ විසින් සියලු ශ්‍රාවකයන්ට කේතුවක් වූ ධර්‍ම සේනාපති සැරියුත් හිමියන්ට දේශනා කළ සේක්ද ධර්‍ම සංග්‍රාහක මහරහතන් වහන්සේලා බුදුරජාණන් වහන්සේගේ හේතුසම්පත් විස්තර කරන යම් චර්‍ය්‍යාපිටකයක් ඛුද්දක නිකායෙහි ලා සංගායනා කළාහුද,


සම්බුද්ධත්‍වයට පදනම් වන කරුණු විස්තර විභාග කෙරෙන හෙයින් එම චර්‍ය්‍යාපිටකයට මවිසින් අර්‍ථ වර්‍ණනාවක් කිරීම දුෂ්කර නමුදු,
සංවර්‍ණනා සහිත ශාස්තෲ ශාසනය දරණ හෙයින් ද පැරණි ශ්‍රේෂ්ඨ ආචාර්‍ය්‍යවරුන්ගේ විනිශ්චයන් ඇති හෙයින්ද,
එය ආධාරකොට ගෙන සියලු ආකාරයෙන් එහි බැස පැරණි අට්ඨකථා න්‍යාය හා ජාතක ද ඇසුරු කර ගනිමින්,
මහාවිහාරවාසී තෙරවරුන්ගේ සුවිශුද්ධ නිරවුල් සියුම් අර්‍ථ විනිශ්චයන් සහිත වාචනාමාර්‍ගය ඇසුරු කොට,
නීතත්‍ථ (පැමිණ වූ අර්‍ථ ඇති) නෙය්‍යත්‍ථ (පැමිණවිය යුතු අර්‍ථ ඇති) භේද සහිතව පාරමිතා විස්තර කරමින් චර්‍ය්‍යා පිටකයට අර්‍ථ වර්‍ණනාවක් කරන්නෙමියි.
මෙසේ සද්ධර්‍මයේ චිර පැවැත්ම බලාපොරොත්තුවන එම (චර්‍ය්‍යා පිටකයෙහි) අර්‍ථ බෙදා දක්වන (මාහට) සත්පුරුෂයිනි තෙපි ඇහුම්කන් දෙව් යි
එහි “**චරියා පිටක**” යනු කවර අර්‍ථයකින් චරියා පිටකය යි කියනු ලැබේද? අතීත ජාතීන්හි ශාස්තෲන් වහන්සේගේ චරියානුභාව ප්‍රකාශිත පර්යාප්තිය චරියා පිටකයයි කියනු ලැබේ. “මා පිටක සම්පදානෙන”{1} “පිටක සම්ප්‍රදායෙහි ආ පමණින් නොපිළිගත යුතුය.” ආදී තැන්වල මෙන් මේ පිටක ශබ්දය පර්යාප්ති අර්‍ථයෙහි යෙදේ. නැතහොත් ඒ පර්යාප්තිය යම්හෙයකින් ඒ ශාස්තෲන් වහන්සේගේම පූර්‍ව ජාතීන්හි චර්‍ය්‍යාවන්ගේ ආනුභාවය ප්‍රකාශ කිරීම හේතු කොට ගෙන භාජන වූවාද, ඒ නිසාද චරියා පිටකයයි කියනු ලැබේ. “අර්‍ථ පුරිසො ආගච්ඡෙය්‍ය කුද්දාලපිටකං ආදාය”{2} (ඉක්බිති පුරුෂයා උදැල්ල සහ භාජනය ගෙන එන්නේ ය) ආදී තැන්වල මෙන් භාජන අර්‍ථයෙහි ද පිටක ශබ්දය නිර්දිෂ්ටය. ඒ මේ චරියා පිටකය වනාහි විනය පිටකය, සුත්‍රාන්ත පිටකය. අභිධර්‍ම පිටකය යන පිටක තුන අතුරෙන් සූත්‍රාන්ත පිටකයට ඇතුළත්ය. දීඝනිකාය, මජ්ඣිම නිකාය, සංයුත්ත නිකාය, අංගුත්තර නිකාය, ඛුද්දක නිකාය යන පඤ්ච නිකාය අතුරෙන් ඛුද්දක නිකායට ඇතුළත්ය. සුත්ත, ගෙය්‍ය, වෙය්‍යාකරණ, ගාථා, උදාන, ඉතිවුත්තක, ජාතක, අබ්භූතධම්ම, වේදල්ල යන නවංග සත්‍ථු සාසනයෙහි ගාථා අංගයට අයත් වේ.
ම විසින් යම් අසූහාර දහසක් ධර්‍මයෝ පවත්වාගෙන යන ලද්දාහුද එයින් පසු දෙදහසක් බුදුන් වහන්සේගෙන් ඉගෙන ගතිමි. දෙදහසක් භික්‍ෂූන්ගෙන් ඉගෙන ගතිමි”යි
මෙසේ ධර්‍ම භාණ්ඩාගාරික ආනන්ද තෙරුන් විසින් ප්‍රතිඥා කරන ලද අසූහාර දහසක් ධර්‍මස්කන්‍ධ අතුරෙන් ධර්‍මස්කන්‍ධ කීපයක් මෙහි ඇතුළත්ය. වග්ග වශයෙන් අකිත්ති වග්ගය, හත්‍ථිනාග වග්ගය, යුධඤ්ජය වග්ගයයි. වග්ග තුනකින් සමන්විතය. චර්‍ය්‍යා වශයෙන් අකිත්ති වග්ගයෙහි දහයකි. හත්‍ථිනාග වග්ගයෙහි දහයකි. යුධඤ්ජය වග්ගයෙහි පහළොවකැයි චර්‍ය්‍යා තිස් පහකින් යුක්තය. වග්ග තුන අතුරින් අකිත්ති වග්ගයද චර්‍ය්‍යා අතරින් අකිත්ති චරියාවද මුල් වූයේය. ඒ අකිත්ති චරියාවේ ද
සාරාසංඛ්‍ය කල්ප ලක්‍ෂයක් තුළ (බෝසතුන්ගේ) යම් චර්‍ය්‍යාවක් වී නම් ඒ සියල්ල සම්බෝධිය මුහුකුරුවන්නේය.
යනු මුල් ගාථාවයි. මෙතැන් පටන් පිළිවෙළින් ඒ චරියා පිටකයෙහි අර්‍ථ වර්‍ණනාව වෙයි.
ඒ මේ අර්‍ථ වර්‍ණනාව ඳුරේ නිදාන, අවිඳුරේ නිදාන, සන්තිකෙ නිදාන වශයෙන් මේ නිදානයන් තුන දක්වා කියනු ලබන්නේ අසන්නන් විසින් ආරම්භයේ පටන් මැනවින් දැනගන්නා ලද්දේ නම් වෙයි. එම නිසා ඒ නිදානයන්ගේත් මෙම විස්තරය දත යුතුය.
දීපඞ්කර බුදුරජාණන් වහන්සේගේ පාද මූලයෙහි කරන ලද ප්‍රාර්ථනා ඇති මහා බෝධිසත්ත්‍වයන් වහන්සේගේ තුසිත පුරයෙහි උපත දක්වා පවත්නා කථා මාර්‍ගය දුරේ නිදාන නම් වේ. තුසිත භවනෙහි පටන් බෝ මැඩ සර්‍වඥතා ඥානයට පැමිණීම දක්වා පවත්නා කථා මාර්‍ගය අවිදුරේ නිදාන නම්වේ. මහ බෝමැඩ සිට වර්‍තමාන කථාව දක්වා පවත්නා කථා මාර්‍ගය සන්තිකෙ නිදාන නම් වේ. මේ ත්‍රිවිධ නිදානයන් අතුරෙන් දුරේ නිදානය හා අවිදුරේ නිදානය සියලු දේශනාවන්ට සාධාරණ වේ. එම නිසා ඒවා ජාතකට්ඨ කථාවෙහි විස්තර කළ අයුරින්ම විස්තර වශයෙන් දත යුතුය. සන්තිකේ නිදානයෙහි වනාහි විශේෂයක් ඇති නිසා ඒ ත්‍රිවිධ නිදානයන්ගේ මේ ආරම්භයේ සිට සංක්‍ෂේප කථාවයි.
දීපඞ්කර භාග්‍යවතුන් වහන්සේගේ පාදමූලයෙහි කළ ප්‍රාර්ථනා ඇති බෝධිසත්ත්‍ව වූ ලෝකනාථයන් වහන්සේ තම ප්‍රාර්ථනාවට අනුරූප සමතිස් පාරමීදම් පුරා සර්‍වඥතා ඥාන සම්භාරය මුදුන් පමුණුවා තුසිත භවනෙහි උපන්සේක් බුදුබව සඳහා ඉපදීමට සුදුසු කල්බලමින් එහි ආයු ඇතිතෙක් සිට එයින් චුතව ශාක්‍යරාජ කුලයෙහි ඉපිද අපමණ පෙරහරින් හා මහත් වූ සෞභාග්‍යයෙන් වැඩෙන්නාහු පිළිවෙළින් යොවුන් වියට පත්ව විසිනමවන වියේදී කළ මහබිනික්මන් ඇත්තාහු සාවුරුද්දක් මහත් වීර්‍ය්‍ය වඩා වෙසක් පුණු පොහෝ දින බෝරුක් මුල වැඩ සිටි සේක් හිරු අවරට නොගියේම මාර බලය පරාජය කොට පෙරයම පෙර විසූ කඳ පිළිවෙළ සිහි කොට මැදියම දිවැස් පිරිසිදු කොට පැසුළුයම එක් දහස් පන්සියයක් කෙලෙස් නසා අනුත්තර වූ සම්‍යක් සම්බෝධිය අවබෝධ කළ සේක.
ඉක්බිති එහිම සති හතක් ගතකොට ඇසළ පුණු පොහෝ දින බරණැසට වැඩම කොට මිගදාය නම් වූ ඉසිපතනයෙහි අඤ්ඤාකොණ්ඩඤ්ඤ ප්‍රමුඛ දහඅට කෝටියක් ක්‍රමයන්ට දහම් අමා පොවමින් දම්සක් පවත්වා යසකුල පුත්‍රයා ආදිකොට ඇති හික්මවිය යුතු ජනයා රහත් ඵලයෙහි පිහිටුවා ඒ සියලු හැටනමක් රහතුන් ලෝකානුග්‍රහ පිණිස යවා තමන් වහන්සේ උරුවෙලා ජනපදයට වැඩම කරන්නාහු කප්පාසික නම් වන ලැහැබෙහි තිහක් පමණ භද්දවග්ගිය කුමාරයන් සෝවාන් ඵලාදියෙහි පිහිටුවා උරුවෙල් දනව්වට වැඩම කොට තුන් දහස් පන්සීයක් ප්‍රාතිහාර්‍ය්‍ය දක්වා දහසක් ජටිලයන් පිරිවර කොට ඇති උරුවේල කාශ්‍යපාදී තුන් බෑ ජටිලයන් හික්මවා ඔවුන් විසින් පිරිවරන ලද්දාහු රජගහනුවර සමීපයෙහි වූ ලට්ඨිවන නම් උයනෙහි වැඩ හුන්සේක් බිම්බිසාර රජු ප්‍රධාන එක් ලක්‍ෂ විසි දහසක් බ්‍රාහ්මණ ගෘහපතීන් සසුනට ඇතුළත් කොට බිම්සර මගධ රජු විසින් කරවන ලද වෙළුවන විහාරයෙහි වැඩ වසන සේක.
මෙසේ භාග්‍යවතුන් වහන්සේ වෙළුවනාරාමයෙහි වැඩවසන කල්හි සැරියුත් මුගලන් තෙරවරුන් අග්‍රශ්‍රාවක තනතුරෙහි පිහිට වූ කල්හි ශ්‍රාවකයන්ගේ රැස්වීම සිදුවූ කල්හි සුද්ධෝදන මහරජ “මගේ පුතණුවන් වහන්සේ වනාහි සය අවුරුද්දක් දුෂ්කරක්‍රියා කොට උතුම් වූ බුද්ධත්‍වයට පැමිණ පවත්වන ලද උතුම් දම්සක් ඇත්තාහු රජගහ නුවර ඇසුරු කොට වේළුවනාරාමයෙහි වැඩ වෙසෙති”යි අසා “මපුතණුවන් මෙහි{1} කැඳවා දක්වව්” යයි කියා පුරුෂයන් දස දහසක් පිරිවරකොට ඇති ඇමතියන් දස දෙනෙකු පිළිවෙළින් යැවීය. ඔවුන් රජගහ නුවරට ගොස් ශාස්තෲන් වහන්සේගේ ධර්‍ම දේශනාව අසා රහත් ඵලයෙහි පිහිටි කල්හි කාලුදායි තෙරුන් විසින් රජුගේ අදහස දැනුම් දුන් විට භාග්‍යවතුන් වහන්සේ විසිදහසක් රහතන් වහන්සේ විසින් පිරිවරන ලද්දාහු, රජගහනුවරින් නික්ම සැටයොදුන් මග ගෙවා දෙමසකින් කිඹුල්වත් පුරයට පැමිණි සේක. ශාක්‍ය රජවරු “අපගේ ශ්‍රේෂ්ඨ ඥාතිවරයාණන් දකින්නෙමු” රැස්ව නිග්‍රෝධාරාමය භාග්‍යවතුන් වහන්සේටත් භික්‍ෂු සංඝයාටත් වාසයට සුදුසු ලෙස සකස් කොට සුවඳමල් ආදිය ගත් අත් ඇතිව පෙරගමන් කොට ශාස්තෲන් වහන්සේ නිග්‍රෝධාරාමයට වැඩම කරවූහ. එහි භාග්‍යවතුන් වහන්සේ විසිදහසක් මහරහතුන් විසින් පිරිවරන ලද්දාහු පනවන ලද බුද්ධාසනයෙහි වැඩහුන් සේක. ශාක්‍යයෝ මානයෙන් දැඩි වූවාහු ශාස්තෲන් වහන්සේට පිණිපා (වන්දනා) නො කළහ. භාග්‍යවතුන් වහන්සේ ඔවුන්ගේ අදහස දැක මානය බිඳ ඔවුන් ධර්‍ම දේශනාවට බඳුන් කරගනු පිණිස අභිඥාපාදක චතුර්ථධ්‍යානයට සමවැද එම ධ්‍යානයෙන් නැගිට ඔවුන්ගේ හිසෙහි පා පස් වගුරුවන්නා සේ අහසට පැන නැගී ගණ්ඩම්බ රුක් මුල්හි කළ පෙළහර සමාන යමාමහ පෙළහරක් කළ සේක. රජතුමා ඒ අසිරිය දැක “මෙතෙම ලෝකයෙහි අග්‍රපුද්ගලයා ය”යි වැන්දේය. රජු වැඳි කල්හි සියලුම ශාක්‍යයෝ වැන්දාහ.
එකල්හි වනාහි භාග්‍යවතුන් වහන්සේ යමාමහ පෙළහර කරන්නාහු “යම් පෙළහරක් පවත්නා කල මිනිස්සු මිනිස් ලොව සිටි අයුරින්ම හුන් අයුරින්ම චාතුම්මහාරාජිකයේ සිට අකනිටා බඹලොව දක්වා ඒ ඒ තැන තම තමන්ගේ විමානයන්හි ක්‍රීඩා කරන්නා වූද දිව්‍යානුභාවයෙන් බැබලෙන්නා වූද මහත් වූ දිව්‍ය සම්පත් අනුභව කරන්නා වූද, ශාන්ත වූ සමවත් සුව විඳින්නා වූද ඔවුනොවුන් ධර්‍ම සාකච්ඡා කරන්නා වූද සියලු දෙවියන් බුද්ධානුභාවයෙන් තමතමන්ගේ මසැසින්ම දකිත්ද, එසේම පොළොව යට අටමහ නරකයන්හිද සොළොස් ඔසුපත් නරකයන්හි ද ලෝකන්තර නිරයෙහි ද යන ඒ ඒ තැන මහ දුක් අනුභව කරන සත්ත්‍වයන් දකිත්ද දස දහසක් ලෝක ධාතූන්හි දෙවියෝ මහත් වූ දේවානුභාවයෙන් තථාගතයන් වහන්සේ වෙත එළඹ ආශ්චර්‍ය්‍ය අද්භූත සිත් ඇත්තාහු ඇඳිලි බැඳ නමස්කාර කරන්නාහු ආශ්‍රය කරත් ද, බුදු ගුණ ඇතුලත් ගාථා ගෙනහැර දක්වන්නාහු ස්තුති කරත් ද, අත්පොළසන් දෙත් ද, සිනාසෙත් ද, ප්‍රීතිය හා සොම්නස ප්‍රකාශ කරත් ද එබඳු වූ ලෝක විවරණ නම් පෙළහර ද කළ සේක.
“බුමාටු දෙවියෝ ද චාතුම්මහාරාජික දෙවියෝ ද තව්තිසාවෙහි දෙවියෝ ද යාම දෙවියෝ ද නිම්මානරති නම් දෙව්ලොව දෙවියෝ ද පරනිම්මිතවසවත්ති දෙවියෝ ද බ්‍රහ්මකායික දෙවියෝ ද සතුටු සිත් ඇත්තාහු මහත් වූ ඔල්වරසන් නැගූහ” මුලින් දැක්වූ විස්තරය සඳහා සංගීතිකාරක රහතන් වහන්සේලා විසින් මෙම ගාථාව වදාරන ලද්දේය.
එකල්හි දශබලධාරී බුදුරජාණන් වහන්සේ තමාගේ අසමාන වූ බුද්ධබලය දක්වන්නෙමි”යි මහා කරුණාවෙන් උත්සාහවත් වූවාහු දස දහසක් සක්වළින් පැමිණි, දෙවියන්ගේ සමාගමෙහි අහසෙහි සක්මනක් මවා දොළොස් යොදුන් පළල් වූ සියලු රනින් කළ සක්මනෙහි වැඩ සිටි සේක් කියන ලද ආකාරයට දේව මනුෂ්‍ය නාග පක්‍ෂීන්ගේ එක්රැස් වීමක් වූ අසිරිමත් වූ අන්‍යයන්ට සාධාරණ නොවූ බුදුවරුන්ගේ සමාධිඥාන ආනුභාවය ප්‍රකාශ කරන්නා වූ ප්‍රාතිහාර්‍ය්‍ය දක්වා නැවත එම සක්මනෙහි සක්මන් කරමින් විනේය (හික්මවිය යුතු) ජනයන්ගේ අදහස් පරිදි නොසිතිය හැකි ආනුභාවයෙන් උපමා රහිත වූ බුද්ධ ලීලාවෙන් ධර්‍මය දේශනා කළ සේක. එහෙයින්,
“ඒ දෙවියන් සහිත මිනිස්සු” නරෝත්තම වූ මේ බුදුරජාණන් වහන්සේ කෙබඳු වූවාහු ද, ලොවට හිත වූ උන්වහන්සේගේ සෘද්ධිබලයත්, ප්‍රඥාබලයත් කෙබඳු වීද, බුද්ධ බලය කෙබඳු වීදැයි යම් හෙයකින් නොදනිත් ද”
ඒ දෙවියන් සහිත මනුෂ්‍යයෝ “නරෝත්තම වූ මේ බුදුරජාණන් වහන්සේ මෙබඳු වූවාහුය, ලොවට හිත වූ ඒ සර්‍වඥයන් වහන්සේගේ සෘද්ධි බලයත් ප්‍රඥා බලයත් මෙබඳු විය. බුද්ධ බලය මෙබඳු වී යයි. යම් හෙයකින් නොදන්නාහු ද,
එහෙයින් මම අනුත්තර වූ බුද්ධආනුභාවය දක්වමි. අහසෙහි රත්නයෙන් අලංකාර වූ සක්මනක් මවන්නෙමි”යි කියන ලදි. (බුද්ධවංසපාලි රතන චඞ්කමණකණ්ඩ)
මෙසේ තථාගතයන් වහන්සේ තමන් වහන්සේගේ බුද්ධ ආනුභාවය ප්‍රකාශ කෙරෙන ප්‍රාතිහාර්‍ය්‍ය දක්වා ධර්‍මය දේශනා කරන කල්හි ආයුෂ්මත් දම්සෙනෙවි සැරියුත් මහරහතන් වහන්සේ රජගහ නුවර ගිජුකුළු පව්වෙහි සිටි සේක් දිවැසින් දැක ඒ බුද්ධානුභාව සංදර්‍ශනයෙන් ආශ්චර්‍ය්‍ය අද්භූත සිත් ඇත්තාහු “මම බොහෝ සෙයින් බුද්ධානුභාවය ලෝකයාට ප්‍රකට කරන්නේ නම් මැනවැ”යි හටගත් සිත් ඇත්තාහු තමන්ගේ පිරිවර වූ පන්සීයක් භික්‍ෂූන්ට ඒ කාරණය කියා සෘද්ධියෙන් අහසින් එකෙණෙහිම පැමිණ පිරිවර සහිතව භාග්‍යවතුන් වහන්සේ වෙත එළඹ පසඟ පිහිටුවා වැඳ දස නිය එක්වීමෙන් බබලන දෝත හිසෙහි පිහිටුවා තථාගතයන් වහන්සේගේ මහාභිනීහාරය හා පාරමී සම්පූර්‍ණ කිරීම පිළිබඳව විචාළහ. භාග්‍යවතුන් වහන්සේ සැරියුත් තෙරුන් වහන්සේ කාය සාක්‍ෂි කොට එහි රැස් වූ මිනිසුන්ට මෙන්ම දස දහසක් සක්වළ දෙව් බඹුන්හට ද තමන් වහන්සේගේ බුද්ධානුභාවය ප්‍රකට කරමින් බුද්ධ වංසය දේශනා කළ සේක. එහෙයින්,
“මහ නුවණැති, සමාධියෙහි හා ධ්‍යානයෙහි දක්‍ෂ වූ, ශ්‍රාවක පාරමී ඤාණයෙහි පරතෙරට පත්, සැරියුත් තෙරුන් වහන්සේ ලොවට නායක වූ බුදුරජාණන් වහන්සේගෙන් විමසති.
මහාවීරයන් වහන්ස, නරශ්‍රේෂ්ඨයන් වහන්ස, නුඹ වහන්සේගේ ප්‍රාර්ථනාව (අභිනීහාරය) කෙබඳු ද? ධීරයන් වහන්ස නුඹ වහන්සේ විසින් කවර කාලයක උතුම් බෝධිය ප්‍රාර්ථනා කරන ලද්දේ ද?
(නුඹවහන්සේගේ) දානය, ශීලය, නෛෂ්ක්‍රම්‍යය, ප්‍රඥාව, වීර්යය, කෙබඳු ද? ක්‍ෂාන්තිය, සත්‍යය, අධිෂ්ඨානය මෛත්‍රිය, උපේක්‍ෂාව කෙබඳුද?
ධීර වූ ලෝකනායකයන් වහන්ස, නුඹ වහන්සේ විසින් කෙබඳු දස පාරමිතා පුරන ලද ද? කෙසේ දස උපපාරමී පුරන ලද ද? දස පරමත්‍ථ පාරමී කෙසේ පුරන ලද ද?
ඒ සැරියුත් තෙරුන් විසින් අසන ලද්දේ කොවුලෙකුට බඳු මිහිරි වදන් ඇති බුදුරජාණන් වහන්සේ හදවත නිවමින් දෙවියන් සහිත ලෝකයා සතුටු කරමින් ප්‍රකාශ කළාහු යයි කියන ලදී.(බුද්ධවංස පාළි රතනචඞ්කමණ කණ්ඩ)
මෙසේ භාග්‍යවතුන් වහන්සේ විසින් බුද්ධවංසය දෙසූ කල්හි ආයුෂ්මත් දම්සෙනෙවි සැරියුත් තෙරුන් වහන්සේ බුදුවරුන්ගේ හේතු සම්පදාව පුදුමයකි. සමුදාගම (ආරම්භක) සම්පත්තිය පුදුමයකි. මහත් වූ ප්‍රාර්ථනාව (මහාභිනීහාරය) මුදුන්පත් කර ගැනීම පුදුමයකි. මෙපමණ කලක් මෙසේ පාරමිතා පුරන්නා වූ භාග්‍යවතුන් වහන්සේ විසින් ඒකාන්තයෙන් දුෂ්කර කාර්‍ය්‍යයක් කරන ලදී. යම් මේ සර්‍වඥතා බලයෙහි වශීභාවයක් වේද, මෙබඳු වූ මහත් සෘද්ධි ඇති බවක් වේද මෙබඳු වූ මහත් ආනුභාව ඇති බවක් වේද එම ඵලය වනාහි මෙබඳු වූ බෝධි සම්භාර ධර්‍මයන් රැස් කිරීමකට සුදුසු වූවකම වන්නේ යයි බුද්ධ ගුණය අරමුණු කරගත් ඥානය මෙහෙයවූහ.
උන්වහන්සේ අන්‍යයන්ට සාධාරණ නොවූ භාග්‍යවතුන් වහන්සේගේ ශීලය, සමාධිය, ප්‍රඥාවය, විමුක්තිය, විමුක්ති ඥාන දර්‍ශනය, හිරි ඔතප් දෙකය, ශ්‍රද්ධා වීර්‍ය්‍ය දෙකය, සමථ විදර්‍ශනා දෙකය, කුශල මුල් තුනය, සුචරිත තුනය, සම්‍යක් විර්‍තක තුනය, අනවද්‍ය සංඥා තුනය, ධාතු තුනය, සතිපට්ඨාන හතරය, සම්‍යක් ප්‍රධාන හතරය, සෘද්ධිපාද හතරය, ආර්‍ය්‍යමාර්‍ග හතරය, ආර්‍ය්‍යවංශ හතරය, සිවුපිළිසිඹියාය, යෝනි පරිච්ජේදක ඥාන හතරය, ආර්‍ය්‍යවංශ හතරය, වෛශාරද්‍ය ඥාන හතරය, ප්‍රධානියඞ්ග පහය, සම්‍යක් සමාධි අඞ්ග පහය, ඉන්‍ද්‍රිය පහය, බල පහය, නිස්සරණීය ධාතු පහය, විමුක්තායතන ඥාන පහය, විමුක්ති පරිපාචනීය ධර්‍ම පහය, සාරාණිය ධර්‍ම හයය, සතත විහාර හයය, අනුත්තරිය ධර්‍ම හයය, නිර්වේද භාගිය ප්‍රඥා හයය, අභිඥා හයය, අසාධාරණ ඥාන හයය, අපරිහානිය ධර්‍ම හතය, ආර්‍ය්‍ය ධන හතය, බොජ්ඣඞ්ග හතය, සත්පුරුෂ ධර්‍ම හතය, නිර්ජර වස්තු හතය, සංඥා හතය, දක්‍ෂිණාර්‍හ පුද්ගල දේශනා හතය, ක්‍ෂීණාශ්‍රව බල දේශනා හතය, ප්‍රඥාප්‍රතිලාභ හේතු දේශනා අටය, සම්මත්ත අටය, ලෝකධර්‍මාතික්‍රම අටය, ආරම්භ වස්තු අටය, අක්‍ෂණ දේශනා අටය, මහා පුරුෂ විර්‍තක අටය, අභිභායතන දේශනා අටය, විමෝක්‍ෂ අටය, යෝනිසෝමනසිකාර මූලික ධර්‍ම නමයය, පාරිසුද්ධිපධානියඞ්ග නමයය, සත්වාවාස දේශනා නමයය, ආඝාත පටිවිනය නමයය, සංඥා නමයය, නානත්‍වදේශනා නමයය, අනුපූර්‍වවිහාර නමයය නාථ කරණ ධර්‍ම දසයය, කසිනායතන දසයය, කුශලකර්‍මපථ දසයය, සම්මත්ත දසයය, ආර්‍ය්‍යාවාස දසයය, අශෛක්‍ෂ ධර්‍ම දසයය, රත්න දසයය, තථාගත බල දසයය, මෛත්‍රී ආනිසංස එකොළහය, ධර්‍ම චක්‍රාකාර දොළසය, ධුතඞ්ගුණ දහතුනය, බුද්ධඥාන දාහතරය, විමුක්ති පරිපාචනීය ධර්‍ම පහළොවය, ආනාපාන සති දාසය, අපරන්තපනීය ධර්‍ම දාසයය, බුද්ධධර්‍ම දහඅටය, ප්‍රත්‍යවේක්‍ෂා ඥාන දහනමයය ඥානවර වස්තු හතළිස් හතරය, උදයව්‍ය ඥාන පණහය, පණහකට අධික කුශල ධර්‍මය, ඥාන වස්තු හැත්තෑහතය, සුවිසි කෙළ ලක්‍ෂයක් සමාපත්ති සඤ්චාරිත මහා වජ්‍රඥානය, අනන්තනය සමන්තපට්ඨාන පවිචය පච්චවෙක්‍ඛණ දේශනා ඥානය, එසේම අප්‍රමාණ ලෝක ධාතුන්හි අප්‍රමාණ සත්ත්‍වයන්ගේ ආසයානුසයාදිය දැන ගන්නා ඥානය යන මේ ආදී වූ සිතින් සිතිය නොහැකි ආනුභාව සහිත බුද්ධ ගුණයන් ධර්‍ම පරම්පරා වශයෙන් අනුව යමින් සිහිකරන්නාහු කෙළවරක් හෝ ප්‍රමාණයක් නොදැක්කාහ.
සාරිපුත්ත තෙරුන් වහන්සේ වනාහි සිහි කරන්නා වූ තමන්ගේ ගුණයන්ගේ ද කෙළවරක් හෝ ප්‍රමාණයක් නොදකිති. උන්වහන්සේ භාග්‍යවතුන් වහන්සේගේ ගුණයන්ගේ ප්‍රමාණය කෙසේ නම් දකින්නාහුද? යම් යම් කෙනෙකුගේ ප්‍රඥාව මහත් වේද නුවණ තියුණු වේද ඒ ඒ තැනැත්තා බුද්ධ ගුණයන් මහත් වශයෙන් අදහයි. මෙසේ තෙරුන් වහන්සේ භාග්‍යවතුන් වහන්සේගේ ගුණයන්ගේ ප්‍රමාණයක් හෝ පිරිසිඳීමක් හෝ නොදක්නාහු “ශ්‍රාවක පාරමී ඥානයෙහි සිටි මා වැන්නෙකුට පවා බුදු ගුණයන් නුවණින් පිරිසිඳින්නට නොහැක්කේය. සෙස්සන් පිළිබඳව කියනුම කිම. සර්‍වඥ ගුණයෝ ආශ්චර්‍ය්‍යයහ. සිතින් සිතිය නොහැක්කාහ. අප්‍රමාණ ප්‍රභේද සහිතය. මහත් ආනුභාව ඇත්තාහ. හුදෙක් මේ බුද්ධ ගුණයෝ වනාහි එකම බුද්ධ ඥානයට ගෝචර නොවන්නාහ. සම්මා සම්බුදුරජාණන් වහන්සේලා විසිනිදු විස්තර වශයෙන් දේශනා කිරීමට නොහැක්කාහු යයි. නිගමනයට පත් වූහ. (එහෙයින්)
“බුදුරජාණන් වහන්සේ ද කල්පයක් මුලුල්ලේ ඉදින් වෙනත් යමක් නොදෙසමින් බුදු කෙනෙකුගේ ගුණයන් දේශනා කරන්නාහු නමුදු දීර්‍ඝ කාලයකින් කල්පය ගෙවී අවසන් වන්නේය. තථාගතයන් වහන්සේගේ ගුණ වර්‍ණනාව අවසන් නොවන්නේය” යන මෙය කියන ලද්දේමය.
මෙසේ බුදුවරුන්ගේ ගුණමහත්‍වය නිසා උපන් බලවත් ප්‍රීති සොම්නස් ඇත්තාහු නැවත මෙසේ සිතූහ. “මෙබඳු වූ බුදු ගුණයන්ට හේතු වූ බුද්ධකාරක ධර්‍මයයි කියන ලද පාරමිතාවෝ අහෝ: මහත් ආනුභාව සහිතයහ. කවර නම් ජාතිවලදී පාරමිතාවෝ මුහුකුරුවන ලද්දාහු ද? නැතහොත් කෙසේ මේරීමට ගියාහු ද? එබැවින් මම මේ කාරණය විමසමින් මෙසේද ආරම්භයේ සිට බුද්ධානුභාවය මේ දෙවියන් සහිත ලෝකයාට අතිශයින් ප්‍රකට කරන්නෙම් නම් මැනවැයි සැරියුත් තෙරුන් වහන්සේ මෙසේ සිතා භාග්‍යවතුන් වහන්සේගෙන් මේ ප්‍රශ්නය විමසුහ. “ස්වාමීනි කවර නම් ජාතීන්හි මේ බුද්ධකාරක ධර්‍මයෝ මුහුකුරුවන ලද්දාහු ද? කෙසේ මේරීමට ගියාහුද? ඉක්බිති භාග්‍යවතුන් වහන්සේ එම රුවන් සක්මනෙහි පලක් බැඳ වැඩ හිඳ යුගන්‍ධර පර්‍වතයෙහි ළහිරු මඬලක් මෙන් බබලමින් වැඩ හුන් සේක් සාරිපුත්තය, මගේ බුද්ධකාරක ධර්‍මයෝ සමාදන් වීමේ පටන් නිරතුරුව සකස් කොට කළ බැවින්ද වීර්‍ය්‍යය උපස්ථම්භ (උපකාර) වූ බැවින් ද සියලු කල්පවල භවයෙන් භවය ජාතියෙන් ජාතිය සම්පූර්‍ණත්‍වයට පත් වූහ. මේ භද්‍රකල්පයෙහි මේ (කියන) ජාතිවලදී ඒවා මේරීමට ගියහ”යි දක්වන්නාහු “**කප්පෙ ච සතසහස්සෙ**” ආදී වශයෙන් “බුද්ධාපදාන” යයි දෙවන නමකද ඇති චරියා පිටක නම් වූ ධර්‍ම පර්‍ය්‍යාය දේශනා කළහ. ඇතැම් ආචාර්‍ය්‍ය කෙනෙක් වනාහි දේවාතිදේව වූ බුදුරජාණන් වහන්සේ රුවන් සක්මනෙහි සක්මන් කරන්නාහු දේවබ්‍රහ්මාදීන් විසින් පුදනු ලබමින් නිග්‍රෝධාරාමයට බැස විසි දහසක් රහතන් වහන්සේලා විසින් පිරිවරන ලද්දාහු පණවන ලද උතුම් බුද්ධාසනයෙහි වැඩ හුන් සේක් යට (මුලින්) කියන ලද ක්‍රමයෙන්ම ආයුෂ්මත් සැරියුත් තෙරුන් විසින් විමසන ලද්දාහු චරියා පිටකය දේශනා කළ සේකැයි කියති. මෙපමණකින් දුරේ නිදාන අවිදුරේ නිදානයන් කෙටියෙන් දක්වා චරියා පිටකයෙහි සන්තිකේ නිදානය විස්තර වශයෙන් දැක්වී යයි දත යුතුය දූරේ නිදානය වනාහී “අසව්ඛෙය්‍ය” යන පදය විස්තර කිරීමේදී එන්නේය.
දැන් “කප්පෙච සතසහස්සෙ ච” යනාදී ක්‍රමයෙන් පවත්නා චරියා පිටකයෙහි අර්‍ථවර්‍ණනාව වෙයි.
“කප්පෙ ච සත සහස්සෙ” ආදී වශයෙන් මුලින් දැක්වූ ගාථාවෙහි ඇති මේ “**කප්ප**” ශබ්දය උපසර්‍ග සහිතව ද උපසර්‍ග රහිතව ද විර්‍තක, විධාන, ප්‍රතිභාග, ප්‍රඥප්ති, කාල, පරමායු, ශ්‍රමණ, ව්‍යවහාර, සමන්තභාව, අභි සද්දහන, ඡේදන, විනයෝග, විනය ක්‍රියා, ලේශ, අන්තර කල්ප, තෘෂ්ණා, දෘෂ්ටි, අසඞ්ඛ්‍ය කල්ප, මහාකල්ප ආදී අර්‍ථයන්හි දක්නා ලැබේ. ඒ මෙසේය. මේ “කප්ප” ශබ්ද “නෙක්‍ඛම්ම සඞ්කප්පො අව්‍යාපාද සඞ්කප්පො” (සච්ච විභංග සුත්ත) ආදී තැන්වල විර්‍තක (සිතුවිල්ල) අර්‍ථයෙහි ආයේය. “චීවරෙ විකප්පං ආපජ්ජෙය්‍ය” (පාරාජිකා පාලි චීවරවග්ග) ආදී තැන්වල විධානයෙහිය. අධික විධානයට පැමිණෙන්නේය යනු එහි අර්‍ථයයි. “සත්‍ථුකප්පෙන වත කිර භො සාවකෙන සද්ධිං මන්තයමානා නජානිම්හ” (මජ්ඣිමනිකාය රථ විනීත සුත්ත) ආදී තැන්වල ප්‍රතිභාග අර්ථයෙහිය. “බුදුන් හා සමවූ” යනු එහි අර්‍ථයයි. “ඉධායස්මා කප්පො” (සුත්ත නිපාත - පාරායන වග්ග) යනාදී තැන්වල ප්‍රඥප්තියෙහිය (නමක් යන අර්‍ථයෙහිය) “යෙන සුදං නිච්ච කප්පං විහරාමි” (අංගුත්තර නිකාය) යනාදී තැන්වල කාලයෙහිය. “ආකඞ්ඛමානො ආනන්‍ද තථාගතො කප්පංවා තිට්ඨෙය්‍ය කප්පාවසෙසං වා” (උදානපාලි ජච්චන්‍ධ වග්ග) ආදී තැන්වල පරමායුෂයෙහිය. මෙහි අදහස ආයුෂ් කල්පයයි. “අනුජානාමි භික්‍ඛවෙ පඤ්චහි සමණාකප්පෙහි ඵලං පරිභුඤ්ජි තුං” (චුල්ලවග්ග පාලි) ආදී තැන්වල ශ්‍රමණ ව්‍යවහාරයෙහිය. “කෙවලකප්පං වෙළුවනං ඔභාසෙත්‍වා” (සංයුත්ත නිකාය) ආදී තැන්වල සමන්තභාවයෙහිය. (හාත්පස) “සද්ධා සද්දහනා ඔකප්පනා අභිප්පසාදො (ඉන්‍ද්‍රිය විභංග සුත්ත) ආදී තැන්වල අභිසද්දහනයෙහිය. “සද්ධාවෙහි” යන අර්‍ථයයි. “අලඞ්කතො කප්පිත කෙසමස්සු” (ජාතකපාලි) ආදී තැන්වල ඡේදනයෙහිය. (කැපීම) “එවමෙව ඉතො දින්නං පෙතානං උපකප්පති” (ඛුද්දකනිකාය තිරොකුඩ්ඪ සුත්ත) ආදී තැන්වල විනියෝගයෙහිය (භුක්ති විදීම) “කප්පකතෙන අකප්පකතං සංසිබ්බිතං හොති” (පාචිත්තිය පාලි, සුරාපාන වග්ග) ආදී තැන්වල විනය ක්‍රියාවෙහිය. “අත්‍ථි කප්පො නිපජ්ජිතුං හන්‍ද්‍රහං නිපජ්ජාමි” (අඞ්ගුත්තරනිකාය - චතුක්ක නිපාත) ආදී තැන්වල ලේශයෙහිය (ස්වල්පය) “ආපායිකො නෙරයිකො කප්පට්ඨො සංඝභෙදකො” “කප්පං නිරයම්හි පච්චති” (ඉතිවුත්කපාලි - එකක නිපාත) ආදී තැන්වල අන්තර කල්පයෙහිය.
ආදී තැන්වල තෘෂ්ණා දෘෂ්ටීන්හිය. එහෙයින් නිද්දේස පාලියෙහි කියන ලදී. “කප්පොති උද්ඳානතො ද්වෙ කප්පා තණ්හාකප්පො දිට්ඨි කප්පො”ති (කල්පයයි පැවසීමෙන් තණ්හා කල්ප හා දිට්ඨි කල්ප දෙකම ගැනේ) “අනෙකෙපි සංවට්ට කප්පෙ අනෙකෙපි විවට්ට කප්පෙ” (අංගුත්තර - තික නිපාත) ආදී තැන්වල අසඞ්ඛ්‍ය කල්පයෙහිය. “චත්තාරිමානි භික්‍ඛවෙ කප්පස්ස අසඞ්ඛෙය්‍යානි” (අංගුත්තර - චතුක්ක නිපාත) ආදී තැන්වල මහාකල්පයෙහිය. මෙහිද මහා කල්පයෙහිම යයි දත යුතුය.
එහි මේ පද සිද්ධියයි. “කප්පීයතීති කප්පො” සංකල්පන කරනු ලැබේනුයි කල්ප නමි. මෙපමණ අවුරුදුය කියා හෝ මෙපමණ අවුරුදු දහස් ගණන්ය කියා හෝ මෙපමණ අවුරුදු ලක්‍ෂ ගණන්ය කියා හෝ අවුරුදු වශයෙන් ගණන් ගැනීමට නොහැකි බැවින් හුදෙක් අබ සමූහය ආදී උපමාවන්ගෙන් සිතිය යුතු කල්පනා කළ යුතු ප්‍රමාණය යන අර්‍ථයයි. එහෙයින් මෙය කියන ලදී.
“ස්වාමීනි කල්පය කොපමණ දිග ද? මහණ, කල්පය දීර්‍ඝ වෙයි. මෙපමණ අවුරුදුය කියා හෝ මෙපමණ අවුරුදු සියගණන්ය කියා හෝ මෙපමණ අවුරුදු දහස් ගණන්ය කියා හෝ මෙපමණ අවුරුදු ලක්‍ෂ ගණන්ය කියා හෝ ගණන් කරන්නට පහසු නොවේ. ස්වාමීනි, උපමාවක් කළ හැකිද? මහණ, හැකියයි භාග්‍යවතුන් වහන්සේ වදාළහ. මහණ, යම්සේ දිගින් යොදුනක් ද පළලින් යොදුනක් ද උසින් යොදුනක් ද වූ අබ ඇට මහාරාශියක් වේද අවුරුදු සීයක් අවුරුදු දහසක් ඇවෑමෙන් එයින් එක එක අබ ඇටයක් උඩට (ඉවතට) ගන්නේ නම් මහණ, ඉතා ඉක්මණින් ඒ අබ රාශිය මේ උපක්‍රමයෙන් ගෙවීමට අවසානයට යන්නේ ය. කල්පය නො ගෙවෙන්නේමය. මහණ කල්පය මෙසේ දීර්‍ඝ වන්නේය” (සංයුත්ත නිකාය අනමතග්ග සංයුත්තය)
ඒ මේ මහා කල්පය සංවට්ටාදි වශයෙන් අසඞ්ඛ්‍ය කල්ප හතරකින් යුක්ත වේ. එහෙයින් මෙය කියන ලදී.
“මහණෙනි කල්පය හා සම්බන්‍ධ අසඞ්ඛ්‍ය කල්ප සතරෙකි. කවර සතරක් ද යත්. සංවට්ට, සංවට්ටට්ඨායී, විවට්ට, විවට්ටට්ඨායී වශයෙනි.
එහි තෙජෝ සංවට්ට, ආපෝ සංවට්ට වායෝ සංවට්ට යයි සංවට්ට තුනකි. ආභස්සරය, සුභ කිණ්ණය, වෙහප්ඵලයයි සංවට්ට සීමා තුනකි. යම්කලෙක කල්පය ගින්නෙන් විනාශවේද එකල්හි වනාහි ආභස්සර බඹලොවින් යට ගින්නෙන් දැවේ. යම් කලෙක ජලයෙන් විනාශ වේද සුභකිණ්ණ බඹලොවින් යට ජලයෙන් දිය වේ. යම් කලෙක වාතයෙන් විනාශ වේද වෙහප්ඵල බඹලොවින් යට වාතයෙන් විනාශ වේ. විස්තර වශයෙන් බුදුවරුන්ගේ ආඥා ක්‍ෂේත්‍රයයි කියනු ලබන කෝටි ලක්‍ෂයක් සක්වළ විනාශ වන්නේය. ඒ සංවට්ට කල්ප තුන අතුරෙන් පිළිවෙළින් කල්ප විනාශක මහා මේඝයේ සිට ගිනි ජාලාවගේ හෝ ජලයෙහි හෝ වාතයේ හෝ සිඳී යාම දක්වා මේ එක් අසඞ්ඛයක් “සංවට්ට” නම් වේ. කල්ප විනාශක ගිනි නිවී ගිය තැන් පටන් කෙළ ලක්‍ෂයක් සක්වළ හාත්පසින් පුරවන සම්පත්ති මහාමේඝය නැගී සිටීම දක්වා වූ මේ දෙවෙනි අසඞ්ඛ්‍යය සංවට්ටට්ඨායි නම් වේ.
සම්පත්ති මහා මේඝයේ සිට සඳ හිරු පහළ වීම දක්වා මේ තෙවෙනි අසඞ්ඛ්‍යය “විවට්ටට්ඨායී” නම් වේ. මේවා අතුරෙන් අන්තර කල්ප හැට හතරක එකතුව විවට්ටට්ඨායි නම් වේ. විවට්ටාදීහුද එයට සමාන කාලපරිච්ඡේද ඇත්තාහයි දත යුතුය. ඇතැම් ආචාර්‍ය්‍ය කෙනෙක් “අන්තරකල්ප විස්සක එකතුවය”යි කියති. මෙසේ මේ අසඞ්ඛ්‍ය හතරක් එක් මහාකල්පයක් වේ. එහෙයින් “ඒ මේ මහා කල්පය සංවට්ටාදී වශයෙන් අසඞ්ඛ්‍ය කල්ප හතරකින් යුක්තය”යි කියන ලදී.
“කප්පෙ” යනු අත්‍යන්ත සංයෝග වශයෙන්ම දුතියා විභක්ති බහු වචන වේ. “සතසහස්සෙ” යනු කප්ප ශබ්දයට සම්බන්‍ධ හෙයින් පුල්ලිඞ්ගයෙන් දැක්වීය. මෙහිද අත්‍යන්ත සංයෝග වශයෙන්ම බහු වචන විය. මේ පද දෙක තුල්‍යාධිකරණ මැයි. “චතුරොච අසඞ්ඛියෙ” යන මෙහිද මෙම ක්‍රමයමැයි කුමක් අසඞ්ඛ්‍යයක්දැයි අනිකක් නොකියන ලද බැවින් හා කල්ප ශබ්දය කියන ලද බැවින් ද ප්‍රකරණ වශයෙන් “කල්පයන්ගේ” යන මේ අර්‍ථය හැඟේමය. කියන ලද දේ අත්හැර නොකියන ලද කිසිවක් ගැනීම නුසුදුසු බැවිනි. “ච” ශබ්දය සම්පිණ්ඩනාර්ථයෙහිය. මහාකල්පවල සාරාසඞ්ඛ්‍යයක් ද මහාකල්ප ලක්‍ෂයක් ද මුළුල්ලෙහි යනු මෙහි අර්‍ථයයි. ‘අසඞ්ඛියෙ’ යන මෙහි ගණන් කිරීමට නොහැකි බැවින් = අසඞ්ඛිය වේ. ගණන් කිරීම ඉක්මවා ගිය යන අර්‍ථයයි. සමහර ආචාර්‍ය්‍ය කෙනෙක් “අසඞ්ඛෙය්‍යං” යනු එක් ගණන් විශේෂයකැයි කියති. ඔවුහු එකේ සිට මහාබලක්‍ෂය අවසන් කොට ඇති පණස් නවයක් තැන් අත්හැර දසමහාබලක්‍ෂයන් අසඞ්ඛය නමැයි ද හැටවෙනි ඨානන්තරයයි ද කියති. එය නො යෙදේ. සඞ්ඛ්‍යාඨානන්තරය නම් ගණන් විශේෂයකි. එහි අසඞ්ඛ්‍ය බවක් නොලැබෙන හෙයිනි. එක් ස්ථානාන්තරයක් ද අසඞ්ඛ්‍යයක් ද යනු මේ විරුද්ධය. අසඞ්ඛ්‍යභාවයෙන් අසඞ්ඛෙය්‍යාර්ථය වී නම් එහි චතුර්විධභාවය නො යෙදෙන්නේ නොවේ ද? නො යෙදෙන්නේ නොවේ. සතර ස්ථානයෙක්හි අසඞ්ඛ්‍ය බව කැමති වන හෙයිනි. එහි මුල සිට පැහැදිලි කිරීම මෙසේය.
අතීතයෙහි එක් කල්පයක තණ්හඞ්කර, මේධඞ්කර, සරණඞ්කර, දීපඞ්කර යයි සම්මා සම්බුදුරජාණන් වහන්සේලා සතර නමක් පිළිවෙළින් ලෝකයෙහි උපන්හ. උන්වහන්සේලා අතුරෙන් දීපඞ්කර බුදුරජුන්ගේ කාලයෙහි අමරවතී නම් නගරයක් විය. එහි මව්පිය දෙපසින් මනාව උපන් සත්වෙනි කුල පරම්පරාව දක්වා පිරිසිදු මව්කුස ඇත්තා වූ, ජාතිවාදයෙන් හෙලා නොදකින ලද නොගරහන ලද, විශිෂ්ට රූපයෙන් යුත් දර්‍ශනීය වූ දුටුවන් පහදවන්නා වූ උසස් වර්‍ණ සෞන්දර්‍ය්‍යයෙන් යුක්ත වූ සුමේධ නම් බ්‍රාහ්මණයෙක් වසයි. ඔහු වෙනත් වැඩක් නොකොට බ්‍රාහ්මණ ශිල්පයම උගත්තේය. ඔහු ළදරු කලම මව්පියෝ කළුරිය කළහ. ඉක්බිති ඔහුගේ අයකැමි ඇමතියා ආදායම් පොත ගෙනවිත් රන්රිදී මුතු මැණික් ආදියෙන් පිරුණු ගබඩාවන්හි දොර හැර කුමාරයෙනි, ඔබගේ මව් සතු ධනය මෙපමණය, ඔබගේ පියා සතු ධනය මෙපමණය, ඔබගේ මුතුන් මී මුතුන් සතු ධනය මෙපමණයයි සත්වෙනි කුල පරම්පරාව දක්වා ධනය වෙන් වෙන්ව කියාදී “මේ ධනය පරිභෝග කරව්”යි කීවේය. සුමේධ පණ්ඩිතතෙම මෙසේ සිතීය. “මාගේ මව්පියාදීහු මෙසේ මේ බොහෝ ධනය උපයා තබා පරලොව යන්නාහු එකම කහවණුවක් පමණකුදු රැගෙන නො ගියහ. ම විසින් වනාහි ගෙන යාම වටී ය”යි රජුට දන්වා නුවර බෙර හසුරුවා මහජනයාට දන් දී හිමාලය පෙදෙසට ගොස් තවුස් පැවිද්දෙන් පැවිදි වී සතියක් ඇතුළතම පඤ්ච අභිඥා අෂ්ට සමාපත්ති උපදවා සමවත් විහරණයෙන් වාසය කරයි.
එකල්හි දීපඞ්කර දශබලධාරීන් වහන්සේ උතුම් වූ සම්බෝධියට පැමිණ පවත්වන ලද උතුම් දම්සක් ඇත්තාහු හාර ලක්‍ෂයක් රහතන් වහන්සේලා විසින් පිරිවරන ලද්දාහු පිළිවෙළින් චාරිකාවෙහි හැසිරෙමින් රම්ම නම් නගරයට පැමිණ නගරාසන්නයෙහි වූ සුදර්‍ශන මහා විහාරයෙහි වැඩ වසති. රම්ම නගරවාසීහු වනාහි “ශාස්තෲන් වහන්සේ අපගේ නගරයට වැඩ සුදර්‍ශන මහා විහාරයෙහි වැඩ වෙසෙති”යි අසා සුවඳ වර්ග හා මල් මාලා ආදිය ගත් අත් ඇතිව ශාස්තෲන් වහන්සේ වෙත එළඹ වැඳ සුවඳ ආදියෙන් පුදා එකත්පසෙක හුන්නාහු ධර්‍ම දේශනාව අසා හෙට දින සඳහා දානයට ආරාධනා කොට හුනස්නෙන් නැගී පිටත්ව ගියහ. ඔවුහු ඊළඟ දිනයෙහි මහා දානයක් සකස් කොට නගරය අලංකාර කොට දශබලධාරින් වහන්සේ වඩින මග තුටු පහටුව පිරිසිදු කරති.
එකල්හිම සුමේධ තාපසතුමා අහසින් යන්නේ ඒ තුටුපහටු මිනිසුන් දැක “එම්බා පින්වතුනි, නුඹලා කවරෙකුට මේ මග තුටුපහටුව පිරිසිදු කරව්දැයි විචාළේය. ඔවුන් විසින් සම්මා සම්බුදුරජාණන් වහන්සේ වඩින මග පිරිසිදු කරමු”යි කී කල්හි අතීත බුදුවරුන් කෙරෙහි කරන ලද ජීවිත පරිත්‍යාග (අධිකාර) ඇති බැවින් “බුද්ධ” යන වචනය අසා උපන් ප්‍රීතිසොම්නස් ඇත්තේ එකෙණෙහිම අහසින් බැස “මටත් එක් අවකාශයක් (ඉඩක්) දුන මැනව. මම ද පිරිසිදු කරන්නෙමියි. ඔවුන් විසින් දක්වන ලද අවකාශය “හුදෙක් මම මෙය සෘද්ධියෙන් සත්රුවනින් විසිතුරු කොට අලංකාර කිරීමට සමත් නමුදු අද වනාහි මවිසින් කයින් වතාවත් කරන්නට වටී යයි කායප්‍රසාද කුශලය ලබා ගන්නෙමි”යි සිතා තණ කසල ආදිය ඉවත් කොට පස් ගෙනවිත් (පොළොව) සම කරමින් පිරිසිදු කරයි. (සුමේධ තාපසතුමන්) ඒ ප්‍රදේශය පිරිසිදු කොට නොමිකල්හිම දීපඞ්කර භාග්‍යවතුන් වහන්සේ මහත් ආනුභාව ඇත්තා වූ අභිඥාලාභී වූ හාරලක්‍ෂයක් රහතන් වහන්සේ විසින් පිරිවරන ලද්දාහු එම මගට පිළිපන් සේක. සුමේධ පණ්ඩිත තෙමේ සම්මා සම්බුදුරජාණන් වහන්සේත්, බුද්ධ ශ්‍රාවකයෝත් මඩ නො පාගත්වා’යි තමන්ගේ වැහැරි සිවුරද සම් කඩද ජටා මඩුල්ලද අතුරා, තෙමේද භාග්‍යවතුන් වහන්සේ වඩිනා පෙදෙසට හිසලා මුනින් වැද හොත්තේය. මෙසේද සිතීය. “ඉදින් මම කැමති වන්නෙම් නම් මේ භාග්‍යවතුන් වහන්සේගේ ශ්‍රාවකයෙක් වී අදම කෙළෙස් නසන්නෙමි. හුදෙකලාව සංසාර මහෝඝයෙන් එතෙර වීමෙන් මට කවර ප්‍රයෝජනයක් ද? මම ද මෙබඳු සම්මා සම්බුදු කෙනෙක් වී දෙවියන් සහිත ලෝකයා සංසාර මහා සාගරයෙන් එතෙර කරවන්නෙම් නම් මැනවැ”යි මෙසේ හෙතෙම අඞ්ග අටකින් සමන්විත මහාභිනීහාර (ප්‍රාර්ථනා) වශයෙන් සිත පිහිටු වීය. ඉක්බිති භාග්‍යවතුන් වහන්සේ වැඩම කොට ඔහුගේ හිස අසල සිට ඔහුගේ සිතේ අදහස සමෘද්ධවන බව ද දැන “මෙතෙම මෙයින් සාරාසඞ්ඛය කල්ප ලක්‍ෂයකට මත්තෙහි ගෞතම නම් සම්මා සම්බුද්ධ වන්නේ යයි භාග්‍යවතුන් වහන්සේ පිළිබඳ මේ සියලු පුවත් ප්‍රකාශ කොට (විවරණ දී) වැඩි සේක.
ඉන්පසුවද කොණ්ඩඤ්ඤ බුදුරජාණන් වහන්සේ ආදීකොට කාශ්‍යප දශබලධාරීන් වහන්සේ කෙළවරකොට පිළිවෙළින් උපන් සම්මා සම්බුදුරජාණන් වහන්සේලා “මහා සත්ත්‍වයන් බුදු වන්නේ ය”යි විවරණ දුන්හ. මෙසේ අපගේ බෝධිසත්ත්‍වයන් වහන්සේ පාරමිතා පුරද්දීම “සුවිසි බුදු කෙනෙක් ලොව පහළ වූහ. දීපඞ්කර දශබලධාරීන් වහන්සේ පහළ වූ කල්පයෙහි අනෙක් බුදුවරයෝ තුන් නමක් ද වූහ. උන්වහන්සේලාගේ සමීපයෙහි බෝධිසත්ත්‍වයන් වහන්සේගේ විවරණ ගැනීමක් නොවීය. එම නිසා උන්වහන්සේලා මෙහි නොගන්නා ලද්දාහ. පොරාණට්ඨකථාවෙහි වනාහි ඒ කප පටන් සියලු බුදුවරයන් දක්වනු පිණිස මෙය කියන ලදී.
“තණ්හඞ්කරය, මේධඞ්කරය, නැවත සරණඞ්කරය, දීපඞ්කර සම්බුදු රජුය, දිපදුත්තම කොණ්ඩඤ්ඤය
මඞ්ගලය, සුමනය, රේවතය, සෝභිත මුනිය, අනෝමදස්සිය, පදුමය, නාරදය, පදුමුත්තරය,
සුමේධය, සුජාතය, මහා යසස් ඇති පියදස්සිය, අත්‍ථදස්සිය, ධම්මදස්සිය, ලෝකනායක සිද්ධත්‍ථය,
තිස්සය, ඵුස්ස සම්බුදුරජුය, විපස්සිය, සිඛීය, වෙස්සභූය, කකුසඳය, කොනාගමය, නායක වූ කස්සපය යන
මුන්වහන්සේලා පහවූ රාග ඇති සන්සිඳුනු සිත් ඇති සම්බුදුවරු වූහ. මහා මෝහාන්‍ධකාරය දුරුකරන සූර්‍ය්‍යයන් මෙන් පහළ වූ උන්වහන්සේලා ගිනි කඳන් මෙන් බැබලී ශ්‍රාවකයන් සහිතව නිවීමට පත්වූහ.
එහි දීපඞ්කර බුදුරජුන් හා කොණ්ඩඤ්ඤ බුදුරජුන් අතර මහා කල්පයන් සම්බන්‍ධ එක් අසඞ්ඛ්‍යයක්, ලෝකය බුදුවරුන්ගෙන් තොර විය. කොණ්ඩඤ්ඤ බුදුරජුන් හා මංගල බුදුරජුන් අතර එක් අසඞ්ඛ්‍යයක් ද එසේමය. සෝභිත බුදුරජුන් හා අනෝමදස්සි බුදු රජුන් අතර එක් අසඞ්ඛ්‍යයක් ද නාරද බුදුරජුන් හා පදුමුත්තර බුදුරජුන් අතර එක් අසඞ්ඛ්‍යයක් ද එසේම බුදුවරුන්ගෙන් තොර විය. එයම බුද්ධවංසයෙහි ද කියන ලදී.
“දීපඞ්කර භාග්‍යවතුන් වහන්සේටද කොණ්ඩඤ්ඤ ශාස්තෲන් වහන්සේටද යන මේ බුදුවරයන්ට අන්තරා කල්ප ගණනින් අසඞ්ඛ්‍ය විය.
කොණ්ඩඤ්ඤ බුදුරජුන්ට පසුව මඞ්ගල නම් ලෝක නායකයන් වහන්සේ ලොව පහළ වූහ. උන්වහන්සේලාටද අන්තරා කල්ප ගණනින් අසඞ්ඛ්‍ය විය.
සෝභිත බුදුරජුන්ට පසුව මහා යසස් ඇති අනෝමදස්සි බුදුරජුන් පහළ වූ අතර ඒ බුදුරජාණන් වහන්සේලාටද අන්තරාකල්ප ගණනින් අසඞ්ඛ්‍ය විය.
නාරද භාග්‍යවතුන් වහන්සේට හා පදුමුත්තර බුදුරජාණන් වහන්සේට ද අන්තරා කල්ප ගණනින් අසඞ්ඛ්‍ය විය. (බුද්ධවංස පාලි බුද්ධ පකිණ්ණක කණ්ඩ)
මෙසේ ගණන් ඉක්මවීමෙන් අසඞ්ඛ්‍යත්‍වයක් ඇත්තේ නමුදු සතර ස්ථානයෙක්හි මහා කල්පයන්ගේ ගණනාතික්‍රමයෙන් “චතුරො අසඞ්ඛියෙ” යයි කියන ලදී. සඞ්ඛ්‍යා විශේෂ වශයෙන් නොවේයයි දත යුතුය. යම්හෙයකින් පදුමුත්තර බුදුරජුන්ට හා සුමේධ බුදුරජුන්ට අතර කල්ප තිස් දහසක් ද සුජාත බුදුරජුන්ට හා පියදස්සී බුදුරජුන්ට අතර කල්ප හැටනම දහස් අටසිය අසූ දෙකක් ද ධම්මදස්සි බුදුරජුන්ට හා සිද්ධත්‍ථ බුදුරජුන්ට අතර කල්ප විස්සක් ද සිද්ධත්‍ථ බුදු රජුන්ට හා තිස්ස බුදුරජුන්ට අතර එක් කල්පයක් ද විපස්සී බුදුරජුන්ට හා සීඛී බුදුරජුන්ට අතර කල්ප හැටක් ද වෙස්සභූ බුදුරජුන් හා කකුසඳ බුදුරජුන් අතර කල්ප තිහක්දැයි මෙසේ පදුමුත්තර බුදුරජුන් උපන් කල්පයේ පටන් යට ඒ ඒ බුදුවරුන් උපන් කල්පයන් හා මේ භද්‍රකල්පයත් සමග මහා කල්ප ලක්‍ෂයක් වේ. ඒ සඳහා “කප්පෙච සතසහස්සෙ” යයි කියන ලදී. මෙහි අර්‍ථය විස්තර කරනු ලබන කල්හි සියලු බුද්ධවංසපාලිය ගෙන හැර දක්වා වර්‍ණනා කළ යුතු නමුත් අධික විස්තරයට බිය වන මහජනයාගේ සිත රකිමින් විස්තර නො කෙළෙමු. ප්‍රයෝජන ඇත්තන් විසින් බුද්ධවංසයෙන් (එම විස්තර) ගත යුතුය. මෙහි කිව යුතු යම් කථා මාර්‍ගයක් වේද එයද අත්‍ථසාලීනී නම් ධම්මසඞ්ගනී වර්‍ණනාවෙහි හා ජාතකට්ඨ කථාවෙහි කියන ලද ක්‍රමයෙන්ම දත යුතුය.
“එත්‍ථන්තරෙ” යන මෙහි “අන්තර” ශබ්දය
ආදී තැන්වල කාරණයෙහි ආයේය. “අද්ද සා ඛො මං භන්තෙ අඤ්ඤතරා ඉත්‍ථි විජ්ජන්තරිකාය භාජනං ධොවන්ති” ආදී තැන්වල ක්‍ෂණයෙහිය. “විදුලිය නිකුත් වූ ක්‍ෂණයෙහි” යන අර්‍ථයයි. “යස්සන්තරතො න සන්ති කොපා” (උදානපාලි - මුචලින්‍දවග්ග) ආදී තැන්වල චිත්තයෙහිය. “අන්තරාච බොධිං අන්තරාච ගයං” (මහාවග්ග මහක්‍ඛන්‍ධකය) ආදී තැන්වල විවරයෙහිය. “න උපජ්ඣායස්ස භණමානස්ස අන්තරන්තරා කථා ඔපාතෙතබ්බා” (චුල්ලවග්ග - වත්තක්‍ඛන්‍ධක) ආදී තැන්වල මධ්‍යයෙහිය. මෙහිද “මධ්‍යයෙහිම” බව දත යුතුය. එහෙයින් “මේ අතරය, මධ්‍යයෙහිය යන අර්‍ථයි. මෙය කියන ලද්දේ වෙයි. යම් මහා කල්පයක අපගේ භාග්‍යවතුන් වහන්සේ සුමේධ පණ්ඩිත වී දීපඞ්කර භාග්‍යවතුන් වහන්සේගේ පාද මූලයෙහි,
(මිනිස් බව, ලිඞ්ග සම්පත්තිය හෙවත් පිරිමි බව, රහත් වීමට තරම් පෙර පින් ඇති බව, ශාස්තෲ දර්‍ශනය, පැවිදි බව, පංච අභිඥා අෂ්ට සමාපත්ති ගුණ ඇති බව, ජීවිතය බුදුවරුන්ට පරිත්‍යාග කිරීම බුද්ධකාරක ධර්‍ම පිරීම සඳහා ඇති බලවත් කැමැත්තයි.
මෙසේ කියන ලද අඞ්ග අටකින් යුත් මහාභිනීහාරයක් හෙවත් ප්‍රාර්ථනාවක් කළාහු ද සමතිස් පාරමී රැස් කළාහු ද, සමාදන් වූවාහු ද, සියලු බුද්ධකාරක ධර්‍මයන් සම්පාදනය කිරීමට පටන් ගත්තාහු ද, යම් මේ භද්‍රකල්පයක සියලු ආකාරයෙන් පුරන ලද පාරමී ඇතිවූ අනුත්තර වූ සම්මා සම්බෝධිය අවබෝධ කළ සේක්ද මේ මහා කල්ප දෙක අතර යට කියන ලද කොටසට අයත් කාලය විශේෂ කොට දක්වයි. එය කෙසේ දැනගනු ලැබේ ද? “කප්පෙච සතසහස්සෙ චතුරොච අසඞ්ඛියෙ” යන මෙහි වනාහි මහා කල්පයන්ගේ පරිච්ඡේද වශයෙන් ද අපරිච්ඡේද වශයෙන් ද සඞ්ඛ්‍යා දැක්වීමයි. ඒ මේ සඞ්ඛ්‍යාව අසඞ්ඛෙය්‍යයෙහි මුල අග ගැනීමෙන් තොරව නො ලැබෙයි යම් තැනක සිට බෝධිසම්භාරයන්ගේ පටන් ගැනීම වේද, යම් තැනක ඒවා අවසන් කරන ලද්දේ වේද ඒ දෙකම අවධිභාවයෙන් “එත්‍ථන්තරෙ” යයි මෙහි අර්‍ථ වශයෙන් දක්වන ලද්දේ යයි හැඟේ. මෙහි අවධිය වනාහි අභිවිධ (සීමාව ගෙන) වශයෙන් දත යුතුය. මර්‍ය්‍යාදා (සීමාව හැර) වශයෙන් නොගත යුතුය. මුල අග කල්පයන්ගේ ඒක දේශයකින් ඇතුළත් හෙයිනි. ඔවුන් නිෂ්ප්‍රදේශ වශයෙන් නො ගන්නා හෙයින් අභිවිධියත් මෙහි ලැබෙනවා නොවේද? මෙය මෙසේ නොවේ. තදේකදේශයෙහිද එම ව්‍යවහාරය කරන හෙයිනි. යම් තදේකදේශ වූ කල්පයක් වේද එය නිෂ්ප්‍රදේශ වශයෙන් ගන්නා ලදී.
“**යං චරිතං සබ්බං තං බොධිපාචනං**” යන මෙහි “චරිතං” යනු හැසිරීමයි. සමතිස් පාරමී ඇතුළත් දාන ශීලාදි ප්‍රතිපත්තියයි. ඤාතත්‍ථචරියා, ලොකත්‍ථචරියා බුද්ධත්‍ථ චරියා යන මේවා එයට ඇතුළත් බැවිනි. එසේ යම් මේ චර්‍ය්‍යාවෝ අටක් වෙත්ද? ඒ කවරේද යත් ප්‍රණිධි (ප්‍රාර්ථනා) සම්පන්නයන්ගේ සතර ඉරියව්වෙහි ඉරියාපථචරියාවය, ඉන්‍ද්‍රියන්හි වසන ලද දොර ඇත්තවුන්ගේ ආධ්‍යාත්මික ආයතනයන්හි ආයතන චරියාවය, අප්‍රමාද විහරණ ඇත්තවුන්ගේ සතර සතිපට්ඨානයන්හි සති චරියාවය. සතර තැනෙක්හි අධිචිත්තයෙහි යෙදුනවුන්ගේ සමාධි චරියාවය, චතුරාර්‍ය්‍ය සත්‍යයෙහි බුද්ධිසම්පන්නයන්ගේ ඤාණචරියාවය, සතර ආර්‍ය්‍ය මාර්‍ගයෙහි මැනවින් පිළිපන්නවුන්ගේ මග්ග චරියාවය, සතර සාමඤ්ඤ ඵලයන්හි පැමිණි ඵල ඇත්තවුන්ගේ පකති චරියාවය, ත්‍රිවිධ බුදුවරයන්ගේ සියලු සත්ත්‍වයන් කෙරෙහි ලොකත්‍ථ චරියාවය යන මේවායි. එහි ප්‍රත්‍යෙක බුද්ධ, බුද්ධශ්‍රාවක යන බෝධිසත්ත්‍වයන් දෙදෙනාගේ ලොකත්‍ථචරියාව ප්‍රදේශ වශයෙන් ද, සම්මාසම්බුද්ධ මහාබෝධිසත්ත්‍වයන්ගේ ලෝකත්‍ථචරියාව නිෂ්ප්‍රදේශ වශයෙන් ද වෙයි. මෙය නිද්දේශයෙහි කියන ලදී. “චරියා” යනු චර්‍ය්‍යා අටකි. ඉරියාපථ චරියා - ආයතන චරියා ආදී වශයෙනි. විස්තර වශයෙන් ස්ථිර වශයෙන් පිහිටන්නේ සද්ධා වශයෙන් පවතියි. දැඩිලෙස උත්සාහ කරන්නේ වීර්‍ය්‍ය වශයෙන් පවතියි. (අරමුණෙහි) සිහි එළවා තබන්නේ සති වශයෙන් පවතියි. චංචල නොවන්නේ සමාධි වශයෙන් පවතියි. විශේෂයෙන් දැනගන්නේ ප්‍රඥා වශයෙන් පවතියි. අරමුණු දැනීම කරන්නේ විඥාන වශයෙන් පවතියි. මෙසේ පිළිපන්නවුන්ගේ කුසල ධර්‍මයෝ අතිශයින් පවතිත්නුයි ආයතන චර්‍ය්‍යා වශයෙන් පවතියි. මෙසේ පිළිපන්නේ විශේෂයට පැමිණේනුයි විශේෂ චර්‍ය්‍යා වශයෙන් පවතියි යනුවෙනි. (චුල්ලනිද්දෙසපාලි ඛග්ගවිසාන සුත්ත) යම් මේ අනිකුදු චර්‍ය්‍යාවෝ අටක් කියන ලද්දාහු ද ඒ සියල්ලන්ගේ පාරමිතාවන්හි බාධා බව දත යුතුය. එහෙයින් ‘චරිතං’ යනු හැසිරීම යයි කියන ලදී. සමතිස් පාරමිතා සංග්‍රහය දානශීලාදි ප්‍රතිපත්තියයි. හෙතු චරියාවම මෙහි අදහස් කළ බැවින් මාර්‍ගචර්‍ය්‍යා ප්‍රකෘතිචර්‍ය්‍යාවන් සඳහා මෙහි අවිරුද්ධ බව දත යුතුය. “සබ්බං තං බොධිපාචනං” යනුවෙන් එහෙයින් කියන ලදී.
එහි “සබ්බ” ශබ්දය සබ්බ සබ්බ, ආයතන සබ්බ, සක්කාය සබ්බ, පදෙස සබ්බ යයි අර්‍ථ හතරෙක්හි දක්නා ලැබේ. ඒ එසේමැයි “සබ්බෙ ධම්මා සබ්බාකාරෙන බුද්ධස්ස භගවතො ඤාණමුඛෙ ආපාථමාගච්ඡන්ති” (මහානිද්දෙස - පසුර සුත්ත) ආදී තැන්වල සබ්බ සබ්බයෙහිය. “සබ්බං වො භික්‍ඛවෙ දෙසිස්සාමි චක්‍ඛුං චෙව රුපෙච -පෙ- මනො චෙව ධම්මෙ ච” (සංයුත්ත නිකාය -සලායතන වග්ග) යන මෙහි ආයතන සබ්බයෙහිය “සබ්බ සබ්බතො සඤ්ජානාති” (මජ්ඣිම නිකාය මූලපරියාය සුත්ත) ආදී තැන්වල සක්කාය සබ්බයෙහිය. “සබ්බෙසම්පි වො සාරිපුත්ත සුභාසිතං පරියායෙන” (මජ්ඣිම නිකාය - මහාගොසිඞ්ග සුත්ත) ආදී තැන්වල පදෙස සබ්බයෙහිය. මෙහිද පදෙස සබ්බයෙහිම යයි දත යුතුය. බොධිසම්භාර වූ චරිතය අදහස් කළ බැවිනි.
“බොධි” යන්නෙන් ගස ද, ආර්‍ය්‍යමාර්‍ගය ද, නිර්‍වාණය ද, සර්‍වඥතාඥානය ද කියනු ලැබේ. “බොධිරුක්‍ඛමුලෙ පඨමාභිසම්බුද්ධො” යනුවෙන් ආ තැන ද (මහාවග්ග - මහාක්‍ඛන්‍ධක) “අන්තරාච බොධිං අන්තරාච ගයං” (එම) යනුවෙන් ආ තැන ද “මෙහිදී (ගස මුලදී) (සර්‍වඥතා ඥානය) අවබෝධ කරයි යන අර්‍ථයෙන් ගස, බෝධියයි කියනු ලැබේ. “බොධි වුච්චති චතුසු මග්ගෙසු ඤාණං”යි ආ තන්හි චතුරාර්‍ය්‍ය සත්‍යය මෙය (මාර්‍ග ඥානය) කරණ කොටගෙන අවබෝධ කෙරේනු”යි ආර්‍ය්‍ය මාර්‍ගය බෝධි නම් වේ. “පත්‍වාන බොධිං අමතං අසඞ්ඛතං”යි ආ තැන නිමිත්ත වූ මෙහි අවබෝධ කෙරේනුයි නිර්‍වාණය බෝධි නම් වේ. “පප්පොති බොධිං වරභුරිමෙධසො”යි ආ තන්හි සියලු ධර්‍මයන් මෙය (සර්‍වඥතා ඥණය) කරණකොට ගෙන සර්‍වාකාරයෙන් අවබෝධ කෙරේනුයි සර්‍වඥතාඥානය අදහස් කරන ලදී. අර්හත් මාර්‍ග හා සර්‍වඥතා ඥානය ද මෙහි බෝධියයි දත යුතුය. මහාබෝධිය අදහස් කළ බැවින් භාග්‍යවතුන් වහන්සේගේ ආසවක්‍ඛය ඤාණයට ආසන්න කාරණය වූ සර්‍වඥතා ඥානය හා සර්‍වඥතා ඥානයට ආසන්න කාරණය වූ ආසවක්‍ඛය ඤාණය ද මහා බෝධියයි කියනු ලැබේ. මේ මෙහි කෙටි අදහසයි. කියන ලද කාලපරිච්ඡේදයෙහි මාගේ දාන ශීලාදී ප්‍රතිපත්තියයි කියන ලද යම් චරිතයක් වීද? ඒ සියල්ල ඉතිරියක් නොමැතිව මහා බෝධිය මුහුකුරුවන්නේය. සිද්ධ කරන්නේය. උපදවන්නේය. මෙයින් බෝධි සම්භාරයන්ගේ නිරතුරු වැඩීම දක්වන්නේය. නැතහොත් ‘සබ්බං’ යනු මෙදෑතුරෙහි, ඉහත කියන ලද කාල පරිච්ඡේදය තුළ යම් චරිතයක් වීද ඒ සියල්ලම ඉතිරියක් නොමැතිව බෝධි සම්භාරයට උපකාර වූයේමය. මෙයින් සර්‍වසම්භාර භාවනාව දක්වයි.
බෝධි සම්භාරයන්හි භාවනාවෝ හතරකි. සබ්බසම්භාර භාවනා, නිරන්තර භාවනා, චිරකාල භාවනා, සක්කච්ච භාවනා වශයෙනි. ඒවා අතුරෙන් “කප්පෙච සතසහස්සෙ චතුරොච අසඞ්ඛියෙ” යන මෙයින් චිරකාලභාවනාව කියන ලදි. මෙහි යම් අත්‍යන්ත සංයෝගයක් වේද එයින් ප්‍රථම අර්‍ථවිකල්පයෙහි “සබ්බ” ශබ්දය ගැනීමෙන් ද නිරන්තර භාවනාව දක්වයි. දෙවන අර්‍ථ විකල්පයෙහි “සබ්බ චරිතං” යන්නෙන් සබ්බසම්භාර භාවනාව කියන ලදී. “බොධි පාචනං” යන මෙයින් සක්කච්ච භාවනාව කියන ලද්දේ වෙයි. යම්සේ ඒ චරිතය සම්මා සම්බෝධිය මෝරවයි ද එසේ වූ බව දක්වන හෙයිනි. එසේ හෙයින් ඒ බෝධිය මෝරවන්නේ යයි කීම සුදුසුය. වෙනත් අයුරකින් නොවේ යයි දත යුතුය. කෙසේ නම් මෙහි බොධිචරියාවෙහි නිරන්තරභාවය දත යුතුද? ඉදින් චිත්ත නිරන්තරයෙන් ඒ නිරන්තරභාවය නොයෙදේද නොයෙදේමය. මහා බෝධිසත්ත්‍වයන්ගේ මහාභිනීහාරයෙන් මතු බෝධි සම්භාරයන් රැස්කිරීමේ සිතින් වෙනත් සිතක් නොපවත්නේ යයි කියන්නට හැකිය. එසේ නම් ක්‍රියාමය චිත්ත ප්‍රවෘත්තිය සඳහා කියන්නේද, එසේත් නො යෙදෙයි. ඒ බෝධිසත්ත්‍වයන්ගේ ක්‍රියාමය සිත් බෝධි සම්භාරයන් රැස් කිරිම් වශයෙන්ම නොපවතියි. මේ කාරණයෙන්ම ප්‍රයෝග නිරන්තරතාව ද ප්‍රතික්‍ෂේප කරන ලද්දේයයි දත යුතුය. ජාති නිරන්තරත්‍වයෙන් නිරන්තරභාවනාව දත යුතුය. යම් ජාතියෙහි මහබෝසතාණන් විසින් මහා ප්‍රධානය උපදවන ලද්දේ ද එතැන් පටන් පූර්‍ව ආත්මභාවය දක්වා ඒ ජාතිය නම් නොලැබෙන්නී වෙයි. යටත් පිරිසෙන් දානපාරමී මාත්‍රය සඳහා සියල්ලෙන් සියල්ල යම් බෝධි සම්භාර රැස් කිරීමක් නො වන්නේ ද මෙය වනාහි නියත ප්‍රාර්ථනා ඇති බෝධිසත්ත්‍වයන්ගේ ධර්‍මතාවෙකි. යම්තාක් ඒ බෝධිසත්ත්‍වයෝ කර්‍මාදියෙහි වසීභාවයට නො පැමිණෙත් ද ඒ දක්වා ප්‍රදේශ සහිත වූ සම්භාරයන්හි ප්‍රයෝගයට පැමිණෙත්. යම්කලෙක වනාහි සියලු ආකාරයෙන් කර්‍මාදීන්හි වසීභාවයට පැමිණියාහු වෙත්ද එතැන් පටන් නිෂ්ප්‍රදේශ වශයෙන් සම්භාරයන්හි ප්‍රයෝගයට පැමිණෙත්. මෙසේ බෝධි සම්භාරයන්හි උත්සාහය ද, නොනැවතී පැවැත්ම ද සිද්ධ වෙයි. සකස් කොට කරන ලද වනාහි හැමකල්හිම වේ. මෙසේ යම් පරිද්දෙකින් බෝධිසත්ත්‍වයන්ගේ ඒ ඒ තන්හි බලාපොරොත්තු සමෘද්ධි වීම සිදුවෙයි. මෙසේ මේ ගාථාවෙන් බෝධි සම්භාරයන්හි සබ්බසම්භාර භාවනා, චිරකාල භාවනා, නිරන්තර භාවනා, සක්කච්ච භාවනා යන සතර භාවනාවෝ ප්‍රකාශ කරන ලද්දාහුයයි දත යුතුය.
එහි යම් හෙයකින් බෝධිසත්ත්‍ව චරිත, බෝධිසම්භාර, බෝධි චරියා, අග්ගයාන, පාරමිතා යන මේවා අර්‍ථ වශයෙන් එකක්ම වේද ව්‍යඤ්ජනයම වෙනස් වේද යම් හෙයකින් පසුව විස්තර වශයෙන් කියනු ලබන දාන පාරමී ආදීන්ගේ “චරිතය” යන මේ අවිශේෂ වචනයක් වේද එහෙයින් සියලු බෝධි සම්භාරයන්හි කුශලතාව උපදවනු පිණිස “පාරමිතා” මෙහි වර්‍ණනා කළ යුතුය. ඒවා පසුව පකීර්ණක කථාවෙහි සියලු ආකාරයෙන් වර්‍ණනා කරන්නෙමි.
මෙසේ භාග්‍යවතුන් වහන්සේ තමන් වහන්සේගේ බෝධිසත්ත්‍ව භූමියෙහි චරිතය ආරම්භයේ සිට අවසානය මහා බෝධියෙහි පරිපාචනය (මේරීම) යයි දක්වා දැන් ඒ ඉතා උතුම් ගමන කරණකොට ගෙන අතිශයින් බෝධිය මුහුකුරවන බව දැක්වීමට මේ භද්‍රකල්පයෙහි පූර්‍ව චරිත කීපයක් විස්තර වශයෙන් දක්වන්නේ “අතීත කප්පෙ” ආදි ගාථාව වදාළහ.
එහි “**අතීතෙ කප්පෙ**” යනු මීට පෙර හෝ ඉතාමත් පෙර හෝ සියලු ඉක්මගිය යට සඳහන් කළ ආකාරයේ මහා කල්පයෙහි, සාරාසඞ්ඛ්‍ය කල්ප ලක්‍ෂයෙක්හි යන අර්‍ථයයි. “**චරිතං**” යනු පුරුදු කරන ලද දානාදී ප්‍රතිපත්තියි. “**ඨපයිත්‍වා**” මුදාහැර, නොගෙන, නොකියා යන අර්‍ථයයි. “**භවාභවෙ**” යනු කුඩා භවයෙහිද මහා භවයෙහිද, “ඉති භවාභව කථං” (දීඝනිකාය උදුම්බරික සීහනාද සුත්ත) යන මෙහි අභිවෘද්ධියෙහි හා හානියෙහි “භවාභව” යයි කියන ලදී. “ඉති භවාභවතඤ්ච වීතිවත්තො” (සුත්ත නිපාත - උරග වග්ග) යන මෙහි සම්පත්ති -විපත්ති, වෘද්ධි - හානි, සස්සත - උච්ඡේද, පුඤ්ඤ - පාප යන මේවා ‘භවාභව’ යන්නෙන් අදහස් කරන ලදී. “ඉති භවාභවහෙතු වා භික්‍ඛුනො තණ්හා උප්පජ්ජමානා උප්පජ්ජති” (අංගුත්තර චතුක්ක නිපාත) මෙහි වනාහි ප්‍රණීතවූද ප්‍රණීත තර වූද ගිතෙල් වෙඬරු ආදී බෙහෙත් “භවාභව” යන්නෙන් අදහස් කරන ලදී. සම්පත් සහිත භවයන්හි ප්‍රණීතතර හා ප්‍රණීතතම භවයන් ‘භවාභව’ යනුවෙන් කියත්මය. එහෙයින් මෙහිද එම අර්‍ථයම දත යුතුය. කුඩා වූද මහත්වූද භවයන්හි යයි කියන ලද්දේ වෙයි. “**ඉමස්මිං කප්පෙ**” යනු මේ භද්‍ර කල්පයෙහි, ‘**පවක්‍ඛිස්සං’**යනු කියන්නෙමි, ‘**සුණෙහි’** යනුවෙන් ධර්‍මසේනාපති සැරියුත් හිමියන් ඇසීමෙහි යොදවයි. ‘**මෙ’** යනු මගේ සමීපයෙහි, මගේ කීම යන අර්‍ථයයි.
අකිත්ති වර්‍ගය
1. දාන පාරමිතාව
මෙසේ භාග්‍යවතුන් වහන්සේ සාරිපුත්ත තෙරුන් වහන්සේට හා දෙවි මිනිසුන් සහිත පිරිසට තමන් වහන්සේගේ පෙර චරිතය ඇසීමෙහි උත්සාහ උපදවා දැන් ඒ භවාන්තරයෙන් වැසුණු පෙර චරිතය අත්ලෙහි නෙල්ලි ගෙඩියක් මෙන් ප්‍රත්‍යක්‍ෂ කරමින් ‘යදාඅහං බ්‍රහාරඤ්ඤෙ’ යනාදිය වදාළහ.
“යම් කලෙක්හි මම අකිත්ති නම් තාපසයෙක්ව ජනශුන්‍ය වූ විපින කානන නම් වූ මහ වනයෙහි ඇතුල් වී විසුයෙම් ද”
එහි ‘**යදා’** යනු යම් කාලයෙක්හි, “**බ්‍රහාරඤ්ඤෙ**” යනු මහ අරණෙහි, අරණ්‍යානියේ, මහවනයෙහි යන අර්‍ථයයි. “**සුඤ්ඤෙ**” යනු ජනයාගෙන් තොරවූ, ‘**විපින කානනෙ’** යනු කැලෑවක් වූ වනයක, වචන දෙකෙන්ම ඒ අරණෙහි (ගස්වැල් වලින්) ගහණ බවම පැවසේ. ඒ සියල්ලම “කාරදීපය” අරමුණු කොට කියන ලදී. **“අජ්ඣො ගහෙත්‍වා**” යනු ඇතුල් වී, ‘**විහරාමි’** යනු දිව්‍ය, බ්‍රහ්ම, අරිය, ආනෙඤ්ජ යන විහරණයන්ගෙන් හටගත් සැප විශේෂයෙන් හා ඉරියාපථ විහරණයෙන් ශරීර දුක් සිඳ වසමි, ආත්මභාවය පවත්වමි, “**අකිත්ති නාම තාපසො**” යනු මෙනම් වූ තාපසයා වී යම් කලෙක්හි මම ඒ අරණෙහි වසම් ද යන අර්‍ථයයි. ශාස්තෲන් වහන්සේ එකල්හි තමන් වහන්සේගේ අකිත්ති තාපස’ බව ධර්‍ම සේනාපති සැරියුත් හිමියන්ට දේශනා කරති. මේ එහි අනුපිළිවෙළ කථාවයි.
අතීතයෙහි වනාහි මේ භද්‍රකල්පයෙහිම බරණැස් නුවර බ්‍රහ්මදත්ත නම් රජු රාජ්‍යය කරවන කල්හි බෝසතාණෝ අසූකෙළක් සම්පත් ඇති බමුණු මහසල් කුලයක උපන්හ. ඔහු ‘අකිත්ති’ යයි නම් කළහ. ඔහු පිය නගා ඇවිදින කල්හි නැගණියක් උපන්නීය. ඇයට ‘යසවතී’ යයි නම් ඔහු සොළොස් වස් කල්හි තක්‍ෂිලාවට ගොස් සියලු ශිල්ප ඉගෙන ආපසු පැමිණියේය. ඉක්බිති ඔහුගේ මව්පියවරු කළුරිය කළහ. ඔහු ඔවුන්ගේ අවසන් කටයුතු කරවා දින කීපයකට පසු රන්රුවන් බැලීමෙහි නියුතු පුරුෂයන් විසින් “මෙතෙක් ධනය ඔබවහන්සේගේ මව සතුය. මෙතෙක් ධනය පියා සතුය. මෙතෙක් ධනය මුත්තණුවන් (සීයා) සතුයයි කියන ලද වචනය අසා කළකිරුණු සිත් ඇත්තේ “මෙහි ධනය පමණක් පෙනෙන්නේය. ධනය රැස් කළවුන් පෙනෙන්නට නැත. සියල්ලෝම ධනය හැර පරලොව ගියාහුය. මම වනාහි ධනය රැගෙන යන්නෙමි”යි රජුගෙන් විමසා “ධනයෙන් ප්‍රයෝජන ඇත්තෝ අකිත්ති පණ්ඩිතයාණන්ගේ නිවසට යෙත්වායි බෙර හැසිරවීය.
හෙතෙම සත් දිනක් මහදන් පවත්වා ධනය අවසන් නොවන කල්හි “මට මේ ධන ක්‍රීඩාවෙන් කවර ප්‍රයෝජනයක් ද? ධනයෙන් ප්‍රයෝජන ඇත්තෝ ගනිත්වා”යි නිවසෙහි දොර අරවා රන් රුවන් ආදියෙන් පිරුණු ගබඩා විවර කරවා” මා විසින් (මේ ධනය) දෙන ලද්දේය, ප්‍රයෝජන ඇත්තෝ ගෙන යෙත්වා”යි ගිහිගේ හැර ඥාතිසමූහයා හඬද්දී බරණැසින් නික්ම ගඟින් එතරව දෙතුන් යොදුනක් ගොස් පැවිදිව සිත්කලු භූමිභාගයක පන්සලක් කොටගෙන වසයි. ඔහු යම් දොරටුවකින් එදින නික්මුණේද එම දොරටුව “අකිත්ති තිත්‍ථ” නම් විය. හෙතෙම පැවිදි වූ බව අසා ගම් නියම් ගම් රාජධානිවාසී බොහෝ මිනිස්සු උන්වහන්සේගේ ගුණයෙන් ආකර්ෂණය කෙරෙන හදවත් ඇත්තාහු එතුමන් අනුව පැවිදි වූහ. මහත් පිරිවර ඇතිවිය. මහත් ලාභ සත්කාර උපන්නේය. බුද්ධෝත්පාද කාලයක් මෙන් විය. ඉක්බිති මහාසත්ත්‍වයන් වහන්සේ “මේ ලාභසත්කාර මහත් ය. පිරිවරද මහත් ය. කාය විවේක මාත්‍රයක්වත් මෙහි නොලැබේ. ම විසින් හුදෙකලාව විසීම වටීයයි සිතා පරම අල්පේච්ඡභාවයෙන් ද විවේකයට නැමුණු සිතින් ද යුක්ත බැවින් කිසිවෙකුට නොදන්වා හුදෙකලාව නික්ම පිළිවෙළින් දෙමළ රටට පැමිණ කාවීර පටුන සමීපයෙහි උයනෙහි වසන්නාහු ධ්‍යාන අභිඥා ඉපිද වූහ. එහිදී ද උන්වහන්සේට මහත් වූ ලාභ සත්කාර උපන්නේ ය. උන්වහන්සේ එය පිළිකුල් කරමින් හැරදමා අහසින් ගොස් කාර දිවයිනට බැස්සහ. එකල්හි කාර දිවයින අහිදීප නම් විය. උන්වහන්සේ එහි මහත් වූ කර ගසක් ඇසුරු කොට පන්සලක් මවා වාසය කළහ. අල්පේච්ඡ බව නිසා කිසිතැනක නොගොස් එම ගස ඵලගත් විට ඵල අනුභව කරමින්ද, ඵල නොමැති විට කොළ දියවත්කොට පිස අනුභව කරමින් ද ධ්‍යාන සමාපත්තියෙන් කල් යවති.
උන්වහන්සේගේ සිල් තෙදින් සක්දෙව් රජුගේ පඬුපුල්සලස්න උණුබවක් දැක්වීය. සක්දෙව් රජු “කවරෙක් නම් මා මෙතැනින් ඉවත් කිරීමට කැමැත්තෝ”දැයි සිහි කරන්නේ පණ්ඩිතයාණන් දැක “මේ තාපසයාණෝ කුමක් නිසා මෙබඳු දුෂ්කර තපසක් කෙරෙත්ද? ශක්‍ර පදවිය හෝ පතත්ද නැතහොත් වෙනෙකක් පතත් ද? ඔහු විමසන්නෙමියි සිතා “මෙතෙම වනාහි සුපිරිසුදු කායවචී මනෝ සමාචාර ඇත්තෙකි, ජීවිතයෙහි අපේක්‍‍ෂා, නැත්තේ ජලය ඉස පිසූ කරකොළ පමණක් අනුභව කරයි. ඉදින් ශක්‍ර පදවිය පතන්නේ නම් තමාගේ දියෙන් තෙමා පිසූ කරකොළ මට දෙයි, එසේ නොවන්නේ නම් මට නොදෙයි” යනුවෙන් සිතා බ්‍රාහ්මණ වේශයෙන් ඔහු සමීපයට ගියේය. බෝධිසත්ත්‍වයන් වහන්සේද කර කොළ දියෙන් තෙමා පිස නිවීගිය විට අනුභව කරන්නෙමි”යි පන්සල් දොරකඩ හුන්හ. ඉක්බිති ශක්‍රයා එතුමා ඉදිරියේ බ්‍රාහ්මණ වේශයෙන් පිඬු බලාපොරොත්තුවෙන් සිටියේය. මහාසත්ත්‍වයන් වහන්සේ ඔහු දැක “මට මහත් ලාභයකි, මා විසින් ලබන ලද්දේ මනා ලැබීමකි. බොහෝ කාලයකින් මවිසින් යාචකයෙක් දකින ලද්දේ ය”යි සොම්නසට පත්ව අද මගේ මනදොළ මුදුන් පමුණුවා දන් දෙන්නෙමි”යි පිසූ බඳුන පිටින්ම ගෙන ගොස් දාන පාරමිතාව සිහිකොට තමාට ඉතිරිකර නොගෙනම සියල්ල ඔහුගේ භික්‍ෂා භාජනයෙහි බහාලූහ. ශක්‍රයා එය රැගෙන ටිකක් දුර ගොස් අතුරුදන් විය. මහාසත්ත්‍වයන් වහන්සේ ද ඔහුට දන් දී නැවත ආහාර නොසොයා එම ප්‍රීති සැපයෙන් කල් යැවූහ.
දෙවන දවසෙහි කරකොළ පිස “ඊයේ දන් දීමට සුදුස්සෙකු ලැබුවෙමි. අද කෙසේ දැ”යි සිතමින් පන්සල් දොරකඩ හුන්හ. ශක්‍රයා ද පෙරසේම පැමිණියේය. මහාසත්ත්‍වයෝ නැවත ද එසේම දී කල් යැවූහ. තෙවන දිනයේ ද එසේම දී “අනේ ඒකාන්තයෙන් මට වූයේ මහත් ලාභයෙකි. ඉදින් මම දන් දීමට සුදුස්සෙකු ලබන්නෙම් නම් ඒකාන්තයෙන් ම විසින් බොහෝ පින් උපයන්නෙමි. මෙලෙසින්ම මසක් දෙමසක් නමුදු දන් දෙන්නෙමි”යි සිතූහ. දවස් තුනෙහිම ඒ දානයෙන් ලාභ සත්කාර කීර්තියක් හෝ සක්විති සම්පත් හෝ ශක්‍ර සම්පත්තිය හෝ බ්‍රහ්ම සම්පත්තිය හෝ ශ්‍රාවක බෝධිය හෝ ප්‍රත්‍යෙක බෝධිය හෝ නො පතමි. වැළිදු මාගේ මේ දානය සර්‍වඥතා ඥානය ලැබීමට හේතු වේවා’යි ප්‍රාර්ථනා පරිදි සිත පිහිටවූහ. එහෙයින්,
“එකල්හි මාගේ තවුස් තෙදින් තැවුණු සක්දෙව් රජතෙම බමුණු වෙස් දරමින් පිඬු පිණිස මා වෙත පැමිණියේය.
මාගේ දොරකඩ සිටියහු දැක ඝන වනයෙන් ගෙන එන ලද තෙල් නැති ලුණු නැති කරකොළ තමාට ඉතිරි නොකර දුනිමි.”
මම ඔහුට කරකොළ දී භාජනය යටිකුරු කර තබා නැවත අහර නොසොයා පන්සලට පිවිසියෙමි. දෙවන තුන්වන දිනයන්හිද මා සමීපයට පැමිණියේය. මම (මසුරුකමින්) චංචල නොවූයෙම් (ලෝභයෙන්) නො ඇලුනෙම් එපරිද්දෙන්ම දුනිමි.
ඒ හේතු කොටගෙන මගේ ශරීරයෙහි විරූපභාවයක් නොවීය. දින මුළුල්ල ප්‍රීති සැපයෙන්ද අභිරතියෙන් ද ඉක්මවීමි.
ඉදින් උතුම් දක්‍ෂිනාර්‍හයකු ලබන්නෙම් නම් මසකුදු දෙමසකුදු කම්පිත නොවූ සිත් ඇතිව නොපසුබටව උතුම් දානය දෙන්නෙමි. ඔහුට දන් දෙමින් කීර්තියක් හෝ ලාභයක් නො පැතුවෙමි. බුදුබව පතමින් ඒ දානමය කර්‍ම කෙළෙමි”යි කියන ලදී.
එහි ‘**තදා’** යනු යම්කලෙක මම අකිත්ති නම් තාපසයා වී එම දිවයිනෙහි කාර වනයෙහි වසම්ද එකල්හි, “**මං**” යනු මගේ ‘**තපතෙජෙන’** යනු ශීලපාරමිතානු භාවයෙන්, ශීලය වනාහි දුශ්චරිත සංක්ලේශයන් තවන බැවින් ‘තප’ යයි කියනු ලැබේ. බෝධිසත්ත්‍වයන් වහන්සේගේම ආත්මභාවයේදී එම පාරමිතාවෝ උසස් බවට ගියාහු වෙති. ක්‍ෂාන්ති සංවරයද පරම උත්කර්ෂයට යන බැවින් ක්‍ෂාන්ති පාරමිතානුභාවයෙන් යයි කියනු ද වටින්නේමය. “ඛන්තී පරමං තපො” (ධම්මපදය) යි කියන ලදී. “**සන්තත්තො**” යනු කියන ලද ගුණානුභාවයෙන් ජනිත ධර්‍මතාසිද්ධිය කරණ කොටගෙන (ශක්‍රයාගේ) පඬුපුල්සලස්න උණු ස්වභාවයෙන් තැවුණේ. “**තිදිවාභිභු**” යනු දෙව්ලොවට අධිපති. ‘ශක්‍රයා’ යන අර්‍ථයයි. පන්සල සමීපයෙහි දී අහුලා ගන්නා ලද කරකොළ වුව ද පන්සල වනමැද පිහිටි හෙයින් ‘පවනා ආභතං’ (ඝනවනයෙන් ගෙනෙන ලදී) යනුවෙන් කියන ලදී.
“**අතෙලඤ්ව අලොණිකං**” යනු දෙන දේ උසස් නොවන කල්හිද අජ්ඣාසය සම්පත්තිය කරණකොට ගෙන දාන ධර්‍මයෙහි මහත් ආලෝකවත් බව දැක්වීමට කියන ලදී. “**මම ද්වාරෙ”** මගේ පන්සල් දොරකඩ “සකටාහෙන ආකිරිං” යන මෙයින් තමාට කිසිවක් ඉතිරි නොකොට දුන්බව දක්වයි.
**“පුනෙසනං ජහිත්‍වාන”** යනු එක් දවසකට දෙවරක් ආහාර සෙවීම සල්ලේඛ ප්‍රතිපදාව නොවේයයි සිතා දාන ප්‍රීතියෙන් තෘප්තිමත් වූවෙක් මෙන් වී එදවසෙහි නැවත ආහාර සෙවීමක් නොකොට.
“**අකම්පිතො**” යනු ඉතාමත් ඈත කාලයේ දී යටපත් කළ බැවින් මසුරුකමෙන් නොසෙල්වුනේ දාන සිතුවිල්ලෙන් සෙලවීම් මාත්‍රයක්වත් නොකරන ලදී. “**අනොලග්ගො**” යනු ලෝභ වශයෙන් ස්වල්පයක්වත් නොඇලුණේ. “**තතියම්පි**” යන මෙහි ‘පි’ ශබ්දයෙන් ‘දුතියම්පි’ යන මෙය පිඬුකරයි. “**එවමෙවමදාසහං**” යනු පළමුව යම් සේද ඒ අයුරින්ම දෙවනුව ද තෙවනුව ද මම දුනිමි.
“**නමෙ තප්පච්චයා”** යන්නෙන් කියන ලද අර්‍ථයම ප්‍රකට කරයි. එහි “**තප්පච්චයා**” යනු දානය හේතුවෙන්, දවස් තුනකින් ආහාර නැති බැවින් ශරීරයෙහි යම් විවර්‍ණ බවක් විය යුතු නම් එයද “**මෙ සරීරස්මිං විවණ්ණියං**” මගේ ශරීරයෙහි එබඳු විවර්‍ණ බවක් දානය හේතුවෙන් නැත්තේමය. කුමක් නිසාද? දානය විෂයකොටගත් “**පීතිසුඛෙන**” ප්‍රීති සැපයෙන්ද දාන විෂයෙහිම වූ “**රතියා වීතිනාමෙමි**” රතියෙන්ද කල් යවමි (ඒ නිසාය) **“තං දිවං**” යනු ඒ තෙදින මුළුල්ලෙහි කල්යවමි. තෙදිනක් පමණක්ම නොවේ. මාසයක් දෙමාසයක් පමණ කාලයක් වුවද මේ අයුරින්ම දන් දෙන්නට සමත් වෙමියි දැක්වීමට “**යදිමාසම්පි”** ආදිය කියන ලදී. “**අනොලීනො**” යනු පසුබට නොවූ සිත් ඇත්තේ, දානයෙහි නොහැකිලෙන ලද සිත් ඇත්තේ යන අර්‍ථයි.
“**තස්ස**” යනු බ්‍රාහ්මණ රූපයෙන් පැමිණි ශක්‍රයාට, “**යසං**” යනු කීර්තිය, හෝ පරිවාර සම්පත්තිය, “**ලාභඤ්ච**” යනු දෙවිමිනිසුන් අතර චක්‍රවර්ති ආදී වශයෙන් ලැබිය යුතු ලාභයක් හෝ “**න පත්‍ථයිං**” නො පැතීමි. ඉක්බිති “**සබ්බඤ්ඤුතං**” සම්මා සම්බුද්ධත්‍වය “**පත්‍ථයානො**”, බලාපොරොත්තු වන්නේ “**තානි**” දින තුන මුළුල්ලෙහි නොයෙක් වර උපන් ඒ දානමය පුණ්‍යකර්‍මයන් හෝ දානයට පරිවාර වූ කායසුචරිතාදී පුණ්‍ය කර්‍මයන් “**ආචරිං**” රැස් කළෙමි යනුයි.
මෙසේ භාග්‍යවතුන් වහන්සේ එම ආත්මභාවයෙහි තමන් වහන්සේ විසින් කරන ලද ඉතාමත් දුෂ්කර වූ කුශලචරිත මාත්‍රයක්ම මෙහිදී තෙරුන් වහන්සේට ප්‍රකාශ කොට වදාළහ. ජාතක දේශනාවෙහි වනාහි සතරවන දවසෙහි සක්දෙව් රජ පැමිණ බෝධිසත්ත්‍වයන්ගේ අදහස දැන ගැනීම සඳහා වරයෙන් ආරාධනා කළ බව ද බෝධිසත්ත්‍වයන් වර පිළිගැනීම් වශයෙන් ධර්‍මදේශනා කළ බව ද දානය පිළිගැනීමට සුදුස්සන්ගේ පැමිණීම, ශක්‍රයාගේ නොපැමිණීම බලාපොරොත්තු වන බව ද ප්‍රකාශ කරන ලදී. එහෙයින් කියන ලදී.
“භූතාධිපති සක්දෙව් රජ මනදොළ සමෘද්ධ වූ අකිත්ති තවුසා දැක මහෝත්තමයාණෙනි. ග්‍රීෂ්ම කාලයෙහි හුදෙකලාව කවර සම්පතක් පතා තපස් රක්නේහි ද? යි ඇසීය.
ශක්‍රය, පුනර්භවය දුකෙකි. ශරීරයෙහි බිඳීම (මරණය) ද දුකෙකි. මුළාවූ මරණය ද දුකෙකි. ශක්‍රය, එහෙයින් තපස් රකිමියි කීය.
ඔබ විසින් මනාකොට කියන ලද සුදුසු වූ මේ සුභාෂිතය හේතුකොට ගෙන කාශ්‍යපය, තොපට වරයක් දෙමි. කැමති යම් වරයක් වේ නම් එය ගැනීම මැනවි.
සියලු භූතයන්ට අධිපති වූ ශක්‍රය, ඉදින් මට වරයක් දෙන්නෙහි නම් යමක් කරණ කොට ගෙන පුතුන්, අඹුවන්, ධන, ධන්‍ය යන යමක් ලැබ මිනිස්සු තෘප්තියට නො පැමිණෙත්ද, එම ලෝභය මාගේ සිතෙහි නුපදීවා”යි යන වරය දුන මැනවි.
නැවත ද වරයක් ඉල්ලන ලෙස පෙරසේම ශක්‍රයා පවසයි.
සියලු සත්ත්‍වයන්ට අධිපති වූ ශක්‍රය, ඉදින් මට වරයක් දෙන්නෙහි නම් යම් කෝපයක් හිතේ හටගත් කල්හි කෙත්වතු රන්, ගවයන්, අශ්වයන්, දාසයන්, කම්කරු පුරුෂයන් යන මේවායේ පිරිහීමක් වන්නේ ද එම කෝපය මගේ සිතෙහි නූපදීවා යන වරය දුන මැනවි.
නැවතද වරයක් ඉල්ලන ලෙස පෙරසේම ශක්‍රයා පවසයි.
සියලු සත්ත්‍වයන්ට අධිපති වූ ශක්‍රය, ඉදින් මට වරයක් දෙන්නෙහි නම් බාලයකු නො දකීවා, බාලයකු ගැන නො ඇසේවා, බාලයකු සමග එක්ව විසීමක් නොවේවා. බාලයකු සමග අල්ලාප සල්ලාපයක් නො කෙරේවා, එය කැමති නොවේවා යන වරය දුන මැනවි.
කාශ්‍යපය, බාලයා නුඹට කුමක් කළේද, කාරණය කියන්න, කාශ්‍යපය, කුමන හේතුවක් නිසා බාලයාගේ දැකීම කැමති නොවෙහිද?
නුවණ නැති පුද්ගලයා සතුන් මැරීමාදිය සුදුසු යයි සිතයි. ශ්‍රද්ධා ශීලාදියෙහි නොව අකටයුතු දෙයෙහි යෙදෙයි. පස්පව් ආදිය උසස් සේ ගනී. ළෙන්ගතුව සකාරණව කී දෙයින්ද තදින් කිපේ. ආචාර විනය නොදනී. එබැවින් එබඳු බාලයා නොදැක්ම යහපති.
නැවතද වරයක් ඉල්ලන ලෙස ශක්‍රයා පවසයි.
සියලු සත්ත්‍වයන්ට අධිපති වූ ශක්‍රය, ඉදින් මට වරයක් දෙන්නෙහි නම් නුවණැති සත්පුරුෂයා හැම වේලේම දකිම්වා, නැණවතා ගැන අසම්වා, නැණවතා හා එක්ව වෙසෙම්වා, නැණවතා හා ප්‍රිය බස් බෙණෙම්වා, එය කැමති වෙම්වා යන වරය දුන මැනවි.
කාශ්‍යපය, නැණවතා නුඹට කුමක් කෙළේ ද? කාරණය කියන්න කාශ්‍යපය කුමන කරුණක් නිසා නැණවතා දැකීමට කැමති වන්නේහිද?
නැණවතා සතුන් නොමැරීමාදිය සුදුසු යයි සිතයි. කටයුතු දෙයෙහි යෙදෙයි. පන්සිල් ආදිය උසස් සේ ගනී. ළෙන්ගතුව සකාරණව කී දෙයින් නොකිපෙයි. ආචාර විනය දනි. එහෙයින් ඔහුගේ එක්වීම යහපති.
නැවතද වරයක් ඉල්ලන ලෙස ශක්‍රයා පවසයි.
එසේ නම් රාත්‍රිය ගෙවී හිරු උදාවන වේලෙහිම දිව බොජුන් පහළ වේවා ඒවා පිළිගන්නට සිල්වත් ප්‍රතිග්‍රාහකයෝ පැමිණෙත්වා.
දන් දෙන්නා වූ මාගේ වස්තුව ක්‍ෂය නොවේවා. දන් දී පසුව නොතැවෙම්වා. දෙමින් සිත පහදවම්වා. සක්දෙවිඳුනි මේ වරය ඉල්ලමි.
නැවතද වරයක් ඉල්ලන ලෙස ශක්‍රයා පවසයි.
සක්දෙව් රජුනි, නැවත මා වෙත නොඑනු මැනවි යන මෙම වරය ඉල්ලමි.
(අකිත්ති පණ්ඩිතයාණනි,) බොහෝ ස්ත්‍රී පුරුෂයෝ බොහෝ ව්‍රත චර්‍ය්‍යාවන් පුරා මා දකිනු කැමති වෙත්. එබඳු මා දැකීමෙහි තොපට ඇති භය කවරේද?
එබඳු වූ දිව්‍ය වර්‍ණ සහිත සියලු කාමයෙන් සමෘද්ධ වූ තොප දැක මම තවුස් දම් රැක්මෙහි පමා වන්නෙමි. තොපගේ දැක්මෙහි භය නම් එයයි. (ජාතකපාලිය - අකිත්ති ජාතක)
ඉක්බිති ශක්‍රයා “යහපති ස්වාමීනි, මෙතැන් පටන් නුඹවහන්සේ සමීපයට නො පැමිණෙන්නෙමි”යි උන්වහන්සේ වැඳ පිටත්ව ගියේය. බෝසතාණන් වහන්සේ ජීවිතාන්තය දක්වා එහිම වසන්නාහු ආයු කෙළවර බ්‍රහ්ම ලෝකයෙහි උපන්හ.
අනුරුද්ධ තෙරුන් වහන්සේ එකල ශක්‍රයා වූහ. ලෝකනාථයන් වහන්සේ අකිත්ති පණ්ඩිතයාණෝය.
මහබෝසතාණන් වහන්සේගේ මහාභිනිෂ්ක්‍රමණය හා සමානව නික්ම ගිය බැවින් නෛෂ්ක්‍රම්‍ය පාරමිතාව ද, සුපිරිසිදු ශීලාචාර ඇති බැවින් ශීල පාරමිතාව ද, කාම විතර්‍කාදීන් මනා කොට යටපත් කළ බැවින් වීර්‍ය්‍ය පාරමිතාව ද ක්‍ෂාන්ති සංවරය ඉතාමත් ඉහළ තත්ත්‍වයට ගිය බැවින් ක්‍ෂාන්ති පාරමිතාව ද ප්‍රතිඥාවට අනුරූප ප්‍රතිපත්ති ඇති බැවින් සත්‍ය පාරමිතාව ද සියලු තැන්හි නොසෙල්වී මැනවින් ගත් අධිෂ්ඨාන ඇති බැවින් අධිෂ්ඨාන පාරමිතාව ද, සියලු සත්ත්‍වයන් කෙරෙහි පතළ මහා කරුණාව ඇති බැවින් මෛත්‍රී පාරමිතාව ද, සත්ත්‍ව සංස්කාරයන් විසින් කළ විප්‍රකාරයන්හි මැදහත් බවට පත් වීමෙන් උපේක්‍ෂා පාරමිතාව ද, ඔවුන්ට උපකාර අනුපකාර ධර්‍මයන් දැන අනුපකාර ධර්‍මයන් හැර උපකාර ධර්‍මයන් කෙරෙහි පැවති පුරෙචර වූද සහජාත වූද උපාය කෞශල්‍ය වූ අතිශය සල්ලේඛ වෘත්ති සාධක වූ ප්‍රඥාව ඇති බැවින් ප්‍රඥා පාරමිතාව ද යන මේ දශ පාරමිතාවෝම ලැබෙත්.
දානාධ්‍යාශයාගේ අධික උදාරභාවය නිසා දාන මුඛයෙන් දේශනාව පවත්වන ලදී. එම නිසා සියලු තන්හි සම වූ මහා කරුණාවත් පුණ්‍යඥාන සම්භාර දෙකත්, කාය සුචරිතාදි බෝධිසත්ත්‍ව සුචරිත තුනත්, සත්‍ය අධිෂ්ඨාන ආදී අධිෂ්ඨාන හතරත් උත්සාහ ආදී වූ බුද්ධ භූමි හතරත් ශ්‍රද්ධා ආදී වූ මහා බෝධි පරිපාචනීය ධර්‍ම පහත්, අලොභධ්‍යාශය ආදී වූ බෝධිසත්ත්‍වයන්ගේ අධ්‍යාශ හයත්, “තිණ්ණො තාරෙස්සාමි” ආදී ප්‍රතිඥා ධර්‍ම හතත් “අප්පිච්ඡස්සායං ධම්මො නායං ධම්මො මහිච්ඡාස්ස” ආදී මහා පුරුෂ විර්‍තක අටත් යොනිසෝ මනසිකාර මූලික ධර්‍ම නමයත් දානාධ්‍යාශයාදී මහා පුරුෂ අධ්‍යාශ දහයත් දාන ශීල ආදී වූ පුණ්‍ය ක්‍රියා වස්තු දහයත් යන මේ ආදී වූ සිය ගණන් දහස් ගණන් ප්‍රභේදයන්ගෙන් යුත් බෝධි සම්භාර වූ යම් මහාබෝධිසත්ත්‍ව ගුණයෝ වෙත්නම් ඒ සියල්ලම සුදුසු පරිදි මෙහි වෙන්කොට කිව යුතුය.
යලිදු මෙහි මහත් වූ භෝග ස්කන්‍ධයක් ද මහත් වූ ඤාති සමූහය ද හැර මහාභිනිෂ්ක්‍රමණය හා සමානව ගිහි ගෙයින් නික්ම පැවිදි වූ බහුජන සම්මත වූ බෝධිසත්ත්‍වයන් වහන්සේ සිහියෙන් යුක්ත වූයේ උතුම් අල්පේච්ඡ බව නිසා කුලයන්හි සහ ගණයන්හි නොඇලුණ බව, අත්‍යන්තයෙන්ම ලාභ සත්කාර කීර්ති පිළිකුල් කිරීම, විවේකයෙහි දැඩි ලෙස ඇලීම, කාය ජීවිත දෙකෙහි අපේක්‍ෂා රහිත වූ පරිත්‍යාගය, නිරාහාරව සිටියදීම තෙදිනක්ම දාන ප්‍රීතියෙන් සතුටු වෙනසකට පත් නොවන සේ ශරීරය පවත්වා ගැනීම, මසක, අඩමසක, දෙමසක කාලයක් වුවද යාචකයන් ඇති කල්හි ආහාරය එසේම දී දානය හා සම්බන්‍ධ ප්‍රීති සැපයෙන් ශරීරය පවත්වන්නෙමියි පරිත්‍යාගයෙහි නොපසුබට පැවැත්ම සිද්ධ කරන්නා වූ උදාර දානාධ්‍යාශය, දන් දී නැවත ආහාර සෙවීම නොකිරීමට හේතු වූ උතුම් සල්ලේඛ වෘත්තිය යන මේ ආදී මහාබෝධි සත්ත්‍වයන්ගේ ගුණානුභාවයෝ ද දත යුත්තාහුය. එහෙයින් මෙය කියනු ලැබේ.
“සියලු ලෝකයාගේ අසහාය ඥාති වූ පණ්ඩිත වූ මහා කාරුණික වූ මහර්ෂී වූ පිරිසිදු සැහැල්ලු පැවතුම් ඇති හැමකල්හි සද්ධර්‍මය ගොදුරු කොට ඇති මහා සත්ත්‍ව වූ බෝධිසත්ත්‍වයෝ මෙසේ ආශ්චර්‍ය්‍ය අද්භූත ගුණ ඇත්තෝය. නොසිතිය හැකි ආනුභාව ඇත්තෝය.

මහාවාතයෙන් හටගත් රළ සමූහයෙන් යුත් මහාසාගරය ඉදින් වෙරළ ඉක්මවා ගියත් බෝධිසත්ත්‍වවරු ධර්‍මතාව නො ඉක්මවති.
ලෝකයෙහි ඉපිද වැඩුණු නමුත් ඒ බෝධිසත්ත්‍වවරු වඩනා ලද සිත් ඇත්තාහු පියුම් පත ජලයෙන් නොගෑවී පවත්නා සේ ලෝක ධර්‍මයෙහි නො ඇලෙති.
ඉදින් යමෙකුගේ තමා කෙරෙහි වූ සෙනෙහස යම් යම් ආකාරයකින් පිරිහේද සියලු සත්ත්‍වයන් කෙරෙහි බෝසතුන්ගේ කරුණා සෙනෙහස එයට අනුරූපව වැඩෙන්නේය.
යම්සේ සිත තමා වසඟයෙන් පවතී ද තමා සිතේ වසඟයට නොයයිද එලෙස කර්‍මය තමා වසඟයෙහි පවතී. තමා කර්‍මයේ වසඟයට නොයයි.
පණ්ඩිත වූ උත්තම පුරුෂ වූ සම්‍යක් සම්බෝධිය සෙවීමෙහි හැසිරෙන ඒ බෝධිසත්ත්‍වවරු රාගද්වේෂාදියෙන් නොමැඩෙති, විනාශයට පත්නොවෙති.
ඒ බෝධිසත්ත්‍වයන් කෙරෙහි පැහැදීම් මාත්‍රයකුදු දුකින් මුදවන්නේය. ධර්මානුධර්‍ම ප්‍රතිපත්තියෙහි පිහිටා උන්වහන්සේලාට අනුව ක්‍රියා කිරීමෙහි අනුසස් කියනුම කවරේද?
“නැවත අනිකුදු (චරිතයක් කියන්නෙමි) යම් කලෙක සඞ්ඛ නම් බ්‍රාහ්මණයෙක් වීම් ද මහා සමුද්‍රය තරණය කරනු කැමැත්තෙන් පටුන ළඟට යයි.
එහිදී රත්වූ කර්‍කශ භූමියෙහි කාන්තාර සඞ්ඛ්‍යාත දීර්‍ඝමාර්‍ගයට පැමිණියා වූ, ස්වයම්භූ වූ අපරාජිත වූ පසේ බුදු කෙනෙකු අභිමුඛ මාර්‍ගයෙහි දුටිමි. මම අභිමුඛ මාර්‍ගයෙහි උන්වහන්සේ දැක මේ කාරණය සිතුවෙමි.”
දෙවන (සඞ්ඛ) චරියාවෙහි “**පුනාපරං**” යනු නැවත තවෙකක්. මේ අකිත්ති චරිතය පමණක්ම නොවේ. ඉක්බිති නැවත වෙනත් අන්‍ය සඞ්ඛ චරිතයක් ද කියන්නෙමි. “අසව” යන අර්‍ථයයි. මින් පසුව එන තැන්වල ද මෙම ක්‍රමයම වේ. “**සඞ්ඛ ස්වහයො”** යනු සඞ්ඛ නම් වූ, “**මහා සමුද්දං තරිතු කාමො”** යනු ස්වර්‍ණ භූමියට යාම සඳහා නැවෙන් මහ මුහුද තරණය කරනු කැමැත්තේ, “**උපගච්ඡාමි පට්ටනං”** යනු තාම්‍රලිප්ති පටුන අරමුණු කොට යමි. ගුරුවරයකු නැතිව තමාගේම ඥානයෙන් පච්චේක බෝධිය අවබෝධ කරගත් බැවින් තමාම ආර්‍ය්‍ය ජාතියෙහි උපන්නේනුයි. “**සයම්භූං**” ක්ලේශ මාරාදීන් අතුරෙන් කිසිවෙකු විසිනුත් පරාජය කළ නොහැකි වූ බැවින් “**අපරාජිතං**” ත්‍රිවිධ මාරයන්ගේ මස්තකය මැඩ ගෙනම සිටී” යන අර්‍ථයයි. **“තත්තාය කඨිනභූමියා**” යනු ග්‍රීස්මතාපයෙන් තැවුණු, ගල්කැට වැලි ගැවසීගත් බැවින් රළු වූ කර්‍කශ භූමියෙහි,
“**තං**” යනු ඒ පසේ බුදු රජ “**ඉම්මත්‍ථං**” යනු දැන් කියනු ලබන මෙය **“ඉදං ඛෙත්තං**” මුල් කොට ඇති අර්‍ථයයි. “**විචින්තයිං**” යනු එදා සඞ්ඛ බ්‍රාහ්මණ වී සිතුවෙමි”යි ශාස්තෲන් වහන්සේ දේශනා කරති. මේ එහි අනුපිළිවෙළ කථාවයි.
අතීතයෙහි දී බරණැස් නුවර මොලීනී නම් විය. එම මොලීනී නුවර බ්‍රහ්මදත්ත රජු රාජ්‍යය කරන කල්හි බෝධිසත්ත්‍වයන් වහන්සේ සඞ්ඛ බ්‍රාහ්මණයා වී සමෘද්ධි සම්පන්න මහත් ධන ඇත්තෙක් වූවාහු නගරයේ දොරටු හතරෙහි ද නගරය මැදද තමාගේ නිවස දොරටුවෙහි ද යන ස්ථාන හයෙහි දාන ශාලා හයක් කරවා දිනපතා හය ලක්‍ෂයක් වියදම් කරමින් දුගීමගී ආදීන්ට මහදන් පැවැත්වූහ. හෙතෙම “මම ගෙයි ධනය අවසන් වූ විට දන් දීමට නොහැකි වන්නෙමි. ධනය අවසන් වීමට පෙරාතුවම නැවකින් ස්වර්‍ණ භූමියට ගොස් ධනය ගෙනැවිත් දන් දෙන්නෙමි”යි සිතීය. ඔහු බඩුවලින් නැවක් පුරවා අඹු දරුවන් අමතා “මම එනතුරු මගේ දානය නොකඩකොට දෙව්” යයි කියා දැසි කම්කරුවන් පිරිවරා ගෙන පාවහන් පයලා කුඩයක් ඉහලමින් පටුනුගම බලා පිටත්ව ගියේය.
එකෙණෙහිම ගන්‍ධමාදන පර්‍වතයෙහි එක් පසේ බුදුන් වහන්සේ නමක් සත් දිනක් නිරෝධ සමාපත්තියට සමවැද නිරෝධ සමාපත්තියෙන් නැගී සිට ලෝකය දෙස බලන්නාහු ධනය ගෙන ඒමට යන ඔහු දැක “මහාපුරුෂතෙම ධනය ගෙන ඒමට යයි. මොහුට මහා සමුද්‍රයෙහි අනතුරක් වන්නේ ද නොවන්නේදැයි සිහිකොට අනතුරක් වන බව දැන මෙතෙම මා දැක කුඩයක් පාවහනක් මට පූජාකොට පාවහන් දානයේ ආනිශංසයෙන් සමුද්‍රයෙහි නැව කැඩුණුවිට පිහිටක් ලබන්නේය. එහෙයින් මොහුට අනුග්‍රහයක් කරන්නෙමි”යි අහසින් වැඩම කොට ඔහුට නුදුරෙහි බැස මධ්‍යහ්න වේලෙහි චණ්ඩ වූ වාතය හා හිරුරැස් නිසා (ගිනි) අඟුරු ඇතුරුවාක් බඳු උණුවැලි මඩිමින් ඔහු ඉදිරියට වඩින සේක. හෙතෙම උන්වහන්සේ දැකම තුටු පහටුව “මා වෙත පින්කෙතක් පැමිණියේය. අද මවිසින් මෙහි බීජයක් රෝපණය කිරීම වටීය”යි සිතීය. “තමහං පටිපථෙ දිස්වා ඉමමත්‍ථං විචින්තයිං” යනාදිය එහෙයින් කියන ලදී.
“මම අභිමුඛ (ඉදිරිපස) මාර්‍ගයෙහි උන්වහන්සේ දැක මේ කාරණය සිතුවෙමි. “පින් කැමති සත්ත්‍වයා හට මේ පින් කෙත පැමිණියේය.”
යම්සේ ගොවිකම් කරන්නා වූ පුරුෂයෙක් මහත් සම්පත්දායක වූ කෙතක් දැක එහි බිජුවට නොවපුරානම් හෙතෙම ධන්‍යයෙන් ප්‍රයෝජන නැත්තෙක් වේද, එපරිද්දෙන්ම පින් කැමැත්තා වූ මම උතුම් පින් කෙතක් දැක උන්වහන්සේ කෙරෙහි සත්කාර නෙකරන්නෙම් නම් මම පිනෙන් ප්‍රයෝජන ඇත්තෙක් නොවන්නෙමි.
යම්සේ රාජමුද්‍රිකා ධූරය කැමති අමාත්‍යයෙක් රජුගේ අන්තඃපුර ජනයා කෙරෙහි නිසිපරිදි නොපිළිපදී ද ඔවුන්ට ධනධන්‍ය නොදේද හෙතෙම මද්‍රිකා ධූරයෙන් පිරිහෙයි ද එපරිද්දෙන් මම පින් කැමැත්තෙම් විපුල වූ දක්‍ෂිණාර්‍හයකු ලැබ ඉදින් ඔහුට දන් නොදෙම් ද එබඳු වූ මම පිනෙන් පිරිහෙන්නෙමි”යි කියාය.
එහි **“ඉදං බෙත්තං**” යනාදිය සිතූ ආකාරය දැක්වීමයි. “**ඛෙත්තං**” යනු රෝපණය කළ බීජය මහත් ඵලබව ඇති කිරීමෙන් රකිනුයි “ඛෙත්ත” වේ. පුබ්බන්න (වී ආදීය) අපරන්න (මුං මෑ ආදිය) ධන්‍ය වපුරන භූමියයි. මෙහි වනාහි කෙතක් බඳු වූයේනුයි කෙත නම්වේ. අග්‍රදක්‍ෂිණාර්‍හ වූ පසේ බුදුරජාණන් වහන්සේයි. එහෙයින් “**පුඤ්ඤකාමස්ස ජන්තුනො**”යි කියන ලදි.
“**මහාගමං**” යනු මහත් වූ ඵල ලැබෙන, ධන්‍ය සම්පත්තිය දෙන යන අර්‍ථයි. “**බීජං න රොපෙති**” යනු බීජයක් නො වපුරයි,
“**ඛෙත්තවරුත්තමං**” යනු අතුම් කෙත් අතුරෙන් ද උතුම් වූ, ශීලාදී ගුණයෙන් යුක්ත වූවෝ විශේෂයෙන් ආර්‍ය්‍ය ශ්‍රාවකයෝ උතුම් කෙත් වෙති. “**කාරං**” යනු සත්කාරයයි. “ඉදින් නොකරන්නෙම් නම්” යන සම්බන්‍ධය වේ. මෙය කියන ලද්දේ වෙයි “මෙබඳු වූ මේ උතුම් පින් කෙතක් ලැබ එහි පූජා සත්කාරාදියක් ඉදින් නොකරන්නෙම් නම් මම පිනෙන් ප්‍රයෝජන ඇත්තෙක් නම් නොවන්නෙමි” යනුයි.
“**යථා අමච්චෙ**” යන මුල් ගාථා දෙකෙහි මේ කෙටි අර්‍ථයයි. යම්සේ රජෙකුගේ රාජමුද්‍රකාධුරයෙහි තබන ලද, එම ලාඤ්ඡනය දරන යම්කිසි ඇමති පුරුෂයෙක් හෝ සේනාපතියෙක් හෝ වේ නම් ඔහු ඇතුල් පුරයෙහි ජනයා කෙරෙහි ද, නගරයෙන් පිටත බලසේනා ආදිය කෙරෙහිද රජුගේ අනුශාසනා පරිදි නොපිළිපදී ද, ඔවුන්ට ධන ධන්‍ය නොදෙයි ද ඒ ඒ කළයුතු රාජකාරි අතපසු කරයි ද ඔහු ධුරයෙන් පිරිහේ. මුද්‍රිකාධුරයෙන් ලැබූ සම්පතින් බැහැර වෙයි. ඒ ආකාරයට මමද පින්කම්හි ඇලුණේ ලැබිය යුතු පුණ්‍යඵල සඞ්ඛ්‍යාත “**පුඤ්ඤකාමො**” පින් කැමැත්තේ දක්‍ෂිණාව මහත්ඵල බව කිරීම් වශයෙන් “**විපුලං දිස්වා”** මහත්ඵල ලෙස දැක ඒ “**දක්‍ඛිණං**” දක්‍ෂිණාව, උදාර දක්‍ෂිණාර්‍හයකු ලැබ **“තස්ස දානං යදි න දදාමි පුඤ්ඤතො**” එතුමන්ට ඉදින් දානය නොදෙම් ද පිනෙන්, මත්තෙහි පුණ්‍ය ඵලයෙන් පිරිහෙමි. එබැවින් මෙහිදී මා විසින් පිනක් කළ යුතුම ය”යි
මෙසේ සිතා මහා පුරුෂතෙම දුරදීම පාවහන් මුදා වේගයෙන් (පසේ බුදුරජාණන් වහන්සේ) වෙත එළඹ වැඳ “ස්වාමීනි” මට අනුග්‍රහ පිණිස මේ ගස මුලට වඩිනු මැනවැ”යි කියා උන්වහන්සේ ගස මුලට එළඹෙන කල්හි එහි වැලි ගොඩක් ගසා උතුරු සළුව ඇතිරිල්ලක් ලෙස පනවා පසේ බුදුන් වහන්සේ එහි වැඩ සිටි කල්හි වැඳ සුවඳ කවන ලද පෙරූ ජලයෙන් උන්වහන්සේගේ පා සෝදා සුවඳ තෙල් ගල්වා තමන්ගේ පාවහන් පිසදමා සුවඳ තෙල් ගල්වා උන්වහන්සේගේ පාදයන්හි පළඳවා “ස්වාමීනී මගේ වහන් සඟළ පැළඳ මේ කුඩය හිසට කොට (හිසලාගෙන) වඩිනු මැනවැ”යි කියා කුඩය හා වහන් සඟළ පූජා කළේය. උන්වහන්සේද ඔහුට අනුග්‍රහ පිණිස එය පිළිගෙන පැහැදීම වැඩි දියුණු කිරිම සඳහා ඔහු බලා සිටිද්දීම අහසට පැන නැගී ගන්‍ධමාදන පර්‍වතයට වැඩි සේක. එහෙයින්
“මම මෙසේ සිතා වහන් සඟළ මුදා ඒ පසේ බුදුන්වහන්සේගේ පා වැඳ කුඩය හා වහන් සඟළ දුනිමි”යි කියන ලදී.
බෝධිසත්ත්‍වයන් වහන්සේ එය දැක අතිශයින් ප්‍රසන්න සිත් ඇත්තේ පටුනට ගොස් නැවට නැඟුනෝය. ඉක්බිති මහ මුහුද තරණය කරන ඔහුගේ නැව සත්වන දිනයෙහි සිදුරු විය. ජලය ඉස හිස්කළ නොහැකි විය. මහජනයා මරණ බියෙන් බියපත් වූයේ තමතමන්ගේ දෙවියන් වැඳ මහ හඬින් කෑ ගැසීය. බෝධිසත්ත්‍වයන් වහන්සේ එක් අතවැසියකු ලවා සියලු ශරීරයෙහි තෙල් ගල්වා ගිතෙල් සමග හකුරු කුඩු ඇති පමණ අනුභව කොට අතවැසියාට ද අනුභව කරවා ඔහු සමග නැවේ කුඹගස මතට නැග අපගේ නගරය මේ දිශාවෙහි වන්නේ යයි දිශාව නියම කර ගෙන මස්කැසුබු ආදීන්ගෙන් වන උවදුරු තමන්ගේ සත්‍යාධිෂ්ඨානයෙන් වලකමින් අතවැසියා සමග ඉස්බක් (රියන් 140ක්) පමණ ඉක්මවා පැන මුහුද තරණය කිරීමට පටන් ගත්හ. මහජනයා එහිම විනාශයට පැමිණියේය. මුහුද තරණය කරන උන්වහන්සේට සත් දිනක් ගත විය. උන්වහන්සේ එම කාලය තුළදී ලුණු ජලයෙන් මුව සෝදා පෙහෙවස් සමාදන් වූවෙක්ම වූහ.
එකල්හි වනාහි මෙබඳු විශේෂ පුරුෂයන්ගේ ආරක්‍ෂාව සඳහා ලෝකපාලක සතර වරම් දෙවියන් විසින් තබන ලද මණිමේඛලා නම් දෙව්දුව තමාගේ ඉසුරෙන් සත් දිනක් පමා වී සිට සත්වන දවසෙහි උන්වහන්සේ දැක ඉදින් මොහු මෙහි මැරුණහොත් ඉතාමත් ගැරහුම් කටයුත්තියක් වන්නෙමි”යි සංවේගයට පත් සිත් ඇත්තී රන් පාත්‍රයක් දිව්‍ය භෝජනයෙන් පුරවා වේගයෙන් අවුත් “බ්‍රාහ්මණය, මේ දිව්‍ය භෝජන අනුභව කරව”යි කීවාය. හෙතෙම එය බලා මම අනුභව නොකරමි. මම පෙහෙවස් සමාදන් වූවෙක්මි”යි ප්‍රතික්‍ෂේප කොට ඇයගෙන් විමසන්නේ.
“මහත් ආනුභාව ඇති ස්ත්‍රිය, මා දෙස සුවසේ බලා මේ බත් අනුභව කරවයි මට කියන්නා වූ තී විමසමි. තී දෙව්දුවක්ද, නැතහොත් මනුෂ්‍ය ස්ත්‍රියක්දැයි කීය. (ජාතක පාලිය)
ඇය ඔහුට පිළිවදන් දෙන්නී,
“සඞ්ඛ බමුණ, මුහුදු දිය මැදට පැමිණි මම මහත් ආනුභාව ඇති දෙව්දුවක් වෙමි. සානුකම්පික වූ මම තොපගේ යහපත සලකා මෙහි පැමිණියෙමි. දූෂිත සිතකින් නො පැමිණියෙමි.
සඞ්ඛ බමුණා නුඹ විසින් කැමති වන ලද ආහාරපාන ද සයනාසන ද නොයෙක් යානා ද යන මේ සියල්ල නුඹට පිළියෙල කර දෙන්නෙමි” (ජාතක පාලිය)
යන මේ ගාථා කීවාය. එය අසා මහාසත්ත්‍වයන් වහන්සේ “මේ දෙව්දුව මුහුදේ දී මට මේ මේ දේ දෙමි”යි කියයි, ඇය මට යමක් දෙන්නී නම් එයද මගේ කුශල බලයෙන් ලැබෙන දේමය. ඒ පින දෙව්දුව දන්නීද නොහොත් නොදන්නී ද පළමුකොට ඇය විමසන්නෙමි’යි සිතා විමසන්නාහු මේ ගාථාව කීහ.
“මනස්කාන්ත වූ සිරුරැති තැනැත්තිය, ආහුනන පාහුනන වශයෙන් දෙන ලද අපගේ යම්කිසි කුශල කර්‍මයක් වේද ඔබ ඒ සියල්ලම දැන ගැනීමට සමර්‍ථ වන්නෙහිය. සොඳුරු උකුල ඇති, සොඳුරු බැම යුවලක් හා කලවා යුගලක් ඇති, සොඳුරු බඳ පෙදෙසක් ඇති දෙව්දුවෙනි. මේ මා විසින් කළ කවර කුශල කර්‍මයක විපාක වේද? යි.
එහි “**යිට්ඨං**” යනු දාන වශයෙන් යාග කළ “**හුතං**” යනු පූජාවක් හා ආගන්තුක සත්කාරයක් වශයෙන් දෙන ලද. “**සබ්බස්ස නො ඉස්සරාත්‍වං**” යනු අපගේ පුණ්‍යකර්‍ම සියල්ලටම නුඹ අධිපතිය. මේ මෙම කර්මයේ විපාකයයි. මේ මෙම කර්‍මයේ විපාකයයි, දැන ගැනීමට සමර්‍ථ වන්නීය. “**සුස්සොණී**” යනු මනහර උකුල, “**සුබ්භුරු**” යනු සුන්දර දෙ බැමෙන් හා දෙකලවා වලින් යුත්, “**විලග්ගමජ්ඣෙ**” යනු ඉගටිය මැද පෙදෙස, “**කිස්ස මෙ**” යනු මා විසින් කළ කුශල කර්‍මයන් අතරින් **“කිස්ස කම්මස්ස අයං විපාකො”** යම් කර්‍මයකින් මම මේ පිහිටක් නැති මහ මුහුද මැද අද පිහිටක් ලබම්ද මේ කුමන කර්‍මයක විපාකය ද?
එය අසා දෙව්දුව “මේ බ්‍රාහ්මණයා තමා විසින් යම් කුශල කර්‍මයක් කරන ලද්දේ ද ඒ කුශල කර්‍මය නොදනී. (එමනිසා) මගෙන් විමසයි. ඔහුට එය කියන්නෙමි”යි නැවට නගින දවසෙහි පසේ බුදුන් වහන්සේ නමකට දුන් කුඩ පාවහන් දාන පුණ්‍ය කර්‍මයම එයට හේතුව යයි කියන්නී.
“සඞ්ඛ බමුණාණෙනි, දැඩි හිරු රැසින් උණුසුම් වූ මාර්‍ගයක උණු වැලි මත තැබීමෙන් පෙළුණු පා ඇති පිපාසාවෙන් හා ක්ලාන්තයෙන් විඩාවට පත් (සිරුරැති) පසේ බුදුන් දැක පාවහන් සඟල කුඩයත් සමග පූජා කළෙහිය. ඒ දක්‍ෂිණාව නුඹට අද සියලු සම්පත් දෙන්නීය”
යන ගාථාව කීවාය.
එහි “**එක භික්‍ඛුං**” යනු පසේ බුදුන් සඳහා කීවාය. “**උග්ඝට්ට පාදං”** යනු උණු වැලි මත ගැටුණු පාදය, පීඩාවට පත් පාදය යන අර්‍ථයි. “**පටිපාදයී**” යනු සැපයීය. යෙදීය. “**කාමදුහා**” යනු සියලු කාමයන් දෙන,
එය අසා මහාසත්ත්‍වයන් වහන්සේ මෙබඳු වූ පිහිටක් නැති මහ මුහුදෙහිදී පවා මවිසින් දෙන ලද කුඩ පාවහන් දානය මට සියලු සම්පත් දෙන්නක් විය. අහෝ, යහපත් දානයකැයි සතුටු සිත් ඇත්තාහු.
(නැව හැර) වෙනත් යානාවකට බිමක් මෙහි නැත. ඒ නැව බොහෝ පුවරුවෙන් යුක්ත වූ, දිය ඇතුළු නොවන, මනාකොට ගෙන යන්නා වූ වාතයෙන් යුක්ත වූ නැවක් වේවා. අදම මා මෝලීනී නුවරට පමුණුවන්න”
යන ගාථාව කීහ.
එම ගාථාවෙහි “**ඵලකුප්පන්තා**” යනු මහ නැවක් වන නිසා බොහෝ ඵලකයන්ගෙන් යුක්ත වූ, ජලය ප්‍රවේශ නොවන හෙයින් “**අනවස්සුතා**”, මැනවින් නැව රැගෙන යන වාතය ඇති බැවින් “**එරකවාතයුත්තා**”
දෙව්දුව එතුමාගේ වචනය අසා තුටුපහටුව දිගින් අට ඉස්බක් ද පළලින් සතර ඉස්බක් ද ගැඹුරින් යෂ්ටි විස්සක් ද (රියන් 07ක්) වූ සියල්ල රුවනින් කළ නැවක් මවා ඉඳුනිල්මය කුඹ ගසක් ද රිදීමය රුහැනක් ද ස්වර්‍ණමය රුවලක් ද නිමවා නැව සත්රුවනින් පුරවා බ්‍රාහ්මණයා වැළදගෙන නැවට නැංවූවාය. එතුමාගේ අතවැසියා ගැන නොබැලුවාය. බ්‍රාහ්මණ තෙම තමන් කළ කුශල කර්‍මයෙන් ඔහුට පින් දුනි. ඔහු අනුමෝදන් විය. ඉක්බිති දෙව්දුව ඔහු ද වැළඳගෙන නැවට නංවා එම නැව මෝලීනී නගරයට ගෙන ගොස් බ්‍රාහ්මණයාගේ නිවසෙහි ධනය තැන්පත් කොට තමන්ගේ වාසස්ථානයටම ගියාය. භාග්‍යවතුන් වහන්සේ එහෙයින් වදාළහ.
“එහිදී ඔහුගේ ප්‍රකාශයන් අසා ප්‍රීතියෙන් යුතු වූ ප්‍රමුදිත වූ ඒ දෙව්දුව විසිතුරු නැවක් මවා අතවැසි පුරුෂයා සමග සඞ්ක බමුණා රැගෙන සිත් අලවන මෝලිනී නගරයට ගෙන ගියාය” (ජාතක පාලිය)
මහා පුරුෂයන් වහන්සේගේ චිත්ත සම්පත්තිය නිසාත් පසේ බුදුන් වහන්සේ නිරෝධ සමාපත්තියෙන් නැගී සිටි බැවින් ද චේතනා හත අතුරෙන් පළමු චේතනාව දිට්ඨධම්ම වේදනීය හෙයින්ද එම දානය ඉතාමත් උදාර ඵල ඇත්තේ විය. මෙයද එම දානයෙහි ස්වල්ප මාත්‍ර වූ ඵලයක් යයි දත යුතුය. බෝධි සම්භාර වූ ඒ දානය වනාහි අප්‍රමාණ ඵල ඇත්තේය. එහෙයින්
ඊට වඩා මම සිය ගුණයකින් සියුමැලි වීමි. සැපසේ වැඩුනෙක් වීමි. එසේ ඇති කල්හිද මගේ දානය සම්පූර්‍ණ කරමින් උන්වහන්සේට මෙසේ පූජා කෙළෙමි”යි කියන ලදී.
එහි ‘**තෙන’** යනු ඒ පසේ බුදු රජුන්ට වඩා, “**සත ගුණතො**” යනු සිය ගුණයකින් “**අහං**” එදා සඞ්ඛ වූ මම “**සුඛුමාලො**” සියුමැලි වූයේ එම නිසා “**සුඛෙධිනො**” සුවසේ වැඩුණේ, සුවසේ සංවර්‍ධනය වූයේ වෙමි. “**අපිච**” යනු මෙසේ ඇති කල්හිද, “**දානං පරිපුරෙන්තො එවං**” මෙසේ මගේ දාන පාරමිතාව සම්පූර්‍ණ වේවායි. “**තස්ස**” පසේ බුදු රජුන්ට තමන්ගේ ශරීර දුක ගැන නොබලා කුඩය හා වහන්සඟල “අදාසිං” දුන්නෙමියි තමන්ගේ දානධ්‍යාශයාගේ උදාරබව ශාස්තෲන් වහන්සේ දේශනා කළහ.
බෝධි සත්ත්‍වයන් වහන්සේ ද දිවි ඇති තෙක් අප්‍රමාණ ධනයෙන් යුක්තව ගිහිගෙයි වසන්නාහු බොහෝසෙයින් දන් දී සිල් රැක ආයු කෙළවර පිරිස් සහිතව දේවනගරය පිරවූහ. (දෙව්ලොව ගියහ.)
එකල්හි දෙව්දුව උප්පලවණ්ණා තෙරණියෝය. අතවැසි පුරුෂයා ආනන්ද ස්ථවිරයෝය. සඞ්ඛ බ්‍රාහ්මණ තෙම ලෝකනාථයන් වහන්සේය.
එම සඞ්ඛ චර්‍ය්‍යාවෙහි සුපිරිසිදු නිත්‍ය ශීල, උපෝසථ ශීලාදි වශයෙන් ශීල පාරමිතාව ද, දාන ශීලාදීන්ට ප්‍රතිපක්‍ෂ කෙළෙස්වලින් නික්මුණු බැවින් කුශලධර්‍ම වශයෙන් නෛෂ්ක්‍රම්‍ය පාරමිතාව ද, දානාදිය නිපදවනු පිණිස උත්සාහ කිරිම් වශයෙන් හා මහා සමුද්‍රය තරණය කිරීමට කළ ව්‍යායාමය වශයෙන් වීර්‍ය්‍ය පාරමිතාව ද, තදර්ථය (ඒ අර්‍ථය) ඉවසීම් වශයෙන් ක්‍ෂාන්ති පාරමිතාව ද ප්‍රතිඥාවට අනුරූප ප්‍රතිපත්ති වශයෙන් සත්‍ය පාරමිතාව ද සියලු ස්ථානයන්හි නොසෙල්වෙන ලෙස සිත පිහිටුවා ගැනීමෙන් අධිෂ්ඨාන පාරමිතාව ද, සියලු සත්ත්‍වයන් කෙරෙහි යහපත් අදහස් ඇතිකර ගැනීම් වශයෙන් මෛත්‍රී පාරමිතාව ද, සත්ත්‍ව සංස්කාරයන් කළ විප්‍රකාරයන්හි මැදහත් බවට පැමිණීමෙන් උපේක්‍ෂා පාරමිතාව ද, සියලු පාරමිතාවන්ට උපකාර අනුපකාර ධර්‍මයන් දැන අනුපකාර ධර්‍මයන් අත්හැර උපකාර ධර්‍මයන් කෙරෙහි පැවතියා වූ පුරේචාරී වූද (මුලින් හැසිරෙන) සහජාත වූද (එක්ව උපන්) උපාය කෞශල්‍ය වූ ප්‍රඥා පාරමිතාව ද යන මේ පාරමිතාවෝ ද ලැබෙති.
දානාධ්‍යාශයාගේ අතිඋදාරභාවය නිසා දානපාරමිතා වශයෙන් දේශනාව පවත්වන ලදී. යම්හෙයකින් මෙහි දශ පාරමිතාවෝම ලැබෙත්ද එහෙයින් යට (අකිත්ති චරිතයෙහි) කියන ලද මහා කරුණා ආදී බෝධි සත්ත්‍ව ගුණයෝ ද මෙහිද සුදුසු පරිදි නිර්ධාරණය (වෙන් කර දැක්වීම) කළ යුත්තාහ. එසේම තමාගේ භෝග සැපය අපේක්‍ෂා නොකොට මහා කරුණාවෙන් දාන පාරමිතාව පුරන්නෙමියි දානයට අවශ්‍ය දේ රැස්කර ගැනීම සඳහා සමුද්‍රය තරණය කිරීමත්, එහිද සමුද්‍රයෙහි වැටුනහුගේ උපෝසථ අධිෂ්ඨානයත්, ශිල භේදය භයින් සමීපයට පැමිණි දෙව්දුවගේ ආහාරය නොගැනීමත් යන මේ ආදිය මහාසත්ත්‍වයන් වහන්සේගේ ගුණයෝ යයි දත යුත්තාහ. දැන් මතු කියන සෙසු චරිතයන්හි මේ ආකාරයටම ගුණ වෙන්කර දැක්වීම දත යුතුය. ඒ ඒ තන්හි විශේෂයක් ඇතොත් එය පමණක්ම කියන්නෙමු. එහෙයින් මෙය කියනු ලැබේ.
එවං අච්ඡරියා ලොකෙ අබ්භූතාච මහෙසිනො - ධම්මස්ස අනුධම්මතො”යි (අකිත්ති පණ්ඩිත චරියා වර්‍ණනාවේ අවසාන ගාථා පන්තිය)
“නැවත අනිකුදු (චරිතයක් කියමි) යම්කලෙක මම ඉඳිපත් නම් උතුම් නුවර දශ කුශල කර්‍මපථයෙන් යුක්ත වූ ධනඤ්ජය නම් රජෙක් වීම් ද කළිඟු රටින් බ්‍රාහ්මණයෝ මා කරා පැමිණියෝ ය. ශ්‍රී සෞභාග්‍යයෙන් යුක්ත වූ මංගල සම්මත වූ හස්තිරාජයා මාගෙන් ඉල්ලුවෝ ය.
ජනපදය වැසි නැත්තේ ය. දුර්ලභ භෝජන ඇත්තේය. මහත් වූ සාදුක් පවතී. උතුම් වූ නීල වර්‍ණ වූ අඤ්ජන නම් ඇති ඇතා දුන මැනව”
තෙවන (කුරුධර්‍ම චරිතයෙහි) “**ඉන්‍දපත්තෙ පුරුත්තමෙ**” යනු කුරුරට ඉඳිපත් නම් පුරවරයෙහි, උතුම් නගරයෙහි, “**රාජා**” යනු දැහැමෙන් සෙමෙන් සතර සංග්‍රහ වස්තූන්ගෙන් පිරිස සතුටු කෙරේනුයි “රාජා” යි, **“කුසලෙ දසහුපාගතො**” යනු දශ කුලයන්ගෙන් යුක්ත වූයේ, දානාදී දශ පුණ්‍ය ක්‍රියා වස්තුන්ගෙන් හෝ දශ කුශලකර්‍ම පථයන්ගෙන් යුක්ත වූ යන අර්‍ථයයි.
“**කාලිඞ්ග රට්ඨ විසයා”** යනු කලිඟුරට නම් ප්‍රදේශයෙන්, “**බ්‍රාහ්මණා උපගච්ඡුමං”** යනු කලිඟු රජු විසින් පිටත් කර එවන ලද බ්‍රාහ්මණයෝ අට දෙනෙක් මා වෙත එළඹුනාහුය. එළඹ වනාහි “**ආයාචුං මං හත්‍ථිනාගං”** යනු ඇතා වූ මහා හස්තියා මගෙන් ඉල්ලුහ, “**ධඤ්ඤං**” යනු ධනයක් මෙන් සලකනු ලබන ශ්‍රී සෞභාග්‍යයෙන් යුත් ලක්‍ෂණ සහිත “**මඞ්ගල සම්මතං” **යනු එම ලක්‍ෂණ සම්පත්තියෙන් යුක්ත නිසාම මඞ්ගල්‍යයක්, අභිවෘද්ධියට කාරණයක් යැයි මහජනයා විසින් උසස් ලෙස සම්මතය.
“**අවුට්ඨි කො**” යනු වැස්ස නැති. දුර්භික්‍ෂය, දුලබ බොජුන් ඇති “**ඡාතකො**” යනු මහත් වූ සාගිනි ආබාධ පවතී යන අර්‍ථයයි. “**දදාහි**” යනු දෙව. “**නීලං**” යනු නිල්පාට “**අඤ්ජනස්වහයං**” යනු අඤ්ජන ශබ්දයෙන් කැඳවිය යුතු, අඤ්ජන නම් වූ යන අර්‍ථයයි. මෙය කියන ලද්දේ වෙයි, අපගේ කලිඟුරට වැස්ස රහිතය. එහෙයින් දැන් මහා දුර්භික්‍ෂයෙකි. එහි මහත් සාගිනි බියක් හටගතී. එය දුරුකිරීම පිරිස මේ අඳුන්ගිර සමාන ඔබ වහන්සේගේ අඤ්ජන නම් වූ මංගල හස්තියා දුන මැනවි. මොහු එහි ගෙනගිය කල්හි වැස්ස වසින්නේය. එහෙයින් ඒ සියලු බිය දුරුවන්නේය. මේ එහි අනුපිළිවෙළ කථාවයි.
අතීතයෙහි කුරු රට ඉඳිපත් නුවර බෝධිසත්ත්‍වයන් වහන්සේ කුරු රජුගේ අග මෙහෙසියගේ කුසෙහි පිළිසිඳ ගෙන ක්‍රමයෙන් නුවණැති බවට පැමිණ තක්‍ෂිලාවට ගොස් යෝග සහිත සියලු ශිල්ප හා විද්‍යාවන් ඉගෙන ආපසු පැමිණියාහු පියතුමා විසින් යුව රජ තනතුරෙහි පිහිටුවන ලද්දාහු පියාගේ ඇවෑමෙන් රාජ්‍යයට පත්ව දශරාජ ධර්‍මයන් නොඉක්මවමින් දැහැමෙන් රාජ්‍යය කළ සේක. ධනඤ්ජය නම් වූ මේ රජතුමා නගරදොරටු සතරෙහි ද නගරය මැද ද රජවාසල දොරටුවෙහිදැයි දාන ශාලා හයක් කරවා දිනපතාම සය ලක්‍ෂයක් ධනය වියදම් කරමින් සියලු දඹදිවට උත්සව ශ්‍රීයෙන් (නඟුල් උඩදමා) දන් දුන්නේය. එතුමාගේ දානාධ්‍යාශයත් දානයෙහි ඇල්මත් සියලු දඹදිව පැතිරී ගියේය.
එකල්හි කලිඟු රට දුර්භික්‍ෂ භය, සාගිනි භය, රෝග භය යන තුන් බියක් හට ගති. සියලු රටවැසියෝ දන්ත පුරයට ගොස් රාජාඞ්ගනයෙහිදී “දේවයන් වහන්ස, වැස්ස වස්සවනු මැනවැ”යි උද්ඝෝෂණය කළහ. රජතුමා එය අසා මොවුහු කුමන කරුණක් නිසා කෑගසත්දැයි ඇමතියන්ගෙන් විචාළේය. ඇමතියෝ රජතුමාට එම කාරණය සැළකළහ. රජතුමා, පැරණි රජවරු වැස්ස නොවසින කල්හි කුමක් කරත්දැයි විමසීය. “වැස්ස වසීවායි දන් දී උපෝසථය අරමුණු කොට සිල් සමාදන්ව සිරියහන් ගබඩාවට පිවිස තණ ඇතිරියෙහි සත්දිනක් සැතපෙත්” යයි (ඇමතියෝ පිළිතුරු දුන්හ.) එය අසා එසේ කළේය. නමුත් වැස්ස නොවැස්සේය. මෙසේ රජතුමා “මම මා විසින් කළ යුතු දෙය කෙළෙමි. වැස්ස නොවසියි. කුමක් කරන්නෙම්දැයි ඇසීය. “දේවයන් වහන්ස, ඉඳිපත් නුවර ධනඤ්ජය නම් කුරු රජුගේ මඟුල් ඇතා ගෙන ආ කල්හි වැස්ස වසින්නේ යයි ඇමතියෝ කීහ. ඒ රජතුමා සිව්රඟ සෙනගින් හා බලයෙන් යුක්තය. මැඬලිය නොහැක්කේය. කෙසේ ඔහුගේ ඇතා ගෙන එන්නෙමු ද?”යි කීය. මහ රජ ඔහු හා යුධ කිරීමෙක් නැත. දානාධ්‍යාශයෙන් යුත් ඒ රජතුමා දානයෙහි ඇලුම් ඇත්තේය. ඉල්ලන ලද්දේ නම් සරසා පිළියෙළ කළ හිස වුවද කපා දෙන්නේය. ප්‍රසාදයෙන් යුත් ඇස් පවා උපුටා දෙන්නේය. සියලු රාජ්‍යය පවා පවරා දෙන්නේය. ඇතා ගැන කිවයුත්තක්ම නැත. ඒකාන්තයෙන් ඉල්ලන ලද්දේ නම් දෙන්නේ යයි කීහ. කවරෙක් වනාහි ඉල්ලීමට සමර්ථයෝ ද? මහරජ, බ්‍රාහ්මණයෝ යයි කීහ. රජතුමා බ්‍රාහ්මණයන් අට දෙනෙකු කැඳවා සත්කාර සම්මානකොට මග වියදම් දී ඇතා ඉල්ලීම සඳහා යැවීය. ඔවුහු සියලු තැන්හි එක් රැයක් බැගින් වසමින් ඉක්මන් ගමනින් ගොස් දින කීපයක් නගරදොරටුවෙහි දාන ශාලාවන්හි අනුභව කරන්නාහු ශරීරවිඩා සංසිඳවාගෙන රජතුමා දාන ශාලාවට එන මඟ එතුමාගේ පැමිණීම බලාපොරොත්තුවෙන් නැගෙනහිර දොරටුවෙහි සිටියහ.
බෝධි සත්ත්‍වයන් වහන්සේ ද උදෑසනම පැන් සැනහී සුවඳ විලවුන් ඇඟ ගල්වා සියලු අලංකාරයෙන් සැරසී අලඞ්කාර කරන ලද උතුම් ඇතු පිට නැග මහත් වූ රාජානුභාවයෙන් දාන ශාලාවට ගොස් ඇතු පිටින් බැස හත් අට දෙනෙකුට සියතින් දන් දී “මේ මා දුන් අයුරින්ම දෙව”යි කියා ඇතු පිට නැග දකුණු දොරටුවට ගියහ. බමුණෝ නැගෙණහිර දොරටුවෙහි ආරක්‍ෂාව බලවත් නිසා අවකාශ නොලැබ දකුණු දොරටුවට ගොස් එන රජු දෙස බලමින් දොරටුවට ඉතා නුදුරෙහි වූ උස් තැනක සිටියාහු පැමිණි රජුට අත් ඔසවා ජය වැඩූහ. රජතුමා වජ්‍ර හෙණ්ඩුවෙන් ඇතු නවතා ඔවුන් සමීපයට ගොස් “පින්වත් බ්‍රාහ්මණයෙනි, කුමක් කැමති වව්දැයි ඇසීය. බමුණෝ “කලිඟුරට දුර්භික්‍ෂ භයෙන් ද සාගිනි භයෙන් ද, රෝග භයෙන්ද පීඩිතය. එම උපද්‍රවය නුඹවහන්සේගේ මේ මඟුල් ඇතා ගෙන ගිය කල්හි සන්සිඳෙන්නේය. එබැවින් මේ අඳුන්වන් ඇතා අපට දෙනු මැනවැයි කීහ. එම අර්‍ථය ප්‍රකාශ කරන්නා වූ අප ශාස්තෲන් වහන්සේ මෙසේ වදාළ සේක.
එම ගාථාවන්හි අර්‍ථය කියන ලද්දේමය.
ඉක්බිති බෝධිසත්ත්‍වයන් වහන්සේ “ඉදින් යාචකයන්ගේ මනදොළ නැසුනේ නම් එය මට සුදුසු නොවේ. එපමණකුත් නොව සමාදන් වූ මගේ දාන පාරමිතාවේ බිඳී’මද වන්නේ ය”යි ඇතු පිටින් බැස “ඉදින් නොසරසන ලද තැනක් වේනම් එතැන සරසා දෙන්නෙමි”යි හාත්පස බලා නොසරසනලද තැනක් නොදැක ඇතාගේ සොඬ අල්ලාගෙන බමුණන්ගේ අත්වල තබා රන් කෙණ්ඩියෙන් මල් සුවඳ කවන ලද ජලය අත වත්කොට ඇතු දන් දුන් සේක. එහෙයින්
“යාචකයකු පැමිණි විට ප්‍රතික්‍ෂේප කිරීම මට සුදුසු නොවේ. මගේ සමාදානය නොබිඳේවා. මහත් වූ ඇතා දෙන්නෙමි.
ඇතාගේ සොඬ අල්ලා ගෙන රුවන්මය කෙණ්ඩියෙන් අතෙහි පැන් වත් කොට බ්‍රාහ්මණයන්ට ඇතා දුනිමි”යි කියන ලදී.
එහි “**යාචකමනුප්පත්තෙ**” යනු යාචකයකු පැමිණි කල්හි “**අනුච්ඡවො**” යනු යෝග්‍යය. සුදුසුය. **“මා මෙ භිජ්ජිසමදානං” **යනු සර්‍වඥතා ඥානය සඳහා සියලු යාචකයන්ට කැමති, නිවැරදි සියල්ල දෙමින් දාන පාරමිතාව පුරන්නෙමි” යනුවෙන් මගේ යම් සමාදානයක් වී ද එය නොබිඳේවා, ඒ නිසා “**දස්සාමි විපුලං ගජං”** යනු මහත් වූ මේ මඟුලැතා දෙන්නෙමියි. “**අදං**” යනු දුනිමි.
එම ඇතා දුන් කල්හි ඇමතියෝ බෝධි සත්ත්‍වයන්ට මෙසේ කීහ. “මහරජ කුමක් නිසා මඟුලැතා දුන්නෙහිද? වෙනත් ඇතෙකු දිය යුතු නොවේද? රජුගේ මෙබඳු පිට නැග යාමට සුදුසු මඟුලැතා ඓශ්වර්‍ය්‍ය හා අභිවිජය කැමති වන්නා විසින් දිය යුතුය යනුවෙනි. මහා සත්ත්‍වයන් වහන්සේ “යාචකයෝ යමක් මගෙන් ඉල්ලත්ද එයම මවිසින් දිය යුතුය. ඉදින් මගෙන් රාජ්‍යය ඉල්ලන්නේ නම් රාජ්‍යය ද ඔවුන්ට දෙන්නෙමි. මට රාජ්‍යයට හා ජීවිතයට වඩා සර්‍වඥතා ඥානයම අතිශයින් ප්‍රිය වන්නේය. එහෙයින් “තස්ස නාගෙ පදින්නම්හි” ආදිය කියන ලදී.
“ඔහුට ඒ ඇතා දුන් කල්හි අමාත්‍යයෝ “නුඹ වහන්සේගේ ශ්‍රී සෞභාග්‍යයට පැමිණි, මංගල ගුණයන්ගෙන් යුක්ත වූ, සංග්‍රාම විජයෙහි ප්‍රධාන වූ, උතුම් ඇතා කුමක් හෙයින් යාචකයන්ට දුන්නෙහි ද? එ ඇත් රජ දුන් කල්හි නුඹ වහන්සේගේ රාජ්‍යය කුමක් කරන්නේදැයි යන මේ වචන කීවාහුය. මගේ සියලු රාජ්‍යය ද මගේ ශරීරය වුව ද දෙන්නෙමි. මට සර්‍වඥතා ඥානය ප්‍රිය වෙයි. එහෙයින් මම ඇතා දුනිමි.”
එහි “**තස්ස**” යනු ඔහුට, ඔහු විසින් ඒ “**නාගෙ**” ඇතා දුන් කල්හි,
“**මඞ්ගලසම්පන්නං**” යනු මඞ්ගල ගුණයන්ගෙන් යුක්ත වූ, “**සඞ්ගම විජයුත්තමං”** යනු සංග්‍රාම විජයග්‍රහණයෙන් උතුම් වූ හෝ සංග්‍රාම විජය ග්‍රහණයෙහි උතුම් වූ ප්‍රධාන වූ ශ්‍රේෂ්ඨ වූ ඇතා, **“කිං තෙ රජ්ජං කරිස්සසී**” යනු එම ඇතා ඉවත්ව ගිය පසු නුඹගේ රාජ්‍යය කුමක් කරන්නේ ද, රාජ්‍යයද ඉවත්ව ගියේමය යනුවෙන් දක්වයි,
**“රජ්ජම්පි මෙ දදෙ සබ්බං**” යනු තිරිසන්ගත ඇතා තිබියේවා. මාගේ මේ සියලු කුරුරට වුවද යාචකයන්ට දෙන්නෙමි. “**සරීරං දජ්ජමත්තනො**” යනු රාජ්‍යය ගැන කියනුම කවරේද තමාගේ ශරීරය වුවද යාචකයන්ට දෙන්නෙමි, ආධ්‍යාත්මික වූත් බාහිර වූත් මට අයිති සියලු දෙය ලෝකයාට හිත පිණිසම ම විසින් පරිත්‍යාග කරන ලදී. යම් හෙයකින් සර්‍වඥතා ඥානය මට ප්‍රිය වේද දාන පාරමිතාව මුල්කොට ඇති සියලු පාරමිතා නොපුරන්නා විසින් එම සර්‍වඥතා ඥානය ලැබීමට නොහැකිය. ඒ නිසා මම ඇතා දුනිමියි දක්වයි.
මෙසේ ඒ ඇතා ආ කල්හිද කලිඟු රටෙහි වැස්ස නොවැස්සේමය. කලිඟු රජ “දැනුදු නොවසියි. කුමන කාරණයක් නිසාදැයි විමසා” කුරුරජ කුරුධර්‍ම රකියි. එහෙයින් ඔහුගේ රටෙහි අඩ මසක් පාසා දස දිනක් මුළුල්ලෙහි වැස්ස වසී. ඒ රජුගේ ගුණානුභාවය නිසාය. මේ තිරිසන් ගත ඇතාගේ ගුණානුභාවයක් නිසා නොවේ යයි දැන අපි ද කුරුධර්‍ම රකින්නෙමු, යව්, ධනඤ්ජය කෝරව්‍ය රජුගේ සමීපයෙහි ඒ කුරු ධර්‍මය රන් පතක ලියවා ගෙනෙව්” යයි ඇමතියන් යැවීය. පඤ්ච ශීලය කුරු ධර්‍මයයි කියනු ලැබේ. ඒවා බෝධි සත්ත්‍වයන් වහන්සේ සුපිරිසිදු කොට රකිති. බෝධි සත්ත්‍වයන් වහන්සේ යම් සේද උන්වහන්සේගේ මව ද, අග මෙහෙසිය ද, බාල සොහොයුරා ද, යුවරජු ද, පුරෝහිත බමුණා ද, ඉඩම් මනින ඇමතියා ද, රියදුරු ද, සිටුවරයා ද, දොණමාපක ද දොරටුපාලයා ද, නගරශෝභිනී වෛශ්‍යා ස්ත්‍රිය ද එසේමය. එහෙයින්
“රජු ද, මව ද, අගමෙහෙසිය ද, යුවරජු ද, පුරෝහිත බමුණා ද, ඉඩම් මණින්නා ද, රියදුරු ද, සිටුවරයා ද, දොණමාපක ඇමතියා ද, දොරටුපාලයා ද, ගණිකාව ද යන මේ එකොළොස් දෙනා කුරු ධර්‍මයෙහි පිහිටියෝ වෙති”යි කියන ලදී.
ඒ ඇමතියෝ බෝධිසත්ත්‍වයන් වහන්සේ වෙත එළඹ වැඳ එම කාරණය දැනුම් දුන්හ. මහාසත්ත්‍වයන් වහන්සේ “මට කුරු ධර්‍මයෙහි සැකයක් ඇත. මාගේ මෑණියෝ වනාහි සුරක්‍ෂිත කොට රකිති. ඇයගේ සමීපයෙන් ගනිව් යයි කියා “මහරජ කුකුස වනාහි ශීක්‍ෂාකාමී කෙලෙස් කපාදමන හෙවත් සල්ලේඛ පැවැතුම් ඇත්තාට වේ. එහෙයින් අපට ලියා දුන මැනවැ”යි ඉල්ලා සිටින ලද්දේ “ප්‍රාණයන් නොනැසිය යුතුය. බුදුන් දෙය නොගත යුතුය. කාමයන්හි වරදවා නොහැසිරිය යුතුය. මුසා නොකිව යුතුය. මද්‍ය පානය නොකළ යුතුයයි රන් පතක ලියවා මෙසේ මා ලියා දුන්නත් මව සමීපයෙන්ද ලියවා ගනිව් යයි කීහ.
දූතයෝ රජුට වැඳ මව සමීපයට ගොස් “දේවීන් වහන්ස, නුඹ වහන්සේ වනාහි කුරු ධර්‍මය ආරක්‍ෂා කරන සේක. එය අපට දෙනු මැනවි” යයි කීහ. බෝධිසත්ත්‍වයන්ගේ මව් බිසවද එසේම තමාට කුකුසක් ඇති බව කියා ඔවුන් විසින් ඉල්ලා සිටින ලද්දී දුන්නීය. රාජ මෙහෙසිය ආදීහු ද එසේම කුකුස් ඇත්තෝ වූහ. ඒ සියල්ලන්ගේ සමීපයෙන්ම කුරු ධර්‍මය රන් පත්හි ලියවා ගෙන දන්ත පුරයට ගොස් කලිඟු රජුට දී එම ප්‍රවෘත්තිය දැනුම් දුන්හ. ඒ රජතුමාද එම ධර්‍මයෙහි පවතිමින් පන්සිල් සම්පූර්‍ණ කළේය. ඉක්බිති සියලු කලිඟු රටෙහි වැස්ස වැස්සේය. තුන් බිය සංසිඳුනි. බිය රහිත සුලභ ආහාර ඇති රටක් විය. බෝධිසත්ත්‍වයන් වහන්සේ ජීවිතාන්තය දක්වා පින් කොට පිරිස සහිතව දෙව්ලොව ගියහ.
එකල්හි ගණිකා ආදීහු උප්පලවණ්ණා ආදීහු වූහ.
“එකල්හි ගණිකාව උප්පලවණ්ණා තෙරණියයි. දොරටුපාලයා පුණ්ණ තෙරුන්ය. රජ්ජුගාහක ඇමතියා කච්ඡාන තෙරුන්ය. දොණමාපක ඇමතියා මොග්ගල්ලාන තෙරුන්ය.
[missing trans] රියදුරා අනුරුද්ධ තෙරුන්ය. බ්‍රාහ්මණයා කස්සප තෙරුන්ය. යුවරජු පණ්ඩිත නන්ද තෙරුන්ය.
අග මෙහෙසිය රාහුල මාතාවය. මව මායා දේවියයි. කුරු රජ ලෝකනාථ වූ බුදුරජාණන් වහන්සේය. මෙසේ ජාතකය දරව්” යනුවෙන් එහෙයින් කියන ලදී.
මෙහිද නෙක්‍ඛම්ම පාරමිතා ආදි සෙසු ධර්‍මයෝ ද ඉහත කී අයුරින්ම නිර්ධාරණය කළ යුත්තෝ වෙති.
“කුසාවතී නම් නුවර යම්කලෙක මහත්බල ඇති මහා සුදර්‍ශන නම් සක්විති රජෙක් වූවෙම් ද?
සතරවෙනි (මහාසුදර්‍ශන චරිතයෙහි) “**කුසාවතිම්හි නගරෙ**” යනු යම්තැනෙක දැනට කුසිනාරා නම් නගරය පිහිටියේ ද එම කුසාවතී නම් නගරයෙහි, “**මහීපතී**” යන නමින් මහාසුදර්‍ශන නම් ක්‍ෂත්‍රියයා, “**චක්කවන්ති**” යනු චක්‍රරත්නය පවත්වයි නැතහොත් චතුර් සම්පත් චක්‍රයන්ගෙන් පවතී ද, පරහිත සඳහා ඒවා අනුන් කෙරෙහි පවත්වයි ද ඉරියාපථ චක්‍රයන්ගේ පැවැත්ම මොහු කෙරෙහි ඇත්තේනුයි චක්‍රවර්ති වේ. නැතහොත් ආශ්චර්‍ය්‍ය ධර්‍මයන් සතරෙන් හා සංග්‍රහවස්තු සතරෙන් යුක්ත වූවකු විසින්. අනුන් විසින් යටපත් කළ නොහැකි, ඉක්මවිය නොහැකි ආණා සඞ්ඛ්‍යාත චක්‍රයාගේ පැවැත්ම මොහු කෙරෙහි ඇත්තේනුයි චක්කවත්ති වේ. පරිණායක රත්නය පෙරටුකොට ගත් හස්තිරත්නාදිය ප්‍රමුඛ මහත් බලකායෙන් ද ප්‍රත්‍යානුභාවයෙන් හටගත් කාය බලයෙන් ද යුක්ත වූ හෙයින් “**මහබ්බලො**”යි. **“යදා ආසිං**” යනු සම්බන්‍ධයයි. මේ එහි අනුපිළිවෙළ කථාවයි.
අතීතයෙහි වනාහි මහාපුරුෂතෙම සුදර්‍ශන ආත්මභාවයට පෙර තුන්වන ආත්මභාවයෙහි ගෘහපති කුලයෙහි උපන්නේ තමාගේ කිසියම් කටයුත්තක් සඳහා වනයට පිවිසියේ ජීවමාන බුදුන් වහන්සේගේ ශාසනයෙහි අරණ්‍යවාසීව වසන එක් තෙරනමක් ගසක් මුල වැඩ හිඳිනු දැක, “ම විසින් මෙහි ආර්‍ය්‍යයන් වහන්සේ පන්සලක් කිරීම වටී යයි සිතා තමාගේ කටයුතු හැරපියා දැව දඬු කපා විසීමට සුදුසු පන්සලක් කොට දොරක් යොදා දැව ඇතිරියක් (ලී මැස්සක්) සාදා උන්වහන්සේ පන්සල පරිභෝග කරන්නාහු ද නැත්දැයි විමසනු පිණිස එකත් පසෙක හුන්නේය. තෙරුන් වහන්සේ ඇතුල් ගමෙන් ආපසු වැඩමකොට පන්සලට පිවිස දැව ඇතිරියෙහි වැඩ හුන්හ. මහාසත්ත්‍වයෝ ද උන්වහන්සේ වෙත එළඹ “ස්වාමීනි පන්සල සුව පහසුදැයි ඇසූහ. “යහපත් මුහුණක් ඇති උපාසකය, පහසුය, පැවිද්දන්ට සුදුසු යයි වදාළහ. “ස්වාමීනි ඔබ වහන්සේ මෙහි වැඩ වසන සේක් ද? “එසේය උපාසකය” හෙතෙම ඉවසා වදාළ අයුරින්ම වාසය කරන්නේ යයි දැන නිතර මාගේ නිවසට (පිඬු පිණිස) වැඩිය මැනවැයි ප්‍රතිඥා ගෙන නිතර තමාගේ නිවසෙහිම දන් වැළඳවීම කරවීය. හෙතෙම පන්සලෙහි කලාලයක් අතුරා ඇඳ පුටු පැනෙව්වේය. හේත්තුවන ලෑල්ලක් ගෙනවිත් තැබීය. පය සෝදන ලෑල්ලක් ද තැබීය. පොකුණක් කැණීය. සක්මන් මළුවක් කොට වැලි විසුරුවීය. උවදුරු දුරුකරනු පිණිස පන්සල කටුවැටකින් වටකළේය. පොකුණ සහ සක්මන් මළුවද එසේම වට කළේය. එහි ඇතුළෙහි වැට අයිනෙහි තල්ගස් පෙළක් රෝපණය කළේය. ඒ මේ ආදියෙන් ආවාසය නිමවා තෙරුන් වහන්සේට තුන් සිවුරු ආදිකොට ඇති සියලු මහණ පිරිකර දුන්නේය. එකල්හි බෝධිසත්ත්‍වයන් වහන්සේ විසින් තෙරුන් වහන්සේට තුන් සිවුරුද, පිණ්ඩපාතයද, පාත්‍ර ද, තැටි ද, පෙරහන්කඩ ද, කෙණ්ඩි ද, පරිභෝග භාණ්ඩ ද, කුඩ හා පාවහන් ද, දියකළ ද, ඉදිකටු ද, සැරයටි ද, ඉදිකටු ගුලාද කතුරු ද, නියපොතු කපන පිහි ද, පහන් දැල්වීමට අවශ්‍ය දේද යනාදී පැවිද්දන්ට අයත් පරිභෝග භාණ්ඩයන්ගෙන් නුදුන් දෙයක් නම් නොවීය. හෙතෙම පන්සිල් රකිමින් පෙහෙවස් සමාදන් වෙමින් ජීවිතාන්තය දක්වා තෙරුන්ට උවටැන් කළේය. තෙරුන් වහන්සේ එහිම වසන්නාහු රහත් ඵලයට පත්ව පිරිනිවි සේක.
බෝධිසත්ත්‍වයන් වහන්සේද ආයු ඇති තෙක් පින් කොට දෙව්ලොව ඉපිද එයින් චුත වී මිනිස් ලොවට එන්නාහු කුසාවතී රාජධානියෙහි ඉපිද මහාසුදර්‍ශන නම් සක්විති රජ වූහ. ඔහුගේ ඉසුරුමත් බව “භූත පුබ්බං ආනන්‍ද රාජා මහාසුදස්ස නො නාම අහොසි ඛත්තියො මුද්ධාභි සිත්තෙ” (ආනන්දය, පෙර මහා සුදර්‍ශන නම් හිසෙහි අභිෂේක කළ (ඔටුනු පැළද වූ) ක්‍ෂත්‍රිය රජෙක් විය) ආදී වශයෙන් (දීඝනිකාය - මහාසුදස්සන) සූත්‍රයෙහි ආවේමය. ඔහුට වනාහි කුසාවතී රාජධානිය ප්‍රමුඛ නගර අසූහාර දහසක්ද, ධර්‍මප්‍රාසාදය ප්‍රමුබ ප්‍රාසාද අසූහාර දහසක්ද, මහාබ්‍යුහ කූටාගාරය ප්‍රමුඛ කූටාගාර අසූහාර දහසක්ද විය. ඒ සියල්ලම තෙරුන් වහන්සේ උදෙසා කළ එකම පන්සලෙහි ආනිසංසය හේතුකොට ගෙන පහළ විය. උන්වහන්සේට පූජා කළ ඇඳ පුටුවල ආනිසංස වශයෙන් පර්‍ය්‍යඞ්ක අසූහාර දහසක් ද ඇතුන් අසූහාර දහසක් ද අසුන් අසූහාර දහසක් ද රථ අසූහාර දහසක්ද පහළ විය. උන්වහන්සේට පූජා කළ පහනේ ආනිසංස වශයෙන් මැණික් අසූහාර දහසක් ද පොකුණේ ආනිසංස වශයෙන් අසූහාර දහසක් පොකුණු ද, පාත්‍ර තැටි ආදි පරිභෝග කිරීමට සුදුසු පැවිදි පිරිකර දානයෙහි ආනිසංස වශයෙන් අසූහාර දහසක් ස්ත්‍රීහු ද, අසූහාර දහසක් පුත්‍රයෝ ද අසූහාර දහසක් ගෘහපතීහු ද පහළ වූහ. පස්ගෝරස දානයෙහි ආනිසංස වශයෙන් අසූහාර දහසක් දෙන්නු ද, හැඳීමට පෙරවීමට සුදුසු දේ දීමේ ආනිසංස වශයෙන් කෝටි අසූහාර දහසක් වස්ත්‍ර ද, භෝජන දානයෙහි ආනිසංස වශයෙන් අසූහාර දහසක් බත් සැළි ද පහළ වූහ. හෙතෙම සප්තවිධ රත්නයෙන් හා සතර සෘද්ධීන්ගෙන් යුක්ත වූයේ රාජාධිරාජව සියලු සාගර කෙළවර කොට ඇති පෘථිවි මණ්ඩලය දශරාජ ධර්‍මයෙන් ජයගෙන වාසය කරන්නේ නොයෙක් සිය ගණන් තැන්වල දානශාලා කරවා මහදන් පැවැත්වීය. “යමෙක් යම් යම් දෙයක් කැමැත්තේ නම් හෙතෙම දානශාලාවලට පැමිණ එය ගනිත්වායි දවසට තෙවරක් නගරයෙහි බෙර හැසිරවීය. එහෙයින් “තත්‍ථාහං දිවසෙ තික්‍ඛත්තුං ඝොසාපෙමි තහිංතහිං” ආදිය කියන ලදී.
“එහි මම දවසට තුන්වරක් ඒ ඒ තැන බෙර හැසිර වූයෙමි. කවරෙක් කුමක් කැමැත්තේ ද? ප්‍රාර්ථනා කෙරේ ද? කවරකුහට කුමන ධනයක් (මවිසින්) දෙනු ලැබේවා ද? කවරෙක් සාදුක් ඇත්තේ ද? කවරෙක් පිපාසා ඇත්තේ ද? කවරෙක් මල්, කවරෙක් විලවුන් (කැමැත්තේ ද?) නග්න වූ කවරෙක් නානා වස්ත්‍රයන් හඳින්නේ ද?
කවරෙක් මාර්‍ගයෙහි කුඩයක් ගනීද? කවරෙක් සුව පහස් ඇති දර්‍ශනීය පාවහන් ගනීදැයි මෙසේ උදේ දවල් හවස ද ඒ ඒ තැන ඝෝෂා කරවීමි.”
එහි “**තත්‍ථ**” යනු ඒ නගරයෙහි, “**තදාහං**” යනුවෙන් ද පාඨයකි. එහි එකල්හි මම මහා සුදර්‍ශන වූ කල්හි යන අර්‍ථයයි. “**තහිංතහිං**” යනු ඒ ඒ තැන, ඒ ඒ ප්‍රාකාරයෙහි ඇතුලත ද පිටත ද යන අර්‍ථයයි. **“කො කිං ඉච්ඡති**” යනු බ්‍රාහ්මණාදීන් අතුරෙන් යම්කිසි සත්ත්‍වයෙක් ආහාර ආදී දිය යුතු දේ අතුරෙන් යම්කිසිවක් කැමති වෙයිද, “**පත්‍ථෙති**” යනු එයටම පර්‍ය්‍යාය වචනයකි. “**කස්ස කිං දීයතු ධනං”** යනු නොයෙක්වර නොයෙක් ආකාරයෙන් දාන ඝෝෂාව පැවති බව දැක්වීමට කියන ලදී. මෙයින් දාන පාරමිතාවේ ස්වරූපය දක්වයි. දිය යුතු වස්තුන්ගේ ද ප්‍රතිග්‍රාහකයන්ගේ ද විකල්ප රහිත (තේරීමක් නැති) බව බෝධිසත්ත්‍වයන්ගේ දාන පාරමිතාවයි.
දැන් දාන ඝෝෂණයෙන් ඒ ඒ දිය යුතු දෙයට සුදුසු පුද්ගලයන් ප්‍රකාශ කිරීම දැක්වීමට, “**කො ඡාතො**” ආදිය කියන ලදී.
එහි “**ඡාතො**” යනු බඩගිනි වූ, “**තසිතො**” යනු පිපාසිත වූ, “**කො මාලං කො විලෙපනං” **යනු “**ඉච්ඡති**” යන පදය සමග යෙදිය යුතුය. “**නග්ගො**” යනු වස්ත්‍ර නොමැත්තා වස්ත්‍රයෙන් ප්‍රයෝජන ඇති තැනැත්තා යන අදහසයි. “**පරිදහිස්සති**” යනු හඳින්නේය.
**“කො ප‌ථෙ ඡත්තමාදෙති**” යනු කවර මගියෙක් පථයෙහි, මාර්‍ගයෙහි තමන් වැස්සෙන්, වාතයෙන්, හිරු රැසින් ආරක්‍ෂාව සඳහා කුඩයක් ගනියිද, කුඩයකින් ප්‍රයෝජන ඇති තැනැත්තා යන අර්‍ථයයි. “**කො පාහනා මුදු සුභා”** යනු දර්‍ශනීය බැවින් “**සුභා**” වූ සැප ස්පර්ශ ඇති බැවින් ‘**මුදු’** පාවහන් තමාගේ පා වලද ඇස්වලද රක්‍ෂණය සඳහා, **“කො ආදෙති’’** යනු කවරෙක් ඒවායින් ප්‍රයෝජන ඇත්තෝ ද යන අදහසයි. **“සායං ච පාතො ච**” යන මෙහි “**ච**” ශබ්දයෙන් මධ්‍යාහ්නයෙහි යන්නද එකතුකොට කිව යුතුය. දවසට තෙවරක් ඝෝෂා කරවමියි කියන ලදී.
යාචකයන් උදෙසා එම දානය ස්ථාන දහයක පිළියෙල නොකරන ලදී. ස්ථාන සියයක හෝ පිළියෙල නොකරන ලදී. සිය ගණන් ස්ථානවල එම දානය පිළියෙළ කරන ලදී.
“**න තං දස්සු ඨානෙසු”** යනු ඒ දානය ස්ථාන දහයෙක්හි පිළියෙල නොකරන ලදී යයි යෝජනා කරයි. “**නපි ඨාන සතෙසු වා පටියත්තං**” වැලිදු සිය ගණන් ස්ථානයන්හි පිළියෙල කරන ලදී. “**යාචකෙ ධනං**” යනු යාචකයන් උදෙසා ධනය පිළියෙළ කරන ලදී. සමීපයට ගෙන එන ලදී. දොළොස් යොදුනක් දික් වූද හත් යොදුනක් පළල් වූද නගරයෙහි සත් පවුරු අතර තල්ගස් පන්ති හතකින් වට වී ඇත. ඒ තල්ගස් පන්ති අතර අසූහාර දහසක් පොකුණු වේ. එක් එක් පොකුණු ඉවුරෙහි වෙන වෙනම මහාදාන පිහිටුවන ලදී. භාග්‍යවතුන් වහන්සේ විසින් මෙය දේශනා කරන ලදී.
“ආනන්දය, මහා සුදර්‍ශන රජතුමා එම පොකුණු තෙර ආහාර අවශ්‍ය වූවහුට ආහාර ද, බීම අවශ්‍ය වූවහුට බීම ද, වස්ත්‍ර අවශ්‍ය වූවහුට වස්ත්‍ර ද, යානා අවශ්‍ය වූවහුට යානාද, සයන අවශ්‍ය වූවහුට සයනද, ස්ත්‍රියක අවශ්‍ය වූවහුට ස්ත්‍රියද අමුරන් අවශ්‍ය වූවහුට අමුරන් ද රන් අවශ්‍ය වූවහුට රන් ද මේ බඳු වූ දානයක් පිහිටුවීය (දීඝ නිකාය - මහා සුදස්සන සුත්ත)
මේ එහි දානය පැවති ආකාරයයි. මහබෝසතාණෝ වනාහි ස්ත්‍රීන්ට ද පුරුෂයන්ට ද සුදුසු අලංකාරයක් කරවා එහි සේවය සඳහා ස්ත්‍රියක පමණක් ද සෙසු සියල්ල පරිත්‍යාග වශයෙන් ද තබා “මහා සුදර්‍ශන රජු දන් දෙයි. එය කැමති පරිදි පරිභෝග කරව්” යයි බෙර හැසිරවීය. මහජනයා පොකුණු තෙරට ගොස් නා වස්ත්‍රාදිය හැඳ මහා සම්පත් අනුභවකොට යමෙකුට එබඳු සම්පත් ඇත්නම් ඔවුහු ඒවා හැර යති. යමෙකුට නැත්ද ඔවුහු ගෙන යති. යමෙක් ඇත් යානාදියෙහි හැඳ කැමති පරිදි හැසිර උතුම් සයනයන්හි සැතපී සම්පත් අනුභවකොට ස්ත්‍රීන් සමග ද සම්පත් අනුභව කොට සත් රුවන් ආභරණ පැළද සම්පත් අනුභව කොට ප්‍රයෝජන ඇති දෙය ගෙනයති. ප්‍රයෝජන නැති දෙය හැරදමා යති. එම දානය ද වීර්‍ය්‍යකොට දිනපතාම දෙනු ලැබේමය. එකල්හි දඹදිව වැසියන්ට වෙනත් වැඩක් නැත. දානය අනුභව කරමින් සම්පත් අනුභව කරමින් හැසිරෙති. එම දානයෙහි කාලසීමාවක් නොවීය. රාත්‍රියේ ද දවල් ද යම් යම් විටක අවශ්‍ය අය එත් ද එකල්හි දෙනු ලැබේමය. මෙසේ මහා පුරුෂයාණෝ ජීවිතාන්තය දක්වා මුළු දඹදිව උත්සව ශ්‍රීයෙන් (නඟුල උඩට හරවා) මහාදාන පැවැත්වූහ. එහෙයින් “දිවා යදිවා රත්තිං යදි එති වණිබ්බකො” යනාදිය කියන ලදී.
“යාචකයෙක් ඉදින් දහවල්හි හෝ ඉදින් රාත්‍රියෙහි හෝ පැමිණේ ද කැමති පරිදි භෝගය ලැබ පිරුණු අත් ඇතිවම යයි.
දිවිහිමියෙන් මෙබඳු වූ මහ දන් දුන්නෙමි. මට අප්‍රිය වූ වස්තුවක් නුදුන්නෙමි. මා සමීපයෙහි ධනය රැස්කිරීමෙක් නැත්තේ ද නොවෙයි.
යම්සේ රෝගයෙන් මඩනා ලද පුරුෂයෙක් වූකලී රෝගයෙන් මිදෙනු පිණිස ධනයෙන් වෙදෙකු සතුටු කොට රෝගයෙන් මිදේද,
එසේම මමද දන්නෙම් නිරවශේෂයෙන් (දාන පාරමිතාව) සම්පූර්‍ණ කරනු පිණිස, අසම්පූර්‍ණ සිත පිරවීම පිණිස ආලය රහිතව කිසිත් ප්‍රාර්ථනාවක් නොමැතිව සම්බෝධියට පැමිණීම පිණිස යාචකයන්ට දන් දෙමි.”
එහි “**දිවා වා යදි වා රත්තිං යදි එති**” යන මෙයින් මෙතුමාගේ සුදුසු කාලයෙහි දීම දැක්වේ. ලාභ බලාපොරොත්තුවෙන් යාචකයන් පැමිණෙන කාලයම බෝධි සත්ත්‍වයන්ගේ දානයට කාලය වේ. “**වණිබ්බකො**” යනු යාචකයාය. “**ලද්ධා යදිච්ඡිකං භොගං**” යන මෙයින් අභිරුචියට අනුව දීම, යම් යම් යාචකයෙක් යම් යම් ලැබිය යුතු දෙයක් කැමති වෙයිද ඒ ඒ තැනැත්තාට ඒ ඒ දෙයම බෝධිසත්ත්‍වයෝ දෙති. එහි ඉතා වටිනා බව දුර්ලභ බව ආදිය තමාට ආවරණයක් (බාධාවක්) ලෙස නොසිතූහ. “**පුරහත්‍ථොව ගච්ඡති”** යන මෙයින් කැමතිතාක් දීම දක්වයි. යාචකයෝ යම් පමණ කැමති වෙත්ද මහාසත්ත්‍වයෝ උදාර අධ්‍යාශය ඇති බැවින් ද මහත් සෘද්ධිමත් බව නිසාද එපමණම දෙති.
“**යාවජීවිකං**” යන මෙයින් දානයෙහි කාල සීමාවක් නොමැති බව දක්වයි. සමාදන් වූ දින පටන් (අදහස) සම්පූර්‍ණ වීම දක්වා බෝධිසත්ත්‍වයෝ අතරමැද කාලය සීමා කිරීමක් නොකරති. බෝධිසම්භාර ධර්‍මයන් රැස්කිරීමේදී හකුලා ගැනීමක් නොමැති බැවින් අතරතුරෙහි (ප්‍රාර්ථනාවෙහි) අවසානයට නොපැමිණ මරණයෙන් පවා නොසිඳෙන්නේමය. එයින් පසුව ද එසේම පිළිපදින හෙයින් “**යාවජීවිකං**” යනු මහා සුදර්‍ශන චරිතය අරමුණු කොට කියන ලදී. “**නපාහං දෙස්සං ධනං දම්ම”** යනු මෙබඳු වූ මහා දන් දෙමින් ගෙයින් ද ධනය බැහැර කරවමි. එසේ වුවත් මේ ධනය නම් මට අප්‍රිය වූවක් අමනාප වූවක් නොවේ යනුයි. **“නපි නත්‍ථි නිචයොමයි**” යනු මගේ සමීපයෙහි ධනය රැස් කිරීමක් ධනය සංග්‍රහ කිරීමක් නැත්තේ ද නොවේ. සල්ලේඛ පැවැතුම් ඇති ශ්‍රමණයෙකු මෙන් රැස්කිරීමක් නොකරන්නෙක්ද නොවෙමි” යන අර්‍ථයයි. මෙය යම් අදහසකින් ඒ මේ මහාදානය පැවැත්වීද, එය දැක්වීමට කියන ලදි.
දැන් එය උපමාවකින් පැහැදිලි කිරීමට “**යථාපි ආතුරො නාම”** යනාදිය කීවේය. එහි මේ උපමා සංසන්‍දනය සමග අර්‍ථ දැක්වීමයි:- යම්සේ “**ආතුරො**” රෝගයෙන් යටත් කළ පුරුෂයෙක් තමා රෝගයෙන් මිදෙනු කැමතිව “**ධනෙන’** අමුරන් සහ රන් ආදියෙන් “**වෙජ්ජං**” වෛද්‍යවරයෙකු “**තප්පෙත්‍වා**” සතුටු කොට නියමය පරිදි පිළිපදින්නේ ඒ රෝගයෙන් මිදෙයිද,
“**ත‌‌ථෙව**” ඒ ආකාරයට මමද අන්‍ධබවට පත් වූ සියලු ලෝකයා ක්ලේශ රෝගයෙන් ද සියලු සංසාර දුක්‍ඛ රෝගයෙන් ද මුදවනු කැමැත්තේ ඒ සඳහා එයින් මිදීමට මේ සියලු ධනය පරිත්‍යාග කිරීම දාන පාරමී උපායයයි. “**ජානමානො**” අවබෝධ කර ගත්තේ “**අස්සෙතො**” දෙය්‍ය ධර්‍මයාගේ සහ ප්‍රතිග්‍රාහකයන්ගේ වශයෙන් ඉතිරි නොකොට මහා දානයක් වශයෙන් සත්ත්‍වයන්ගේ ද තමාගේ ද මනදොළ “**පරිපූරෙතුං**” සම්පූර්ණ කරන්නට මගේ දාන පාරමිතාව පරිපූර්‍ණ නොවීය. එහෙයින්, ‘**උදානමනං’** යනු පවත්නා අඩු සිත ‘**පූරයිතුං’** පුරවන්නට ‘**වණිබ්බකෙ’** යාචකයන්ට “**අදාසිං තං දානං”** මෙබඳු වූ මහදන් දෙමි, එයද වනාහි “**තස්මිං**” දාන ධර්‍මයෙහි ද ද එහි ඵලයෙහි ද “**නිරාලයො**” අපේක්‍ෂා නොමැතිව “**අපච්චාසො**” කිසි බලාපොරොත්තුවක් නොමැත්තේ හුදෙක් “**සම්බොධිමනුපත්තියා**” සර්‍වඥතා ඥානයම අවබෝධ කර ගැනීමට දෙමි යනුයි.
මෙසේ මහාසත්ත්‍වයන් වහන්සේ මහදන් පවත්වමින් තමාගේ පුණ්‍යානුභාවයෙන් පහළ වූ ධර්‍මප්‍රසාදයට නැගී මහාබ්‍යුහකූටාගාර දොරටුවේදීම කාමවිතර්‍කාදිය නවතා එහි ස්වර්‍ණමය රාජපර්‍ය්‍යඞ්කයෙහි හුන්සේක් ධ්‍යාන අභිඥා උපදවා එතැනින් නික්ම ස්වර්‍ණමය කූටාගාරයට ඇතුල් වී එහි රිදීමය පර්‍ය්‍යඞ්කයෙහි වැඩහුන් සේක් සතර බ්‍රහ්ම විහරණයන් වඩා අසූහාර දහසක් අවුරුදු ධ්‍යාන සමාපත්තියෙන් කල්යවා කාලක්‍රියා කරන සමයෙහි දැකීම සඳහා පැමිණි සුභද්‍රා දේවිය ප්‍රධාන අසූහාර දහසක් අන්තඃපුරවාසීන්ටද ඇමති පිරිසට ද
“ඉපදීම හා විනාශය ස්වභාව කොට ඇති සංස්කාර එකාන්තයෙන් අනිත්‍යය. යම් සංස්කාර කෙනෙක් ඉපිද නිරුද්ධ වෙත් ද ඔවුන්ගේ සංසිඳීම සැපයකි”
යන මේ ගාථාවෙන් අවවාද දී ආයු කෙළවර බ්‍රහ්මලෝක පරායණ වූහ (බඹලොව උපන්හ.)
එකල්හි සුභද්‍රා දේවිය රාහුලමාතාව වූවාය. පරිණායක රත්නය රාහුලය. සෙසු පිරිස බුදු පිරිසය. මහා සුදර්‍ශන රජු වනාහි ලෝකනාථ බුදුරජාණන් වහන්සේය.
මේ ජාතකයෙහි ද දශ පාරමිතාවෝ ස්වරූප වශයෙන් ලැබෙත්මය. එහෙත් දානාධ්‍යාශයාගේ උදාර බව නිසා දාන පාරමිතාවම පාලියෙහි ආයේය. අවශේෂ පාරමී ධර්‍ම ඉහත කියන ලද ක්‍රමයෙන්ම ආයේය. එසේ මහත් සත් රුවනින් දිලිසුනු සතර මහා දිවයිනට අධිපතිව සිටද එබඳු භෝග සැප අත්හැරපියා කාම විතර්‍කාදිය දුරදීම යටපත් කොට එදා මෙබඳු මහදන් පවත්වමින් අවුරුදු අසූහාර දහසක් සමාපත්තියෙන් කල්යවා අනිත්‍යාදී ප්‍රතිසංයුක්ත ධර්‍ම කථා කොට විදර්‍ශනාවෙහි නිරුත්සාහයද සියලු තන්හි නො ඇලීමට යාමද යන මේ ආදී ගුණානුභාවයෝ නිර්ධාරණය කළ යුත්තාහ.
“නැවත අනිකුදු (චරිතයක් කියමි) යම්කලෙක සත් රජුන්ගේ පුරෝහිත වූ රජුන් විසින් පුදන ලද මහා ගෝවින්ද නම් බ්‍රාහ්මණයෙක් වීම් ද”
පස්වෙනි (මහාගොවින්‍ද චරිතයෙහි) “**සත්තරාජ පුරොහිතො**” යනු සත්තභූ ආදි රජුන් සත්දෙනෙකුගේ සියලු කාර්‍ය්‍යයන්හි අනුශාසක වූ පුරෝහිතයා, **“පුජිතො නරදෙවෙහි”** යනු ඒ රජවරුන් විසින් ද දඹදිව අනෙක් සියලුම ක්‍ෂත්‍රියයන් විසින් ද සිව්පසය පූජා කිරීම්, සත්කාර සම්මාන කිරීම් වශයෙන් පුදන ලද්දේ, **“මහාගොවින්‍ද බ්‍රාහ්මණො”** යනු මහත් ආනුභාවය ඇති නිසාත් ගොවින්‍ද නම් වූ තම පියාගේ තනතුරෙහි පිහිටුවීමෙන් අභිෂේක කළ නිසාත්, “මහා ගොවින්‍ද” යයි ව්‍යවහාරයට පත් බ්‍රාහ්මණයා, අභිෂේක කළ කාලයේ සිට බෝධිසත්ත්‍වයන් වහන්සේට මෙම ව්‍යවහාරය ඇති විය. නමින් වනාහි ජෝතිපාල නම් විය. ඔහු උපන් දිනයෙහි සියලු ආයුධ දිලිහී ගියේය. රජතුමා ද අළුයම් වේලෙහි තමාගේ මඟුල් කඩුව දිලිහී ගිය බව දැක බියට පත්වූයේ උපස්ථානය සඳහා පැමිණි තමාගේ පුරෝහිත වූ, බෝධිසත්ත්‍වයන්ගේ පියාගෙන් අසා “මහරජ, බිය නොවන්න. මට පුතෙක් උපන්නේය. ඔහුගේ ආනුභාවයෙන් රජගෙදර පමණක් නොව සියලු නගරයෙහිම ආයුධ දිලිසුනේය. එය කරණකොට ගෙන නුඹ වහන්සේට අනතුරක් නැත. සියලු දඹදිව වනාහි ප්‍රඥාවෙන් ඔහුට සමාන කෙනෙක් නොවන්නාහ. මේ එයට පූර්‍ව නිමිත්ත යයි පුරෝහිතයා විසින් අස්වසනු ලැබූයේ සතුටු සිතැතිව කුමාරයාට කිරි මිළ වේවායි (කහවණු) දහසක් දී වැඩිවිය පැමිණි කළ මට දැක්වුව මැනවැයි කීය. හෙතෙම වැඩිවියට පත් වූයේ පසු කලෙක අර්‍ථය දැකීමට සුදුසු නුවණ ඇත්තේ රජවරුන් සත්දෙනාගේ සියලු කාර්‍ය්‍යයෙහි අනුශාසකයා වී යළි පැවිදිව ද සත්ත්‍වයන් දිට්ඨධම්මික, සම්පරායික (මෙලොව, පරලොව) අනර්ථයන්ගෙන් ආරක්‍ෂාකොට අර්‍ථයෙහි යෙදවීය. මෙසේ බැබලුන නිසාත් පාලනයෙහි සමර්ථ නිසාත් මොහුට ජොතිපාල යයි නම් කළහ. “**නාමෙන ජොතිපාලො නාම**” යයි එහෙයින් කියන ලදී.
එහිදී බෝධිසත්ත්‍වයෝ “දිසම්පති” නම් රජුගේ පුරෝහිත ගෝවින්‍ද නම් බ්‍රාහ්මණයාගේ පුතා වී තමාගේ පියාගේ ද ඒ රජුගේ ද ඇවෑමෙන් ඒ රජුගේ පුත් වූ රේණු නම් රජු ද ඔහුගේ යහළුවන් වූ සත්තභූ, බ්‍රහ්මදත්ත, වෙස්සභූ, භරත, ධතරට්ඨ රජවරු දෙදෙනාය යන මේ සත් රජවරු යම්සේ ඔවුනොවූන් විවාද නොකෙරෙත් ද, එසේ රාජ්‍යයෙහි පිහිටුවා ඔවුන්ට අර්‍ථයෙන් හා ධර්‍මයෙන් අනුශාසනා කරන්නා වී දඹදිව සියලු රජුන් විසින් ද සෙසු බ්‍රාහ්මණයන් විසින් ද දේවනාගයන් විසින් ද මනුෂ්‍යයන් විසින් ද ගෘහපතීන් විසින් ද සත්කාර ගරුකාර මානන පූජා කරන ලද්දාහු උතුම් ගෞරවස්ථානයට පත් වූහ. අර්‍ථධර්‍මයන්හි කුශලතාව හේතුකොට ගෙන ඔහුට “මහා ගෝවින්ද” යන නාමය ඇතිවූයේය. කියන ලද්දේමය: “ගොවින්‍දො වත භො බ්‍රාහ්මණො (මහා) ගොවින්‍දො වත භො බ්‍රාහ්මණො”යි (දීඝනිකාය - මහාගොවින්‍ද සුත්ත) එහෙයින්
ඉක්බිති බෝධිසත්ත්‍වයන් වහන්සේගේ පුණ්‍යනුභාවයෙන් උත්සාහවත් කරන ලද ඒ රජුන් විසින් ද ඔවුන්ට අනුයුක්ත ක්‍ෂත්‍රියයන් විසින් ද බ්‍රාහ්මණ ගෘහපතියන් විසින් ද ගම් නියම්ගම් ජනපද වැසියන් විසින් ද මතු මත්තෙහි එලවන ලද, හාත්පසින් මහෝඝයක් මෙන් උතුරා යන අප්‍රමාණ උදාර ලාභසත්කාර උපන. අප්‍රමාණ ජාතීන්හි රැස්කරන ලද මහත් කුශලසමූහ ඇත්තාහට උසස් කුලයෙහි උපන්නහුට, පිරිසිදු ශීලාචාර ගුණ ඇත්තාහට, ප්‍රියශීලිභාවය ඇත්තාහට, මැනවින් හදාළ සියලු ශිල්ප ඇත්තාහට, සියලු සත්ත්‍වයන් කෙරෙහි පුත්‍ර සමාන කරුණාවෙන් පතුරුවන ලද සිනිඳු මෘදු හද ඇත්තාහට, ලාභසත්කාර උපදින අයුරින්ම උපන. බෝධිසත්ත්‍වයෝ “දැන් වනාහි මට මහා ලාභ සත්කාර ඇත්තේය. දාන පාරමිතාව පුරන්නෙම් නම් යෙහෙකැ”යි සිතූහ. හෙතෙම නුවර මැදද, සතර දොරටුවෙහිද තමන්ගේ නිවස දොරටුවේද යනුවෙන් දානශාලා හයක් කරවා දිනපතා අප්‍රමාණ ධන පරිත්‍යාගයෙන් මහා දාන පැවැත්වීය. යම් යම් තුටු පඬුරක් ගෙන එනු ලැබේද යමක් තමා සඳහා පිළියෙළ කෙරේද ඒ සියල්ල දානශාලාවලටම යැවීය. මෙසේ දවස් පතා මහා පරිත්‍යාග කරන ඔහුගේ සිතට තෘප්තියක් හෝ සන්තෝෂයක් හෝ නොවීය. (සිතේ) හැකිලීමක් නම් කොයින්ද? මොවුන්ගේ දාන ශාලාවට ලාභාශාවෙන් එන්නන්ගෙන් ද දානවස්තු ගෙනයන්නන්ගෙන් ද මහාසත්ත්‍වයන් වහන්සේගේ විශේෂ ගුණ කියන මහ ජනකායෙන් ද ඇතුල් නුවර මෙන්ම පිටනුවර ද හාත්පසින් එක් මහා ගංවතුරක් මෙන් ද කල්පාරම්භයෙහි මහා වාතය ගැටීමෙන් පරිභ්‍රමණය වූ මහා සමුද්‍රය මෙන් ද ඒක කෝලාහල, ඒක නින්නාද විය. එහෙයින්
“එකල්හි රාජ්‍ය සතෙහි මට එවන ලද යම් පඬුරක් වීද, එයින් (කිසිවකු විසිනුත්) චලනය නොකට හැකි සාගරය මෙන් මහදන් දුනිමි. (එසේ දෙන) මට ධනය ද ධන්‍ය ද අප්‍රිය නොවෙයි. මා කෙරෙහි වස්තු රැස් කිරීමක් නැත්තේ ද නොවෙයි. මට සර්‍වඥතා ඥානය ප්‍රිය වෙයි. එහෙයින් උතුම් වූ ධනය දුනිමි”යි කියන ලදී.
එහි “**තදාහං**” යනු යම්කලෙක සත් රජුන්ට පුරෝහිත මහා ගෝවින්‍ද බ්‍රාහ්මණයා වීම්ද, එකල්හි මම, **“සත්ත රජ්ජෙසු**” යනු රේණු ආදී සත් රජුන්ගේ රාජ්‍යයන්හි, “**අක්‍ඛොහං**” යනු අභ්‍යන්තර වූද බාහිර වූද සතුරන් විසින් වැළැක්විය නොහැකි බැවින් කිසිවකු විසින් කැලඹිය නොහැකි, “**අච්ඡං**” යනු ද පාඨයකි. මෙසේ පිරුණු දානාධ්‍යාශයාගේ ද දාන වස්තුවේ උදාරභාවයෙන් ද විපුලභාවයෙන් ද අතිශයින් පරිපූර්‍ණ වූ යන අර්‍ථයි. “**සාගරූපමං**” යනු සාගරය සමාන, යම්සේ සාගරයෙහි ජලය සියලු ලෝකයා විසින් ගෙනයනු ලබන කල්හිද ගෙවා දමන්නට නොහැක්කේ ද ඔහුගේ දාන ශාලාවෙහි දාන වස්තූන්ද එසේමය.
අවසාන ගාථාවෙහි **“වරං ධනං”** යනු උතුම් වූ හෝ කැමති වූ ධනය, සෙස්ස කියන ලද පරිදිමය.
මෙසේ මහාසත්ත්‍වයෝ ප්‍රථම කල්පික මහා මේඝයක්, මහා වැස්සක් මෙන් බෙදීමක් නොමැතිව මහත් වූ දන් වැසි වස්සවමින් දන් දීමෙහි යෙදෙමින්ම ඒ සත් රජවරුන්ට අර්‍ථයෙන් ධර්‍මයෙන් අප්‍රමාදීව අනුශාසනා කරති. බමුණු මහසල් කුලසතට ද විද්‍යශිල්ප උගත්වති. සත් සියයක් නහාතක බමුණන්ට මන්ත්‍ර හදාරවති. පසුකාලයක එතුමන් පිළිබඳව “මහා ගොවින්‍ද බ්‍රාහ්මණයා සියැසින්ම බ්‍රහ්මයා දකී. ඔහු සමග කථාකරයි. සාකච්ඡා කරයි යනුවෙන් මෙසේ යහපත් වූ කීර්ති ශබ්දයක් උස්ව පැන නැංගේය.” (දීඝනිකාය - මහා ගොවින්‍ද සුත්ත) හෙතෙම “දැන් වනාහි මා පිළිබඳව” බ්‍රහ්මයා දකියි, ඔහු සමග කථා කරයි, සාකච්ඡා කරයි යනුවෙන් නැත්තා වූ කීර්ති ශබ්දයක් පැන නැංගේ යයි සීතිය. මම මෙය ඇත්තා වූ කීර්ති ශබ්දයක් කරන්නේ නම් යෙහෙකි”යි සිතා හෙතෙම ඒ සත්රජවරුන්ද, සත් බමුණු මහසල් කුලයන්ද, සත් සීයක් නහාතක බමුණන් ද, තමාගේ අඹුදරුවන් ද විමසා “බ්‍රහ්මයා දකින්නෙමි”යි සිත පිහිටුවා වැසි සාර මස බ්‍රහ්ම විහාර භාවනාවෙහි යෙදුනේය. එතුමන්ගේ සිතෙහි ඇති වූ අදහස තම සිතින් දැන සනන්කුමාර බ්‍රහ්මයා ඔහු ඉදිරියේ පහළ විය. එතුමන් දැක මහාපුරුෂ තෙම මෙසේ ඇසීය.
“නිදුකාණනි, පැහැපත්, යශස් ඇති, ශෝභාවත්, ඔබ කවුරු නම් වෙත්ද, නොදන්නා වූ අපි ඔබ විචාරමු. අපි ඔබ කෙසේ දැන ගනිමු ද?
බ්‍රහ්මතෙම එතුමන්ට තමා හඳුන්වා දෙමින්,
“බඹලොව මා සනන්කුමාර යයි ඒකාන්තයෙන් දනිත්. සියලු දෙවියෝ මෙසේ මා දනිත්. ගෝවින්දයෙනි. මෙසේ දැනගනු මැනවැ”යි
කියා එතුමන් විසින්
“ආසනද දිය ද පයට තෙල්ද මිහිරි අහරද යන මේ ආගන්තුකයන් පුදන දෙයින් පින්වතාණන් අමතමු. පින්වතාණෝ අපගේ මේ ආගන්තුක සත්කාරය පිළිගන්නා සේක්වා”යි.
එළවන ලද ආගන්තුක සත්කාරයෙන් ප්‍රයෝජන නැත්තේ නමුදු බ්‍රහ්මයා එතුමන්ගේ සිත විශේෂයෙන් සතුටු කරනු පිණිස හා විශ්වාසය ඇති කරනු පිණිසත් පිළිගනිමින්, **“පටිගණ්හා මි තෙ අග්ඝං යං ත්‍වං ගොවින්‍ද භාසසි” ** (“ගෝවින්දයෙනි, ඔබ අපට යමක් පිළිගත යයි කියහි ද ඒ ඔබගේ ආගන්තුක සංග්‍රහය පිළිගනිමි”) යි
කියා අවකාශ දෙනු පිණිස
“පණ්ඩිතයාණනි, මෙලොව හිතසැප පිණිස පරලොව සුව පිණිස පවත්නා වූ යම් කිසිවක් ප්‍රාර්ථනා කරන ලද්දේ ද කළ අවකාශ ඇත්තේ ඒ කාරණය විචාරනු මැනවැ”යි
අවසරය දුනි.
ඉක්බිති මහා පුරුෂතෙම එතුමන්ගේ පරලොව වැඩම විචාරණ සේක්
“මම වනාහි සැක ඇත්තෙමි. අනුන් විසින් දන්නා ලද ප්‍රශ්නයන්හි සැක නැති සනන්කුමාර බ්‍රහ්මයා විචාරමි. කවර ප්‍රතිපදාවක පිහිටියා වූ කවර ධර්‍මයෙක්හි හික්මෙන්නා වූ මනුෂ්‍යතෙම මරණය නැති බඹලොවට පැමිණේද? යි
ඇසීය,
බ්‍රහ්මතෙම ඔහුට පිළිතුරු දෙන්නේ,
බ්‍රාහ්මණය, මිනිසුන් අතර යමෙක් මමත්වය හැර. හුදෙකලා වූයේ කරුණාව, ක්ලේශයන්ගෙන් මිදී කෙළෙස් නමැති පිළීගඳ දුරු කිරීම, මෛථුන ධර්‍මයෙන් වැළකීම යන මේ ධර්‍මයන් කෙරෙහි පිහිටියේ නම්, හික්මුනේ නම්, ඔහු අමෘත වූ බ්‍රහ්මලෝක වනයට පැමිණේ.
බඹලොවට යන මග කීවේය.
එහි - “**මං වෙ කුමාරං ජානන්ති**” යනු ඒකාන්ත වශයෙන් මා කුමාරයෙක් යයි දනිත්, “**බ්‍රහ්ම ලොකෙ**” යනු ශ්‍රේෂ්ඨ ලෝකයෙහි, **“සනන්තනං**” යනු කල්ගත වූ, පැරණි, “**එවං ගොවින්‍ද ජානාහි**” යනු ගෝවින්දය, මෙසේ මා දරව,
“**ආසනං**” යනු පින්වත් බ්‍රහ්මයාණන්ට හිඳිනු පිණිස මේ ආසනය පනවන ලදී. මේ “**උදකං**” පා සේදීම සඳහා පරිභෝග කළ යුතු පිපාසය දුරු කිරීම සඳහා පානය කළ යුතු ජලය, මේ “**පජ්ජං**” විඩාව දුරුකිරීම සඳහා පය ගල්වන තෙල්, මේ “**මධුපාකං**” කිරි මෝරු රහිත, ලුණු නැති, තෙලින් නොබදින ලද, දියෙන් පසු පලා සඳහා කියයි. එකල්හි වනාහි බෝධිසත්ත්‍වයන්ගේ ඒ සාරමස් බ්‍රහ්මචර්‍ය්‍යාව කෙලෙස් කපා දමන පැවතුම් ඇති ඉතා උසස් එකක් විය. ඔහුගේ මේ සියල්ල “**අග්ඝෙ** **කත්‍වා**” ආගන්තුක සත්කාරයක් කොට “**පුච්ඡාම**” අසමු. මෙය නුඹවහන්සේ **“අග්ඝං කුරුතු**” පිළිගනු මැනවි. ‘‘**නොභවං**” මෙය ආගන්තුක සත්කාරයකැයි කියන ලද්දේ වෙයි. මෙසේ මහා පුරුෂතෙම බ්‍රහ්මයා ඒවා පරිභෝග නොකරන බව දැන ද වතක් සේ සලකා තමාට පුරුදු ආගන්තුක පූජාව දක්වමින් මෙසේ කීවේ. බ්‍රහ්මයා ද ඔහුගේ අදහස දන්නේ **“පටිගණ්හාමි තෙ අග්ඝං යං ත්‍වං ගොවින්‍ද භාසසි**” (ගෝවින්දයෙනි, නුඹ අපට යමක් පිළිගන්න යයි කියහිද, ඒ නුඹගේ ආගන්තුක සත්කාරය පිළිගනිමි) යි කීවේය.
එහි - නුඹගේ ඒ ආසනයෙහි අපි හුන්නාහු නම් වෙමු, පා සෝදන දියෙන් පා සේදුවේ නම් වේවා, ජලය බීවෝ නම් වෙමු. පා ගල්වන තෙලින් පා ගැල්වුවෝ නම් වෙත්වා, දිය සහිත පත්‍ර අනුභව කළේ නම් වේවායි යන අර්‍ථයි.
“**කඞ්ඛි අකඞ්ඛිං පරවෙදියෙසු”** යනු මම සැකසහිත වූයෙම් අන්‍යයා විසින් තෙමේම සකස් කරගත් බැවින් අන්‍යයාට ප්‍රකට වූ අන්‍යයා විසින් දැනගත් ප්‍රශ්නයන්හි සැක නොමැති,
**“හිත්‍වා මමත්තං**” යනු මෙය මගේය. මෙය මගේ යයි පවත්නා වූ උපකරණ පිළිබඳ තණ්හාව අත්හැර, “**මනුජෙසු”** යනු සත්ත්‍වයන් කෙරෙහි, “**බ්‍රහ්මෙ**” යනු බෝධිසත්ත්‍වයන් අමතයි, “**එකොදිභූතො**” යනු හුදෙකලාව හටගනී. පවතීනුයි “එකොදිභූතො” එකක් වූ, මෙයින් කාය විවේකය දක්වයි. නැතහොත් තනිව හටගනීහුයි - එකොදි, සමාධියයි, එය වූයේ පැමිණියේනුයි = එකොදිභූතො, උපචාර අර්පණා සමාධීන්ගෙන් තැන්පත් වූ සිතැති යන අර්‍ථයි. මේ එකොදිභාවය කරුණා බ්‍රහ්මවිහාර වශයෙන් දක්වන්නේ “**කරුණාධිමුත්තො**” යයි කීය. කරුණාවෙහි, කරුණා ධ්‍යානයෙහි අධික ලෙස ලෙස යෙදුනේ එම ධ්‍යානය උපදවා අර්‍ථයි. “**නිරාමගන්‍ධො**” යනු ක්ලේශ සඞ්ඛ්‍යාත පිළීගන්‍ධය රහිත වූ, “**එත්‍ථෙට්ඨිතො**” යනු මෙම ධර්‍මයන්හි සිටියේ මෙම ධර්‍මයන් උපදවා, **“එත්‍ථච සික්‍ඛමානො**” යනු මේවා පුහුණු කරන්නේ, මේ බ්‍රහ්මවිහාර භාවනාව වඩන්නේ යන අර්‍ථයි. මේ මෙහි කෙටි අර්‍ථයයි. විස්තරය වනාහි පාලියෙහි ආවේමය.
ඉක්බිති මහා පුරුෂයා ඒ බ්‍රහ්මයාණන්ගේ වචනය අසා ආමගන්‍ධයන් (පිළීගද) පිළිකුල් කරන්නේ “දැන්ම මම පැවිදි වන්නෙමි”යි කීය. බ්‍රහ්මයා ද “මහා පුරුෂයාණනි, යහපති පැවිදි වුව මැනවි. එසේ පැවිදි වූ කල්හි ඔබ සමීපයට මාගේ පැමිණීම ද යහපත් පැමිණීමක්ම වන්නේය. දරුව, නුඹ සියලු දඹදිව අග්‍ර පුරුෂයාය. ප්‍රථම වයසෙහි සිටියේය. මෙසේ මහත් සම්පත්ද මහත් ඉසුරුද හැරපියා පැවිදීවීම නම් ගන්‍ධ හස්තියෙක් යකඩ බැදුම් සිඳ වනයට යාම වැනි අතිශයින් උදාර වන්නකි. මේ වනාහි බුදුවරුන්ගේ ප්‍රවේණී යයි” කියා බෝධිසත්ත්‍වයන්ගේ සිත දැඩිකොට බ්‍රහ්මලෝකයටම ගියේය. බෝධිසත්ත්‍වයෝද “මෙයින් නික්ම පැවිදිවීම නම් මට නුසුදුසුය. මම රාජකුලයන්ට අර්‍ථයෙන් අනුශාසනා කරමි. එබැවින් ඔවුන්ට දන්වා ඉදින් ඔවුහු ද පැවිදි වෙත්නම් යහපත්මය. ඉදින් පැවිදි නොවන්නාහු නම් පුරෝහිත තනතුර පවරා දී පැවිදි වන්නෙමි”යි සිතා පළමුකොට රේණු රජුට දන්වා ඔහු විසින් බොහෝසෙයින් කාම වස්තූන්ගෙන් නිමන්ත්‍රණය කරනු ලබන්නේ තමන්ගේ සංවේගයට හේතුවත්, පැවිදි වීමට කැමැත්තත් ඔහුට දන්වා එතුමා විසින් “එසේ නම් මමත් පැවිදි වන්නෙමි”යි කී කල්හි “යහපතැයි” පිළිගෙන මේ ආකාරයට සත්තභූ ආදී ක්‍ෂත්‍රියයන් සය දෙනාද, බමුණු මහසල් කුල හත ද නහාතක බ්‍රාහ්මණයන් සත්සීයද තමාගේ භාර්‍ය්‍යාවරුන්ද විමසා, සත් දිනක් පමණක් ඔවුන්ගේ චිත්තානුරක්‍ෂණය පිණිස වාසය කොට මහබිනික්මන් හා සමානව නික්ම, පැවිදි වූහ. ඒ සත් රජවරු ආදි කොට ඇති සියල්ලෝම එතුමා අනුව පැවිදි වූහ. ඒ මහත් පිරිසක් විය.
යොදුන් ගණනක් පැතිරුණු පිරිස විසින් පිරිවරන ලද මහා පුරුෂයන් වහන්සේ ධර්‍මය දේශනා කරමින් ගම් නියම්ගම් ජනපද රාජධානීන්හි චාරිකාවේ හැසිරෙති. මහජනයා කුශලයෙහි පිහිටුවති. ගිය ගිය තැන බුද්ධ කෝලාහලය බඳු විය. මිනිස්සු “ගොවින්ද පණ්ඩිතයෝ වනාහි එති”යි අසා කලින්ම මණ්ඩපයක් කරවා එය අලංකාර කරවා පෙර ගමන් ගොස් මණ්ඩපයට වැඩමවා නොයෙක් අග්‍රභෝජනයෙන් පුදති. මහත්ලාභ සත්කාර මහා සැඩපහරක් ගලා යන්නාක් මේන් උපන, මහා පුරුෂයාණෝ මහජනයා පිනෙහි පිහිටවූහ. ශීල සම්පදාවෙහිද, ඉන්‍ද්‍රිය සංවරයෙහි ද, භෝජනයෙහි පමණ දැනීමෙහිද, ජාගරියානු යෝගයෙහිද, (නිදිවැරීමෙහි) කසිණ භාවනා වැඩීමෙහි ද ධ්‍යානයන්හිද, අභිඥාවන්හිද, අෂ්ට සමාපත්තීන්හි හා සතර බ්‍රහ්ම විහරණයෙහිද, පිහිට වූහ. බුද්ධෝත්පාද කාලයක් මෙන් විය.
බෝධි සත්ත්‍වයන් වහන්සේ දිවි ඇති තෙක් පාරමිතා පුරමින් සමවත් සුවයෙන් කල්යවා ආයු කෙළවර බ්‍රහ්ම ලෝකයෙහි උපන්හ. එතුමන්ගේ ඒ බ්‍රහ්මචර්‍ය්‍යාව සමෘද්ධ වූයේ, වැඩීමට පත් වූයේ, පැතුරුණේ, බොහෝ දෙනා විසින් දන්නා ලද්දේ, මහත් වූයේ, දෙවි මිනිසුන් අතර මනාකොට ප්‍රකාශ වූයේ ඉතා දීර්‍ඝ කාලයක් පැවතුනේය. යමෙක් උන්වහන්සේගේ ශාසනය සියල්ලෙන් සියල්ල දැනගත්තාහු ද ඔවුහු කය බිඳීමෙන් මරණින් මතු සුගතිසඞ්ඛ්‍යාත බ්‍රහ්ම ලෝකයෙහි උපන්හ. යමෙක් සියල්ලෙන් සියල්ල දැන නොගත්තාහු ද ඔවුන් අතුරෙන් ඇතමෙක් පරනිම්මිත වසවත්ති දෙවියන්ගේ සහභාවයට ගියාහුය. ඇතමෙක් නිම්මාණරතී දෙවියන්ගේ සහභාවයට ද, තුසිත දෙවියන්ගේ සහභාවයට ද, යාම දෙවියන්ගේ සහභාවයට ද, තාවතිංස දෙවියන්ගේ සහභාසයට ද, චාතුම්මහාරාජිකයෙහි දෙවියන්ගේ සහභාවයට ද, ගියාහුය. යමෙක් සියල්ලන්ට හීන වූවාහුද ඔවුහු ගන්‍ධබ්බ කාය පිරවූහ. මෙසේ මහජනයෝ බොහෝසෙයින් බ්‍රහ්ම ලෝකයෙහි හා ස්වර්‍ගයෙහි උපන්හ. එම නිසා දේව බ්‍රහ්ම ලෝක පිරුණි. සතර අපාය ශුන්‍ය වූවාක් මෙන් විය.
මෙහිද අකික්ති ජාතකයේ මෙන් බෝධිසම්භාර ධර්‍මයන් නිර්ධාරණය දත යුතුය. එකල්හි සත්රජවරු මහතෙරවරු වූහ. සෙසු පිරිස බුදු පිරිසය. මහාගෝවින්ද පණ්ඩිතයෝ ලෝකනාථ බුදුරජාණන් වහන්සේය. එසේම රේණු ආදී සත්රජවරුන් ඔවුනොවුන් විරුද්ධ නොකොට යම්සේ ස්වකීය රාජ්‍යයෙහි පිහිටුවීමද, එසේම මහත් වූ රාජ්‍යයන් හතෙහි ඔවුන්ට අර්‍ථයෙන් ධර්‍මයෙන් අනුශාසනා කිරීමෙහි අප්‍රමාදයද, බ්‍රහ්මයන් සමගද සාකච්ඡාවට පැමිණේ යයි පැවති බුහුමන සත්‍ය වූවක් කිරීමට සාරමාසයක් අති උත්කෘෂ්ටභාවයට පැමිණ වූ බ්‍රහ්මචාරීය වාසයද, එය කරණකොට ගෙන තමා වෙත බ්‍රහ්මයාගේ පැමිණීම ද, බ්‍රහ්මයාගේ අවවාදයෙහි පිහිටා සත් රජුන් විසින් ද සකල ලෝකයා විසින් ද පමුණුවන ලද ලාභසත්කාර කෙලපිඬක් මෙන් හැරපියා අප්‍රමාණ වූ ක්‍ෂත්‍රිය බ්‍රාහ්මණාදී පිරිස වූ අනුව පැවිදි වීමට නිමිති වූ පැවිද්දට පැමිණීමද, බුදුවරයින්ගේ ශාසනය මෙන් තමාගේ ශාසනයෙහි බොහෝ කල් පැවතීම ද යනාදී ගුණානුභාවයෝ පැහැදිලි කළ යුත්තාහ.
“නැවත අනිකුදු (චරිතයක් කියමි) යම් කලෙක මිථිලානම් උතුම් පුරයෙහි පණ්ඩිත වූ කුශලාභිවෘද්ධිය පතන නිමි නම් මහරජෙක් වීම්ද”
හයවෙනි (නිමිරාජ චරිතයෙහි) **“මිථිලායං පුරුත්තමෙ**” යනු විදේහ රටට අයත් මිථිලා නම් උතුම් නගරයෙහි, “**නිමිනාම මහා රාජා**” යනු නිම්වළලු ගැටෙන්නාක් මෙන් උපන්නේනුයි ‘නිමි’ යයි ලැබූ නම් ඇති, මහත් වූ දානශීලාදී ගුණ විශේෂයන්ගෙන් ද මහත් වූ රාජානුභාවයෙන් ද යුක්ත වූ හෙයින් මහත් වූ රජ = **මහාරාජා**’යි **“පණ්ඩිතො කුසලත්‍ථිකො**” යනු තමාට අනුන්ට පින් කැමති, පිනෙන් ප්‍රයෝජන ඇත්තා වූ
අතීතයෙහි වනාහි විදේහ රට මියුලු නුවර අප මහ බෝසතාණන් වහන්සේ මඛාදේව නම් රජෙක් වූහ. හෙතෙම අවුරුදු අසූහාර දහසක් කුමාර ක්‍රීඩා කොට අවුරුදු අසූහාර දහසක් යුවරජ වී අවුරුදු අසූහාර දහසක් රජකම් කරන්නේ “යම් දිනක මගේ හිසෙහි නර (ඉදීගිය) කෙස් දිටී නම් එදින මට දැනුම් දෙවයි කපුවා හට කියා මෑත කාලයෙහි ඔහු විසින් නරකෙස් දැක දැනුම් දුන් කල්හි රන් අඬුවෙන් උදුරවා අතෙහි තබවා නර කෙස් බලා “මට දේවදූතයා පහළ වී ය”යි හටගත් සංවේග ඇත්තේ දැන් මා විසින් පැවිදි වීමට වටී යයි සිතා ලක්‍ෂයක් උපදනා ගම්වරයක් කරණවෑමියා හට දී වැඩිමහල් කුමාරයා කැඳවා ඔහුට,
“මාගේ වයස පැහැර ගත්තා වූ මේ (සුදු) කෙස් හටගත්තේය. දේවදූතයෝ පහළවූහ. මට පැවිදි වීමට කාලයයි”
කියා මනාකොට රාජ්‍යයෙහි අනුශාසනා කොට තමාට තවත් අවුරුදු අසූහාර දහසක් ආයු ඉතිරිව තිබියදීත් මාරයා සමීපයෙහි සිටියකු මෙන් තමන් ගැන සිතමින් කළකිරුණු සිත් ඇත්තේ පැවිද්ද කැමති විය. එහෙයින්
“මඛාදේව රජතුමා හිසෙහි නරකෙසක් දැක සංවේගයට පත් විය. නුවණැති රජතුමා පැවිද්ද කැමති වීය”යි කියන ලදී.
හෙතෙම - පුතාහට යම්සේ මවිසින් පිළිපන්නේ ද ඒ ආකාරයෙන් පවතින්න, නුඹ අන්තිම පුරුෂයා නොවෙව”යි අවවාද දී නගරයෙන් නික්ම මහණ පැවිද්දෙන් පැවිදි වී අවුරුදු අසූහාර දහසක් ධ්‍යාන සමාපත්තීන්ගෙන් කල්යවා ආයු කෙළවර බ්‍රහ්ම ලෝකයෙහි උපන්නේය. එතුමන්ගේ පුතාද බොහෝ වර්‍ෂ දහස් ගණනක් ධර්‍මයෙන් රාජ්‍යය කොට ඒ ආකාරයෙන්ම පැවිදිව බ්‍රහ්ම ලෝකයේ උපන්නේය. ඔහුගේ පුතාද එසේමය. ඔහුගේ පුතාද එසේම යයි මෙසේ දෙනෙකු අඩු අසූහාර දහසක් (83998) රජවරු හිසෙහි නර කෙස් දැකම පැවිදි වූහ. ඉක්බිති බෝධිසත්ත්‍වයන් වහන්සේ බ්‍රහ්ම ලෝකයේ සිටියාහු “මා විසින් මනුෂ්‍ය ලෝකයෙහි කළ යහපත් කටයුතු පවතීද? නොපවතීදැයි සිහි කරන්නාහු “මෙතෙක් කල් පැවතිණ දැන් නොපවත්නේ ය”යි දුටහ. එතුමා “මගේ ප්‍රවේණිය කඩ කිරීමට මම ඉඩ නොදෙමි”යි තමාගේ වංශයෙහි උපන් රජුගේම අගමෙහෙසිය කුසෙහි පිළිසිඳගෙන තමාගේ වංශයෙහි නිම්වළලු ගළපන්නාක් මෙන් උපන්හ. එහෙයින් “නෙමිං ඝටෙන්තො විය උප්පන්නොති නිමීති ලද්ධනාමො”යි කියන ලදී.
ඔහුට නම් තබන දවසෙහි පියා විසින් කැඳවන ලද ලක්‍ෂණ පාඨකයෝ ලක්‍ෂණ (පරීක්‍ෂා කොට) බලා “මහරජ මේ කුමාරයා ඔබ වහන්සේගේ වංශය දියුණු කරන්නේය. ඔබගේ මුත්තණුවෝද වෙති. මහානුභාවසම්පන්න මහා පින් ඇත්තෙකි” යනුවෙන් ප්‍රකාශ කළහ. එය අසා රජතුමා කියන ලද අර්‍ථයට අනුව ‘නිමි’ යයි ඔහුට නම් කළේය. හෙතෙම ළදරු කල පටන්ම පඤ්ච ශීලයෙහි සහ උපෝසථ ශීලයෙහි යෙදුනෙක් විය. ඉක්බිති ඔහුගේ පියා පෙර කී පරිදිම නරකෙසක් දැක මඟුල් කපුවාට ගම්වරයක් දී පුතා රාජ්‍යයෙහි පිහිටුවා නගරයෙන් නික්ම පැවිදිව ධ්‍යාන උපදවා බ්‍රහ්මලෝක පරායණ විය.
නිමි රජ වනාහි දානාධ්‍යාශයෙන් සතර දොරටුවෙහි ද නගරය මැදදැයි දානශාලා පහක් කරවා මහදන් පැවැත්වීය. එක් එක් දානශාලාවකට ලක්‍ෂය ලක්‍ෂය බැගින් දිනපතා ලක්‍ෂ පහක් පරිත්‍යාග කළේය. පන්සිල් රැක්කේය. පක්‍ෂ (පුර, අව පෝය) දිනයන්හි පෙහෙවස් සමාදන් විය. මහජනයාද දානාදී පින්කම්වල සමාදන් කරවීය. ස්වර්‍ග මාර්‍ගය ප්‍රකාශ කළේය. නිරය භයින් භයගැන්වීය. පවින් වැළැක්වීය. එතුමාගේ අවවාදයෙහි පිහිටා මහජනයා දානාදී පින්කොට එයින් චුතව දෙව්ලොව උපන්නේය. දෙව්ලොව පිරුණි. නරකය හිස් වූවාක් මෙන් විය. එකල්හි වනාහි තමන්ගේ දානාධ්‍යාශයෙහි උදාර බවත් විශේෂයෙන් දාන පාරමිතාව පිරූ බවත් දේශනා කරන්නා වූ ශාස්තෲන් වහන්සේ -
“ඒ කාලයෙහි මම සිවු දොරටුවකින් යුක්ත වූ සතරැස් දානශාලාවක් කරවා එහි මෘග, පක්‍ෂි මනුෂ්‍යාදීන්ට දන් පැවැත්වුයෙමි” යනාදිය වදාළහ.
එහි “**තදා**” යනු ඒ නිමි රජු කල, “**මාපයිත්‍වාන**” යනු කරවා, “**චතුසාලං**” යනු සතර පැත්තට සම්බන්‍ධ වූ ශාලාවක්, “**චතුම්මුඛං**” යනු සතර දිශාවෙහි දොරටු හතරකින් යුත්, දාන ශාලාවෙහි මහත් බව නිසාත් දිය යුතු වස්තුන්ගේ හා යාචක ජනයාගේ අධික බව නිසාත් එකම දොරටුවකින් දානධර්‍මය අවසන් කිරීමට හෝ දිය යුතු වස්තූන් අවසන් කරවීමට හෝ නොහැකි යයි සලකා ශාලාවෙහි සතර දිශාවෙහි මහ දොරටු හතරක් කරවීය. එහි දොරටුවේ සිට කොණ දක්වා දිය යුතු වස්තු රැස්කොට තබන ලද්දේ විය. අරුණ නැගි වේලේ පටන් අඳුර වැටෙන තුරු දානය පැවැත්වේ. සෙසු කාලයෙහිද සිය ගණන් පහන් දැල්වේ. යම්කලෙක ප්‍රයෝජන ඇත්තෝ පැමිණෙත්ද ඒ ඒ කාලයෙහි දෙනු ලබන්නේමය. එම දානය දුගී මගී යාචකයන්ට පමණක් දෙන ලද්දේ නොවෙයි. ඉක්බිති ධනවතුන්ට ද මහාභෝග ඇත්තන්ට ද සුදුසු සුදුසු පරිදි මහා සුදර්‍ශන රජු දුන් දානය හා සමානව ඉතා උදාර වූද ඉතා ප්‍රණීත වූද දාන වස්තු පරිත්‍යාගය නිසා සියලු දඹදිව් වැසි සියලු මිනිස්සු දානය පිළිගත්හ. එමෙන්ම පරිභෝග ද කළහ. මහා පුරුෂතෙම සියලු දඹදිව උත්සව ශ්‍රීයෙන් (නගුල් උඩට හරවා) එකල්හි මහදන් පැවැත්වීය. මිනිසුන්ට මෙන්ම මෘග පක්‍ෂීන් ආදිකොට තිරිසන් ගත සතුන්ට ද දාන ශාලාවෙන් පිටත එකත් පසෙක ඔවුන්ට සුදුසු පරිදි දානය පැවැත්වීය. එහෙයින් “තත්‍ථ දානං පවත්තෙසිං මිගපක්‍ඛිනරාදිනං”යි කියන ලදී. හුදෙක් තිරිසන්ගත සත්ත්‍වයන්ට පමණක්ම නොවේ. දවසක් පාසා ප්‍රේතයන්ට ද පිං දීම කරවීය. යම්සේ එක් දානශාලාවක දන් දේද ඒ ආකාරයටම දාන ශාලා පහේම දානය පැවැත්වීය. පෙළෙහි වනාහි “තදාහං මාපයිත්‍වාන චතුසාලං චතුම්මුඛං” යනුවෙන් එක් දානශාලාවක් මෙන් දේශනා කරන ලදී. එය නගරය මැද දාන ශාලාව සඳහා වදාරණ ලදී.
දැන් එහි දාන වස්තු එක් දේශයකින් දක්වමින්,
“හඳනා පොරෝනා වස්ත්‍ර ද යහන් ද, ආහාර ද, පාන ද, භෝජන ද, නොකඩකොට මහදන් පැවැත්වීමි”යි දේශනා කළ සේක.
එහි “**අච්ඡාදනං**” යනු කොමුපිළි ආදී නන්වැදෑරුම් හඳනා පොරෝනා (වස්ත්‍රය), “**සයනං**” යනු ඇඳන් කවිච්චි ආදිය මෙන්ම පලස් ඇතිරිලි ආදී අනේකවිධ යහන්, ආසනද මෙහි ‘සයන’ යන්නෙන්ම ගන්නා ලදී යයි දත යුතුය. “**අන්නං පානඤ්ච භොජනං**” යනු ඒ ඒ සත්ත්‍වයන්ට රිසිවූ නානාග්‍රරස ඇති ආහාර මෙන්ම පාන ද අවශේෂ වූ විවිධ භෝජන වර්‍ගද, “**අබ්භොච්ඡින්නං කරිත්‍වාන**” යනු ආරම්භයේ පටන් ආයු කෙළවර දක්වා දිවා රෑ දෙක්හි නොසිඳකොට,
දැන් ඒ දානය සම්මා සම්බෝධිය අරබයා දාන පාරමීභාවයෙන් පැවති බව දක්වන්නේ යම්සේ එදා තමාගේ අධ්‍යාශය පැවතුණේ ද එය උපමාවකින් දැක්වීමට
“යම්සේ සේවකයෙක් තමාගේ ස්වාමියා කරා පැමිණියේ ධනය හේතුකොටගෙන කයින්ද වචනයෙන්ද මනසින්ද සතුටු කරවිය හැකි උපායක් සොයාද, එසේම මම ද සියලු භවයෙහි සර්‍වඥතා ඥානය සෙවූයෙමි. දානයෙන් සත්ත්‍වයන් සතුටුකොට උතුම් සර්‍වඥතා ඥානය කැමති වීම’යි
ආදිය දේශනා කළහ. එහි අර්‍ථය:- යම්සේ සේවක පුරුෂයෙක් තමාගේ ස්වාමියා කරා කළින් කළ සේවය කිරීම් වශයෙන් පැමිණියේ ලැබිය යුතු ධනය හේතුවෙන් කයින් වචනයෙන් හා මනසින් සියලු ආකාරයේ කාය, වචී, මනෝ කර්‍මයන් කරණකොට ගෙන යම්සේ ස්වාමියා සතුටු කෙළේ වෙයිද එසේ “**ආරාධනීයං**” සතුටු කිරීමට සොයයි. ගවේෂණය කරයි. එසේම මම ද බෝධිසත්ත්‍ව වූයේ සදේවක ලෝකයාට ස්වාමී වූ අනුත්තර වූ බුදු බව සෙව්නා කැමැත්තේ බුදුබව සතුටු කරනු පිණිස “**සබ්බ භවෙ**” උපනුපන් සියලු භවයන්හි දාන පාරමිතාව සම්පූර්ණ කිරීම් වශයෙන් ධනයෙන් සියලු සත්ත්‍වයන් සතප්වා බෝධි සඞ්ඛ්‍යාත ආර්‍ය්‍යමාර්‍ග ඥානයෙන් හටගත් බැවින් “**බොධිජ**” යයි ලැබූ නම් ඇති සර්‍වඥතා ඥානය සියලු වීර්‍ය්‍ය උපායයෙන් සොයන්නෙමි. ගවේෂණය කරන්නෙමි. ඒ උතුම් සම්මා සම්බෝධිය ජීවිත පරිත්‍යාගාදී යම්කිසිවක් කොට කැමැත්තෙමි. ප්‍රාර්ථනා කරමි.
මෙසේ මෙහි දානාධ්‍යාශයාගේ උදාර බව දැක්වීමට දාන පාරමිතා වශයෙන්ම දේශනාව කරන ලදී. ජාතක දේශනාවෙහි වනාහි ශීල පාරමිතාදිය ද පිරූබව කියන ලද්දේමය. ඒ එසේමැයි. යට කියන ලද ආකාරයටම ශීලාදි ගුණයන්ගෙන් තමන් අලංකාර කොට මහජනයාද එම ශීලාදි ගුණයෙහි පිහිටුවන එතුමන්ගේ අවවාදයෙහි පිහිටා දෙව්ලොව උපන්නා වූ දේවතාවෝ සුධර්‍මා දේව සභාවෙහි රැස් වූවාහු. “අහෝ අපගේ නිමි රජු නිසා අපි මේ සම්පත්තියට පැමිණියෙමු. අබුද්ධෝත්පාද කාලයෙහි මහජනයාට බුද්ධ කෘත්‍යය සිද්ධ කරන මෙබඳු ආශ්චර්‍ය්‍ය මනුෂ්‍යයෝ නම් ලෝකයෙහි උපදිති”යි මහබෝසතාණන්ගේ ගුණ වර්‍ණනා කරමින් ස්තුති කළහ. එහෙයින්
යම්සේ නුවණැති, කුශලයෙන් ප්‍රයෝජන ඇති නිමි නම් රජෙක් වීද එබඳු දක්‍ෂ පණ්ඩිතයන්ගේ ඉපදීම ඒකාන්තයෙන් ලෝකයෙහි ආශ්චර්‍ය්‍යයෙකැයි යනාදිය කියන ලදි. (ජාතක පාලි)
එය අසා ශක්‍රදේවේන්‍ද්‍රයාණන් ආදි කොට ඇති සියලු දෙව්වරු බෝධි සත්ත්‍වයන් දකිනු කැමති වූහ. ඉක්බිති එක් දිනක් පෙහෙවස් සමාදන්ව මතුමහල් තලයට පැමින පශ්චිම යාමයෙහි බද්ධපර්‍යඞ්කයෙන් හුන් බෝසතුන්ට “උතුම් වන්නේ දානය ද නැත්නම් බ්‍රහ්මචර්‍ය්‍යාවද” යනුවෙන් මෙසේ අදහසක් පහළ විය. එතුමා තම සිතේ පහළ වූ එම සැකය සිඳින්නට අසමත් විය. එකෙණෙහිම ශක්‍රභවන උණු ස්වභාවයක් දැක්වීය. ශක්‍ර තෙමේ ඒ කාරණය ආවර්ජනා කරන්නේ එසේ විතර්‍ක කරන බෝසතාණන් දැක “ඒකාන්තයෙන් එතුමන්ගේ සැකය සිඳින්නෙමි”යි පැමිණ ඉදිරියෙහි සිටියේ - එතුමා විසින් “නුඹ කවරෙක් වෙහිදැයි” විචාරණ ලද්දේ තමන් සක්දෙව් රජ බව දන්වා “මහරජ” කුමක් සිතන්නෙහිදැයි ඇසූ කල්හි ඒ කාරණය දැන්වීය. ශක්‍රතෙම බ්‍රහ්මචර්‍ය්‍යාවම උතුම්කොට දක්වන්නේ -
“ළාමක බ්‍රහ්මචර්‍ය්‍යාවෙන් රජකුලයෙහි උපදී. මධ්‍යම බ්‍රහ්මචර්‍ය්‍යාවෙන් දෙව්බවට පැමිණෙයි. උතුම් බ්‍රහ්මචර්‍ය්‍යාවෙන් පිරිසිදු වේ.
ගිහිගෙයින් නික්ම තපස් රකින යම් කෙනෙක් බ්‍රහ්ම කායෙහි උපදිත් ද දන් දෙන කිසිවෙකු විසින් ඒ බ්‍රහ්මකායයෝ නො ලබන්නාහු වෙති”
යනුවෙන් කීය.
එහි - පෘථු තීර්ථායතනයන්හි (බොහෝ දෘෂ්ටි ඇති තැන්වල) මෛථුනයෙන් වෙන්වීම් මාත්‍රයක්ම ‘හීන බ්‍රහ්මචරිය’ නම් වේ. එයින් ක්‍ෂත්‍රිය කුලයෙහි උපදී. ධ්‍යානයාගේ උපචාර මාත්‍රය ‘මධ්‍යම’ නම් වේ. එය කරණකොට ගෙන දිව්‍ය ලෝකයෙහි උපදී. අෂ්ට සමාපත්ති ඉපිදවීම. ‘උත්තම’ නම් වේ. එය කරණ කොටගෙන බ්‍රහ්ම ලෝකයෙහි උපදී. බුද්ධ ශාසනයෙන් පිට බාහිරකයෝ එය වනාහි “නිර්‍වාණය”යි කියති. “විසුජ්ඣති” යයි එහෙයින් කියන ලදී. බුද්ධ ශාසනයෙහි වනාහි එක්තරා දේවනිකායක් ප්‍රාර්ථනා කරන පිරිසිදු සිල් ඇති භික්‍ෂුවගේ බ්‍රහ්ම චර්‍ය්‍යාව චේතනාවගේ හීනභාවයෙන් ‘හීන’ නම්වේ. එය කරණ කොට ගෙන ප්‍රාර්ථනා පරිදි දෙව්ලොව උපදී. සම්පූර්‍ණ සිල් ඇත්තහුගේ අෂ්ට සමාපත්ති ඉපිදවීම. “මධ්‍යම” නම් වේ. එය කරණ කොට ගෙන බ්‍රහ්ම ලෝකයෙහි උපදී. පිරිසිදු සිල් ඇත්තහුගේ වනාහි විදර්‍ශනා වඩා රහත් ඵලයට පත් වීම ‘උත්තම’ නම් වේ. එයින් විසුද්ධියට පැමිණේ යනුවෙන් මෙසේ සක්දෙව් රජ “දානයට වඩා බ්‍රහ්මචරිය වාසයම සිය ගුණයකින් දහස් ගුණයකින් ලක්‍ෂ ගුණයකින් මහත්ඵල” යයි වර්‍ණනා කළේය. “**කායා**” යනු බ්‍රහ්ම සමූහයායි. “**යාචයොගෙන**” යනු ඉල්ලීමට සුදුසු වූ තැනැත්තා විසින්, “**යාජයොගෙන**” යනුද පාඨයකි. යාග කිරීමෙහි නියුතු තැනැත්තා විසින්, දීමෙහි නියුතු තැනැත්තා (දායකයා) විසින් යන අර්‍ථයයි. “තපස්සිනො” යනු තපස ඇසුරු කළෝ, මේ ගාථාවෙන් ද බ්‍රහ්මචරියා වාසයෙහි මහානුභාව බව ප්‍රකාශ වේ. මෙසේද කියා “මහරජ දානයට වඩා බ්‍රහ්මචර්‍ය්‍යාව මහත්ඵල නමුත්” මහා පුරුෂයාණනි. මේ දෙකම කළ යුතුය. දෙකෙහිම අප්‍රමාද වී දන් ද දුන මැනව. සිල් ද රැක්ක මැනවයි කියා ඔහුට අවවාද දී සිය වාසස්ථානයටම ගියේය.
ඉක්බිති දිව්‍ය සමූහයා “මහරජ කොහි ගියෙහිදැයි ඔහුගෙන් ඇසූහ. ශක්‍රතෙම මිථිලා නුවර නිමි රජුගේ සැකය සිඳින්නට ගියේ යයි එම කාරණය පවසා බෝධි සත්ත්‍වයන්ගේ ගුණයන් විස්තර වශයෙන් වර්‍ණනා කළේය. එය අසා දෙවියෝ “මහරජ අපි නිමිරජු දැකීමට කැමැත්තෙමු. ඔහු කැඳවන්නෙහි නම් යහපතියි කීහ. ශක්‍රතෙම ‘යහපතැ’යි පිළිගෙන මාතලී ඇමතීය. “යව, නිමිරජු වෛජයන්ත රථයට නංවාගෙන එව”යි කීය. හෙතෙම “යහපතැ”යි පිළිගෙන රථයෙන් ගොස් මහා සත්ත්‍වයන් එහි නංවාගෙන ඔහු විසින් ඉල්ලා සිටින ලද්දේ පිළිවෙළින් පව්කළවුන් උපදනා වූද පින් කළවුන් උපදනා වූද තැන් කියමින් පිළිවෙළින් දෙව්ලොවට පැමිණවීය. දෙවියෝ ද “නිමි රජු පැමිණියේ ය”යි අසා දිව්‍යමය සුවඳ හමන මල්ගත් අත් ඇතිව විත්‍රකූට දොරටුව දක්වා පෙර ගමන් ගොස් මහා සත්ත්‍වයන් දිව්‍යමය සුවඳ ආදියෙන් පුදමින් සුධර්මා දේවසභාවට කැඳවාගෙන ආහ. රජ රථයෙන් බැස දේව සභාවට පිවිස ශක්‍රයා සමග එකම ආසනයේ හිඳ ඔහු විසින් දිව්‍යකාමයෙන් ආරාධනා කරනු ලබන්නේ “මහරජ, මේ ණයට ඉල්ලාගත් දෙයක් හා සමාන කාමයන්ගෙන් මට වැඩක් නැතැ”යි ප්‍රතික්‍ෂේප කොට නොයෙක් ආකාරයෙන් ධර්‍ම දේශනා කොට මිනිස් ගණනින් දින හතක් පමණක් සිට “මම මනුෂ්‍ය ලෝකයට යන්නෙමි. එහි දානාදී පින්කම් කරන්නෙමි”යි කීවේය. ශක්‍ර තෙම “නිමි රජ මිථිලා නුවර ගෙන යවයි මාතලීට අණ කළේය. ඔහු රජතුමා වෛජයන්ත රථයට නංවා නැගෙනහිර දිශාවෙන් මිථිලා නුවරට පැමිණියේය. මහජනයා දිව්‍ය රථය දැක රජුට පෙරගමන් කළේය. මාතලී සීමැදුරු කවුළුව සමීපයෙහි මහා සත්ත්‍වයන් බස්වා (රජතුමා) විමසා සිය ස්ථානයටම ගියේය. මහාජනයාද රජතුමා පිරිවරා “දේවයන් වහන්ස. දෙව්ලොව කෙබඳුදැ”යි විමසීය. රජතුමා දෙව්ලොව සම්පත් වර්‍ණනා කොට නුඹලා ද දානාදී පින් කරව්, එසේ කිරීමෙන් ඒ දෙව්ලොව උපදින්නෙහු”යි ධර්‍මය දේශනා කළේය. හෙතෙම මෑතකාලයෙහි පෙර කියන ලද ආකාරයෙන් නරකෙසක් දැක පුතාට රාජ්‍යය පවරා දී කාමයන් හැර පැවිදි වී සතර බඹ විහරණ වඩා බඹලොව උපන්නේය.
එකල ශක්‍රයා අනුරුද්ධ ස්ථවිර විය. මාතලී ආනන්‍ද ස්ථවිරය. අසූහාර දහසක් රජ පිරිස බුදු පිරිසය. නිමි රජ ලෝකනාථයන් වහන්සේය.
එතුමන්ගේ මෙම චරිතයෙහි ද යට කියන ලද අයුරින්ම බෝධිසම්භාර ධර්‍ම නිර්ධාරණය (උදුරා දැක්වීම) කළ යුතුය. එසේම බ්‍රහ්මලෝක සම්පත් අත්හැර පෙර තමන් විසින් පැවැත්වූ කල්‍යාණ ව්‍රතය ලුහුබඳින්නෙමියි මහා කරුණාවෙන් මිනිස් ලොව ඉපදීම, උදාර දානාධ්‍යාශය, එයට ගැලපෙන දානාදී ප්‍රතිපත්ති, මහජනයාද එහි පිහිටු වීම, දෙව් මිනිසුන් අතර පතළා වූ යසස් ඇති බව, සක් දෙව්රජ කරා එළඹීමෙහි ඉතා විස්මයභාවය, ඔහු විසින් ආරාධනා කරනු ලබන්නේ නමුදු එය අත්හැර පින් රැස් කරනු පිණිස නැවත මිනිස් වාසයට පැමිණීම, ලාභ සම්පත්තින්හි සියලු තන්හි නො ඇලීම මේ ආදී ගුණානුභාවයෝ නිර්ධාරණය කළ යුත්තාහ.
“නැවත අනිකුදු (චරිතයක් කියමි) යම්කලෙක පුප්ඵවතී නුවර ඒකරාජ නම් රජුගේ ඖරස පුත්‍ර වූ ‘චන්‍ද’ නම් කුමාරයෙක් වීම්ද”
සත්වෙනි (චන්‍දරාජ චරිතයෙහි) **“එකරාජස්ස අත්‍රජො**” යනු ඒකරාජ නම් වූ කසී රජුගේ ඖරස පුත්‍රයා, “**නගරෙ පුප්ඵවතියා**,” යනු ‘**පුප්ඵවති**’ නම් වූ නගරයෙහි, “**චන්‍දස්වහයො**” යනු “චන්‍ද” ශබ්දයෙන් කැඳවිය යුතු, ‘චන්‍ද’ නම් වූ යන අර්‍ථයයි.
අතීතයෙහි වනාහි මේ බරණැස් නුවර පුප්ඵවතී නම් විය. එහි වසවත්ති නම් වූ රජුගේ පුතා ඒකරාජ නම් වූයේ රාජ්‍යය කරවීය. බෝධිසත්ත්‍වයන් වහන්සේ ඒ රජුගේ ගෝතමී නම් අගමෙහෙසියගේ කුසෙහි පිළිසිඳ ගත්හ. ඔහුට “චන්‍දකුමාර” යයි නම් කළහ. ඔහු පිය නගා ඇවිදින කාලයෙහි තවත් පුතෙක් උපන්නේය. ඔහුට ‘සුරිය කුමාර’ යයි නම් කළහ. ඔහු පිය නගා ඇවිදින කල එක් දියණියක උපන්නීය. ඇයට “සේලා” තිස්සා යයි නම් කළහ. ඔවුන්ට වෙනත් මවකගේ දරුවන් වූ භද්දසේන, සූරය යයි සහෝදරයෝ දෙදෙනෙක් ද වූහ. බෝධිසත්ත්‍වයන් වහන්සේ අනුක්‍රමයෙන් වියට පැමිණියාහු ශිල්පයන්හි ද විද්‍යාස්ථානයන්හි ද පරතෙරට ගියහ. රජතුමා ඔහුට සුදුසු වූ චන්‍දා නම් රාජ දියණියක් ගෙනවුත් යුවරජ තනතුර දුන්නේය. බෝධිසත්ත්‍වයන් වහන්සේට එක් පුතෙක් උපන්නේය. ඔහුට ‘වාසුල’ යයි නම් කළහ. ඒ රජුට වනාහි “ඛණ්ඩහාළ” නම් පුරෝහිතයෙක් විය. රජතුමා ඔහු විනිශ්චය තනතුරෙහි තැබීය. ඔහු අල්ලස ධනය කොට ඇත්තෙක් වී අල්ලස් ගෙන අහිමියන් හිමියන් කරයි. හිමියන් අහිමියන් කරයි. ඉක්බිති එක් දිනක් යුක්තියෙන් පැරදුනු එක් පුරුෂයෙක් අධිකරණ ශාලාවෙහිදී නුගුණ කියමින් නික්ම රාජ සේවයට යන බෝධිසත්ත්‍වයන් දැක එතුමන්ගේ පාළඟ වැටී “ස්වාමීනි, ඛණ්ඩහාල අධිකරණයේදී කොල්ලකයි. ඔහු විසින් අල්ලස් ගෙන මම පරාජයට පත්කරන ලදිමි”යි බැගෑපත් හඬ නැගීය. බෝධිසත්ත්‍වයන් වහන්සේ භය නොවෙවයි ඔහු අස්වසා අධිකරණ ශාලාවට පමුණුවා හිමියාම හිමි කළහ. මහජනයා මහහඬින් සාධුකාර දුනි.
රජතුමා “බෝධිසත්ත්‍වයන් වනාහි නඩුව මැනවින් විනිශ්චය කරන ලද්දේ යයි අසා ඔහු අමතා “දරුව, මෙතැන් පටන් නුඹම අධිකරණයෙහි යුක්තිය විනිශ්චය කරව”යි විනිශ්චය තනතුර බෝධිසත්ත්‍වයන්ට දුන්නේය. ඛණ්ඩහාළගේ ආදායම සිඳීගියේය. ඔහු එතැන් පටන් බෝධිසත්ත්‍වයන් කෙරෙහි වෛර බැඳ එතුමන්ගේ සිදුරු සොයන්නෙක්ව හැසිරුනේය. ඒ රජතුමා වනාහි මෝඩ පැහැදීම ඇත්තෙකි. ඔහු එක් දිනක් සිහිනෙන් දෙව්ලොව දැක එහි යනු කැමැත්තේ වී පුරෝහිතයාට “බ්‍රහ්මලෝකයට යන මග කියව”යි කීවේය. පුරෝහිතයා “අතිදානය දෙමින් සර්‍වචතුස්ක යාගය කරනු මැනවැ”යි කියා රජු විසින් “අතිදානය යනු කුමක්දැයි” විචාරණ ලද්දේ තමාගේ ප්‍රිය පුත්‍රයා, ප්‍රිය භාර්‍ය්‍යාව, ප්‍රිය දියණිය, මහ සම්පත් ඇති සිටුවරු, මඟුලැතා හා අශ්වයා යන මේ ආදීන් හතර දෙනා හතර දෙනා බැගින් ගෙන දෙපා සිවුපා සතුන් යාගය සඳහා පරිත්‍යාග කොට ඔවුන්ගේ හිස කපා දැමීමෙන් ගලන ලෙයින් යාග කිරීම “අතිදාන” නම් වේයයි හැඟවීය. ඔහු මෙසේ ස්වර්‍ග මාර්‍ගය කියන්නෙමියි නිරය මාර්‍ගය කීවේය.
රජතුමාද ඔහු ‘නුවණැත්තෙකැ’යි යන හැඟීමෙන් ඔහු කී ආකාරය ස්වර්‍ග මාර්‍ගය යයි කල්පනා කොට එය පිළිපදිනු කැමැත්තේ මහත් යාගාවාටයක් කරවා එහි බෝධිසත්ත්‍වයන් ප්‍රධාන රාජ කුමාරවරුන් සතර දෙනා ආදි කොට ඛණ්ඩහාළ විසින් කියන ලද සියලු දෙපා සිවුපා සතුන් යාග කරන තැනට ගෙනයව් යයි අණ කළේය. සියලු රාග ද්‍රව්‍ය සමීපයට ගෙන ආවේ විය. එය අසා මහජනයා මහත් කෝලාහලයක් කළේය. රජතුමා විපිළිසරට පත්වී ඛණ්ඩහාළ විසින් පොළඹවන ලද්දේ නැවත ද එසේ කිරීමට අණ කළේය. බෝධිසත්ත්‍වයන් වහන්සේ විනිශ්චය තනතුර නොලැබූ ඛණ්ඩහාළ විසින් මා කෙරෙහි වෛර බැඳ මටම මරණය කැමති වෙමින් මහජනයාට අනේක විපත් උපදවන ලද්දේ ය”යි දැන නොයෙක් උපායයෙන් රජතුමා ඒ වැරදි අවබෝධ සහිත තැනැත්තාගේ ග්‍රහණයෙන් මුදවන්නට වෑයම් කොටද නොහැකි වූහ. මහජනයා හැඬීය. මහත් කරුණාවක් දැක්වීය. මහජනයා වැලපෙමින් සිටියදීම යාගාවාටයෙහි සියලු කටයුතු නිමාවිය. රාජ පුත්‍රයා ගෙනගොස් කර නමා හිඳවූහ. ඛණ්ඩහාළ රන් පාත්‍රය එළවා (ගෙනැවිත් දී) කඩුව ගෙන ඔවූන්ගේ ගෙල සිඳින්නෙමි’යි සිටියේය. රජ පුත් බෝසතුන්ගේ චන්‍දා දේවිය එය දැක “මට වෙනත් පිළිසරණක් නැත. තමාගේ සත්‍යක්‍රියා බලයෙන් ස්වාමියාට යහපතක් කරන්නෙමි”යි ඇඳිලි බැඳ පිරිස අතර හැසිරෙන්නී “ඛණ්ඩහාළ ස්වර්‍ග මාර්‍ගය කියා කරන දෙය ඒකාන්තයෙන්ම පාප කර්‍මයකි. මේ මාගේ සත්‍ය වචනයෙන් මගේ සැමියාට යහපතක් වේවා.
මේ ලෝකයෙහි යම් දේවතා කෙනෙක් වෙත්නම් ඒ සියලු දේවතාවෝ අනාථ වූ අසරණ වූ මා රකිත්වා. මම සැමියාගෙන් නොපිරිහෙම්වායි සත්‍ය ක්‍රියා කළාය.
සක්දෙව් රජ ඇයගේ වැළපීම් ශබ්දය අසා, ඒ පුවත දැන දිලිහෙන යකුළක් ගෙනවිත් රජු තැති ගන්වා සියල්ලන් මුදවාලීය. ශක්‍රයාද එදින තමාගේ දිව්‍ය රූපය දක්වා හාත්පසින් ඇවුලුනා වූ දිලිහෙන්නා වූ වජ්‍රායුධය කරකවමින් “එම්බා පවිටු රාජකාලකණ්ණිය. නුඹ කවදා ප්‍රාණඝාතයෙන් දෙව්ලොවට යාමක් දුටු විරූද? චන්‍ද කුමාරයාත් මේ සියලු ජනයාත් බන්‍ධනයෙන් මුදවව. ඉදින් නොමුදන්නෙහි නම් මෙහිම තොපගේත් මේ දුෂ්ට බ්‍රාහ්මණයාගේත් හිස පලන්නෙමි”යි අහසෙහි සිටියේය. ඒ අසිරිය දැක රජු ද බ්‍රාහ්මණයා ද වහාම සියල්ලන් බන්‍ධනයෙන් මිදෙව්වාහ.
ඉක්බිති මහජනයා ඒකකෝලාහලයක් කොට වහාම යාගාවාටය වසා සිට ඛණ්ඩහාළට එක එක ගල්කැට පහර දෙමින් එහිම ජීවිතක්‍ෂයට පමුණුවා රජු ද මරන්නට සුදානම් විය. බෝධිසත්ත්‍වයෝ පළමුකොටම පියා වැළදගෙන සිටියේ මරන්නට නුදුන්හ. මහජනයා “ඒ පාපී රජුහට ජීවිතය පමණක් දෙමු. ඔහුට රාජ්‍යය නොදෙන්නෙමු, නගරයෙහි වාසය කිරීමටත් නොදෙන්නෙමු. ඔහු සැඬොලෙකු කොට නුවරින් පිට වාසය කරවන්නෙමු”යි රජවෙස් හරවා කසාවතක් හඳවා කහ පැහැති කඩරෙද්දකින් හිස වෙළා සැඬොලෙකු කොට සැඬොල්ගමට යැවීය. යමෙක් වනාහි ඒ පසුඝාත යාගය කළාහු ද, කෙරෙව්වාහු ද, අනුමෝදන් වූවාහු ද ඒ සියල්ලෝ නිරය පරායණ වූහ (නිරයෙහි උපන්හ) භාග්‍යවතුන් වහන්සේ එහෙයින්,
“ඒ පවිටු යාගකොට සියල්ලෝ නරකයෙහි වැටුණාහුය. එසේම පව්කම්කොට මෙලොවින් සුගතියට යන්නට ද නොහැකිය”යි වදාළ සේක. (ඛණ්ඩහාල ජාතකය - ජාතක පාලිය)
ඉක්බිති සියලු රජ පිරිස ද, නගර වැසියෝ ද ජනපද වැසියෝ ද එක්රැස්ව බෝධිසත්ත්‍වයන් රාජ්‍යයෙහි අභිෂේක කළහ. හෙතෙම ධර්‍මයෙන් රාජ්‍ය අනුශාසනා කරන්නේ තමන්ටත් මහජනයාටත් නිකරුණේ උපන්නා වූ ඒ විපත හා විනාශය සිහිකොට හටගත් සංවේග ඇත්තේ පුණ්‍යක්‍රියාවන්හි බොහෝ සෙයින් උත්සාහවත් වූයේ මහදන් පැවැත්වීය. සිල් රැක්කේය. පෙහෙවස් සමාදන් විය. එහෙයින්,
‘‘එකල්හි මම යාග විධියෙන් මිදුනේම් යාග භූමියෙන් නික්මුණෙම් සංවේග උපදවා මහදන් දුනිමි”යි කියන ලදී.
එහි “යජනා මුත්තො” යනු ඛණ්ඩහාල විසින් පිළියෙල කරන ලද යාග විධියෙන් ඉහත කී පරිදි ඝාතනයෙන් මිදුණේ, “**නික්ඛන්තො යඤ්ඤවාටතො**” යනු අභිෂේක කිරීම සඳහා උත්සාහවත් වූ මහජනයා සමග ඒ යාගභූමියෙන් පිටවූයේ, “**සංවෙගං ජනයිත්‍වාන**” යනු මෙසේ ලෝකය හා එක්ව විසීම බොහෝ අනතුරු සහිතයයි අතිශයින් සංවේගය උපදවා, “**මහාදානං පවත්තයිං**” යනු දානශාලා හයක් කරවා මහත් ධන පරිත්‍යාගයෙන් වෙස්සන්තර දානයට සමාන මහදන් දුන්නෙමි. අභිෂේක කිරීමේ පටන් ඒ මහා දානය රජතුමා විසින් පැවැත්වූ බව දක්වයි.
“**දක්‍ඛිණෙය්‍යෙ අදත්‍වාන”** යනු දක්‍ෂිණාවට සුදුසු පුද්ගලයන්ට දිය යුතු දේ පරිත්‍යග නොකොට, “**අපි ඡප්පඤ්ච රත්තියො**” යනු සමහර විටෙක රාත්‍රී පහ හයක් වුවද තමාගේ බීම්, කෑම්, බුදීම් (අනුභවය) නොකරමි’යි දක්වයි.
එකල්හි වනාහි බෝධිසත්ත්‍වයන් වහන්සේ සියලු දඹදිව උත්සව ශ්‍රීයෙන් වසන්නා වූ මහා මේඝයක් මෙන් මහදන් පැවැත්වූහ. එහිදී දානශාලාවන්හි උදාර අතිප්‍රණීත ආහාර පානාදිය යාචකයන්ට කැමති පරිදි දවසක් දවසක් පාසා දෙනු ලැබේද, එසේම තමාට සකස් කළ ආහාර රාජාරහ භෝජන වුවද යාචකයන්ට නොදී අනුභව නොකරයි. “නාහං පිවාමි” ආදිය ඒ සඳහා කියන ලදී.
“මම දක්‍ෂිණාවට සුදුසු අයට දන් නොදී රාත්‍රී පහක් හයක් වුවත් කිසිත් පානය නො කෙළෙමි, නො කෑයෙමි, භෝජන අනුභව නොකළෙමි.”
දැන් එසේ යාචකයන්ට දන් දීමට හේතුව දක්වන්නේ පළමුකොට “යථාපි වාණිජො” නාම ආදියෙන් උපමාවක් ගෙන හැර දක්වයි.
“යම්සේ වෙළෙන්ඳෙක් තෙම භාණ්ඩ රැස්කොට යම් තැනෙක්හි ලාභය බොහෝ වේද, එහි ඒ භාණ්ඩය ගෙනයාද.
“එපරිද්දෙන්ම තමන් අනුභව කළ දේට වඩා අන්‍යයෙකුට දෙන ලද්ද මහත්ඵල වෙයි. එහෙයින් අන්‍යයෙකුට දිය යුතුයි. එය (මත්තෙහි) විපාකාචාර සිය ගණනක් වන්නේය.”
එහි අර්‍ථය, යම්සේ වෙළෙන්ඳෙක් වෙළඳපොළට ගොස් අඩු මුදලකින් බොහෝ බඩු මිලදී ගෙන, බොහෝ බඩු රැස්කොට දේශය හා කාලය දැන යම් තැනක ඔහුගේ ලාභය වැඩිවේද මහත්වේද ඒ දේශයට හෝ කාලයට ඒ බඩු ගෙන යයි. පමුණුවයි. විකුණයි.
“**සකභුත්තාපි**” යනු තමා අනුභව කළ දෙයට වඩා “**සකපරිභුත්තාපි**” යයි ද පාඨයකි. “**පරෙ**” යනු අන්‍ය වූ ප්‍රතිග්‍රාහක පුද්ගලයෙකු කෙරෙහි, “**සතභාගො**” යනු නොයෙක් සිය ගණනක් මත්තෙහි වන්නේය, මෙය කියන ලද්දේ වෙයි, යම්සේ වෙළෙන්ඳා විසින් මිළදීගත් භාණ්ඩය එහිම නොවිකුණා එබඳු වූ දේශයක කාලයක විකුණන්නේ බොහෝ අභිවෘද්ධියක් මහත් ඵලයක් වෙයිද, එසේම තමා සතු වූ දෙය තමා අනුභව නොකොට අන්‍ය වූ ප්‍රතිග්‍රාහක පුද්ගලයෙකුහට දෙනලද්ද මහත්ඵලය. විපාකය සිය ගණනින් වන්නේය. එහෙයින් තමා අනුභව නොකොට ද අන්‍යයාට දිය යුතුමයයි භාග්‍යවතුන් වහන්සේ විසින් මෙය දේශනා කරන ලදී. “තිරච්ඡානගතානං දානං දත්‍වා සතගුණා දක්‍ඛිණා පාටිකඞ්ඛිතබ්බා. දුස්සීලස්ස මනුස්සභුතස්ස දානං දත්‍වා සහස්සගුණා” (දක්‍ඛිණා විභංග සුත්ත) (තිරිසන්ගත සත්ත්‍වයන්ට දන් දී සිය ගුණයක් දක්‍ෂිණා (පින්) බලාපොරොත්තු විය යුතුය. දුශ්ශීල වූ මනුෂ්‍යයෙකුහට දන් දී දහස් ගුණයක් බලා පොරොත්තු විය යුතුය” යනු විස්තරයයි. අනිකකුදු දේශනා කරන ලදී:- “සචෙ භික්‍ඛවෙ සත්තා ජානෙය්‍යුං දාන සංවිභාගස්ස විපාකං යථාහං ජානාමි, න අදත්‍වා භුඤ්ජෙය්‍යුං, නච තෙසං මච්ඡෙරමලං චිත්තං පරියාදාය තිට්ඨෙය්‍ය, යොපි නෙසං අස්ස චරිමො ආලොපො චරිමං කබලං තතොපි න අසංවිභජිත්‍වා භුඤ්ජෙය්‍යුන්ති ආදී” (ඉතිවුත්තක පාලි)
(“මහණෙනි, සත්ත්‍වයෝ දීමය බෙදීමය යන කරුණු දෙක ගැන යම්සේ මා තරම් දනිත් නම්, ඔව්හු නොදී නො වළඳත්. ඔවුන්ගේ සිත මසුරු මලය වැළඳගෙන නො සිටින්නේය. මොවුන්ගේ යම් අන්තිම බත් පිඬක් වේද අන්තිම ආහාරයක් වේද එයිනුදු බෙදානොදී නොවළඳිත් ආදියයි”)
“මේ කාරණය දැන කුදුමහත් භවයන්හි දන් දිනිමි. සම්‍යක් සම්බෝධියට පැමිණීම පිණිස දාන පාරමිතාවෙන් නොනැවැත්තෙමි”
“**එතමත්‍ථවසං ඤත්‍වා**” යනු දානයෙහි මේ මහප්ඵලභාව සඞ්ඛ්‍යාත වූද සම්මා සම්බෝධියට ප්‍රත්‍යයභාවසඞ්ඛ්‍යාත වූද කාරණය දැන, “**න පටික්කමාමි දානතො**” යනු දාන පාරමිතාවෙන් මඳකුදු නොනවතිමි ඉදිරියට යමි. කුමක් සඳහා ද? “**සම්බොධිමනුපත්තියා**” යනු සම්බෝධියට සර්‍වඥතා ඥානයට පැමිණීමට, අවබෝධ කර ගන්නට යන අර්‍ථයයි.
එකල්හි බෝධිසත්ත්‍වයන් වහන්සේ මහජනයා විසින් පියා සැඬොල් ගමකට යැවූ කල්හි දියයුතු වැටුප් දෙවූහ. ඇඳුම් පෙරවුම් දෙවූහ. පියාද නගරයට පිවිසීමට (අවසර) නොලබන්නේ බෝධිසත්ත්‍වයන් උයන්කෙළි ආදිය පිණිස පිටත ගිය කල්හි බෝධිසත්ත්‍වයන් වෙත එළඹෙයි. “පුතා” යන හැඟීමෙන් නොවඳියි. ඇඳිලි බැඳීමක්ද නොකරයි. “ස්වාමීනි බොහෝ කලක් ජීවත් වූව මැනවැයි කියයි. බෝධිසත්ත්‍වයන් වහන්සේ ද දුටු දවස්හි අතිරේක සම්මාන කරති. හෙතෙම මෙසේ දැහැමෙන් රජකම් කොට ආයු කෙළවර පිරිස සහිතව දෙව්ලොව උපන්හ.
එකල්හි ඛණ්ඩහාළ දෙව්දත් තෙර විය. ගෝතමී දේවිය මහාමායාවය, චන්‍දා රාජ දියණිය රාහුල මාතාවය. වාසුල නම් රාහුලය. සේලා උප්පලවණ්ණාය. සුර මහාකාශ්‍යප තෙරණුවෝය. භද්දසේන නම් මහාමොග්ගල්ලාන තෙරණුවෝය. සුරිය කුමාරයා නම් සාරිපුත්ත තෙරණුවෝය. චන්‍ද රජ නම් ලෝකනාථ බුදුරජාණන් වහන්සේය.
මෙහිද යටකී ක්‍රමයෙන්ම බෝධිසත්ත්‍වයන්ගේ සෙසු පාරමිතාවෝ ද සුදුසු පරිදි නිර්ධාරණය කළ යුත්තාහ. එදා ඛණ්ඩහාළගේ කර්‍කශ පරුෂභාවය දන්නේ නමුදු මධ්‍යස්ථව දැහැමෙන් සෙමෙන් යුක්තිය විසඳීමද තමා මරණු කැමතිවූම ඛණ්ඩහාළගේ කියන ලද ආකාර යාග විධානය දැන ගෙනද ඔහු කෙරෙහි චිත්ත කෝපයකුදු නැති බවද, තමාගේ පිරිස ගෙන පියාට සතුරු වන්නට හැකි නමුදු මා වැන්නෙකුට මවුපියන් කෙරෙහි විරුද්ධ වීම නුසුදුසු යයි තමන් පුරුෂ සිවුපාවකු කොට නසනු කැමති පියාගේ අණෙහි පිහිටීමද, කොපුවෙන් කඩුව ගෙන හිස සිඳීමට උපක්‍රම කරන පුරෝහිතයා කෙරෙහිද, තමාගේ පියා කෙරෙහිද පුතා කෙරෙහි ද සියලු සත්ත්‍වයන් කෙරෙහිද මෛත්‍රී පැතිරවීමෙන් සමසිත් ඇති බවද, මහජනයා පියා මැරීමට උපක්‍රම කරන විට තමා පරිත්‍යාග කොට ඔහුට ජීවිත දානය දීමද, දවසක් දවසක් පාසා වෙස්සන්තර දානයට සමාන මහදන් දෙන්නේ නමුදු දානයෙහි සෑහීමක් නැති බවද, මහජනයා විසින් චණ්ඩාලයන් කෙරෙහි වාසය කරවන ලද පියාට දිය යුතු දේ දී පෝෂණය කිරීමද, මහජනයා පුණ්‍ය ක්‍රියාවන්හි පිහිටුවීම ද යන මේ ආදී ගුණානුභාවයෝ නිර්ධාරණය කළ යුත්තාහ.
“යම් කලෙක අරිට්ඨ නම් නගරයෙහි සිවි නම් රජෙක් වූයෙම් ද එකල්හි මම උතුම් ප්‍රාසාදයෙහි හිඳ මෙසේ සිතුවෙමි”
අටවෙනි (සිවිරාජ චරිතයෙහි) “**අරිට්ඨස්වහයෙ නගරෙ”** යනු අරිට්ඨපුර නම් නගරයෙහි, **“සිවිනාමාසිං ඛත්තියො**” යනු ගෝත්‍ර වශයෙන් “සිවි” යයි නම් ඇති රජෙක් වීමි,
අතීතයෙහි සිවිරටේ අරිට්ඨ පුර නගරයෙහි සිවිරජු රාජ්‍යය කරන කල්හි මහාසත්ත්‍වයන් වහන්සේ ඔහුගේ පුතා වී උපන්හ. ඔහුට “සිවිකුමාර” යයි නම් කළහ. ඔහු වැඩිවියට පත් වූයේ තක්‍ෂලාවට ගොස් ඉගෙනගත් ශිල්ප ඇත්තේ පැමිණ පියාට ශිල්ප දක්වා යුවරජකම ලැබ පසුකාලයක පියාගේ ඇවෑමෙන් රජ වී අගතියට යාම හැර දශරාජ ධර්‍මයන් වෙනස් නොකොට රාජ්‍යය කරවන්නේ නගරයෙහි දොරටු සතරෙහි ද නගරය මැද ද නිවසේ දොරටුවෙහි ද දානශාලා හයක් කරවා දිනපතා හය ලක්‍ෂයක් පරිත්‍යාග කිරීමෙන් මහදන් පැවැත්වීය. අටවක, තුදුස්වක, පසළොස්වක දිනයන්හි තමන්ම දානශාලාවලට ගොස් දානශාලා බලයි.
හෙතෙම එක් පුණු පොහෝ දිනයක උදෑසනම නගන ලද සෙස්සත් ඇති රාජාසනයෙහි හුන්නේ තමා විසින් දුන් දානයන් සිහිකරන්නේ “තමා විසින් බුදුන් බාහිර වස්තුවක් නම් නැති බව දැක ආධ්‍යාත්මික දානය මෙන් බාහිර දානය මාගේ සිත සතුටු නො කරයි. අහෝ, මා දානශාලාවට ගිය කල්හි කිසියම් යාචකයෙක් බාහිර වස්තු නොඉල්වා ආධ්‍යාත්මික වස්තුවක් ඉල්ලන්නේ නම්, ඉදින් මාගේ ශරීර මාංසයක් හෝ සියලු ආත්ම භාවයම දාස භාවයෙන් හෝ ඉල්ලන්නේ නම් මම ඒ ඒ දෙයම ඔහුගේ අදහස සම්පූර්‍ණ කරමින් දීමට හැක්කෙමි”යි සිතීය. පාලියෙහි වනාහි හුදෙක් ඇස් දන් දෙන්නට සිතු බව සඳහන් වේ. එහෙයින්,
“එකල්හි මම උතුම් ප්‍රාසාදයෙහි හිඳ මෙසේ සිතුවෙමි. මා විසින් නොදෙන ලද, මනුෂ්‍යයන් විසින් දිය යුතු වූ දානයක් නැත්තේය. යමෙක් මගෙන් ඇස් නමුදු ඉල්ලන්නේ නම් නිශ්චල සිත් ඇතිව දෙන්නෙමි”යි කියන ලදී.
එහි “**මානුසං දානං**” යනු ප්‍රකෘති මිනිසුන් විසින් දියයුතු ආහාර පානාදී දානයයි. මෙසේ බෝධිසත්ත්‍වයන්ට උදාර දානාධ්‍යාශය උපන් කල්හි ශක්‍රයාගේ පඬුපුල් අස්න උණුබවක් දැක්වීය. හෙතෙම එයට හේතුව සිහි කරන්නේ බෝසතුන්ගේ අදහස දැක “සිවිරජ අද පැමිණි යාචකයෝ ඇස් ඉල්ලත් ද ඔවුන්ට ඇස් උපුටා දෙන්නෙමි”යි සිතීය’යි ශක්‍රයා දේව පිරිසට කියා ඔහු එය දීමට හැකිවන්නේ ද නොවන්නේ ද? පළමුකොට ඔහු විමසන්නෙමි”යි බෝධිසත්ත්‍වයන් වහන්සේ සුවඳ පැන් සොළොස් කළයක් නා සියලු අලංකාරයෙන් සැරසී අලංකාර කළ උතුම් මඟුලැතු පිට නැගී දානශාලාවට යන කල්හි ජරාජීර්‍ණ වූ අන්‍ධ බ්‍රාහ්මණයෙකු මෙන් වී එතුමන්ගේ නෙත ගැටෙන ලෙස එක් උස් ස්ථානයක අත් දෙක දිගුකොට රජුට ජය පතා සිටියේ, බෝධිසත්ත්‍වයන් වහන්සේ විසින් ඔහු ඉදිරියට ඇතු මෙහෙයවා “බ්‍රාහ්මණය කුමක් කැමති වන්නෙහිදැ”යි අසන ලද්දේ - නුඹ වහන්සේගේ දානාධ්‍යාශය නිසා හටගත් කීර්ති ඝෝෂයෙන් සියලු ලෝකය අතුරු සිදුරු නැතිව පැතිරී ගියේය. මමද අන්‍ධයෙක්මි. එහෙයින් ඔබගෙන් ඉල්ලමි”යි උපචාර වශයෙන් එක් ඇසක් ඉල්ලීය. එහෙයින්,
“මාගේ අදහස දැන දෙවියන්ට අධිපති වූ ශක්‍ර දේවෙන්‍ද්‍ර තෙම දෙව්පිරිස මැද හුන්නේ මේ වචන කීවේය.
මහත් සෘද්ධි ඇති සිවිරජතෙම උතුම් ප්‍රාසාදයෙහි හිඳ නානාප්‍රකාර දාන ගැන සිතමින් නොදිය හැකි දෙයක් හෙතෙම නොදක්නේය.
එබැවින් මෙය සත්‍යයක් ද අසත්‍යයක්දැයි ඔහු විමසමි. ඒ සිත දැන ගන්නා තුරු මොහොතක් නවතිවු.
වෙව්ලමින්, පැසුණු හිස කෙස් ඇත්තේ රැළිවැටුණු ශරීර ඇත්තේ ජරාවෙන් පීඩිත වූයේ අන්‍ධභාව ඇත්තෙක් වී රජු වෙත එළඹියේය.
හෙතෙම එකල්හි වමතද දකුණත ද යන දෑත ඔසවා ගෙන හිසෙහි ඇඳිලි බැඳ මේ වචන කීයේය.
ධාර්මික වූ රට වර්‍ධනය කරන්නා වූ මහරජ නුඹගෙන් ඉල්ලමි. දානයෙහි ඇලුනා වූ නුඹවහන්සේගේ කීර්තිය දෙවි මිනිසුන් අතරෙහි පැන නැංගේය.
මාගේ නේත්‍ර නම් වූ ඇස් දෙකම අන්‍ධය. නැසුණු චක්‍ෂු ප්‍රසාද ඇත්තේය. මට එක් ඇසක් දුන මැනව. නුඹ ද එක් ඇසකින් යැපෙව”යි කියන ලදී.
එහි “**චින්තෙන්තො විවිධං දානං**” යනු තමා විසින් දෙන ලද විවිධ දාන ගැන සිතන්නේ, දානය හෝ තමා විසින් දෙන ලද විවිධ බාහිර දාන වස්තු ගැන සිතන්නේ, “**අදෙය්‍යං සො න පස්සති**” යනු බාහිර වස්තු මෙන්ම ආධ්‍යාත්මික වස්තු ද “**අදෙය්‍යං**” දිය නො හැක්කෙමි”යි නො දකියි. ඇස් පවා උපුටා දෙන්නෙමියි සිතුවෙමි යන අදහසයි. “**තථන්නු විතථන්තෙතං**” යනු මේ ආධ්‍යාත්මික වස්තූන්ගේ ද නොදිය හැකි දෙයක් නොදැකීම දිය හැකි බවෙන්ම දැකීම සත්‍යයක් ද නැතහොත් අසත්‍යයක් ද යන අර්‍ථයයි. “**සො තදා පග්ගහෙත්‍වාන වාමං දක්‍ඛිණ බාහුච**” යනු වම් අත හා දකුණු අත ඔසවා, අත් දෙකම ඔසවා යන අර්‍ථයයි. “**රට්ඨ වඩ්ඪන**” යනු රට දියුණු කරන, “**ත්‍වම්පි එකෙන යාපය**” යනු එක් ඇසකින් සම විසම දකිමින් සිය ආත්මභාවය නුඹ පවත්වාගෙන යව, මම ද පින්වතාගෙන් ලැබූ ඇසින් යැපෙමි”යි දක්වයි.
ඒ බස් අසා බෝධිසත්ත්‍වයෝ සතුටු සිත් ඇත්තාහු “මම වනාහි දැන් ප්‍රාසාදයෙහි හුන්නේ මෙසේ සිතා ආවෙමි. මොහු ද මාගේ සිත ද දැනගෙන මෙන් ඇසක් ඉල්ලයි. අනේ මට ඒකාන්තයෙන් වූයේ මහත් ලාභයෙකි. අද මගේ මනදොළ මුදුන් පැමිණෙන්නේය. පෙර නුදුන් විරූ දානයක් ඒකාන්තයෙන් දෙන්නෙමි’යි උත්සාහවත් වූහ. ශාස්තෲන් වහන්සේ එම කාරණය දේශනා කරන්නාහු මෙසේ වදාළහ.
“මම ඔහුගේ වචනය අසා සතුටු වූයෙම් (මෙතෙක් කල් ප්‍රමාදවීම ගැන) කලකිරුණු සිත් ඇත්තෙම් කරන ලද ඇඳිලි ඇත්තෙම් හටගත් ප්‍රීතිය ඇත්තෙම් මේ වචනය කීමි.
“මම දැන් මෙසේ සිතා ප්‍රාසාදයෙන් (මෙහි) ආවෙමි. නුඹ මගේ සිත දැනගෙන ඇසක් ඉල්ලන්නට ආයෙහිය.
“අහෝ, මගේ අදහස සමෘද්ධ විය. මනෝරථය පිරුණේය. පෙර නොදෙන ලද උතුම් දානයක් අද යාචකයාහට දෙන්නෙමි”යි
එහි “**තස්ස**” යනු ඒ බ්‍රාහ්මණ වේශය දරණ ශක්‍රයාහට, “**හට්ඨො**” යනු සතුටුව, “**සංවිග්ගමානසො**” යනු මගේ සිත දැනගෙන මෙන් මේ බ්‍රාහ්මණයා විසින් ඇසක් ඉල්ලන ලදී. මෙතෙක් කල් මෙසේ සිතා ඒකාන්තයෙන් මම පමා වීමි’යි සංවේගයට පත් සිත් ඇත්තේ, “**වෙදජාතො**” යනු හටගත් ප්‍රීති ප්‍රමෝද්‍යය ඇත්තේ, “**අබ්‍රවිං**” යනු කී‍වෙමි. “**මානසං**” යනු සිතෙහි හටගත් නිසා “**මානස**” නම් වූ දානාධ්‍යාශයයි, ඇසක් දෙන්නෙමියි උපන් දානාධ්‍යාශය අර්‍ථයයි, “**සඞ්කප්පො**” යනු මනදොළයි, “**පරිපූරිතො**” යනු සම්පූර්‍ණ වූ,
ඉක්බිති බෝධිසත්ත්‍වයන් වහන්සේ මෙසේ සිතූහ. මේ බ්‍රාහ්මණයා මාගේ චිත්තාචාරය දැනගෙන මෙන් දීමට අපහසු වූ ඇසක් මගෙන් ඉල්ලයි. මොහු වනාහි කිසියම් දේවතාවෙකු විසින් අනුශාසනා කරන ලද්දේ වන්නේ යයි පළමුකොට ඔහු විමසන්නෙමි’යි සිතා ඒ බ්‍රාහ්මණයාගෙන් ඇසීය. එහෙයින් භාග්‍යවතුන් වහන්සේ ජාතක දේශනාවෙහි මෙසේ වදාළහ.
“යාචකයෙනි, යමක් ලෝකයෙහි පුරුෂයකු විසින් දීමට අපහසුය’යි කීවාහුද ඒ උත්තමාඞ්ගය වූ ඇස් තෙපි ඉල්ලන්නහුය. කවරකු විසින් අනුශාසනා කරන ලද්දේ ඇස් ඉල්ලීමට මා සමීපයට ආවාහුද? (ජාතක පාලිය)
එය අසා බ්‍රාහ්මණ වේශධාරී ශක්‍රයා මෙසේ කීය.
“රජතුමනි, දෙව්ලොව දෙවියන් කෙරෙහි යමෙක් සුජම්පතී යයි කියත් ද ඔහු මනුෂ්‍ය ලෝකයෙහි “මඝවා” යයි කියත් ද ඔහු විසින් අනුශාසනා කරන ලද්දා වූ යාචක තෙම ඇස් ඉල්ලීමට ඔබතුමා සමීපයට පැමිණියේය.
“රජතුමනි, ඉල්ලීම් අතුරෙන් මගේ ඉල්ලීම උතුම් වූවකි. ඉල්ලන ලද්දේ මට ඇස් දුන මැනව. පුරුෂයකු විසින් දෙන්නට අපහසුයයි යමක් සඳහා කියන ලද්දේ ද ඒ උතුම් ඇස් දුන මැනව”යි
බෝධිසත්ත්‍වයෝ මෙසේ කීහ.
“බ්‍රාහ්මණය, නුඹ යම් බලාපොරොත්තුවකින් ආවෙහිද යම්දෙයක් පතන්නෙහිද, නුඹගේ ඒ සියලු සංකල්ප සමෘද්ධ වේවා. බමුණ, ඇස් ලබව එක් ඇසක් ඉල්ලන්නා වූ නුඹට ඇස් දෙකම දෙමි. ඇස් ඇත්තෙක්ව ජනයා බලා සිටියදීම යව. නුඹ මගෙන් යමක් කැමති වන්නෙහිද එය නුඹට සමෘද්ධ වේවා.
එහි “**වණිබ්බකා**” යනු ඔහුට ඇමතීමයි. “**චක‍්‍ඛුපථානි**” යනු දැකීමට මාර්‍ගය වන හෙයින් ඇස්වලටම මෙය නමකි. “**යමාහු**” යනු යමක් ලෝකයෙහි අත්හැරීම, අත්හැරීම අපහසු යයි කියත් ද, “**වණිබ්බතො**” යනු ඉල්ලන්නාගේ, “**වනිං**” යනු ඉල්ලීමයි, “**තෙ තෙ”** යනු ඒ නුඹගේ ඒ අන්‍ධයාගේ, “**සඞ්කප්පා ස චක්‍ඛුමා**” යනු ඒ නුඹ මගේ ඇස්වලින් ඇස් ඇත්තෙක් වී, **“තද තෙ සමිජ්ඣතු**” යනු නුඹ මගේ සමීපයෙන් යමක් කැමතිවෙහිද නුඹගේ ඒ කැමැත්ත ඉටු වේවා.
රජතුමා මෙපමණක් කියා “මේ බ්‍රාහ්මණයා ශක්‍රයා විසින් අනුශාසනා කරන ලද්දේ මෙහි ආවේ වෙමි”යි කියයි. ඒකාන්තයෙන් මොහුට මේ උපායෙන් ඇස ලැබෙන්නේ යයි දැන මෙතැන්හිදීම මා විසින් ඇස් උපුටා දීමට සුදුසු නොවේ යයි සිතා බමුණාද රැගෙන ඇතුල්පුරයට ගොස් රාජාසනයෙහි හිඳ සීවක නම් වෙදා කැඳවීය. ඉක්බිති අපගේ රජතුමා වනාහි ඇස් උපුටා බ්‍රාහ්මණයෙකුට දෙනු කැමැත්තේ යයි මුළු නුවර ඒකකෝලාහලයක් විය. ඉක්බිති රජුගේ ඥාතීහු ද, සේනාපති ආදී රාජවල්ලභ ඇමති පිරිසද නාගරිකයෝද අන්තඃපුර ස්ත්‍රීහුද යන සියල්ලෝ එක් රැස් වී නොයෙක් උපායයෙන් (ඇස් දීම) වැළැක්වූහ. රජතුමාද ඔවුන් වැළකීය. එහෙයින්,
“දේවයන් වහන්ස, ඇස් නොදෙනු මැනවි. අප සියල්ලන් හැර නො දමනු මැනවි. මහරජ ධනය දෙනු මැනවි. බොහෝ මුතුද වෙරළුමිණිද දුන මැනවි.
දේවයන් වහන්ස, අලංකාර කරන ලද ආජානේය අශ්වයන් යොදන ලද රථ දෙනු මැනවි. මහරජ, රන් අබරණින් සැරසූ ඇතුන් දුන මැනවි.
රජතුමනි සේනා සහිත වූ රථ සහිත වූ මුළු සිවිරටවාසීහු නුඹවහන්සේගේ හාත්පස යම්සේ පිරිවරා සිටිත් ද ඇස් නොදී සෙසු වස්තූන් දුන මැනවැයි - කියන ලදී.
ඉක්බිති රජතුමා මෙම ගාථා තුන කීය.
“යමෙක් වනාහි දන් දෙන්නෙමැයි කියා නොදීම පිණිස සිත් උපදවාද ඔහු බිම වැටුනු මළ පුඬුවක් ගෙන බෙල්ලෙහි බහා ගනී.
යමෙක් දෙන්නෙමැයි කියා පසුව නොදෙන්නට සිතයිද හෙතෙම පවිටෙකුටත් වඩා පවිටු වූයේ යමයාගේ අණ පවත්නා තැනට පැමිණියේ වෙයි.
යමක් ඉල්ලන්නේ නම් එයම දෙන්නේය. යමක් නොඉල්ලන්නේ නම් එය නොදෙන්නේය. බමුණු තෙම යමක් මගෙන් ඉල්ලයිද ඒ මම එයම දෙන්නෙමි”
එහි “**මා නො දෙව”** යන්නෙහි ‘නො’ යනු නිපාතයක් පමණි, දේවයන් වහන්සේ, ඇස නොදෙනු මැනවි, “**මා නො සබ්බෙ පරක්කරි”** යනු අප සියලු දෙනා හැර නොදමනු මැනවි, ඇස් දුන් කල්හි වනාහි නුඹවහන්සේ රාජ්‍යය නො කරන්නෙහුය. එසේවූ විට අපි හැරදමන ලද්දෝ වන්නෙමුයි යන අදහසින් මෙසේ කීහ. “**පරිකරෙය්‍යුං**” යනු පිරිවරන්නෙහුය. “**එවංදෙහි**” යනු යම්සේ විකල නොවූ ඇස් ඇති ඒ රජු සිව්රටවැසියෝ බොහෝ කලක් පිරිවරන්නාහු ද එසේ දුනමැනව. මොහුට ධනය දුන මැනව. ඇස් නොදුන මැනව. ඇස් දුන්කල්හි වනාහි නුඹ වහන්සේ සිව්රටවැසියන් විසින් නොපිරිවරන්නෙහු යයි දක්වයි.
“**පටිමුච්චති**” යනු ඇතුල් කරගනී**. “පායා පාපතරො හොතී**” යනු නීචයෙකුටත් වඩා නීච වූයේ නම් වෙයි. “**සම්පත්තො යමසාධනං**” යනු යමයාගේ අණ පවතින ස්ථානය වූ උස්සද නිරයට මොහු පැමිණියේ නම් වෙයි. “**යංහි යාචෙති**” යනු යාචකයා යම් වස්තුවක් ඉල්ලන්නේ ද දායකයා ද එයම දෙන්නේය. නො ඉල්ලූ දෙයක් නො දෙන්නේය. මේ බ්‍රාහ්මණයාද මගෙන් ඇසක් ඉල්ලයි. මුතු ආදි ධනයක් ඔහුට නො දෙන්නෙමි”යි කියයි.
ඉක්බිති ඒ අමාත්‍යවරු “දේවයන් වහන්ස, ආයු වර්‍ණ ආදියෙන් කවරක් පතා ඇස් දෙන්නෙහිදැයි රජුගෙන් ඇසූහ. බෝධිසත්ත්‍වයන් වහන්සේ “මම මෙලොව හෝ පරලොව සම්පත් ප්‍රාර්ථනා කොට නොදෙමි. එතෙකුදු වුවත් මේ දාන පාරමිතාව සම්පූර්ණ කිරීම බෝධිසත්ත්‍වවරයන් විසින් පුරුදු කරන ලද මැනවින් පුරුදු කරන ලද පෞරාණික මාර්‍ගයයයි කීහ. එහෙයින්,
“මහරජතුමනි, ආයුෂ පතා ඇස් දෙන්නෙහිද? එසේ නැතහොත් වර්‍ණය පතාද? එසේත් නැතිනම් සැප පතා ද? එසේත් නැතිනම් බලය පතාද? කුමක් පතමින් දෙන්නෙහිද? සිවිරටවාසීන්ට උතුම් වූ රජතුමා පරලොව සැප පිණිස කෙසේ නම් ඇස් දෙන්නෙහිද?
“මම යශස හේතුකොටගෙන මේ ඇස් නොදෙමි. පුත්‍ර සම්පත්තිය නො කැමැත්තෙමි. ධනය ද නො කැමැත්තෙමි. රටෙහි අධිපතිකම ද නො කැමැත්තෙමි. එසේ ද වුවත් මෙය සත්පුරුෂයන් විසින් පුරුදු කරන ලද පැරණි ධර්‍මයකි. මාගේ සිත එසේ හෙයින් දානයෙහි ඇලෙයි” යනුවෙන් කියන ලදී.
එහි “**පරලොක හෙතු**” යනු “මහරජ කෙසේ නම් ඔබතුමා වැනි පණ්ඩිත පුරුෂයෙක් ශක්‍ර සම්පත් හා සමාන මෙලොව සම්පත් හැර දමා පරලොව සැප හේතුවෙන් ඇස් දෙන්නෙහිදැයි.
“**නවාහං**” යනු න වෙ අහං යි (නොවේ ඒකාන්තයෙන් මම) “**යසසා**” යනු දිව්‍යමය හෝ මානුෂික හෝ සම්පත්තියට හේතුවයි. එහෙත් මෙය බෝධිසත්ත්‍වයන්ගේ බුද්ධකාරක ධර්‍මයකි. “**චරිතො**” යනු හැසිරුණේ, පුරුදු කළේ පැරණි වූයේ මේ ආදී කරුණු හේතුකොට ගෙන දානයෙහිම මෙබඳු වූ මගේ සිත ඇලුණේය.
මෙසේද කියා රජ ඇමතියන්ට හඟවා සීවක වෛද්‍ය සීවක වෛද්‍යවරයාට “සීවකයාණනි, එනු මැනවි. මගේ ඇස් දෙකම මේ බ්‍රාහ්මණයාට දීමට වහා උපුටා අතෙහි තබවයි” අණ කළේය. එහෙයින්,
“සීවක, එව, නැගී සිටුව, පමා නොවෙව, නොවෙවුලුව මැනව, ඇස් දෙකම උපුටා යාචකයාට දෙව”
ඉන්පසු මා විසින් මෙහෙයවන ලද, වචනය අනුගමනය කරන ඒ සීවක තෙම ඇස් තල් මිදුලු මෙන් උපුටා යාචකයාට දුන්නේ ය”යි කියන ලදී.
එහි “**උට්ඨෙහි**” යනු උට්ඨාන වීර්‍ය්‍ය කරව, මේ මාගේ ඇස් දීමේදී සහායක කාර්‍ය්‍යය කරව’යි දක්වයි. **“මා දන්තයී**” යනු පමානොවෙව, මේ වනාහි ඉතාමත් දුර්ලභය, බොහෝකලක සිට පතන ලද්දකි. ම විසින් උතුම් දාන අවස්ථාවක් ලදිමි. එහෙයින් (එම අවස්ථාව) නැති කර නොගනුව යන අදහසයි. “**මා පවෙධයී**” යනු අපගේ රජුගේ ඇස් උපුටන්නෙමියි සිතෙහි තැති ගැනීම් වශයෙන් නොවෙවුලව. ශරීරය කම්පා වීමකට නොපැමිණෙව. “උභොපි නයනං” යනු ඇස් දෙක, “**වණිබ්බකෙ**” යනු යාචකයාට, “**මය්හං**” යනු මා විසින් “**උද්ධරිත්‍වාන පාදාසි**” යනු ඒ වෙදා රජුගේ ඇස් වලෙන් ඇස් දෙකම උපුටා රජුගේ අතට දුන්නේය.
දෙන්නේ ද ආයුධයෙන් උපුටා නුදුන්නේය. (කෙසේ උපුටා ගත්තේ ද යත්) වෛද්‍යවරයා මෙසේ සිතීය. “වෙදකමෙහි පළපුරුදු ඇති මා වැනි වෛද්‍යවරයෙකුට රජුගේ ඇස්වල ආයුධයක් දැමීම නුසුදුසු යයි සිතා බෙහෙත් අඹරා චූර්‍ණයෙන් නිලුපුලකට බෙහෙත් කවා දකුණු ඇසට පොවාලූයේය. ඇස පෙරළුනි. දුක් වේදනා උපනි. හෙතෙම බෙහෙත් කවා නැවත පොවාලීය. ඇස ඇස් වලෙන් මිදුනි. ඉතා බලවත් වේදනා උපනි. තුන්වන වර ඉතා දැඩිකොට බෙහෙත් කවා ඇසට පොවාලූයේය. ඇස බෙහෙත් බලයෙන් කැරකැවී ඇස්වලෙන් නික්ම නහර වැලෙන් එල්ලෙමින් සිටියේය. අධිකතර වූ වේදනා හටගති. ලේ වැගුරුනේය. හැඳි සළු පවා ලෙයින් තෙමුණි. අන්තඃපුර ස්ත්‍රීහු ද ඇමතියෝද රජුගේ පා මුල වැටී දේවයන් වහන්ස, ඇස් නොපෙනු මැනවි. නොදෙනු මැනවැයි මහ හඬින් හැඬූහ.
රජතුමා වේදනාව ඉවසා “දරුව ප්‍රමාද නො කරව”යි කීය. හෙතෙම “දේවයන් වහන්ස යහපතැයි” වම් අතින් ඇස අල්ලාගෙන දකුණතින් පිහිය ගෙන ඇස්හුය (නහර) කතා ඇස ගෙන මහාසත්ත්‍වයන්ගේ අතෙහි තැබීය. හෙතෙම වම් ඇසින් දකුණු ඇස බලා පරිත්‍යාග ප්‍රීතියෙන් වලකනු ලබන දුක් වේදනා ඇත්තේ “බ්‍රාහ්මණය එව”යි බමුණා කැඳවා “මට මේ ඇස මේ ඇසට වඩා සිය ගුණයකින් දහස් ගුණයකින් ලක්‍ෂ ගුණයකින් සමතැසම (බුද්ධත්‍වයම) ප්‍රියතරය. මේ අක්‍ෂි දානය මට ඒ සඳහා හේතු වේවා”යි බ්‍රාහ්මණයාට ඇස දුන්නේය. හෙතෙම එය ඔසවා තමාගේ ඇසෙහි තැබීය එය ඔහුගේ ආනුභාවයෙන් පිපුණු නිලුපුලක් මෙන් පිහිටියේය. බෝධිසත්ත්‍වයෝ වම් ඇසින් ඔහුගේ එම ඇස දැක “අහෝ මා විසින් ඇස මැනවින් දුන්නේ යැයි ඇතුළත හටගත් ප්‍රීතියෙන් නිරතුරුව පිනාගිය සිරුර ඇත්තෝ වී අනෙක් ඇස ද දුන්හ. ශක්‍රයා ද ඒ ඇස එසේම ප්‍රකෘතිමත් කොට රාජභවනයෙන් නික්ම මහජනයා බලා සිටියදීම නුවරින් නික්ම දෙව්ලොවටම ගියේය.
රජුගේ ඇස් වළ නොගැහී නොබෝකලකින්ම පලස් පන්දුවක් මෙන් උඩට නැංගා වූ මස් පිඬෙන් පිරී සිතියම් රූපයක් මෙන් නැංගේය. වේදනාව සංසිඳී ගියේය. ඉක්බිති මහාසත්ත්‍වයෝ දින කීපයක් ප්‍රාසාදයෙහි වැස අන්‍ධ වූ මට රාජ්‍යයෙන් කවර ප්‍රයෝජනයක්දැයි ඇමතියන්ට රාජ්‍යය පවරා දී උයනට ගොස් පැවිදිව මහණ දම් කරන්නෙමියි සිතා ඇමතියන්ට ඒ කරුණ දන්වා මුව දොව්නා දිය ආදිය දෙන එක් පුරුෂයෙක් මා සමීපයෙහි වේවා. මාගේ ශරීර කෘත්‍යය කරන ස්ථානයන්හිද රැහැණක් බදිව් යයි කියා රන්සිවිගෙයකින් ගොස් පොකුණු තෙර රාජාසනයෙහි හුන්හ. ඇමතියෝද වැඳා පිටත්ව ගියහ. බෝධිසත්ත්‍වයන් වහන්සේ ද තමන්ගේ දානය සිහිපත් කළහ. එකෙණෙහිම ශක්‍රයාගේ ආසනය උණු ස්වභාවයක් දැක්වීය. ශක්‍රයා එය දැක මහරජුහට වරයක් දී ඇස් නැවත ප්‍රකෘතිමත් කරන්නෙමි’යි බෝසතුන්ගේ සමීපයට ගොස් පියවර හඬ කළේය. මහාසත්ත්‍වයන් විසින් “මේ කවරෙක්දැයි අසන ලද්දේ-:
මම දේවේන්‍ද්‍ර වූ ශක්‍ර වෙමි. නුඹ වහන්සේගේ සමීපයට පැමිණියෙමි. රාජසෘෂිවරය, ඔබගේ සිතෙහි කැමති යමක් වන්නේ නම් එම වරය ගනු මැනවැ”යි
කියා බෝධිසත්ත්‍වයන් වහන්සේ විසින්-:
“ශක්‍රය, මගේ ධනය බොහෝය. බලය හා කෝෂ්ටාගාරය ද අනල්පය. දැන් අන්‍ධ වූ මට මරණයම රුචි වේ” යයි
කී කල්හි ඉක්බිති එතුමන්ට ශක්‍රයා මෙසේ කීවේය. “සිවිරජතුමනි, කිමෙක්ද නුඹ වහන්සේ මියයනු කැමතිව මරණය කැමති වන්නහුද? නැතහොත් අන්‍ධභාවය නිසාද? දෙවියනි, අන්‍ධභාවය නිසාය” “මහරජ දානය නම් හුදෙක් පරලොව විපාක සඳහා නො දෙනු ලැබේ. (එය) මෙලොව විපාක පිණිසත් ප්‍රත්‍යය වෙයි. ඒ නිසා නුඹ වහන්සේගේ දාන පුණ්‍ය ක්‍රියාව නිසාම සත්‍ය ක්‍රියා කරනු මැනවි. එහි බලයෙන්ම නුඹ වහන්සේගේ ඇස් උපදින්නේ යයි කියන ලද්දේ එසේ නම් මා විසින් මහා දානයක් මැනවින් දෙන ලදී යයි කියා සත්‍ය ක්‍රියා කරමින්
“නා නා ගෝත්‍ර ඇති යම් යාචක කෙනෙක් මගෙන් ඉල්ලන්නට පැමිණෙත්ද ඔවුන් අතුරෙන් යමෙක් මගෙන් ඉල්ලත්ද හෙතෙම මගේ සිතට ප්‍රිය වේ. ඒ සත්‍ය වචනය කරණකොට ගෙන මට ඇසක් පහළ වේවා”යි
කීහ.
එහි “**යෙපි මෙ**” යනු යමෙක් මගෙන් ඉල්ලන්නට පැමිණෙත්ද ඔවුන් අතුරෙන්, “**යො**” මෙනම් දෙය දෙනු මැනවැයි වචන පිටකරන්නා, “**මංයාචති සොපි මෙ මනසො පියො එතෙන”** යනු ඉදින් මට සියලුම යාචකයෝ ප්‍රියවෙතියි ම විසින් කියන ලද මෙය සත්‍යයක්මය. මේ මාගේ සත්‍ය වචනයෙන් එක් ඇසක් “**උප්පජ්ජථ**” පහළ වේවායි.
ඉක්බිති උන්වහන්සේ සත්‍යක්‍රියාව හා සමගම පළමු ඇස පහළ විය. ඉන්පසු දෙවෙනි ඇස පහළවනු පිණිස-:
යම් ඒ බ්‍රාහ්මණයෙක් ඇසක් දෙවයි ඉල්ලීමට මා කරා පැමිණියේ ද ඉල්ලන්නා වූ ඒ බමුණාට ඇස් දුනිමි.
මට බොහෝ ප්‍රීතිය ඇති විය. නො අඩු සොම්නසක් ද විය. ඒ සත්‍ය වචනයෙන් දෙවෙනි ඇස උපදීවා’යි.
කීහ.
එහි “**යංමං**” යනු යමෙක් මගෙන්, ‘**සො’** යනු ඒ ඇස ඉල්ලන බ්‍රාහ්මණයා, “**ආගා**” යනු ආවේ, “**වණිබ්බතො**” යනු ඉල්ලන්නාට, “**මං ආවිසි**” යනු බ්‍රාහ්මණයාට ඇස් දී අන්‍ධ කාලයේද එබඳු වූ වේදනාවක් ගණන් නොගෙන “අහෝ මා විසින් දානය මැනවින් දෙන ලදී” යයි ප්‍රත්‍යවේක්‍ෂා කරන මට බොහෝසෙයින් අතිරේක තර වූ ප්‍රීතියක් ඇතිවිය., **“සොමනස්සංච නප්පකං”** යනු අප්‍රමාණ වූ සොම්නසක් උපන්නේය. “**එතෙන**” යනු ඉදින් එදින මට අනල්ප වූ ප්‍රීති සොම්නසක් උපනි. ම විසින් කියන ලද මෙය සත්‍යයක්මය. මාගේ මේ සත්‍ය වචනයෙන් දෙවෙනි ඇසද උපදීවායි.
එකෙණෙහිම දෙවෙනි ඇසද පහළ විය. එතුමන්ගේ ඒ ඇස් ප්‍රකෘති ඇස් ද නොවේ. දිව්‍ය ඇස් ද නොවේ. ශක්‍ර බ්‍රාහ්මණයාහට දුන් ඇස නැවත ප්‍රකෘතිමත් කිරීමට නොහැකිය. නැසුනු ඇස් ඇත්තාට දිවැස් නම් පහළ නොවේ යයි කියන ලද ක්‍රමයෙන් ආදී මධ්‍ය අවසානයන්හි අවිපරීත වූ තමාගේ දාන ප්‍රීතිය උදාහරණ (ගෙන හැර පෑම්) වශයෙන් පහළ වූ සත්‍ය පාරමිතාමය ඇස් යයි කියන ලදී. එහෙයින්,
“සර්‍වඥතා ඥානය ලැබීමම නිමිති කොට ඇස් උපුට වන්නා වූද දෙන්නා වූද දුන්නා වූද මාගේ සිතේ වෙනසක් නොවී” යයි කියන ලදී.
එහි “**දදමානස්ස**” යනු ඇස් දීමට වෙදා ලවා (ඇස්) උපුටවන්නාගේ “**දෙන්තස්ස**” යනු උපුටන ලද ඒ ඇස් ශක්‍ර බ්‍රාහ්මණයාගේ අතෙහි තබන්නාගේ “**දින්නාදානස්ස**” යනු ඇස දුන් තැනැත්තාගේ **“විත්තස්ස අඤ්ඤථා**” යනු දානාධ්‍යාශයාගේ වෙනස් බවක්, “**බොධියායෙව කාරණා**” යනු සර්‍වඥතා ඥානය පිණිස වීමම එයට හේතුවයි යන අර්‍ථයි.
සර්‍වඥතා ඥානයාගේ සුදුර්ලභ බැවින් මෙසේ ඉතාමත් දුෂ්කර දෙයක් මවිසින් කරන ලදී යයි ඇස්වලට හෝ ආත්මභාවයට හෝ අප්‍රිය නිසා නොවේයයි දක්වන්නේ **“න මෙ දෙස්සා**” යන අවසාන ගාථාව දේශනා කළහ.
“මට දෑස අප්‍රිය නොවීය. මට ආත්මය ද අප්‍රිය නොවීය. මට සර්‍වඥතා ඥානය ප්‍රිය විය. එහෙයින් මම ඇස් දුනිමි”
එහි “**අත්තා න මෙ න දෙස්සියො”** යනු පළමු නකාරය නිපාත මාත්‍රයක් පමණි. තමා මට නොකිපිය යුතුය. අප්‍රිය නොවේ යන අර්‍ථයයි. “**අත්තානං නමෙ දෙස්සියං**” යයි ද පාඨයකි. එහි අර්‍ථය:- මගේ ආත්මයට මම අප්‍රිය නොවෙමි. කිපීමට සුදුසු නොවෙමි. මා විසින් ඔහුට නොකිපිය යුතුය යනුයි. “අත්තාපි මෙ න දෙස්සියො” යයි ද කියති. “අදාසහං”යනු අදාසිං අහං (දුනිමි මම) “**අදා අහං”** යයි ද පාඨයකි.
එකල්හි බෝධිසත්ත්‍වයන්ගේ සත්‍ය ක්‍රියාවෙන් ඇස් උපන් කල්හි ශක්‍රයාගේ ආනුභාවයෙන් සියලු රජ පිරිසද රැස් වූයේ විය. ඉක්බිති ශක්‍රයා මහජනයා මැද අහසෙහි සිට-:
“සිවීන්ගේ රටට වැඩ සිදු කරන උතුමාණෙනි, නුඹ වහන්සේ විසින් දැහැමි ස්වභාවයෙන්ම ගාථා කියන ලදී. නුඹ වහන්සේගේ දිව්‍යානුභාවයෙන් යුත් මේ ඇස් දක්නට ලැබෙත්. මහරජ, නුඹ වහන්සේගේ මේ ඇස් බිත්තියෙන් පිටද ශෛලයෙන් පිටද, පර්‍වතය ඉක්මවාද මෙසේ හාත්පස යොදුන් සියයක් තුළ රුප දර්‍ශනය සිද්ධ කෙරේවා”යි
මේ ගාථාවලින් ස්තුති කොට දෙව්ලොවටම ගියේය. බෝධිසත්ත්‍වයෝ ද මහජනයා විසින් පිරිවර ලද්දාහු මහත් සත්කාර සහිතව නගරයට පිවිස රජගෙය දොරටුවෙහි මනාකොට සරසන ලද මහා මණ්ඩපයෙහි ඔසවන ලද සේසත් ඇති රාජාසනයෙහි වැඩහුන් සේක් ඇස් ලැබීමෙන් තුටු පහටු වූ දැකීමට පැමිණි නගර වැසියන්ට ද දනව් වැස්සන්ට ද රජ පිරිසට ද ධර්‍මය දේශනා කරන සේක.-:
“මෙලොව (යාචකයන් විසින්) ඉල්ලන ලද්දේ, උතුම් වූද තමනට ඉතා ප්‍රිය වූද කුමන වස්තුවක් වුවත් කවර තැනැත්තෙක් නම් නොදෙන්නේ ද? (එසේ දීමෙන් පහළ වූ) මගේ දිව්‍යමය වූ ඇස් අද මෙහි රැස් වූ සියලු සිවිරට වැසියනි බලත්වා.
මාගේ මේ දිව්‍ය ඇස් බිත්තියෙන් පිටත ද ගලින් පිටත ද පර්‍වතය ඉක්මවා ද හාත්පස යොදුන් සීයක් රූප දැකීම සිද්ධ කෙරේ.
ජීවලෝකයෙහි මිනිසුන්ට ත්‍යාගයට වඩා උතුම් වූ අන් කිසිවක් නම් නැත. මිනිස් ඇසක් දී මා විසින් දිව්‍ය ඇසක් ලබන ලදී. මේ කාරණය ද දැක සිවිරට වැසියනි, දන් දෙවු. අනුභවය ද කරවු. ශක්ති පමණින් දීමත් කොට අනුභවයත් කොට නින්‍දා නොලබන ලද්දාහු ස්වර්‍ග ලෝකයට පැමිණෙවු”
යන මේ ගාථා දේශනා කළහ. එහි **“ධම්මෙ න භාසිතා**” යනු “මහරජ, නුඹ වහන්සේ විසින් මේ ගාථා ධර්‍මයෙන්ම සත්‍යයෙන්ම කියන ලදී, “**දිබ්බානි**” යනු දිව්‍යානුභාවයෙන් යුක්ත වූ, “**පටිදිස්සරෙ**” යනු පෙනෙන්නාහ, ‘තිරොකුඩ්ඩං’ යනු බිත්තියෙන් පිට, “**තිරො සෙලං**” යනු ගලෙන් පිට, “**සමතිග්ගය්හ**” යනු ඉක්මවා, “**සමන්තා**” දස දිශාවෝ **“යොජනසතං රූප දස්සනං අනුභොන්තු**” යොදුන් සීයක් රූප දැකීම සිද්ධ කෙරෙත්වා
“**කොනීධ**” යනු කොනු ඉධ යි. (මෙහි කවරෙක් නම්) “**අපි විසිට්ඨං”** යනු උතුම් වූයේ නමුදු, “**චාගමත්තා**” යනු පරිත්‍යාග ප්‍රමාණයට වඩා “පරං” අනෙකක් නම් නැත. “**ඉධ ජීවිතෙ**” යනු මේ ජීවලෝකයෙහි, “**ඉධ ජීවිතං**” යනුවෙන් ද කියති. මේ ලෝකයෙහි ජීවමාන වූ යන අර්‍ථයයි. “**අමානුසං**” යනු ම විසින් ලබන ලද දිව්‍යමය ඇස, මේ පරිත්‍යාගයට වඩා උතුම් දෙයක් නම් නැතැයි මේ කාරණයෙන් දතයුතුය. “**එතම්පි දිස්වා**” යනු ම විසින් ලබන ලද මේ දිව්‍ය ඇස දැකද,
මෙසේ මේ ගාථා හතරෙන් එම ඇසිල්ලෙහි පමණක් නොව නැවත අඩමසක් පාසා පොහෝ දිනයෙහි මහජනයා රැස් කරවා ධර්‍මය දේශනා කළ සේක. එය අසා මහ ජනයා දානාදී පින් කොට දිව්‍යලෝක පරායණ විය.
එකල්හි වෛද්‍යවරයා ආනන්‍ද ස්ථවිර වූයේය. ශක්‍රයා අනුරුද්ධ ස්ථවිරය. සෙසු පිරිස බුදු පිරිසය. සිවිරජ ලෝකනාථයන් වහන්සේය.
මෙහිද කියන ලද ක්‍රමයෙන්ම සුදුසු පරිදි බෝසතුන්ගේ පාරමිතාවෝ නිර්ධාරණය (වෙන් කර දැක්වීම) කළ යුත්තාහ. එසේම දවසක් දවසක් පාසා යම්සේ නොදුන් විරූ බාහිර දිය යුතු වස්තුවක් නොවේද එසේ අප්‍රමාණ මහදන් පවත්වන්නාවූ එයින් සතුටු නොවන්නාවූ බෝසතුන්ට කෙසේ නම් මම ආධ්‍යාත්මික වස්තුවක් දෙන්නෙම්ද කවර කලෙක වනාහි කිසියම් යාචකයෙක් මා වෙත පැමිණ ආධ්‍යාත්මික දිය යුතු දෙයක් ඉල්ලන්නේ ද, ඉදින් කිසියම් යාචකයෙක් මා සමීපයට පැමිණ මගේ හෘදය මංසය ඉල්ලන්නේ නම් මම කටුවකින් (උලකින්) එය බැහැරට ගෙන පැහැදිලි ජලයෙන් නාලය සමග පියුමක් උදුරන්නාක් මෙන් ලේ බින්දු වැගිරෙන හෘදය බැහැර කොට මම දෙන්නෙමි. ඉදින් ශරීර මාංස ඉල්ලන්නේ නම් සූරන උපකරණයකින් තල්මද උපුටන්නාක් මෙන් ශරීරමාංස උපුටා දෙන්නෙමි.
ඉදින් ලේ ඉල්ලන්නේ නම් කඩුවකින් විද හෝ යන්ත්‍ර මුඛයෙහි වැටී හෝ ගෙනෙන ලද භාජනය පුරවා ලේ දෙන්නෙමි. ඉදින් කිසිවෙක් වනාහි පැමිණ “මගේ ගෙයි වැඩ නොකෙරේ, එහි මාගේ දාසකර්‍මය කරව’යි කියන්නේ ද රජවෙස් හැරපියා ඔහුට අවනතව දාසකර්‍ම කරන්නෙමි. ඉදින් වනාහි කිසිවෙක් ඇස් ඉල්ලන්නේ නම් තල් ලොදක් බැහැර කරන්නාක් මෙන් ඇස් උපුටා ඔහුට දෙන්නෙමි”යි මෙසේ අන්‍යයන්ට සාධාරණ නොවූ, වශීභාවප්‍රාප්ත මහාබෝධිසත්ත්‍වයන්ට පමණක් ආවේණික වූ අතිශයින් උදාර වූ සිතිවිලි පහළ වීමත්, ඇස් ඉල්ලන්නෙක් ලැබ ඇමති පිරිස් ආදීන් විසින් වලකනු ලබන්නේ ද ඔවුන්ගේ වචනය නොගෙන තමාගේ සිතිවිල්ලට සුදුසු වූ ප්‍රතිපත්තියෙන් ඒ පරම ප්‍රීතිය අනුභව කිරීම ද ඒ පරම ප්‍රීති සිත කරණ කොටගෙන වෙනස් නොවන ස්වභාවය නිසා ශක්‍රයා ඉදිරියෙහි සත්‍යක්‍රියා කිරීමද, ඒ කරණ කොට ගෙන තමන්ගේ ඇස් නැවත ප්‍රකෘතිමත් වූ බවද, ඒ ඇස්වල දිව්‍යානුභාවය ද යන මේ ආදී බෝධිසත්ත්‍වයන්ගේ ගුණානුභාවයෝ දත යුත්තාහ.
මාගේ මව වූ ඵුසතී නම් ක්‍ෂත්‍රියාවක් වී ද ඕතොමෝ අතීත ජාතීන්හි සක් දෙව් රජුගේ ද මෙහෙසිය වූවාය.
නවවෙනි (වෙස්සන්තර චරිතයෙහි) “**යා මෙ අහොසි ජනිකා**” යන මෙහි “**මෙ”** යන්නෙන් වෙස්සන්තර නම් වූ තමන්වහන්සේ සඳහා ශාස්තෲන් වහන්සේ දේශනා කරති. එහෙයින් කියන ලදි. “**ඵුසතීනාම ඛත්තියා**” යනු එකල්හි බෝසතුන්ගේ මව “**ඵුසතී**” නම් ක්‍ෂත්‍රියාවක් වූවාය. “**සා අතීතාසු ජාතිසු”** යනු ඇය එයින් අනතුරු අතීත ජාතීන්හි. මෙය ඒක වචනාර්ථයෙහි වුවත් බහු වචනයකි. “**සක්කස්ස මහෙසියා**” ශක්‍රයාගේ “මෙහෙසිය වූවා” යයි සම්බන්‍ධ වේ. නැතහොත් මේ අන්තිම ආත්මභාවයෙහි (මහාමායා නම් වූ) යම් තැනැත්තියක් මාගේ මව වූවා ද ඇය අතීත ජාතීන් අතුරෙන් එක් අතීත ජාතියක ඵුසතී නම් ක්‍ෂත්‍රියාවක් වූවාය. එහිදී මම ඇගේ කුසෙහි වෙස්සන්තර නමින් උපන්මි. ඇය මීට අනතුරු අතීත ජාතියෙහි ශක්‍රයාගේ මෙහෙසිය ද වූවාය. එහි මේ අනු පිළිවෙළ කථාවයි.
මෙයින් අනූ එක්වන කල්පයෙහි විපස්සී නම් ශාස්තෲන් වහන්සේ ලොව පහළ වූ සේක. උන්වහන්සේ බන්‍ධුමතී නුවර ඇසුරු කොට ඛේම නම් මිගදායෙහි වැඩ වසන කල්හි බන්‍ධුමතී රජ කිසියම් රජෙකු විසින් එවන ලද ඉතා වටිනා සඳුන් අරටුවක් තමාගේ දෙටු දියණියට දුන්නේය. එයින් සියුම් ලෙස සඳුන් කුඩු කරවා කරඬුවක් පුරවා විහාරයට ගොස් ශාස්තෲන් වහන්සේගේ රන්වන් සිරුර පුදා ඉතිරි සඳුන් කුඩු ගඳකිළියෙහි විසුරුවා “ස්වාමීනි, අනාගතයෙහි නුඹ වහන්සේ වැනි බුදුකෙනෙකුට මව වන්නෙමි”යි ප්‍රාර්ථනා කළාය. ඇය එයින් චුතව ඒ සඳුන් කුඩු පූජාවේ විපාක වශයෙන් රත් හඳුන් ඉසින ලද්දක් වැනි ශරීර ඇතිව දෙවියන් අතර ද මිනිසුන් අතර ද සැරිසරන්නේ තව්තිසා භවනයෙහි සක්දෙව් රජුගේ අගමෙහෙසිය වී උපන්නීය. ඉක්බිති ඇයගේ ආයු කෙළවර පෙරනිමිති පහළ වූ කල්හි සක්දෙව් රජු ඇයගේ ආයුෂ ක්‍ෂය වී ඇති බව දැන ඇයට අනුකම්පා පිණිස “සොඳුර එුසතිය, නුඹට වර දහයක් දෙමි. ඒවා ගනුව”යි කීවේය. එහෙයින්,
“ශක්‍ර දේවේන්‍ද්‍ර තෙම ඇයගේ ආයු ක්‍ෂය වීම දැන “සොඳුරු තිට වර දහයක් දෙමි. යමක් කී කැමැත්තෙහි ද ඒ ගනුවයි කීවේය.
මෙසේ (ශක්‍රයා විසින්) කියන ලද්දා වූ ඒ දේවි තොමෝ ද නැවත සක්දෙවිඳු හට “කිම මාගේ අපරාධයක් (වරදක්) ඇත්තේ ද? කුමන කරුණකින් මම නුඹ වහන්සේට අප්‍රිය වේද ගසක් හෙළන්නා වූ මාරුතයක් මෙන් සිත්කලු වූ මෙතනින් මා පහ කරන්නෙහිදැයි මේ වචනය කීවාය.
මෙසේ (ඇය විසින්) කියන ලද ඒ සක්දෙව් රජ තෙමේ ද නැවත මෙහෙසියට “තී විසින් වරදක් ද නොකරන ලද්දේමය. තී මට අප්‍රිය ද නොවෙහි”යි යනුවෙන් කියන ලදී.
එහි “**වර** “ යනු වරය ගනුව, “**භද්දෙ**” එුසතිය **“යං ඉච්ඡසි**” ඒ වරය කොටස් දහයකින් යුක්තය. යමක් ඔබට ප්‍රියවේද එය ගනුවයි කියයි.
“**පුනිදමබ්‍රවී**” යනු නැවත ඈ තමාගේ චුත වීම නො දන්නී “**කින්නු මෙ අපරාධත්‍ථි**” (කිමෙක්ද මාගේ අපරාධයක් ඇත්තේ ද?) යනාදිය කීවාය. ඇය වනාහි පමා වූවා තමාගේ ආයුෂ අවසන් බව නොදන්නී “වරයක් ගනුව”යි මෙතෙම කියන්නේ “කිසියම් තැනක මගේ ඉපදීම කැමැත්තේ යයි දැන මෙසේ කීවාය. එහි “**අපරාධත්‍ථි”** යනු අපරාධයක් (වරදක්) ඇත. “**කින්නු දෙස්සා අහං තව”** යනු කුමන කරුණක් නිසා මම නුඹට අප්‍රිය වෙම්ද කිපිය යුතුවෙම්ද අප්‍රිය බවක් හටගත්තෙම්ද? **“රම්මා චාවෙසි මං ඨානා**” යනු රමණීය මේ ස්ථානයෙන් පහකරන්නෙහි, “**වාතොව ධරණීරුහං**” යනු යම් බලවත් සුළඟකින් ගසක් මුලිනුපුටා දමන්නාක් මෙන් මේ දිව්‍යලෝකයෙන් පහකරනු කැමැත්තෙහි, එයට කරුණ කිමෙක්දැයි ඔහුගෙන් විමසයි.
“**තස්සිදං” **යනු ‘තස්සා ඉදං’ (ඇයට මෙය), “**නචෙව තෙ කතං පාපං**” යනු යමක් කරණ කොට ගෙන නුඹට වරදක් වන්නේ ද නුඹ විසින් කළ එබඳු කිසිම පාපයක් නැත්තේමය, “**න ච මෙ ත්‍වංසි අප්පියා” **යනු මට නුඹ අප්‍රිය ද නොවේමය. කවර වරදකින් නම් මට අප්‍රිය වන්නේ ද යන අදහසයි.
දැන් යම් අදහසකින් වරයන් දෙනු කැමැත්තේ ද එය දක්වන්නේ, “**එත්තකං යෙව තෙ ආයුං චවනකාලො භවිස්සති”** (තිගේ ආයුෂ මෙපමණය. චුතවන කාලය එළඹ සිටියේය)යි කියා වරයන් ගන්වන්නේ “**පටිගණ්හ මයා දින්නෙ වරෙ දස වරුත්තමෙ**” (මා විසින් දෙන ලද උතුම් වර දහය පිළිගනුව)යි කීවේය.
ශක්‍රයා විසින් දෙන ලද වරයථ ඇති තුටු පහටු වූ ප්‍රමුදිත වූ සිත් ඇති ඒ ඵුසති දේවිය ඒ වරයන් ඇතුළෙහි මා (තමා) ඇතුළත් කොට ඒ වර දහය ගත්තාය.
එහි “**වරුත්තමෙ**” යනු වරයන් අතර උතුම් වූ, අග්‍රවරයන්
“**දින්නවරා**” යනු වරයන් දෙන්නෙමියි ප්‍රතිඥා දීම් වශයෙන් දෙන ලද වරයන්, “**තුට්ඨ හට්ඨා**” යනු කැමති දේ ලැබීමෙන් සතුටු වීම් වශයෙන් “**තුට්ඨ**” ද එය මුදුන්පත් වීම දැකීමෙන් සිනාසීම් වශයෙන් ‘**හට්ඨ’** ද, “**පමොදිතා**” යනු බලවත් ප්‍රීතියෙන් ප්‍රමුදිත වූ, “**මමං අබ්හන්තරං කත්‍වා**” යනු ඒ වරයන් අතරෙහි මා ඇතුළත් කොට, “**දස වරෙ වරි**” යනු ඕතොමෝ තමාගේ ආයුෂ ක්‍ෂය වූ බව දැන සක්දෙව් රජු විසින් වර දෙනු සඳහා කරන ලද අවකාශ ඇත්තේ සියලු දඹදිව් තලය බලන්නී තමාට සුදුසු සිවිරජුගේ නිවෙස්න දැක එහි ඒ රජුගේ අගමෙහෙසි බව ය, නිල්වන් ඇස් ඇති බව ය, නිල්වන් බැම ඇති බව ය, ‘ඵුසති’ යන නම ඇති බව ය, ගුණ විශේෂයෙන් යුත් පුත්‍රප්‍රති ලාභය, උස් නොවූ කුස ඇති බව ය, නොඑල්බෙන පියයුරු ඇති බව ය, නොපැසුණු හිසකේ ඇති බව ය, සියුම් සම ඇති බව ය, වදයට පැමිණි ජනයන් මුදවන්නට හැකි බව ය යන මේ වර දහය ගත්තේය.
මෙසේ ඈ වරයන් ගෙන එයින් චුතව මදුරජුගේ අගමෙහෙසිය කුස උපන්නීය. ඇය උපදිනු ලබන්නී සඳුන් සුණු තවරණ ලද්දක් බඳු ශරීර ඇතිව උපන්නීය. එහෙයින් ඇයට නම් තබන දිනයෙහි ‘ඵුසති’ යයි නම් කළහ. ඈ මහත් පිරිවර සහිතව වැඩී සොළොස් හැවිරිදි කල උතුම් රූප ඇත්තියක් වූවාය. ඉක්බිති ඇය ජේතුත්තර නගරයෙහි සිවුමහ රජුගේ පුතා වූ සඤ්ජය කුමාරයා සඳහා කැඳවා සේසත් නංවා ඇය සොළොස් දහසක් ස්ත්‍රීන්ට ප්‍රධාන කොට අග මෙහෙසිය තනතුරෙහි තැබීය. එහෙයින්
“ඒ ඵුසතී තොමෝ ඉන් චුත වූවා ක්‍ෂත්‍රිය වංසයෙහි උපන්නීය. ජේතුත්තර නම් නගරයෙහි සඤ්ජය නම් කුමාරයා සමග එක්වූවා” යයි කියන ලදී.
ඕතොමෝ සඤ්ජය රජුට ප්‍රිය මනාප වූවාය. ඉක්බිති සක්දෙව් රජ සිහිකරන්නේ මවිසින් ඵුසති දේවියට දුන් වර අතුරෙන් වර නමයක් සමෘද්ධ වූ බව දැක “පුත්‍රවරය සමෘද්ධ නොවීය. ඇයගේ එයද සමෘද්ධ කරවන්නෙමි” සිතා ඒ වන විට තව්තිසා දෙව්ලොව ක්‍ෂය වූ ආයුෂ ඇති බෝධිසත්ත්‍වයන් දැක උන්වහන්සේ සමීපයට ගොස් නිදුකාණෙනි, නුඹවහන්සේ විසින් මිනිස්ලොව සිවිසඤ්ජය රජුගේ අගමෙහෙසියගේ කුසෙහි පිළිසිඳ ගැනීමට වටීය”යි කියා උන්වහන්සේගෙන්ද දෙව්ලොවින් චුත වන්නාවූ අනිකුත් හැටදහසක් දිව්‍ය පුත්‍රයන්ගෙන් ද ප්‍රතිඥා ගෙන ශක්‍රභවනයටම ගියේය. බෝධිසත්ත්‍වයන් වහන්සේ ද එතනින් චුතව එහි උපන්හ. සෙසු දිව්‍ය පුත්‍රයෝද හැට දහසක් අමාත්‍යවරුන්ගේ නිවෙස්වල උපන්හ. බෝධිසත්ත්‍වයන් කුස පිළිසිඳගත් කල්හි ඵුසති දේවියට නගර දොරටු හතරෙහි ද නගරය මැද ද රජවාසල දොරටුවෙහි ද වශයෙන් දාන ශාලා හයක් කරවා දිනපතා හය ලක්‍ෂයක් වියදම් කොට දන් දීමට දොළදුකක් පහල විය. රජතුමා එතුමියගේ දොළ දුක අසා නිමිති දන්නා වූ බ්‍රාහ්මණයන් කැඳවා මේ ගැන විමසා “මහරජ, දේවියගේ කුසෙහි දානයෙහි ඇලුම් ඇති උදාර සත්ත්‍වයෙක් පිළිසිඳගත්තේය. (ඔහු) දානයෙන් තෘප්තියට නොපැමිණෙන්නේ යයි අසා සතුටු වූ සිත් ඇත්තේ යට කියන ලද පරිදි දානය පිහිටුවීය. ශ්‍රමණ බ්‍රාහ්මණයන්, මහල්ලන්, රෝගීන්, දුගී මගී යාචකයන් සතුටු කරවීය. බෝධිසත්ත්‍වයන් පිළිසිඳගත් දින පටන් රජුගේ ආදායම මෙතෙකැයි ප්‍රමාණ කළ නොහැකි විය. එතුමන්ගේ පුණ්‍යානුභාවයෙන් සියලු දඹදිව රජවරු පඬුරු යවති. එහෙයින්,
“යම් කලෙක මම ප්‍රිය මාතෘ වූ ඵුසතියගේ කුසට පැමිණියෙම්ද මගේ තේජසින් මාගේ මව්තොමෝ එකල්හි දාන වස්තු පරිත්‍යාගයෙහි ඇලුනීය.
ධනය නැති අයට ද, ලෙඩුන්ට ද, වයස් ගත වූවන්ට ද, යාචකයන්ට ද මගී ජනයාට ද කිසිවක් නොපතන මහණ බමුණන්ට ද (ධනයෙන්) පිරිහුණු මිනිසුන්ට ද දන් දුන්නී යයි කියන ලදී.
එහි “**මමතෙජෙන**” යනු මගේ දානාධ්‍යාශයාගේ ආනුභාවයෙන්, “**ඛීණෙ**” යනු භෝගාදිය ක්‍ෂය වී පිරීහීමට පත්වුවත්, “අකිඤ්ච නෙ” යනු අයිතියක් නැත්තන් කෙරෙහි, සියලු තන්හි ආධාර අර්‍ථයෙහි සත්තමී විභක්තියි. ධනය නැත්තෝ ආදීහු දානධර්‍මයාගේ පැවැත්මට ආධාර වෙති.
දේවිය මහත් පරිහාරයෙන් (ආරක්‍ෂාවෙන් යුක්තව) ගැබ දරන්නී දසමසක් පිරුණ කල්හි නගරය දකිනු කැමති වී රජුට දැන්වූහ. රජතුමා දේව නගරයක් මෙන් නගරය අලංකාර කරවා දේවිය උතුම් රථයකට නංවා නගරය ප්‍රදක්‍ෂිණා කරවීය. ඇය වෙළඳුන්ගේ වීථිය මැදට පැමිණි කල්හි ඇයගේ කර්‍මජ වාතය කම්පා විය. ඇමතියෝ රජුට දැන්වූහ. රජතුමා වෙළඳුන්ගේ වීථියෙහිම ඇයට සූතිකාගාරයක් කරවා ආරක්‍ෂාව පිහිටුවීය. ඇය එහිදී පුතෙකු බිහි කළාය. එහෙයින්,
“දස මසක් මුළුල්ලෙහි මවු කුසින් දරා නගර ප්‍රදක්‍ෂිණා කරන කල්හි වෙළඳුන්ගේ වීථිමධ්‍යයෙහි ඵුසතී (දේවිය) මා බිහි කළාය.
මාගේ නාමය මවගෙන් ආයේ නො වෙයි. පිය පසින් ආයේ ද නො වෙයි. වෙළඳුන්ගේ වීථියෙහි උපන් හෙයින් “වෙස්සන්තර” වූයේ යයි. කියන ලදී.
එහි “**කරොන්තෙ පුරපදක්‍ඛිණං නං**” යනු දේවිය රැගෙන සඤ්ජය මහරජු නගරය ප්‍රදක්‍ෂිණා කරන කල්හි, “**වෙස්සානං**” යනු වෙළෙන්ඳන්ගේ,
“**න මත්තිකං නාමං”** යනු මවගෙන් හෝ මවගේ පියා මුල්කොට ඇති අයගෙන් (මව් පසින්) ආ නමක් නොවේ, “**පෙත්තික සමභවං”** යනු “පිතු ඉදං = පෙන්තිකං” පියාට අයත් මෙය “**පෙත්තික**” වේ. මෙයින් හටගනී යන අර්‍ථයෙන් “සම්භව” වේ. මොහුට එය පිය පසින් හටගතී යන අර්‍ථයෙන් පෙත්තික සම්භව වේ. නාමයයි, මව්පිය සම්බන්‍ධයෙන් නොකළේයයි දක්වයි. “**ජාතෙත්‍ථ**” යනු මෙහි උපන්, “ජාතොම්හි” යනුද පාඨයකි. “**තස්මා වෙස්සන්තරො අහු**” යනු යම්හෙයකින් එදින වෙළඳ වීථියෙහි උපන්නේද, එහෙයින් වෙස්සන්තර නම් විය. “වෙස්සන්තර” යයි නම් කළහ යන අර්‍ථයයි.
මහාසත්ත්‍වයන් වහන්සේ මව්කුසින් නික්මෙන්නාහු පිරිසිදු වූවෙක්ව ඇස් දල්වා බිහිවූහ. බිහිවූ ඇසිල්ලෙහිම මව දෙසට අත දිගුකොට “මෑණියනි, දානයක් දෙන්නෙමි. කිසිවක් ඇත්තේදැයි විචාළහ. ඉක්බිති ඔහුගේ මෑණියෝ දරුව, කැමති පරිදි දන් දෙව”යි දහසක් ඇති පසුම්බියක් තැබූහ. බෝධිසත්ත්‍වයන් වහන්සේ වනාහි උම්මග්ග ජාතකයෙහි ද මෙම ජාතකයෙහි ද අවසාන ආත්මභාවයේ ද යන අවස්ථා තුනෙහි දී උපන් ඇසිල්ලෙහිම කථා කළහ. රජතුමා මහාසත්ත්‍වයන්ට අතිදීර්‍ඝ ආදි දෝෂයන්ගෙන් තොර වූ මිහිරි කිරි ඇති සිවුසැටක් කිරිමවුවරුන් එළවීය. ඔහු සමග උපන්නා වූ දරුවන් සමග හැට දහසට ද කිරිමවුවරුන් දෙවීය. හෙතෙම හැටදහසක් දරුවන් සමග මහත් පිරිවරින් වැඩේ. රජතුමා එතුමන්ට ලක්‍ෂයක් වටිනා කුමාර පළඳනාවක් කරවා දුන්නේය. හෙතෙම සතර පස් හැවිරිදි කල එය ගලවා කිරිමවුවරුන්ට දී නැවත ඈලා විසින් දෙනු ලබන්නේ නො ගනියි. එය අසා රජතුමා මගේ පුතා විසින් යහපත් දීමනාවක් දෙන ලද්දේ යයි කියා තවෙකක් කරවීය. එය ද දෙයි. ළදරු කාලයේම කිරි මව්වරුන්ට නව වරක් පළඳනා දුනි.
අට හැවිරිදි කල සයනය මත හුන්නේ මෙසේ සිතීය. “මම බාහිර වස්තු දන් දෙමි. එය මා සතුටු නො කරයි. ආධ්‍යාත්මික දානයක් දෙනු කැමැත්තෙමි. ඉදින් කිසිවෙක් මගෙන් හදවත ඉල්ලන්නේ නම් හදවත බැහැර කොට දෙන්නෙමි. ඉදින් ඇස් ඉල්ලන්නේ නම් ඇස් උපුටා දෙන්නෙමි. ඉදින් සියලු ශරීරයෙහි මස් හෝ ලේ ඉල්ලන්නේනම් සියලු ශරීරයෙහි මස් සිඳ කඩුවෙන් විද ලේ ද දෙන්නෙමි. නැවත ද කිසිවෙක් මගේ දාසයා වෙවයි මට කියන්නේ නම් තමා ඔහුට (මම දාස වෙමි’යි) අස්වාලා දෙන්නෙමියි යනුවෙනි. මෙසේ බෝධිසත්ත්‍වයන් වහන්සේ යථාභූත ස්වභාවය හා කෘත්‍යයන් සිතමින් සිටියදී යොදුන් දෙලක්‍ෂ හතළිස් දහසක් ඝන වූ මේ මහ පොළොව දිය කෙළවර කොට කම්පා විය. මහාමේරු පර්‍වත රාජයා නැමී ජේතුත්තර නගරයට අභිමුඛව සිටියේය. එහෙයින්,
යම් කලෙක්හි මම උත්පත්තියෙන් අට හැවිරිදි වයස් ඇති ළදරුවෙක් වීම්ද, එකල්හි ප්‍රාසාදයෙහි හද දන් දෙන්නට සිතුයෙමි. ඉදින් කිසිවෙක් මගෙන් ඉල්ලන්නේනම් හෘදය වස්තුව ද දෙන්නෙමි. ඇස් ද මස් ද යලි ලේ ද (දාසභාවය) අස්වා ශරීරය ද දෙන්නෙමි. සෙලවීම් රහිත වූ හැකිළීම් රහිත වූ අද්ධ්‍යාශය සිතන කල්හි එවිට සිනේරු මත පිහිටි වනයන් මුදුන්මල්කඩ කොට ඇති පෘථිවිතොමෝ කම්පා වූවා යයි” කියන ලදී.
එහි “**සාවෙත්‍වා**” යනු අද පටන් මම මොහුට දාස වෙමි’යි දාසභාවය අස්වා (ප්‍රකාශ කොට), “**යදි කොචි යාචයෙ මමං” **යනු කිසිවෙක් ඉදින් මගෙන් ඉල්ලන්නේ නම්, **“සභාවං චිත්තයන්තස්ස**” යනු තමාගේ වෙනස්නොවූ යථාභූත ස්වභාව ඇති (තවම) ඉටුනොවූ, අද්ධ්‍යාශය සිතන්නාට, “**මම**” මා සිතන කල්හි යන අර්‍ථයයි, “**අකම්පිතං**” යනු කම්පාවෙන් තොර, “**අසණ්ඨිතං**” යනු හැකිළීම් රහිත, යම් ලෝභාදියක් කරණකොට ගෙන බෝධිසත්ත්‍ව නොවූවන්ට ඇස් ආදිය දීමේදී සිතෙහි තැතිගැනීම් සඞ්ඛ්‍යාත කම්පනය ද හැකිලීම් සඞ්ඛ්‍යාත සණ්ඨිතය ද වන්නේය. එයින් තොරව යන අර්‍ථයයි. “**අකම්පි**” යනු කම්පා විය, “**සිනෙරුවන වටසංකා**” යනු සිනේරුව මත පිහිටි නන්‍දන වනය, එාරුසක වනය, මිස්සක වනය, චිත්තලතා වනය, ආදිකල්පික තරු වනය, සිනේරු වන (නම්) වේ. නැතහොත් සිනේරුවත් දඹදිව ආදියෙහි රමණීය වනයත් සිනේරු වන වේ. එම වනය මෙයට මුදුන් මල්කඩවීනුයි ‘සිනෙරු වන වටංසක’ වේ.
මෙසේ පොළොව කම්පා වන කල්හි මධුර ගම්භීර වූ වැස්ස ගර්ජනා කරමින් ක්‍ෂණික වැසි වැස්සේය. විදුලිය නිකුත් විය. මහා සමුද්‍රය කැලඹුණි. සක්දෙව් රජ අත්පොළසන් දුනි. මහා බ්‍රහ්මයා සාධුකාර දුනි. බ්‍රහ්ම ලෝකය දක්වා එකම කෝලහලයක් විය. මහාසත්ත්‍වයන් වහන්සේ සොළොස් හැවිරිදි කාලයේම සියලු ශිල්පයන්ගේ පරතෙරට පැමිණියහ. ඔහුගේ පියා රාජ්‍යය දෙනු කැමැත්තේ මව සමග සාකච්ඡා කොට මදුරජ කුලයෙන් මාමාගේ දියණිය වූ මද්‍රි නම් කුමරිය ගෙනවිත් සොළොස් දහසක් ස්ත්‍රීන්ට ප්‍රධාන වූ අගමෙහෙසිය කොට මහාසත්ත්‍වයන් රාජ්‍යයෙහි අභිෂේක කළේය. මහාසත්ත්‍වයන් වහන්සේ රාජ්‍යයෙහි පිහිටි කාලයේ පටන් දිනපතා හය ලක්‍ෂයක් වියදම් කොට මහදන් පවත්වන්නාහු අඩමසක් පාසා දානය බලන්නට පැමිණෙති. පසුකාලයේ මද්‍රි දේවිය පුතකු වැදුවාය. ඔහු රන් දැලකින් පිළිගත්හ. එහෙයින් ඔහුට ජාලිකුමාර යයි නම් කළහ. ඔහු පා නගා ඇවිදින කල එතුමිය දුවක වැදුවාය. ඇය කළුපාට අඳුන් දිවි සමකින් පිළිගත්හ. එබැවින් ඇයට කෘෂ්ණජිනා යයි නම් කළහ. එහෙයින්,
“අඩ මසක් පාසා පණ්ණරස දිනයෙහි ද පුණුපොහෝ දිනයෙහි ද පච්චය නම් ඇතුපිට නැගී දන් දීමට පැමිණියෙමි”යි කියන ලදී.
එහි “**අන්‍වද්ධ මාසෙ**” යනු අඩමසක් පාසා යන අර්‍ථයයි. **“පුණ්ණමාසෙ**” යනු පුණුපොහෝදින, මාසය සම්පූර්‍ණ වීමත් සඳ සම්පූර්‍ණ වීමත් යන මෙයින් යුක්ත වූ පසළොස්වක දින, දන් දීමට පැමිණියෙමි” යනු සම්බන්‍ධයයි. මේ එහි යෝජනාවයි. පච්චය නම් ඇතු පිට නැග අඩමසක් අඩමසක් පාසා දන් දීමට දාන ශාලාවට එළඹියෙමි. මෙසේ එළඹෙන්නේ ද යම් එක් පසළොස්වක පුණ්ණමාසී පොහෝ දිනක දන් දීමට එළඹියෙම්ද එදින කළිඟු රටින් බ්‍රාහ්මණයෝ මා වෙත එළඹියහ”යි අර්‍ථය වේ. “**පච්චයං නාගං**” යනු පච්චය නම් වූ මඟුලැතා, බෝධිසත්ත්‍වයන් උපන් දින එක් ආකාශචාරි ඇතින්නියක් මංගල සම්මත සම්පූර්‍ණයෙන් සුදු වූ ඇත් පැටවෙකු ගෙන විත් මඟුලැතු සිටින ස්ථානයෙහි තබා පිටත්ව ගියාය. බෝධිසත්ත්‍වයන් ප්‍රත්‍යය කොට ලැබුණු බැවින් ඔහුට “පච්චය” යයි නම් කළහ. ඒ පච්චය නම් වූ නැගී යාමට සුදුසු වූ ඇතා පිට නැග “**දානං දාතුං උපාගමිං”** දන් දීමට එළඹියෙමි. එහෙයින්,
“කලිඟු රටින් බ්‍රාහ්මණයෝ මා කරා එළඹුනාහුය. ශ්‍රී සෞභාග්‍යයට පැමිණියාවූ මංගල සම්මත වූ මඟුලැතු මගෙන් ඉල්ලූහ. ජනපදයෙහි වැසි නැත්තේය. දුර්ලභ භික්‍ෂා ඇත්තේය. මහත් සාගිනි ඇත්තේය. සර්‍වාඞ්ග ධවල වූ ගජෝත්තම වූ උතුම් ඇතා දුන මැනවැ”යි කියන ලදී.
එහි “**කාලිඞ්ගරට්ඨ විසයා**” ආදී ගාථා යට කුරුරාජ චරිතයෙහි ආවේමය. ඒ නිසා එම ගාථාවන්ගේ අර්‍ථය ද කථා මාර්‍ගය ද එහි කියන ලද ක්‍රමයෙන්ම දත යුතුය. මෙහි වනාහි මංගල හස්තියාගේ ධවල බව නිසා සම්පූර්‍ණයෙන් සුදු වූ උතුම් ඇතෙක් යයි කියන ලදී. බෝධිසත්ත්‍වයන් වහන්සේ ඇතු පිට නැගුණු සේක්,
“බ්‍රාහ්මණයෝ මගෙන් යමක් ඉල්ලත් ද එය දෙමි. කම්පිත නොවෙමි. මා වෙත ඇති වස්තු නො සඟවමි. මාගේ සිත දන්දීමෙහි ඇලෙයි”යි
තමන්ගේ දානාභිරතිය ප්‍රකාශ කරමින්:-
“යාචකයකු පැමිණි කල ප්‍රතික්‍ෂේප කිරීම මට සුදුසු නොවේ. මාගේ සමාදානය නොබිඳේවා. මහත් වූ ඇත් රජ දෙන්නෙමි”යි
ප්‍රතිඥා දී ඇතුපිටින් බැස නොසැරසූ තැන් බැලීම සඳහා පැදකුණු කොට නොසැරසූ තැනක් නොදැක මල් මිශ්‍ර සුවඳ දිය පිරුණු රන් කෙණ්ඩිය රැගෙන “පින්වත්නි මෙහි එව්” යයි අලංකාර කරන ලද රිදී දමක් වැනි ඇත් සොඬ ඔවුන්ගේ අතෙහි තබා දිය වත්කොට අලංකාර කළ ඇතා දුන්හ. එහෙයින්,
එහි “**සන්තං**” යනු පවතින දාන වස්තුව, “**න පතිගුය්හාමි**” යනු නො සඟවමි, යමෙක් වනාහි තමා සතු දෙය මටම වේවායි සිතයි ද ඉල්ලන ලද්දේ නමුදු ප්‍රතික්‍ෂේප කරයි ද ඔහු යාචකයන්ගේ ඉදිරියෙහි සිටියේ නමුදු අර්‍ථ වශයෙන් “සඟවයි” නම් වේ. මහාසත්ත්‍වයන් වහන්සේ වනාහි තමන්ගේ හිස මුල්කොට ආධ්‍යාත්මික දානය දෙනු කැමැත්තාහුමය. කෙසේ නම් බාහිර දේ ප්‍රතික්‍ෂේප කරත් ද? එහෙයින් “සන්තං න පතිගුය්හාමි”යි කියන ලදි. එහෙයින්ම “**දානෙ මෙ රමතෙ මනො**”යි කියන ලදී. සෙස්ස යට කියන ලද අයුරින්මය.
ඒ ඇතාගේ පාද සතරෙහි ආභරණ හාරලක්‍ෂයක් අගනේය. දෙපස පැළඳි ආභරණ දෙලක්‍ෂයක් අගනේය. යට උදරයෙහි කම්බිලිය ලක්‍ෂයක් ද, පිටෙහි මුතු දැල මිණි දැල, රන් දැල යන දැල් තුන තුන් ලක්‍ෂයක්ද, කන් දෙකෙහි ආභරණ ලක්‍ෂ දෙකක් ද, පිටෙහි අතුරණ ලද කම්බිලිය ලක්‍ෂයක් ද, කුම්භාලංකාරය ලක්‍ෂයක් ද, මුදුන් මල්කඩ තුන තුන් ලක්‍ෂයක් ද, කර්‍ණචුලාලංකාරය (කන මුදුනේ ඇති අලංකාරය) ලක්‍ෂයක් ද, දළ දෙකෙහි අලංකාරයන් ලක්‍ෂ දෙකක් ද, සොඬෙහි සොවත්‍ථිකාලංකාරය ලක්‍ෂයක් ද, නඞ්ගුට්ඨාලංකාරය ලක්‍ෂයක්ද, නගින ඉණිමග ලක්‍ෂයක් ද, අනුභව කරන තලිය ලක්‍ෂයක් ද මෙසේ මහාර්ඝ භාණ්ඩ හැර මේ සියල්ල පමණක් විසිහතර ලක්‍ෂයක් වටී. ඡත්‍රය මත ඇති මැණික ද සිළුමිණ ද, මුතුහරද, මිණි අංකුසය ද, (මැණික් හෙණ්ඩුව) ඇතාගේ ගෙල වෙළන මුතුහරද කුඹෙහි මැණික ද යන මේ හය අනර්ඝ වස්තු වේ. ඇතා ද අනර්ඝය. මෙසේ ඇතා සමග අනර්ඝ වස්තු හතකි. ඒ සියල්ලම බ්‍රාහ්මණයන්ට දුන්හ. එසේම හස්ති මෙණ්ඩක ඇත් ගොව්වන්ද සමග ඇතාගේ පරිවාරක වූ කුල පන්සියයක් ද දුන්හ. දන් දීම සමගම යට කියන ලද අයුරින්ම භූමි කම්පාවීම් ආදිය විය. එහෙයින් කියන ලදි.
“එකල්හිද නැවත සර්‍වාඞ්ගධවල වූ හස්ති රාජයා දෙන කල්හිද සිනේරු පර්‍වතයෙහි පිහිටි වනයන් මුදුන්මල්කඩ කොට ඇති මහා පෘථිවි තොමෝ කම්පා වූවාය”යි
ජාතකපාලියෙහි ද කියන ලදි:-
“උතුම් ඇත්රජ දුන් කල්හි පොළොව සැලිණ. එ සඳ යම් බිහිසුණු බවක් වීද එ සඳ ලොමුගැන්ම වී”යි
ඒ හස්තියා දන්දීම නිසා කිපුණා වූ සිවිරට වැසියෝ රැස්වූවාහු වෙසතුරු ‍ රජුට වඞ්කගිරියට යන්නැයි කියා සිය රටින් නෙරපූහ.
“**තස්ස නාගස්ස දානෙන**” යනු අනර්ඝ වස්තූන් හය සමග විසිහතර ලක්‍ෂයක් වටිනා අලංකාර භාණ්ඩ සහිත ඒ මඟුලැතා පරිත්‍යාග කිරීමෙන්, “**සිවයො**” යනු සිවිරාජ කුමාරවරුද, සිවි රට වැසියෝ ද, සිවයො යන මෙය දේශනා ශීර්ෂයක් ද වේ. එහිදී සඤ්ජය මහරජුත් ඵුසති දේවියත් ම‍ද්‍රි දේවියත් හැර ඇමති පිරිස ද බ්‍රාහ්මණ ගෘහපතියෝද, නියම්ගම්ජනපද වැසියෝ ද නාගරිකයෝ ද සියලු රට වැසියෝ ද යන සියල්ලෝම “කුද්ධා” යනු දෙවියන්ගේ මෙහෙයවීමෙන් බෝධිසත්ත්‍වයන් වහන්සේට කිපුණාහ, “**සමාගතා**” යනු රැස් වූ, ඒ බ්‍රාහ්මණයෝ ඇතා ලැබ ඇතා පිට නැගී මහ දොරටුවෙන් පිවිසී නගරය මැදින් පිටත්ව ගියහ. මහජනයා විසින් “එම්බා බ්‍රාහ්මණයෙනි, අපගේ ඇතා පිට නැගුණේ කොහි සිට දැයි ඇසූ කල්හි. “වෙස්සන්තර මහරජු විසින් අපට ඇතා දෙන ලදී. තෙපි කවරෙක්හුදැයි හස්ත විකාරාදියෙන් ගැටෙමින් (උසුළු පාමින්) ගියහ. ඉක්බිති ඇමතියන් ආදිකොට ගත් මහජනයා රාජ ද්වාරයෙහි රැස් වී රජතුමා විසින් බ්‍රාහ්මණයන්ට ධනය හෝ ධන්‍ය හෝ කුඹුරක් හෝ වස්තුව හෝ දැසිදස් මෙහෙකරුවෙක් හෝ දියයුතුවන්නේ නොවේ ද? කෙසේ නම් මේ වෙස්සන්තර මහරජ රජුට සුදුසු මඟුලැතා දෙන්නේ ද? මින් මතු මෙසේ රාජ්‍යය විනාශ කිරීමට ඉඩ නො දෙන්නෙමු”යි ගරහා පියා සඤ්ජය මහරජුට ඒ කාරණය දැනුම් දී එතුමා විසින් අනුකූල බව දක්වන්නේ එයින් සැහීමකට පත් නොවූහ. හුදෙක් වනාහි:-
“ඔහු දණ්ඩෙන් ද ආයුධයෙන් ද නො නැසුව මැනවි. හෙතෙම දඟගෙයට ද නො නිසිය. වංකගිරියෙහි වෙසේවායි කියා ඔහු රටින් නෙරපුව මැනවැයි
කීහ. එහෙයින්,
එහි “**පබ්බා ජෙසුං”** යනු රාජ්‍යයෙන් පිටත විසීම සඳහා උත්සාහවත් කළහ.
රජතුමා ද “මේ විරුද්ධ පිරිස මහත්ය. මගේ පුතා දින කීපයක් රාජ්‍යයෙන් පිටත විසීම යෙහෙකැයි සිතා
“ඉදින් මේ සිවිරට වැසියන්ගේ කැමැත්ත නම් ඒ කැමැත්ත නො දුරලම්හ. හෙතෙම මේ රාත්‍රිය වෙසේවා. කාම සම්පත් ද අනුභව කෙරේවා.
ඉක්බිති රාත්‍රිය අවසන්හි හිරු උදාවන කල සිවිරට වැසියෝ සමගිව ඔහු රටින් පිට කෙරෙත්වා”යි
කියා පුතා සමීපයට “මේ පුවත මගේ පුතාට දැනුම් දෙව”යි කියා කටයුතු කරන්නෙකු යැවීය. ඔහු එසේ කළේය.
මහාසත්ත්‍වයෝ එය අසා-
“සිවිරට වැසියෝ කවර කරුණෙක්හි මට කිපියාහු ද? නපුරු කොට කරන ලද්දක් මම නො දකිමි. කාරිය කරවන ඇමතිය. මට එය විස්තර කොට කියව. කවර හෙයින් මා නෙරපත් ද
කාරණය විමසූහ. ඔහු විසින් නුඹ වහන්සේගේ හස්ති දානය නිසා යයි කී කල්හි සොම්නසට පත්ව:-
“මම හදවත ද ඇස් ද දෙන්නෙමි. මාගේ බාහිර ධනය දීම ගැන කියනු කිම? රන් හෝ අමුරන් හෝ මුතු මැණික් හෝ වෙරළු මිණි හෝ දෙන්නෙමි.
පැමිණි යාචකයන් දැක දකුණත හෝ දෙන්නෙමි. කම්පා නො වන්නෙමි. මාගේ සිත දීමෙහි ඇලේ.
ඒකාන්තයෙන් සියලු රටවැසියෝ මා රටින් නෙරපත්වා. නැතහොත් නසත්වා. ඒකාන්තයෙන් මා සත්කඩ කොට කපත්වා. එහෙත් දීමෙන් නො වළකින්නෙමි’යි
කියා නගර වැසියෝ මට දන් දීමට එක් දවසක් අවකාශ දෙත්වා, හෙට දන් දී තුන් වන දවසෙහි යන්නෙමි”යි කියා කටයුතු කරන්නා (කාරිය කරවන ඇමති) ඔවුන් සමීපයට යවා “මම හෙට දින සත්තසතක නම් මහාදානය දෙන්නෙමි. ඇතුන් සත් සියයක් ද, අසුන් සත් සියයක් ද, රථ සත් සියයක් ද, ස්ත්‍රීන් සත් සියයක් ද, දාසයන් සත් සියයක් ද, දාසීන් සත් සියයක් ද, දෙනුන් සත් සියයක් ද පිළියෙල කරව. නොයෙක් ආකාර වූ ආහාරපානාදී දිය යුතු සියලු දේ ද ගෙනවිත් තබව”යි සර්‍වකාර්මික ඇමතියාට අණකොට එකළාවම මද්‍රි දේවිය වසන තැනට ගොස් “සොඳුර මද්‍රිය, අනුගාමික නිධාන තැන්පත් කරමු”යි සිල්වතුන් කෙරෙහි දන් දෙව”යි ඇයද දානයෙහි යොදවා ඇයට තමාගේ ගමනට හේතුව කියා “මම වාසය සඳහා වනයට යන්නෙමි. නුඹ මෙහිම උකටලී නොවී (නො කළකිරී) වාසය කරවයි කීහ. ඈ මහරජ නුඹ වහන්සේ නොමැතිව මම එක් දවසකුදු නො වසන්නෙමි”යි කීවාය.
දෙවන දවසෙහි සත්තසතික මහාදානය පැවැත්වූහ. එතුමා සත්තසතික දානය දෙද්දීම සවස් විය. බෝධිසත්ත්‍වයෝ අලංකාර කරන ලද රථයෙන් මව්පියන් වසන් තැනට ගොස් “මම හෙට යන්නෙමි”යි ඔවුන් විමසා නොකැමති ඔවුන් කඳුලු පිරි මුහුණින් යුතුව හඬද්දීම වැඳ පැදකුණු කොට එතැනින් නික්ම එ දවස තම වාසභවනයෙහි වැස ඊළග දිනයෙහි යන්නෙමි”යි ප්‍රාසාදයෙන් බැස්සහ. මද්‍රි දේවිය නැදිමයිලන් විසින් නොයෙක් ආකාරයෙන් ඉල්ලා සිටිමින් නවතනු ලබද්දී ද ඔවුන්ගේ වචනය ද ගණන් නොගෙන ඔවුන්ට වැඳ පැදකුණු කොට සෙසු ස්ත්‍රීන් දෙස බලා දරු දෙදෙනා රැගෙන වෙස්සන්තර රජුට පෙර ගොස් රථයෙහි සිටියාය.
මහා පුරුෂතෙම රථයට නැගී රථයෙහි සිටියේ මහජනයා විමසා “අප්‍රමාදීව දානාදී පින් කරව්”යයි ඔවුන්ට අවවාද දී නගරයෙන් නික්මුණි. බෝධිසත්ත්‍වයන්ගේ මව “මාගේ පුතා දාන සිතිවිලි ඇත්තේය, දන් දේවා”යි ආභරණ සමග සත්රුවන් පිරූ ගැල් දෙපසින් යැවීය. උන්වහන්සේ ද තම ශරීරයෙහි ආභරණ භාණ්ඩම පැමිණි යාචකයන්ට දහ අට වාරයක් දී සෙසු සියල්ල ද දුන්හ. නුවරින් පිටත්ව නැවතී රජගේ දිහාව බලනු කැමති වූහ. ඉක්බිති එතුමන්ගේ පුණ්‍යානුභාවයෙන් රථය ප්‍රමාණ තැන් පොළොව පැලී කරකැවී රථය නගරයට අභිමුඛ කළේය. එතුමා මව්පියන් වසන තැන බැලීය. එතුමන්ගේ ඒ කරුණාව කරණකොට ගෙන මහපොළොව කම්පා විය. එහෙයින්,
“ඒ සිවි රට වැස්සන් රටින් නෙරපන කල්හි කම්පන රහිතව හැකිලීමක් නැතිව මහා දානයක් දීමට එක් වරයක් ඉල්ලීමි.
(මා විසින්) යාඥා කරන ලද්දා වූ සියලු සිව්රට වැසියෝ එක් වරයක් දුන්නාහුය. යුගල මහා බෙරය ශබ්ද කරවා මම මහා දානය දුනිමි. “දන් දීම නිසා මොවුහු මා රටින් නෙරපති, මම නැවතත් දන්දෙමි’යි යනුවෙන් මහත් වූ භය එලවන්නා වූ ශබ්දයක් පැවැත්තේය. ආදිය කියන ලදී.
එහි “**නිච්ඡුභමානානං**” යනු ඒ සිවිරට වැසියන් විසින් ඉවතට දමන කල්හි ද නෙරපන කල්හි ද යන අර්‍ථයයි, නැතහොත් නික්මුණා වූ ඔවුන්ගේ, **“මහා දානං පවත්තෙතුං**” යනු සත්තසතක මහාදානය දීමට, **“ආයාචිස්සං**” යනු ඉල්ලුවෙමි, “**සාවයිත්‍වා**” යනු ශබ්ද කරවා, “**කණ්හා භෙරිං”** යනු යුගල මහා බෙරය, (**තම්මැට්ටම - පුරප්පට්ටුව**) “**දදාමහං**” යනු දදාමි අහං (දෙමි මම)
“**අථෙත්‍ථ”** යනු ඉක්බිති මෙසේ දානය දෙන කල්හි එම දන්ගෙයි, “**තුමුලො**” යනු එකම කොලාහලයක් වූ, “**භෙරවො**” යනු භය ගෙනදෙන, මහාසත්ත්‍වයන් හැර අනෙක් අයට බිය උපදවන, ඒ ජනයාට බිය උපදින ආකාරය දැක්වීමට “**දානෙන මං”** යනාදිය කියන ලදී. මේ වෙස්සන්තර මහ රජු දන් දීම හේතුවෙන් සිවිරට වැසියෝ රටින් බැහැර කරති. නෙරපා හරිති. එසේ වුවත් නැවත මෙතෙම මෙබඳු දානයක් දෙයි” යනුවෙනි.
දැන් එම දානය දැක්වීමට “හත්‍ථිං” යන ගාථාව කීය.
ඇත් අස් රථ ද දාසි දාස ගවයන් හා ධනය ද ආදී මෙසේ මහදන් දී එකල්හි නුවරින් නික්මුණෙමි.
නුවරින් නික්ම ආපසු හැරී බැලු කල්හි සිනේරු වනය මුදුන් මල්කඩක් වූ පොළොව කම්පාවිය.
එහි “**ගවං**” යනු ගවදෙන, “**චතුවාහිං රථං දත්‍වා**” යනු උසුලත් නුයි = වාහිනො, අශ්වයෝ, ආජානේය අශ්වයන් සතර දෙනකු සහිත රථය ද බ්‍රාහ්මණයන්ට දී යන අර්‍ථයයි. මහාසත්ත්‍වයන් වහන්සේ එසේ නගරයෙන් නික්මෙන්නාහු කඳුලු පිරුණු මුහුණින් යුතුව ලුහුබඳින තමන් සමග උපන් හැට දහසක් ඇමතියන් ද සෙසු ජනයා ද නවත්වා රථය පදවන්නාහු මද්‍රි දේවියට “සොඳුරු, ඉදින් පිටුපසින් යාචකයෝ එන්නාහුදැයි සොයා බලව”යි කීහ. ඕතොමෝ ද බලමින් හුන්නාහ. ඉක්බිති සත්තසතක මහා දානයට ද එතුමන්ගේ ගමන කාලයෙහි දුන් දානයට ද පැමිණීමට නොහැකි වූ බ්‍රාහ්මණයෝ සතර දෙනෙක් පැමිණ “වෙස්සන්තර රජ කොහිදැයි” විමසා දන් දී රථයෙන් ගියහයි කී කල්හි අශ්වයන් ඉල්ලා ගන්නෙමු’යි ලුහුබැන්ඳාහුය. මද්‍රි දේවිය ඔවුන් එනු දැක “දේවයන් වහන්ස, යාචකයෝ (එන්නාහුය)යි දැක්වුවාය. මහාසත්ත්‍වයෝ රථය නතර කළහ. ඔවුහු පැමිණ අශ්වයන් ඉල්ලූහ. මහාසත්ත්‍වයෝ අශ්වයන් දුන්හ. ඔවුහු ඒ අශ්වයන් ගෙන ගියහ. අශ්වයන් දුන් කල්හි වනාහි රථ ධුරය අහසෙහිම සිටියේය. ඉක්බිති දේව පුත්‍රයෝ සතර දෙනෙක් රෝහිත මෘග වේශයෙන් පැමිණ රථ ධුරය පිළිගෙන ගමන් කළහ. මහාසත්ත්‍වයෝ ඔවුන් දිව්‍ය පුත්‍රයන් බව දැන,
එම්බා මද්‍රිය, බලව, විසිතුරු රූපයක් මෙන් පෙනෙයි. (දේවපුත්‍රයෝ) තිත්මුව වේශයෙන් අවුත් පුහුණු අශ්වයන් මෙන් මා උසුලති” යනුවෙන්
මද්‍රි දේවියට කීහ.
එහි “**චිත්තරූපංව**” යනු අසිරිමත් රුවක් මෙන්, “**දක්‍ඛිණස්සා**” යනු මැනවින් පුහුණු වූ අශ්වයන් මෙන් “**මං වහන්ති”** මා උසුලති.
ඉක්බිති තවත් බ්‍රාහ්මණයෙක් පැමිණ මෙසේ යන්නා වූ එතුමන්ගෙන් රථය ඉල්ලීය. මහාසත්ත්‍වයෝ අඹුදරුවන් බස්සවා රථය දුන්හ. රථය දුන් කල්හි දේව පුත්‍රයෝ අතුරුදහන් වූහ. එතැන් පටන් සියල්ලෝ පයින් යන්නෝම වූහ. ඉක්බිති මහා සත්ත්‍වයෝ මද්‍රිනි, නුඹ කෘෂ්ණජිනා ගනුව, මම ජාලිකුමාරයා ගනිමි”යි දෙදෙනාම දරුවන් දෙදෙනා ඇකයෙන් ගෙන ඔවුනොවුන් ප්‍රියකථා ඇත්තේ පෙරමගට එන මිනිසුන්ගෙන් වඞ්ක පර්‍වතයට යන මග විමසමින් තුමූ නැමුනා වූ ගෙඩි සහිත ගස්වල ගෙඩි දරුවන්ට දෙමින් හිත වැඩ කැමති දෙවියන් විසින් මාර්‍ගය හකුළුවන ලද බැවින් එදිනම චේතිය රටට පැමිණියහ. එහෙයින් **“චතුවාහිං රථ දත්‍වා**” යනාදිය වදාළහ.
“අශ්වයන් හතර දෙනෙකු යෙදූ රථය දී තනිවූයෙම් දෙවැන්නෙකු නැත්තෙම් (සතර මංසන්‍ධියේ සිට) මද්‍රි දේවියට මෙසේ කීවෙමි.
“බාල වූ මේ කෘෂ්ණජිනා වනාහි සැහැල්ලුය. මද්‍රිදේවියනි. නුඹ ඇය වඩා ගනුව. (ඇගේ) සහෝදර වූ ජාලිය කුමාරයා බරය. මම ඔහු වඩා ගන්නෙමි.
මද්‍රි දේවී තොමෝ පියුමක් වැනි හෙළ පියුමක් වැනි කෘෂ්ණාජිනාව වඩාගත්තීය. රන් පිළිමයක් වැනි ජාලිය කැත් කුමරු මම වඩා ගතිමි.
උසස් කුලයෙහි උපන් සියුමැලි වූ ක්‍ෂත්‍රිය වංශිකයන් වූ (අපි) හතර දෙනා විසමවූද, සමවූද භූමි ප්‍රදේශයන්හි ගමන් කරමින් වඞ්කගිරිය බලා ගියෙමු.
යම්කිසි මනුෂ්‍ය කෙනෙක් පසුමග හෝ පෙර මග හෝ පැමිණෙත් ද ඔවුන්ගෙන් වඞ්කගිරිය කොතැනදැයි විචාළෙමු. ඔවුහු එහිදී අප දැක කාරුණික වචන කීවෝය. වඞ්කගිරිය ඉතා දුරය යන දුක්මුසු පුවත ඔවුහු සැලකළහ.
ඉදින් මහ වනයෙහි ඵල ඇති වෘක්‍ෂයන් දරුවෝ දකිත් ද ඒ ඵල හේතුකොට ගෙන දරුවෝ හඬති. හඬන්නා වූ දරුවන් දැක උස් වූ මහත් වෘක්ෂයෝ තමාම අතුවලින් නැමී දරුවන් කරා පැමිණෙත්.
සර්‍වාඞ්ග සෝභන වූ මද්‍රි දේවීතොමෝ ලොමු ඩැහැගැනීම ඇති කරන්නා වූ අද්භූත වූ මේ ආශ්චර්‍ය්‍ය දැක සාධුකාර පැවැත්වූවාය.
වෙස්සන්තර රජුගේ පුණ්‍යානුභාවයෙන් වෘක්‍ෂයෝ තුමූම නැමුණාහුය. ඒකාන්තයෙන් ලෝකයෙහි මේ ආශ්චර්‍ය්‍යයෙකි. ලොමුඩැහැ ගැනීමට සමර්ථ වූ අද්භූත කාරණයෙකි. දරුවන් කෙරෙහි අනුකම්පාවෙන් දෙවියෝ මාර්‍ගය හැකුළුවාහුය. නික්මුණු දිනයෙහිම චේත නම් රටට එළඹියෙමු
එහි “**ඨත්‍වා චාතුම්මහාපථෙ**” යනු තමන් ආ මග දෙසින් බලන්නාට ද පැමිණි ඒ බ්‍රාහ්මණයා ආ මාර්‍ගය දෙසින් බලන්නාට ද විනිවිද ගිය තැන ඇති බැවින් “**චතුක්ක**” සඞ්ඛ්‍යාත සතරමං සන්‍ධියෙහි සිට ඒ බ්‍රාහ්මණයාට රථය දී, “**එකාකියො**” යනු අමාත්‍ය සේවකාදී සහායකයෙකු නොමැති බැවින් තනි වූයේ, එහෙයින්ම “**අදුතියො**” (දෙවැන්නෙක් නොමැතිව) යයි කීය. “**මද්දිං දෙවිං තදබ්‍රැවී**” යනු මද්‍රි දේවියට මෙය කීවේය.
පියුමක් වැනි හෙළ පියුමක් වැනි කෘෂ්ණජිනා වඩා ගත්තීය “**අභිජාතා**” යනු ජාතිසමුපන්න වූ, “**විසමසමං**” යනු විසම වූද සම වූද භූමි ප්‍රදේශය, “**එන්ති**” යනු එති, “**අනුමග්ගෙ පටිපථෙ**” යනු පසුමග හෝ පෙරමග ‘වා’ ශබ්දයෙහි ලෝපය දත යුතුයි. “**කරුණං**” යනු භාවනපුංසක නිර්දේශයකි. කරුණාව දක්වන ලද බව යන අර්‍ථයයි. “**දුක්‍ඛං තෙ පටිවෙදෙන්ති**” යනු සියුමැලි වූ මොවුහු මෙසේ පාගමනින් යති. වංක පර්‍වතය මෙහි සිට දුරය”යි ඔවුහු එකල්හි අප කෙරෙහි කරුණා වශයෙන් තමා දුකට පත්වෙති හෝ එසේ තමා තුළ උපන් දුක ප්‍රකාශ කරති යන අර්‍ථයයි,
“**පවනෙ**” යනු මහවනයෙහි, “**ඵලිතෙ**” යනු ඵල සහිත වනයෙහි, “**උබ්බිද්ධා**” යනු උඩට උස් වූ, උස, “**උපගච්ඡන්ති දාරකෙ**” යනු යම්සේ දරුවන්ට අතින් ගෙඩි කඩාගත හැකි වේ ද එසේ ගස් තෙමේම අතුවලින් නැමී දරුවන් වෙත එළඹෙයි.
“**අච්ඡරියං**” යනු අසුරට (ඇඟිලි තුඩු එකට ගැසීම) සුදුසු, අසුර ගැසීමට යුතු, පෙර නොවූ දෙයක් වූයේනුයි “**අබ්භූතං**”යි, ලොමුදැහැ ගැනීමට සමත් බැවින්, “**ලොමහංසන**”යි , “**සාහුකාරං**” යනු සාධුකාරයයි. නැතහොත් **“සාධුකාර**” යනු ද පාඨයයි ස්ත්‍රීරත්නයක් බැවින් සියලු අඞ්ගයන්ගෙන්, අවයවයන්ගෙන් හොබනේනුයි “**සබ්බඞ්ගසොභනා**”යි.
“**අච්ඡෙරං වත”** යනු ඒකාන්තයෙන් ආශ්චර්‍ය්‍යයකි, “**වෙස්සන්තරස්ස තෙජෙන**” යනු වෙස්සන්තර (රජු) ගේ පුණ්‍යානුභාවයෙන්, **“සංඛිපිංසු පථං යක්‍ඛා**” දේවතාවෝ බෝධිසත්ත්‍වයන්ගේ පුණ්‍ය තේජසින් මෙහෙයවන ලද්දෝ ඒ මාර්‍ගය ගෙවීයාමට පත් කළහ. කෙටි කළහ. එය වනාහි දරුවන් කෙරෙහි කරුණාවෙන් කළාක් බඳු කොට “**අනුකම්පාය දාරකෙ**” යයි කියන ලදී. ජයතුරා (ජෙතුත්තර) නගරයේ සිට ස්වර්‍ණගිරිතාල නම් පර්‍වතයට යොදුන් පහකි. එතැන් සිට කොන්තිමාරානම් නදියට යොදුන් පහකි. එතැන් සිට අඤ්ජනගිරි නම් පර්‍වතයට යොදුන් පහකි. එතැන් සිට බ්‍රාහ්මණ ගමට යොදුන් පහකි. එතැන් සිට මාමාගේ නගරයට (මාතුල නගර) යොදුන් දහයකි. මෙසේ එම රටට ජෙතුන්තර නගරයේ සිට යොදුන් තිහක් වේ. දේවතාවෝ බෝධිසත්ත්‍වයන්ගේ පුණ්‍ය තේජසින් මෙහෙයවන ලද්දාහු මාර්‍ගය ගෙවාලූහ. ඒ සියලු මග එතුමන් ලා එක් දිනකින්ම ඉක්මවූහ. **“නික්‍ඛන්ත දිවසෙයෙව චෙතිරට්ඨ මුපාගමුං”** යයි එහෙයින් කියන ලදී.
මෙසේ මහාසත්ත්‍වයන් වහන්සේ සවස් කල චේතිය රට මයිලණුවන්ගේ නුවරට පැමිණ ඒ නගරයෙහි වාසල් දොර සමීපයෙහි ශාලාවක හුන්හ. ඉක්බිති මද්‍රි දේවිය එතුමන්ගේ පා දුවිලි පිස දමා පාදයන් මිරිකා වෙස්සන්තර රජු ආ බව දන්වන්නෙමි”යි ශාලාවෙන් නික්ම එතුමන්ගේ ඇස් හමුවෙහි ශාලා දොරකඩ සිටියාය. නගරයට පිවිසෙන්නාවූ ද නික්මෙන්නා වූද ස්ත්‍රීහු මද්‍රි දේවිය දැක පිරිවැරූහ. මහජනයා එතුමිය ද වෙස්සන්තර රජු ද එතුමන්ගේ දරුවන් ද එසේ ආ බව දැක රජුට දැන්වීය. හැට දහසක් රජවරු හඬමින් වැලපෙමින් එතුමන් සමීපයට පැමිණ ගමන් විඩා සංසිඳවා එසේ පැමිණි කරුණු විමසූහ.
මහාසත්ත්‍වයන් වහන්සේ ‘හස්තිදානය’ ආදිකොට ඇති සියල්ල කීහ. එය අසා ඔවුහු තම තමාගේ රාජ්‍යයෙන් ආරාධනා කළහ. මහා පුරුෂ තෙමෙම විසින් නුඹලාගේ රාජ්‍යය පිළිගන්නා ලද්දේම වේවා. රජ වනාහි මා රටින් නෙරපයි. එහෙයින් වඞ්ක පර්‍වතයටම යන්නෙමි’යි කියා ඔවුන් විසින් නොයෙක් ආකාරයෙන් එහි වාසය කිරීමට යාඥා කරද්දීම එය නොඉවසා ඔවුන් විසින් ගන්නා ලද ආරක්‍ෂා ඇත්තේ එම රාත්‍රිය ශාලාවේම වාසය කොට ඊළඟ දවසෙහි උදෑසනම නොයෙක් රසමසවුලෙන් යුත් භෝජන වළඳා ඔවුන් විසින් පිරිවරන ලද්දේ නික්ම පසළොස් යොදුන් මග ගෙවා වන දොරටුවෙහි සිට ඔවුන් නවත්වා මත්තෙහි පසළොස් යොදුන් මග ඔවුන් විසින් කියන ලද ක්‍රමයෙන්ම ගියේය. එහෙයින්,
“එකල්හි මාතුල නගරයෙහි සැට දහසක් රජවරු වාසය කරති. ඒ සියලුදෙන බඳනා ලද ඇඳිලි ඇතිව හඬමින් එළඹියහ.
එහිදී චේත රජුන් සමග ද චේතරාජ පුත්‍රයන් සමග ද පිළිසඳර කථා පවත්වා ද ඒ අපි ඒ නුවරින් නික්ම වඞ්කගිරියට ගියෙමුයි කියන ලදී.
එහි “**වත්තෙත්‍වා සල්ලාපං”** යනු එහි ඒ රාජ සමූහයා සමග පිළිසඳර කථා පවත්වා, “චෙතපුත්තෙහි” යනු චේතරාජ පුත්‍රයන් සමග, “**තෙ තතො නික්‍ඛමිත්‍වාන**” යනු ඒ රජවරුන් වන දොරටුවෙහි නවත්වා එතනින් (නික්ම) **“වඞ්කං අගමුං පබ්බතං**” යනු අපි සතර දෙනා වඞ්කගිරිය බලා ගියෙමු,
ඉක්බිති මහාසත්ත්‍වයන් වහන්සේ ඔවුන් කියන ලද මගින් යන්නාහු ගන්‍ධමාදන පර්‍වතයට පැමිණ එ දවස එහි වාසය කොට එතනින් උතුරු දිග බලා වෙපුල්ල පර්‍වත පා මුලින් ගොස් කේතුමතී ගංගා තීරයෙහි හිඳ වනයෙහි හැසිරෙන්නෙකු විසින් දෙන ලද මී පැණි හා මස් අනුභව කොට ඔහුට රන් ඉදිකටුව දී නා පැන් සැනහී පැන් බී ගමන් විඩා හැර ගඟෙන් එතරව සානු පර්‍වතය මුදුනෙහි සමතල භූමියේ පිහිටි නුගරුක මුල ටික වේලාවක් හිඳ එයින් නැගිට යන්නාහු නාලික පර්‍වතය පසුකරමින් මුචලින්‍ද විලට ගොස් විල් තෙරින් ඊසාණ කොණට ගොස් ඒකපදික මාර්‍ගයෙන්ම වන ලැහැබට පිවිස එය ඉක්මවා ගිරිදුර්‍ග නදී ප්‍රභවයන්ගේ ඉදිරියෙහි සතරැස් පොකුණට පැමිණියහ.
එකෙණෙහිම සක්දෙව් රජ විමසා බලන්නේ “මහාසත්ත්‍වයෝ හිමවතට පිවිසියෝය. වාසස්ථානයක් ලැබීමට වටීයයි සිතා විශ්වකර්‍මයා “යව, වඞ්ක පර්‍වත කුසෙහි මනහර තැනක අසපුවක් මැවුව මැනව”යි කියා යැවීය. හෙතෙම එහි පන්සල් දෙකක් ද සක්මන් මළු දෙකක් ද, රාත්‍රි ස්ථාන දිවාස්ථාන දෙක බැගින් ද මවා ඒ ඒ තැන්වල නොයෙක් මල්වලින් විසිතුරු වූ ගස් මල් පඳුරු ද කෙසෙල් වන ආදිය ද දක්වා සියලු පැවිදි පිරිකර පිළියෙල කොට යම්කිසිවෙක් පැවිදිවනු කැමැත්තාහු නම් ගනිත්වා”යි අකුරු ලියා අමනුෂ්‍යයන් ද බියකරු ශබ්ද ඇති මෘගපක්‍ෂීන් ද ඉවත් කොට සිය වාසභවනටම ගියේය.
මහාසත්ත්‍වයෝ ඒක පදික මාර්‍ගය දැක “පැවිද්දන් වසන තැනක් විය යුතුය”යි මද්‍රි දේවියත් දරුවනුත් එහිම තබා අසපුවට පිවිස අකුරු බලා සක්දෙව් රජු විසින් දක්නා ලද්දේ වෙමි”යි පන්සල් දොර විවෘත කොට පිවිසියාහු කඩුවද දුන්න ද ඉවත්කොට සළු මුදා තවුස්වෙස් ගෙන සැරයටිය ගෙන නික්ම පසේ බුදු කෙනෙකු හා සමාන සංයමයෙන් දරුවන්ගේ සමීපයට ගියහ. මද්‍රි දේවිය ද මහාසත්ත්‍වයන් දැක පාමුල වැටී හඬා එතුමන් සමගම අසපුවට පිවිස තමන්ගේ පන්සලට ගොස් තවුස් වෙස් ගත්තීය. පසුව දරුවන් ද තාපස කුමාරයන් කළාය. බෝධිසත්ත්‍වයෝ මද්‍රි දේවියගෙන් අපි මෙතැන් පටන් පැවිද්දෝ වෙමු. ස්ත්‍රිය නම් බ්‍රහ්මචර්‍ය්‍යාවට කිලුටකි. දැන් නොකල්හි මා සමීපයට නොපැමිණෙව”යි වරයක් ඉල්ලූහ. ඈ යහපතැයි පිළිගෙන මහාසත්ත්‍වයන්ගෙන් ද “දේවයන් වහන්ස නුඹ වහන්සේ දරුවන් රැගෙන මෙහිම හිඳිනු මැනවි. මම ඵලාඵල ගෙනෙන්නෙමි යනුවෙන් වරයක් ඉල්ලූහ. එතැන් පටන් වනයෙන් ඵලාඵල ගෙනවිත් තිදෙනා පෝෂණය කළාය. මෙසේ ක්‍ෂත්‍රියයෝ සතර දෙනා. පර්‍වත කුසෙහි සත්මාසයක් පමණ විසූහ. එහෙයින් “**ආමන්තයිත්‍වා දෙවින්‍දො විස්සකම්මං මහිද්ධිකං**” ආදිය කියන ලදී.
“ශක්‍ර දේවේන්‍ද්‍ර තෙම මහත් සෘද්ධි ඇති විශ්වකර්‍ම කැඳවා “අසපුවක් යහපත් සේ කොට සිත්කලු වූ පන්සලක් මනාකොට නිර්මිත කරවයි අණ කළේය.
මහත් සෘද්ධි ඇති විශ්වකර්‍ම තෙමේ ශක්‍රයාගේ වචනය අසා අසපුවක් ද (එහි) සිත්කලු වූ පන්සලක් ද යහපත් සේ නිර්මිත කළේය.
නිශ්ශබ්ද වූ අවුල් රහිත වූ මහ වනයට වැද, අපි සතර දෙන එහි පර්‍වතයන් අතර වාසය කෙළෙමු.”
එකල්හි මම ද මද්‍රි දේවිය ද ජාලිය කෘෂ්ණජිනා යන දෙදෙනා ද යන අපි ඔවුනොවුන්ගේ ශෝක දුරු කරමින් අසපුවෙහි විසුවෙමු.
දරුවන් ආරක්‍ෂා කෙරෙමින් (ආශ්‍රමය) ශුන්‍ය නොකෙරෙමින් ආශ්‍රමයෙහි විසූවෙමි. මද්‍රි දේවි ඵලාඵල ගෙන එයි. ඈ අප තුන් දෙනා පෝෂණය කරයි යනාදියයි.
එහි “**ආමන්තයිත්‍වා**” යනු කැඳවා, “**මහිද්ධිකං**” යනු මහත් වූ දේවසෘද්ධියෙන් යුත්, “**අස්සමං සුකතං”** යනු ආශ්‍රම පදය යහපත් සේ කොට, “**රම්මං**” යනු වෙස්සන්තර රජුට විසීමට සුදුසු පන්සලක්, “සුමාපය” යනු මැනවින් නිර්මිත කරව. “ආණාවෙසි” යනු ඉතිරි වචනයයි. “**සුමාපයී”** යනු මැනවින් නිර්මිත කළේය.,
“**අසුඤ්ඤෙ**” යනු යම්සේ ඒ ආශ්‍රමය ජනශුන්‍ය නොවේද, එසේ එය ජනශුන්‍ය නොකිරීමෙන් “අසුඤ්ඤ” වූ (අසපුවෙහි) වාසය කළෙමි. “අසුඤ්ඤෙ” කියා ද පාඨයකි. මගේ විසීමෙන්ම ජනශූන්‍ය නොවූ ආශ්‍රමයෙහි දරුවන් රකිමින් වසමි. එහි සිටිමි. බෝධිසත්ත්‍වයන්ගේ මෛත්‍රී ආනුභාවයෙන් හාත්පස යොදුන් තුනෙක්හි සියලු තිරිසන් සත්ත්‍වයෝ ද මෛත්‍රී සිත් ඉපිද වූහ.
මෙසේ ඔවුන් එහි වසන කල්හි කලිඟුරට වැසි “ජූජක” නම් බ්‍රාහ්මණයෙක් “අමිත්තතාපනා” නම් බිරිඳ විසින් “මම නුඹට නිරන්තරයෙන් ධන්‍ය කෙටීම, දිය ගෙන ඒම, කැඳබත් පීසීම් ආදිය කිරීමට නොහැක්කෙමි, මෙහෙකාර දාසයකු හෝ දාසියක හෝ මට ගෙන එව”යි කී කල්හි “සොඳුර දිළිඳු මම නුඹට දාසයකු හෝ දාසියක කොතනින් ලබන්නෙම්දැයි කියා ඇය විසින් වෙස්සන්තර රජ වඞ්කගිරියෙහි වසයි. එතුමන්ගේ දරුවන් මට මෙහෙවරට ඉල්ලා ගෙනව”යි කී කල්හි ක්ලේශ වශයෙන් ඇය කෙරෙහි බැඳුණු සිත් ඇති බැවින් ඇයගේ වචනය ඉක්මවීමට නොහැකිවන්නේ මාර්‍ගොපකරණ පිළියෙල කරවාගෙන පිළිවෙළින් ජයතුරා නුවරට පැමිණ “වෙස්සන්තර මහ රජ කොහිදැයි විචාළේය.
මහජනයා මේ යාචකයන්ට අධික ලෙස දන්දීම් නිසා අපගේ රජ නගරයෙන් නෙරපන ලද්දේය. මෙසේ අපගේ රජු නසා නැවත ද මෙහි එන්නේයයි ගල්කැට දඬුමුඟුරු ගත් අත් ඇතිව බැණ වදිමින් බ්‍රාහ්මණයා ලුහුබැන්ඳේය. හෙතෙම දේවතාධිගෘහිතව එතැනින් නික්ම වඞ්ක පර්‍වතයට යන මාර්‍ගයට නැගී පිළිවෙළින් වන දොරටුවට පැමිණ මහවනයට වැද මංමුළා වී හැසිරෙන්නේ ඒ රජවරුන් විසින් බෝධිසත්ත්‍වයන්ගේ ආරක්‍ෂාවට තබන ලද චේතපුත්‍ර සමග එක් විය. ඔහු විසින් “බ්‍රාහ්මණය, නුඹ කොහි යන්නෙහිදැයි විමසන ලද්දේ “වෙස්සන්තර මහරජු සමීපයට ය”යි කී විට මේ බ්‍රාහ්මණයා ඒකාන්තයෙන් රජතුමාගේ දරුවන් හෝ දේවිය හෝ ඉල්ලීමට යන්නේ ය”යි සිතා “බ්‍රාහ්මණය, නුඹ එහි නොයව. ඉදින් යන්නෙහි නම් මෙහිම නුඹගේ හිස සිඳ මාගේ සුනඛයන්ට ආහාර කරන්නෙමි”යි ඔහු විසින් බියට පත් කරන ලද්දේ මරණ බියෙන් බියපත් වූයේ “මම එතුමන්ගේ පියා විසින් එවන ලද දූතයෙකි. එතුමන් කැඳවාගෙන එන්නෙමි”යි ආවේ වෙමි”යි බොරුවක් කීවේය. එය අසා චේත පුත්‍රයා තුටු පහටුව බ්‍රාහ්මණයාට සත්කාර සම්මාන කොට වඞ්ක පර්‍වතයට යන මාර්‍ගය කීවේය. හෙතෙම එයින් ඔබ්බට යන්නේ අතරමග අච්චුත නම් තාපසයා හමු වී එතුමන්ගෙන්ද මාර්‍ගය විමසා එතුමන් විසින් ද මග කී කල්හී එතුමන් කී සලකුණෙන් මග යන්නේ පිළිවෙළින් බෝධිසත්ත්‍වයන් වහන්සේගේ අසපුව සමීපයට ගොස් මද්‍රි දේවිය ඵලාඵල සඳහා ගිය කල්හි බෝධිසත්ත්‍වයන් වෙත එළඹ දරු දෙදෙනා ඉල්ලීය. එහෙයින්,
“මහ වනයෙහි මා වාසය කරද්දී මගියෙක් මා කරා එළඹියේය. එළඹ ජාලිය, කෘෂ්ණජිනා යන මගේ දරු දෙදෙනා ඉල්ලීය.’යි දේශනා කරන ලදී. (චරියා පිටකය)
මෙසේ බ්‍රාහ්මණයා විසින් දරුවන් ඉල්ලූ කල්හි මහාසත්ත්‍වයෝ “මා වෙත යාචකයෙක් පැමිණියේ ඒකාන්තයෙන් බොහෝ කලකිනි. අද මම නිරවශේෂ කොට දාන පාරමිතාව සම්පූර්‍ණ කරන්නෙමි” යන අදහසින් හටගත් සොම්නස් ඇත්තේ දිගුකළ අතෙහි දහසක් බැඳි පියල්ලක් තබන්නාක් මෙන් බ්‍රාහ්මණයාගේ සිත සතුටු කරමින් ඒ සියලු පර්‍වත කුස එකනින් නාද කරමින් “මම නුඹට දරුවන් දෙමි. එසේ වුවත් මද්‍රි දේවිය වනාහි උදැසනම ඵලාඵල සඳහා වනයට ගොස් සවස එන්නීය. ඇය පැමිණි පසු පුත්‍රයන් පෙන්වා නුඹ ද මුල් ඵලාඵල අනුභව කොට එක් රැයක් වැස පහවූ විඩා ඇත්තේ උදෑසනම යන්නෙහි යයි කීහ. බ්‍රාහ්මණයා “ඒකාන්තයෙන් මෙතුමා උදාර අදහස් ඇති බැවින් පුතුන් දෙයි. මව වනාහි දරුවන්ට ගිජු වූවා පැමිණ දානයට අන්තරායක් වුවද කළ හැකිය. එහෙයින් මම මෙතුමා පීඩාවට පත්කොට දරුවන් රැගෙන අදම යන්නෙම් නම් මැනවැ”යි සිතා නුඹවහන්සේගේ දරුවෝ මට දෙන ලද්දාහුය. ඔවුන් දැන් මවට පෙන්වීමෙන් කවර ප්‍රයෝජනයක් ද, දරුවන් රැගෙන අදම යන්නෙමි”යි කීවේය. “බ්‍රාහ්මණය, ඉදින් නුඹ රාජ දියණිය වූ මව දැකීමට නොකැමැත්තෙහි නම් මේ දරුවන් රැගෙන ජයතුරා නගරයට යව, එහි සඤ්ජය මහරජ දරුවන් ගෙන මහත් ධනය තොපට දෙන්නේය. එයින් දැසිදස්සන් ගන්නෙහිය. සුවසේ ද ජීවත් වන්නෙහි. අනෙක් අතින් මේ සියුමැලි රජදරුවෝ කෙසේ නුඹට වතාවත් කරන්නාහුදැයි (රජතුමා) කීය.
බ්‍රාහ්මණයා “ම විසින් මෙසේ ද කළ නොහැකිය, රාජදණ්ඩනයට බිය වෙමි. මගේම ගමට ගෙන යන්නෙමි”යි කීවේය. ඔහුගේ මේ කථා සල්ලාපය අසා දරුවෝ “අපගේ පියා අපව බ්‍රාහ්මණයාට දෙනු කැමැත්තේ යයි ඉවත්ව පොකුණට ගොස් නෙලුම් පඳුරු අතරෙහි සැඟවුනහ. බ්‍රාහ්මණයා ඔවුන් නොදැකම “නුඹ වහන්සේ දරුවන් දෙමි”යි කියා ඔවුන් ඉවත් කරවූහ. ඒ නුඹ වහන්සේගේ සාධුභාවයදැයි කීය. ඉක්බිති මහාසත්ත්‍වයෝ වහාම නැගිට දරුවන් සොයන්නාහු පොකුණෙහි නෙලුම් පඳුරු අතර සැඟවී සිටිනු දැක “දරුවෙනි, එන්න මගේ දාන පාරමිතාවට අනතුරක් නොකරව්. මගේ දානාධ්‍යාශය මුදුන් පමුණුවව්, මේ බ්‍රාහ්මණයාද නුඹලා රැගෙන නුඹලාගේ මුත්තණුවන් වූ සඤ්ජය මහරජු වෙත යන්නේය. ජාලිය එහිදී නුඹ දාසකමෙන් මිදෙනු කැමති නම් බ්‍රාහ්මණයාට රන් දහසක් දී නිදහස් වූවෙක් වන්නෙහි, කෘෂ්ණජිනාවෙනි. නුඹ දාසයන් සියයක් ද දාසීන් සියයක් ද, ඇතුන් සියයක් ද, අශ්වයන් සියයක් ද, ගොනුන් සියයක් ද, රන් සියයක් ද වශයෙන් සියල්ල සියය බැගින් දී නිදහස් තැනැත්තියක් වන්නෙහි යයි කුමාරයන් ගණන් වශයෙන් වටිනාකම් නියම කොට අස්වසා ඔවුන් රැගෙන අසපුවට ගොස් කෙණ්ඩියෙන් දිය ගෙන සර්‍වඥතා ඥානය ප්‍රත්‍යකොට බ්‍රාහ්මණයාගේ අත පැන් වත්කොට අතිශයින් ප්‍රීතිසොම්නස් ඇත්තෙක් වී පොළොව කම්පා කරමින් මෙන් පුත්‍රදානය දුන්හ. මෙහිදී ද පෙර කියන ලද අයුරින්ම පොළොව කම්පා වීම් ආදිය විය. එහෙයින්,
“එළඹියා වූ යාචකයා දැක මට සන්තෝෂයක් උපන්නේය. එකල්හි දරු දෙදෙනා ගෙන බ්‍රාහ්මණයා හට දුනිමි.
යම්කලෙක සිය දරුවන් ජූජක බ්‍රාහ්මණයාට දුන්නේ ද එකල්හි ද සිනේරු පර්‍වතය ද වනයන් ද මුදුන් මල්කඩ කොට ඇති පෘථිවි තොමෝ කම්පා වූවා යයි, දේශනා කරන ලදී. (චරියා පිටක)
ඉක්බිති බ්‍රාහ්මණයා නොයනු කැමැත්තා වූ දරුවන් වැලකින් දෙඅත් එක්කොට බැඳ ඇද්දේය. ඔවුන් බැඳි තැනින් සම සිදී ලේ වැගිරිණ. හෙතෙම වැල් පොටින් තලමින් අදියි. දරුවෝ පියාණන් දෙස බලා:-
“පියාණෙනි, අම්මා ද නික්ම ගියාය. පියාණෙනි නුඹ ද අප බමුණාට දෙන්නෙහිය. පියාණෙනි, අම්මා එනතුරු බමුණාට අප දන් නොදුන මැනව. අම්මා ආ විට මේ බමුණා කැමති සේ අප විකුණාවා හෝ නසාවා”යි (ජාතක පාලිය)
කියා නැවතද පියාණෙනි. නපුරු පෙනුමක් ඇති කර්‍කශ ක්‍රියා ඇති මෙතෙම
“මනුෂ්‍යයෙක් ද නැතහොත් මස් ලේ අනුභව කරන යක්‍ෂයෙක් ද ගමෙන් වනයට අවුත් පුත්‍ර ධනය ඉල්ලන්නේය. පියාණෙනි. මේ පිසාචයා විසින් ගෙන යනු ලබන කල්හි බලා සිටින්නේ ඇයිදැයි (ජාතක පාලිය)
ආදිය කියමින් හැඬූහ. එහි “**ධනං**” යනු පුත්‍ර ධනයයි.
ජූජකයා දරුවන් හඬද්දීම තලතලා ගෙන ගියේය. බෝසතාණන්ට දරුවන්ගේ කාරුණික හැඬීමෙන් ද ඒ බ්‍රාහ්මණයාගේ අකාරුණිකභාවය හේතුකොට ගෙන ද බලවත් ශෝකයක් උපන්නේය. විපිළිසරෙක් ද උපනී. එතුමා එකෙණෙහිම බෝධිසත්ත්‍වයන්ගේ ප්‍රවේණිය සිහි කළේය. සියලුම බෝධිසත්ත්‍වවරු පඤ්ච මහා පරිත්‍යාගයන් කොට බුදු වන්නෝය. මම ද උන්වහන්සේලාට ඇතුළත් වෙමි. පුත්‍රදානයද පඤ්චමහා පරිත්‍යාගයන්ගෙන් එකකි. එහෙයින් වෙස්සන්තර රජුනී, දන් දී පසුව තැවෙන්නෙහි ද එය නුඹට සුදුසු නොවේයයි තමාටම අවමන් කොට දන්දුන් කාලයේ සිට ඔවුහු මට කිසිවෙක් නොවෙති’යි තම සිත දැඩිකොට ගෙන දැඩි සමාදානය ඉටාගෙන පන්සල් දොරටුවෙහි ගල් පුවරුවෙහි රන් පිළිමයක් මෙන් වැඩ හුන්හ.
ඉක්බිති මද්‍රි දේවිය වනයෙන් ඵලා ඵල ගෙන ආපසු එන්නී මහාසත්ත්‍වයන්ට දානන්තරාය නොවේවා’යි සිංහව්‍යාඝ්‍රාදී රූපධාරී දේවතාවන් විසින් වටලන ලද මාර්‍ග ඇත්තී ඔවුන් ඉවත්ව ගිය පසු වහා ආශ්‍රමයට පැමිණ “අද මවිසින් නරක සිහිනයක් දකින ලදී. නරක නිමිති ද පහළ විය. කුමක් නම් වන්නේදැයි සිතන්නී ආශ්‍රමයට පිවිස දරුවන් නොදකින්නී බෝසතුන්ගේ සමීපයට ගොස් “දේවයන් වහන්ස, අපගේ දරුවන් නොදකිමි. ඔවුහු කොහි ගියෝදැයි ඇසුවාය. හෙතෙම නිශ්ශබ්ද විය. ඕතොමෝ දරුවන් සොයමින් ඒ ඒ තැන එහා මෙහා දුවමින් සොයන්නී නොදැක නැවත ද ගොස් විමසුවාය. බෝධිසත්ත්‍වයෝ කර්‍කශ කථාවෙන්ම ඇයගේ පුත්‍රශෝකය දුරු කරන්නෙමි”යි සිතා-:
“උතුම් රූප ශ්‍රීයෙන් යුත්, යශස් ඇති චේතිය රාජදුවණිය, ඔබ වනමුල් පලවැළ පිණිස උදෑසනම ගියා නෙවෙහිද? කුමන කරුණක් නිසා (වේලාව ඉක්මවා) සවස ආවෙහිදැ”යි
කියා ඇය පමාවීමට කාරණය කී කල්හි නැවත දරුවන් සඳහා කිසිවක් නොකීහ. ඈ පුත්‍ර ශෝකයෙන් ඔවුන් සොයමින් නැවතද වාත වේගයෙන් වනයෙහි හැසුරුනාය. ඇය එක් රැයකදී හැසුරුණ තැන ගණන් ගත් විට පසළොස් යොදුනක් පමණ තැන් විය. ඉක්බිති රාත්‍රිය පහවූ විට මහාසත්ත්‍වයන්ගේ සමීපයට ගොස් සිටියා දරුවන් නොදැකීමෙන් බලවත් ශෝකයෙන් මැඩුනී එතුමන්ගේ පාමුල කපා හෙලූ කෙසෙල් ගසක් මෙන් සිහිනැතිව බිම වැටුනීය. බෝධිසත්ත්‍වයෝ ඇය මළාය යන හැඟීමෙන් කම්පා වෙමින් උපන් බලවත් ශෝකය ඇත්තේ නමුදු සිහිය පිහිටුවා “පළමුකොට ජීවත්වන්නීදැයි දැනගන්නෙමි”යි සත් මසක් කාය සංසර්‍ගයට නොපැමිනි විරු නමුත් වෙනෙකෙකු නොමැති හෙයින් ඇයගේ හිස ඔසවා කලවා මත තබා දිය ඉස උරය, මුඛය හා හදවත පිරි මැද්දාහ. මද්‍රි දේවිය ද මදක් කල් ගෙවා සිහි ලැබ හිරිඔතප් උපදවා “දේවයන් වහන්ස, ඔබගේ දරුවන් කොහි ගියාහුදැයි විචාළාය. බෝධිසත්ත්‍වයෝ මෙසේ කීහ. දේවියනි මගෙන් ඉල්ලගෙන පැමිණි එක් බ්‍රාහ්මණයෙකුට දාසභාවයට දුනිමි”යි කියා ඇය විසින් “දේවයන් වහන්ස. කවර හෙයකින් පුතුන් බමුණාට දී සියලු රාත්‍රිය හඬමින් හැසිරෙන මට නොකීවෝදැයි ඇසූකල්හි පළමුකොටම කීකල නුඹගේ සිතෙහි බොහෝ දුක් වන්නේය, දැන් වූ කලී ශාරීරික දුකින් දුක තුනී වන්නේ යයි කියා:-
“මද්‍රි දේවියනි, මා දෙස බලව, දරුවන් දෙස නොබලව, දැඩි ලෙස නොහඬව. ජීවත් වන්නෙමු නම් නිරෝගද වන්නෙමු නම් දරුවන් ලබන්නෙමු”යි කීය (ජාතක පාලිය)
එතුමා ඇය අස්වසා නැවත:-
“සත්පුරුෂ තෙම යාචකයා ආ කල්හි දැක දරුවන් ද සිවුපාවන් ද, ධන්‍යද ගෙයි වෙනත් යම් ධනයක් ඇත් ද ඒ සියල්ලද දන් දෙන්නේය. මද්‍රි දේවියනි, දරුවන් කෙරෙහි පිහිටි මගේ උතුම් දානය අනුමෝදන් වන්නැ”යි (ජාතක පාලි)
කියා තමාගේ පුත්‍රදානය ඇයට අනුමෝදන් කරවූහ.
ඈ ද:-
“දේවයිනි, දරුවන් කෙරෙහි පිහිටි ඔබ වහන්සේගේ උතුම් දානය අනුමෝදන් වෙමි. දන් දී සිත පහදව. වඩ වඩාත් දන්දෙන්නෙක් වනු මැනවැ”යි
කියා අනුමෝදන් වූවාය.
මෙසේ ඔවුනොවුන් සතුටු කථා කරන කල්හි. සක්දෙව් රජ “මහාපුරුෂ තෙම ඊයේ පොළොව කම්පා කොට දරුවන් දුනි. දැන් කිසියම් පහත් පුරුෂයෙක් එතුමන් වෙත පැමිණ මද්‍රි දේවිය ඉල්ලා ගෙන යන්නේ නම් රජතුමා පිහිට නැත්තෙක් වන්නේය. එබැවින් මම බ්‍රාහ්මණ වේශයෙන් එතුමන් වෙත එළඹ මද්‍රි දේවිය ඉල්ලා ගෙන පාරමිතා කුළු ගන්වා (මුදුන් පමුණුවා) කිසිවෙකුට නොදිය හැකි කොට නැවත ඇය රජුටම දී එන්නෙමි”යි මෙසේ සිතීය. ශක්‍රයා හිරු උදාවන කල්හි බ්‍රාහ්මණ වේශයෙන් බෝසතුන් සමීපයට ගියේය. ඔහු දැක මහා පුරුෂතෙම “අපට ආගන්තුකයෙක් පැමිණියේ යයි හටගත් ප්‍රීති සොම්නස් ඇත්තේ ඔහු සමග මිහිරි පිළිසඳර කථා කොට “බ්‍රාහ්මණය කුමන කරුණක් නිසා මෙහි පැමිණියෙහිදැයි විචාළේය. ඉක්බිති සක්දෙව් රජ එතුමන්ගෙන් මද්‍රි දේවිය ඉල්වීය. එහෙයින්,
“නැවත සක්දෙව් රජතෙම (දෙව්ලොවින්) බැස බමුණු වෙස් ඇතිව සිල්වත් වූ පතිව්‍රතා ධර්‍මයෙන් යුත් මද්‍රි දේවිය මගෙන් ඉල්ලීය”යි දේශනා කරන ලදී.
එහි “**පුනදෙව**” යනු දරුවන් දුන් දිනයෙන් පසුවම, ඉන්පසු දිනම යන අර්‍ථයයි. “**ඔරුය්හ**” යනු දෙව්ලොවින් බැස, **“බ්‍රාහ්මණ සන්තිභො**” යනු බ්‍රාහ්මණයෙකුට සමාන වර්‍ණ ඇත්තේ,
ඉක්බිති මහාසත්ත්‍වයෝ ඊයේ මවිසින් දරුවන් දෙදෙනාම බ්‍රාහ්මණයෙකුට දෙන ලදහ. මම වනාහි වනයෙහි හුදෙකලාවමය. තොපට කෙසේ නම් සිල්වත් වූ පතිව්‍රතා ධර්‍මයෙන් යුක්ත වූ මද්‍රි දේවිය දෙන්නෙම්දැයි නොකියා දිගු කරන ලද අතෙහි වටිනා රත්නයක් තබන්නාක් මෙන් නොඇලී පසුබැසීමක් නොමැතිව නොහැකුළුනු සිත් ඇතිව “අද මාගේ දාන පාරමිතාව මුදුන් පත් වන්නේය”යි තුටු පහටුව පර්‍වතය නාද කරවමින් මෙන්
“බමුණානෙනි, තෙපි යමක් මගෙන් ඉල්ලන්නෙහු නම් එය දෙමි. (දෙන්නට) නොසැලෙමි. ඇති දැය නොසඟවමි. මා සිත දානයෙහි ඇලෙයි යයි (ජාතක පාලි)
කියා වහාම කෙණ්ඩියෙන් දියගෙන බමුණාගේ අතපැන් වත් කොට බිරිඳ දන් දුන් සේක. එහෙයින්,
“මද්‍රි දේවිය අතින් ගෙන දියෙන් ඒ බ්‍රාහ්මණයාගේ දෝත පුරවා ප්‍රසන්න වූ චිත්ත සංකල්ප ඇතිව ඔහුට මම මද්‍රි දේවිය දුනිමි”යි දේශනා කරන ලදී.
එහි “**උදකඤ්ජලී”** යනු ජලයෙන් සෝත, “**උදකං”** යනු කරණාර්ථයෙහි ප්‍රථමා විභක්ති වචනයකි, ජලයෙන් ඒ බ්‍රාහ්මණයාගේ දෝත, දිගුකළ අත්තල පුරවා යන අර්‍ථයයි. “පසන්නමන සඞ්කප්පො” යනු ඒකාන්තයෙන් මේ පරිත්‍යාගයෙන් දාන පාරමිතාව මුදුන් පමුණුවා සම්මා සම්බෝධිය අවබෝධ කර ගන්නෙමි’යි උපන් ශ්‍රද්ධා ප්‍රසාදයෙන් ප්‍රසන්න වූ චිත්ත සංකල්ප ඇත්තේ, එකෙණෙහිම යට කියන ලද ආකාරයට සියලු ප්‍රාතිහාර්‍ය්‍යයෝ පහළ වූහ. දැන් “මුන්වහන්සේගේ සම්මා සම්බෝධිය නොදුරෙහි යයි දේව සමූහයා ද බ්‍රහ්ම සමූහයාද අතිශයින් හටගත් ප්‍රීති සොම්නස් ඇත්තෝ වූහ. එහෙයින්,
මද්‍රි දේවිය දෙනු ලබන කල්හි ආකාශයෙහි දෙවියෝ ප්‍රමුදිත වූහ. එකල්හි මහමෙරද වනයන් ද මුදුන්මල්කඩ කොට ඇති පෘථිවිතොමෝ කම්පා වූවා යයි” දේශනා කරන ලදී.
ඉක්බිති දෙනු ලබන්නා වූ මද්‍රි දේවියගේ හැඬීමක් හෝ නොසතුටක් හෝ ඇහිබැම නැටවීමක් හෝ නොවීය. ඇයට “දේවයන් වහන්සේ යමක් කැමති වෙත්ද එය කරත්වා”යි අදහස ඇතිවිය.
“කුමාරී වූ මම යමෙකු හට භාර්‍ය්‍යා වීම් ද ස්වාමී වූ හෙතෙම මට අධිපති වෙයි. යමෙකුහට දෙනු කැමතිනම් ඔහුට මා දෙනු මැනවි (කැමති නම්) විකුණනු මැනවි. (කැමති නම්) මරනු මැනවි’යි.
කීවාය.
මහාපුරුෂතෙම “එම්බා බ්‍රාහ්මණය, මද්‍රිදේවියට වඩා මට සිය ගුණයකින් දහස් ගුණයකින් සර්‍වඥතා ඥානයම ප්‍රියතරය. මාගේ මේ දානය සර්‍වඥතා ඥානය අවබෝධය සඳහා හේතු වේවා”යි කියා දන් දුන්නේය. එහෙයින්,
“ජාලි ද කෘෂ්ණජිනා නම් දියණිය ද පතිව්‍රත ධර්‍මයෙන් යුත් මද්‍රි දේවිය ද බුද්ධත්‍වයම හේතුකොට පරිත්‍යාග කරන්නේ ඒ ගැන නො සිතුවෙමි. දරුවන් දෙදෙනා මට අප්‍රියයෝ නොවූහ. මද්‍රි දේවිය ද අප්‍රිය නොවූවාය. සර්‍වඥතා ඥානය වූ කලී මට ප්‍රිය විය. එහෙයින් ප්‍රිය වූවන් දුනිමි’යි. දේශනා කරන ලදී.
එහි “**චජමානො න චින්තෙසිං**” යනු පරිත්‍යාග කරන්නේ තැවීම් වශයෙන් නො සිතුවෙමි, හැරදැමූවෙක් වී පරිත්‍යාග කෙළෙමි” යන අර්‍ථයයි.
මෙහි මෙසේ කීය. මේ මහාපුරුෂතෙම වනාහි කුමක් හෙයින් තමාගේ ජාති සම්පන්න ක්‍ෂත්‍රියයන් වූ අඹුදරුවන් අනුන්ට දාසභාවයෙන් පරිත්‍යාග කළේ ද යම්කිසි දාස දාසීන් දාසභාවයෙන් නිදහස් කිරීම වඩා යහපත් ධර්‍මයක් නොවේද? එයට හේතු කියනු ලැබේ. ඒ අනුධර්‍මතාවක් හෙයිනි. මේ තමාට අයත් වූ “මගේ” යයි අයිති කොට ගත් සියලු වස්තූන්ගේ නිරවශේෂ පරිත්‍යාගය වූ කලී බුද්ධකාරක ධර්‍මයන්ට අනුගත වූ ධර්‍මතාවකි. දෙය්‍ය ධර්‍ම ප්‍රතිග්‍රාහක විකල්ප රහිතව දානපාරමිතාව සම්පූර්‍ණ කිරීමට උත්සාහවත් වූ බෝධිසත්ත්‍වවරුන්ට “මගේ” යයි අයිති කොට ගත් වස්තු ඉල්ලන්නා වූ යාචකයාට පරිත්‍යාග නොකිරීම සුදුසු නොවේ. මෙය පෞරාණික අනුධර්‍මයක් ද වේ. මේ සියල්ල පරිත්‍යාග කිරීම වනාහි සියලු බෝධිසත්ත්‍වයන් විසින් පුරුදු කළ මැනවින් පුරුදු කළ ධර්‍මයකි, කුල වංශාගත ධර්‍මයකි, කුලප්‍රවේණියකි, එහිදී ද ප්‍රියතර වස්තු පරිත්‍යාගය විශේෂ වේ. කිසිම බෝධිසත්ත්‍වරයෙක් වංශානුගත රජ ඉසුරු ආදී ධන පරිත්‍යාගයත් තමාගේ ඇස් හිස් ආදී ශරීරාඞ්ග පරිත්‍යාගයත්, ප්‍රිය ජීවිත පරිත්‍යාගයත් කුලවංශය පිහිටුවන්නා වූ පිය පුත්‍ර පරිත්‍යාගයත් මනාපචාරී වූ ප්‍රිය භාර්‍ය්‍යා පරිත්‍යාගයත් යන මේ පඤ්ච මහා පරිත්‍යාගයන් පරිත්‍යාග නොකොට බුදු වූ බුදුවරයෝ නොවූවෝමය. ඒ එසේමයි. මංගල බුදුරජාණන් වහන්සේ බෝසත් දවස බෝධි පරියේෂණයෙහි හැසිරෙන කල්හි අවසාන ආත්මභාවයට පෙර තුන්වන ආත්මභාවයෙහි අඹුදරුවන් සමග එක් පර්‍වතයක වසන සේක් ඛරදාඨික නම් යක්‍ෂයෙක් බෝසතාණන්ගේ දානාධ්‍යාශය දැන බ්‍රාහ්මණ වේශයෙන් සමීපයට පැමිණ මහාසත්ත්‍වයන්ගෙන් දරුවන් දෙදෙනා ඉල්වීය.
මහාසත්ත්‍වයෝ “බ්‍රාහ්මණයාට දරුවන් දෙමි”යි තුටු පහටුව ජලය කෙළවරකොට ඇති පොළොව කම්පා කෙරෙමින් දරුවන් දෙදෙනා දුන්හ. යක්‍ෂයා සක්මන කෙළවර එල්ලෙන පුවරුව ඇසුරුකොට සිටියේ මහාසත්ත්‍වයන් බලා සිටියදීම නෙළුම් අල මිටියක් මෙන් එම දරුවන් කෑවේය. ගිනි දැල් මෙන් ලේ ධාරා වගුරුවන්නා වූ යක්‍ෂයාගේ මුඛය බලන්නා වූ මහාපුරුෂයාට “යක්‍ෂයා ඒකාන්තයෙන් මා වඤ්චා කළේය”යි උපදීන සිතට ඉඩ නොදෙන්නේ උපාය කෞශල්‍යය මැනවින් වැඩි බැවින්ද අතීත ධර්‍මයන් නැවත පිළිසිඳ නොගන්නා බැවින්ද අනිත්‍යාදී වශයෙන් සංස්කාරයන් මැනවින් පිරිමැද්ද බැවින්ද මෙසේ මොහොතක් පවතින, බිඳෙන සුලු, අසාර වූ සංස්කාර කලාපයකින් මාගේ දාන පාරමිතාව ඒකාන්තයෙන් සම්පූර්‍ණ කරන ලදී, ඒකාන්තයෙන් මා විසින් මහත් වූ අර්‍ථයක් සිදුකොට මෙය ලබන ලද්දේ යයි සොම්නසක්ම උපන්නේය. උන්වහන්සේ එකෙණෙහිම අනන්‍ය සාධාරණ වූ තමාගේ චිත්තාචාරය දැන මෙහි විපාකයෙන් අනාගතයෙහි මේ ආකාරයට ශරීරයෙන් රශ්මීහු නික්මෙත්වායි ප්‍රාර්ථනා කළහ. උන්වහන්සේගේ ඒ ප්‍රාර්ථනාව නිසා බුදු වූ උන්වහන්සේගේ ශරීරාලෝකය නිරන්තරයෙන්ම දස දහසක් ලෝකධාතුව පැතිර සිටියේය.
මෙසේ අන්‍ය බෝධිසත්ත්‍වයෝ ද තමාගේ ප්‍රියතම අඹුදරුවන් පරිත්‍යාග කොට සර්‍වඥතා ඥානය අවබෝධ කළාහුය. තවත් කරුණකි. යම්සේ කිසියම් පුරුෂයෙක් කිසිවෙකු සමීපයෙහි ගමක් හෝ ජනපදයක් හෝ පොරොන්දුවට ගෙන කර්‍මාන්ත කරන්නේ තමාගේ හෝ අතවැසියන්ගේ හෝ ප්‍රමාදයෙන් කුණු වූ ධනය (ණය ගැති වීම) දරන්නේ ද ඔහු අල්ලාගෙන බන්‍ධනාගාර ගත කරන්නේය. ඉක්බිති ඔහුට මෙබඳු අදහසක් වන්නේය. “මම වනාහි මේ රජුගේ කර්‍මාන්ත කරන්නෙම් මෙපමණ ණය දරමි. එහෙයින් මම රජු විසින් බන්‍ධනාගාර ගත කරන ලදී. ඉදින් මම මෙහිම වෙමිනම් තමාද නැසෙන්නේය. මාගේ අඹුදරු කම්කරු පුරුෂයෝද පහවූ ජීවිත ඇත්තාහු මහත් වූ විනාශයකට පත්වන්නාහුය. ඉදින් මම රජුට දන්වා තම පුතා හෝ බාල සහෝදරයා හෝ මෙහි තබා නික්මෙන්නෙම් නම් යෙහෙක. මෙසේ මේ බන්‍ධනයෙන් මිදුණු මම නොබෝකලකින්ම මිත්‍රයකු මෙන් දැඩි මිත්‍රයකු මෙන් ධනය රැස් කොට රජුට දී නුඹ ද බන්‍ධනයෙන් මුදවමි. අප්‍රමාදී වී උට්ඨාන වීර්‍ය්‍යයෙන් තමාගේ සියලු සම්පත් ප්‍රකෘතිමත් කරන්නෙමි යනුවෙනි. ඔහු එසේ කරන්නේය. මේ කාරණය ද මෙබඳු ආකාර ඇත්තේයයි දත යුතුය.
එහි උපමා සංසන්‍දනයයි. කර්‍මය රජු වැනිය, සංසාරය බන්‍ධනාගාරය වැනිය, කර්‍ම වශයෙන් සංසාරයෙහි දොරකඩ සිටි මහා පුරුෂයා රජු විසින් බන්‍ධනාගාරයෙහි තබන ලද පුරුෂයා වැනිය මහා පුරුෂතෙම තමාගේ පුත්‍රාදීන් අනුන්ට දී සර්‍වඥතා ඥානය ලැබීමෙන් සියලු සත්ත්‍වයන් සංසාර දුකින් මුදවාලීම, ඒ බන්‍ධනාගාරයෙහි සිටි පුරුෂයා තමාගේ පුතා හෝ සහෝදරයා හෝ අනුන්ට අයත් කිරීමෙන් ඔවුන්ගේ ද තමන්ගේ ද දුකින් මිදීම වැනිය, මහාපුරුෂතෙම අර්හත් මාර්‍ගයෙන් පහවූ සංසාර දුක් ඇත්තේ බුදු බැවින් දශබල ආදී සර්‍වඥතා ඥාන සම්පත්තියෙන් යුක්ත වීම ද තමාගේ වචනය අනුගමනය කරන්නන්ගේ ත්‍රිවිද්‍යා ආදී සම්පත්තීන්ගෙන් යුක්ත වීම ද, පහවූ දුක් ඇති ඒ පුරුෂයා ඔවුන් සමග අදහස් කළ සම්පත්තියෙහි පිහිටීම වැනිය. මෙසේ මහා පුරුෂයන්ගේ අඹුදරුවන් පරිත්‍යාග කිරීම මෙලෙස නිවැරදි ස්වභාව ඇත්තේය. මේ ක්‍රමයටම එතුමන්ගේ ශරීරාඞ්ග, ජීවිත පරිත්‍යාගයන්හි ද යම් චෝදනාවක් වේ නම් එයද විශෝධනය කරන ලදැයි දත යුතුය.
මෙසේ මහාසත්ත්‍වයන් විසින් මද්‍රි දේවිය දුන් කල්හි සක්දෙව්රජ ආශ්චර්‍ය්‍ය අද්භූත සිත් ඇත්තේ වී
“දිව්‍ය වූත් මානුෂික වූත් යම් සතුරු කෙනෙක් වී නම් ඒ හැම දෙන තොප විසින් දිනන ලදහ.”
“අසත් පුරුෂයෝ වනාහි දීමට අපහසු දෙය දෙන්නන්, කිරීමට අපහසු දේ කරන්නන් අනුකරණය නො කෙරෙති. සත්පුරුෂයන්ගේ ධර්‍මය අනුව යාම අපහසුය.
එහෙයින් සත්පුරුෂයන්ගේ ද අසත් පුරුෂයන්ගේ ද මෙලොවින් චුතව පරලොව ගමන විවිධ වෙයි. අසත් පුරුෂයෝ නිරයට යති. සත්පුරුෂයෝ සර්‍වග පරායණ වෙති”
ආදී ක්‍රමයෙන් දානානුමෝදනා වශයෙන් මහාපුරුෂයාට ස්තූති කළේය.
එහි “**පච්චුහා**” යනු සතුරෝ, “**දිබ්බා**” යනු දිව්‍ය යස වලක්වන්නෝ, “**මානුසා**” යනු මනුෂ්‍ය යස වලක්වන්නෝ, ඔවුහු වනාහි කවරහු ද? මාත්සර්‍ය්‍ය (මසුරු) ධර්‍මයෝය. ඒ සියල්ල අඹුදරුවන් දන් දෙන මහාසත්ත්‍වයන් විසින් ජයග්‍රහණය කරන ලද්දේ යයි දක්වයි. “**දුද්දදං**” යනු දීමට අපහසු අඹුදරු ආදීන්, **“දදමානානං”** දෙන්නා වූ, එය **“දුක්කරං**” කිරීමට අපහසු දේ කරන, නුඹවහන්සේ වැනි අයගේ ක්‍රියාවන් සෙසු බෝධිසත්ත්‍ව නොවන්නෝ නො කරති. අසත්පුරුෂයන් මසුරු පුද්ගලයන් ගැන කියනු කිම. එහෙයින් “**සතං ධම්මො දුරන්තයො**” යහපත් වූ බෝධිසත්ත්‍වයන්ගේ ප්‍රතිපත්ති ධර්‍මය අන්‍යයන් විසින් අනුගමනය කිරීම අපහසුය.
මෙසේ සක්දෙව් රජ මහාපුරුෂයන්ට අනුමෝදනා වශයෙන් ස්තූති කොට මද්‍රි දේවිය පවරාදෙමින්,
“පින්වත, සියලු ශරීරාඞ්ගයන්ගෙන් ශෝභන වූ මද්‍රි බිරිඳ ඔබහට පවරාදෙමි. නුඹම මද්‍රි දේවියට සුදුසුය. මද්‍රි දේවිය ද සැමියා වූ ඔබට සුදුසුය”යි.
කියා ඒ මද්‍රි දේවිය ආපසු දී දිව්‍ය ආත්මභාවයෙන් දිළිසෙමින් ළහිරු මඬල මෙන් අහසෙහි සිට “තමා කවරෙක්දැයි ප්‍රකාශ කරන්නේ:-
“මම දෙවියන්ට අධිපති සක්දෙව්රජ වෙමි. තොප සමීපයට ආවේ වෙමි. රාජ සෘෂිවරය. කැමති වරයක් ඉල්ලුව මැනව. තොපට වර අටක් දෙමි”යි
කියා වරයෙන් ආරාධනා කළේය. මහාසත්ත්‍වයන් වහන්සේ ද 
1. දෙවියනි, පියතුමා මා නැවත රාජ්‍යයෙහි පිහිටුවාවා, 
2. වධයට පැමිණියවුන් වධයෙන් මුදවන්නෙමි 
3. සියලු සත්ත්‍වයන්ට උපකාර පුද්ගලයෙක් වන්නෙමි. 
4. පර ස්ත්‍රීන් කරා නොයන්නෙමි. ස්ත්‍රීන්ගේ වසඟයට නොයන්නෙමි. 
5. මගේ පුතා දීර්‍ඝායුෂ ඇත්තෙක් වේවා 
6. ආහාර පාන ආදී දියයුතු වස්තු බොහෝ වේවා 
7. එයද ක්‍ෂය වීමක් නැතිව ප්‍රසන්න සිතින් දෙන්නෙමි. 
8. මෙසේ මහ දන් පවත්වා දෙව්ලොව ගොස් එතනින් මෙහි ආයේ සර්‍වඥතා ඥානයට පැමිණෙන්නෙමි 
යන මේ වර අට ඉල්ලූහ. සක්දෙව් රජ “නොබෝ කලකින්ම සඤ්ජය පියමහරජ මෙහි පැමිණ නුඹ වහන්සේ රැගෙන ගොස් රාජ්‍යයෙහි පිහිටුවන්නේය. ඔබතුමන්ගේ සෙසු සියලු මනදොළද මුදුන් පත් වන්නේය. ඒ ගැන නොසිතුව මැනවි. අප්‍රමාද වනු මැනවි’යි අවවාද දී දෙව්ලොවටම ගියේය. බෝධිසත්ත්‍වයන් වහන්සේ ද මද්‍රි දේවියද සතුටු වෙමින් ශක්‍රයා විසින් දෙන ලද ආශ්‍රමයෙහි විසූහ.
කුමරයන් ගෙන යන ජූජක බමුණා ද දේවතාවෝ ආරක්‍ෂා කළහ. දවසක් දවසක් පාසා එක් දෙව්දුවක් රාත්‍රීකාලයෙහි පැමිණ මද්‍රි දේවියගේ ස්වරූපයෙන් කුමාරයන් පෝෂණය කළාය. ඒ ජූජක බමුණා දෙවියන් විසින් අධිගෘහිත වූයේ කළිඟු රටට යන්නෙමි’යි අඩ මසකින් ජයතුරා නුවරට පැමිණියේය. රජතුමා විනිශ්චය ස්ථානයේ හුන්නේ බමුණා සමග රාජාඞ්ගනයෙන් යන දරුවන් දැක හැඳිනගෙන බමුණා සමඟ ඔවුන් කැඳවා ඒ ප්‍රවෘත්තිය අසා බෝධිසත්ත්‍වයන් කී අයුරින්ම ධනය දී කුමාරයන් මිළදී ගෙන නාවා අනුභව කරවා සියලු අලංකාරයෙන් අලංකාර කරවා රජතුමා දරුවාද ඵුසති දේවිය දැරිය ද ඇකයෙහි තබාගෙන බෝධිසත්ත්‍වයන්ගේ ද රාජ දියණියගේ ද තොරතුරු ඇසූහ.
එය අසා රජතුමා “ම විසින් ඒකාන්තයෙන් බරපතල ගුණ නැසීමක් කරන ලද්දේය”යි සංවේගයට පත් සිත් ඇත්තේ එකෙණෙහිම දොළොස් අක්‍ෂෙෳහිණියක්{1} පමණ සේනාව ගෙන ඵුසති දේවිය හා දරුවන් ද සමග වඞ්ක පර්‍වතය බලා පිටත් විය. පිළිවෙළින් ගොස් පුතා සහ ලේලිය සමග එක්විය. වෙස්සන්තර රජ ප්‍රිය පුත්‍රයන් දැක ශෝකය දරාගැනීමට නොහැකි වන්නේ සිහි නැතිවී එහිම වැටුණේය. මද්‍රි දේවිය ද මව්පියෝ ද එකදා උපන් හැටදහසක් ඇමතියෝද එසේම සිහි නැතිව වැටුණාහුය. ඒ කාරුණිකභාවය දකින්නන් අතර කිසිකෙනෙක් ස්වාභාවික ලෙස දරාගත නොහැකි වූහ. සියලු ආශ්‍රම පදය කල්පාන්ත වාතයෙන් මුලින් උපුටාගිය සල් වනයක් මෙන් විය. සක්දෙව්රජ ඔවුන්ගේ විසංඥභාවය දුරුකිරීම සඳහා පොකුරු වැසි වැස්සවීය. තෙමෙනු කැමැත්තෝ තෙමෙති. නෙලුම් කොළයේ ජලය මෙන් ජලය පෙරලී යයි. සියල්ලෝ සිහි ලැබූහ. එකල්හි පොළොව කම්පාවීම් ආදී යට කියන ලද ආකාරයේ ආශ්චර්‍ය්‍යයෝ පහළවූහ. එහෙයින් දේශනා කරන ලදී.
“නැවතද මහ වනයෙහි මවුපියන් ආදිකොට පැමිණි සමූහයන් දුකින් හඬන කල්හි සැපදුක් විචාරා පිළිසඳර කරන කල්හි”
“ගෞරවයෙන් උපන් හිරිඔතප් දෙකෙන් යුක්තව මව් පිය දෙදෙනා සමීපයට පැමිණියෙමි. එකල්හි ද සිනේරු වනයන් මුදුන් මල්කඩ කොට ඇති පෘථිවිතොමෝ කම්පා වූවාය.”
එහි “**කරුණං පරිදෙවන්තෙ**” යනු මව්පියන් ආදි කොට පැමිණි සියලු ජනයා දුකින් හඬන කල්හි, “**සල්ලපන්තෙ සුඛ දුක්‍ඛං**” යනු සැප දුක් අසා පිළිසඳර වශයෙන් අල්ලාප සල්ලාප කරන කල්හි, “**හිරොත්තප්පෙන ගරුනා උභින්නං**” යනු මොවුහු සිවිරට වැසියන්ගේ වචනය ගෙන ධර්‍මයෙහි පිහිටි අදූෂිත මා රටින් නෙරපූහ”යි සිතෙහි කෝපයක් නොකොට ඒ මව්පියන් දෙදෙනා කෙරෙහි ධර්‍ම ගෞරවයෙන් ඔසවන ලද හිරි ඔතප් දෙකෙන් යුක්තවම “**උපසඞ්කමි**” එළඹියෙමි. මගේ ඒ ධර්‍ම තේජසින් “**තදාවි පඨවි කම්පි**” එදිනද පොළොව කම්පා විය.
ඉක්බිති සඤ්ජය මහරජ බෝධිසත්ත්‍වයන් ක්‍ෂමා කරවා ගෙන රාජ්‍යය පවරා එකෙණෙහිම කෙස් රැවුල් කැපීමාදි කටයුතු කරවා නාවා සියලු ආභරණයන්ගෙන් විභූෂිත වූ දිව්‍ය රාජයකු මෙන් බබලමින් සිටිය දී මද්‍රි දේවිය සමග රාජ්‍යයෙහි අභිෂේක කොට එකෙණෙහිම එතැන් සිට දොළොස් අක්‍ෂෙෳහිණියක් පමණ වූ චතුරඞ්ගනී සේනාවෙන් පුතණුවන් පිරිවරා වඞ්ක පර්‍වතයේ සිට ජයතුරා නගරය දක්වා සැට යොදුන් මග අලංකාර කරවා දෙමසකින් සුවසේ නුවරට පැමිණවීය. මහජනයා මහත් ප්‍රීති සොම්නස් විචාලේය. පිළිසි සෑරීම් ආදිය කළහ. නගරයෙහි සතුටු බෙර වාදනය කරවූහ. යටත් පිරිසෙයින් බළලුන්ගේ පටන් බන්‍ධනවල සිටි සියල්ලෝම බන්‍ධනවලින් මිදුනාහ. එතුමා නගරයට පිවිසි දිනයේ උදෑසන “හෙට රෑ පහන් වූ විට මා පැමිණි බව අසා යාචකයෝ එන්නාහ. ඔවුන්ට මම කුමක් දෙන්නෙම් ද”?යි මෙසේ සිතීය. එකෙණෙහිම සක්දෙව් රජුගේ ආසනය උණු බවක් දැක්වීය. හෙතෙම ආවර්ජනා කරන්නේ එම කාරණය දැන රාජ භවනයෙහි පිටුපස හා ඉදිරිපස ඉඩම තුනටිය පමණට පුරවමින් මහ වැස්සක් මෙන් සත්රුවන් වැස්සක් වැස්සවීය. සියලු නුවරද දණක් පමණ වැස්සවීය. එහෙයින්,
“ඉක්බිති ස්වකීය නෑයන් සමග මහ වනයෙන් නික්ම සිත්කලු වූ ජේතුත්තර පුරවරයට පැමිණියෙමි.
සත්රුවන් වැසි වැස්සේය. මහා මේඝයක් වැස්සේය. එදිනද සිනේරුවන මුදුන් මල්කඩ කොට ඇති මහ පොළොව කම්පාවිය.
අචේතනික වූ මේ පෘථිවිතොමෝද සැපදුක නොදැන මාගේ දාන බලය හේතු කොට ගෙන සත්වරක් කම්පා වූහ.”යි දේශනා කරන ලදී.
මෙසේ සත්රුවන් වැසි වැස්ස කල්හි දෙවන දවස්හි මහාසත්ත්‍වයෝ ඒ ඒ කුලවල නිවෙස්වල ඉදිරියෙන් හා පසුපසින් ඇති ඉඩම්වලට වැසි ධනය ඔවුන්ටම වේවා”යි දෙවා සෙසු ධනය ගෙන්වාගෙන තමාගේ ගෙබිමට වැටුණු ධනය සමග ගබඩාවන්හි තැන්පත්කොට මහාදාන පැවැත්වූහ. “**අචෙතනාය පඨවී”** යනු චේතනා රහිත වූ මේ මහාභූත පෘථිවියයි, දේවතාවෝ වනාහි චේතනා සහිතයහ, “**අවිඤ්ඤය සුඛං දුඛං**” යනු අචේතන බැවින්ම සැපදුක් නොදැන, චේතනා ඇති කල්හිද සුඛදුක්‍ඛ ප්‍රත්‍ය සංයෝගයේදී එයනොවිඳිත්, “**සාපි දානබලා මය්හං**” යනු මෙසේ වූද ඒ මහපොළොව මගේ දානපුණ්‍යනුභාව හේතුවෙන්, “සන්තක්‍ඛත්තුං පකම්පථ” යනු 1. අට හැවිරිදි කල්හි හෘදයමංසාදිය වුවද යාචකයන්ට දෙන්නෙමියි දානාධ්‍යාශය උපන් කල්හි, 2. මංගල හස්තියා දෙන කල්හි, 3. රටින් නෙරපන කල දුන් මහාදානයේ දී 4. දරුවන් දීමේ දී 5. භාර්‍ය්‍යාව දීමේදී 6. වඞ්ක පර්‍වතයෙහි ඥාති සමාගමයෙහි, 7. නගරයට පිවිසි දින රුවන් වැසි වට කල්හිද යන ස්ථානයන්හි සත්වරක් කම්පාවිය. එකම ආත්මභාවයකදී සත්වරක් මහපොළොව කම්පාවීම් ආදී ආශ්චර්‍ය්‍යයන් පහළ වීමට හේතුභූත වූ මහාදාන, ආයු ඇති තෙක් පවත්වා මහාසත්ත්‍වයෝ ආයු කෙළවර තුසිත පුරයෙහි උපන්හ. එහෙයින් භාග්‍යවතුන් වහන්සේ,
ඉක්බිති ඒ ක්‍ෂත්‍රිය වූ නුවණැති වෙස්සන්තර රජ දන් දී මරණින් මතු ස්වර්‍ගයට පැමිණියේ ය”යි වදාළහ (ජාතක පාලිය)
එකල්හි ජූජක තෙම දේවදත්ත වූයේය. අමිත්තතාපා නම් චිඤ්චි මානවිකාවය, චේත පුත්‍රයා ඡන්නය, අච්චුත තාපසයා සැරියුත් ස්ථවිරය, ශක්‍රයා අනුරුද්ධ ස්ථවිරය, මද්‍රි දේවිය රාහුල මාතාවය, ජාලිය කුමාරයා රාහුලය, කෘෂ්ණජිනා උප්පලවණ්ණාය, මවුපියෝ මහාරාජ කුලයෝය, සෙසු පිරිස බුදු පිරිසය. වෙස්සන්තර රජ ලෝකනාථයන් වහන්සේය.
මෙහිද යට කියන ලද ක්‍රමයෙන්ම සුදුසු පරිදි සෙසු පාරමිතා නිර්ධාරණය (මතුකොට දැක්වීම) කළ යුතුය. එසේම මහාසත්ත්‍වයන් වහන්සේ කුස පිළිසිඳගත් විට මවට දිනපතා හය ලක්‍ෂයක් වියදම් කොට මහදන් දීමට කැමැත්ත ඇතිවීමේ දොළ ද, එසේම දන් දීමේදී ධනය ක්‍ෂය නොවීම ද, උපන් ඇසිල්ලෙහිම අත දිගුකොට දන් දෙන්නෙමි. කිසිවක් ඇත්දැයි වචන පිට කිරීම ද, සතර පස් හැවිරිදි කල්හි කිරි මවුන්ගේ අතට ගියා වූ තමාගේ ආභරණ නැවත නොගනු කැමති බව ද, අටහැවිරිදි කල හෘදය මාංස ආදි කොට ඇති තමාගේ ශරීරාවයව දීමට කැමති වීම ද යන මේ ආදී වූ සත් වරක මහපොළොව කම්පාවීම් ආදී නොයෙක් ආශ්චර්‍ය්‍යයන් පහළ වීමට හේතු භූත වූ කරුණු මෙහි මහා පුරුෂයාණන්ගේ ගුණානුභාවයෝ යයි දත යුත්තාහ. එහෙයින්,
“නැවත අනිකුදු (චරිතයක් කියමි) යම් කලෙක්හි මහවනයෙහි හැසිරෙන්නා වූ තණ, කොළ, අතු, ගෙඩි අනුභව කරන්නා වූ, අනුන්ට පීඩා කිරීමෙන් තොරවූ හාවෙක් වීම් ද, එකල්හි වඳුරෙක් ද සිවලෙක් ද, මස්කාවෙක් ද මම ද එක් සමීප ප්‍රදේශයෙක්හි වාසය කෙළෙමු. සවස ද උදය ද (ඔවුනොවුන්) දක්නා ලැබෙත්.
අකුශලයන් දුරුකරව්, කුශලයෙහි පිළිපදිව් යනුවෙන් මම ඔවුන්ට කුශලාකුශල කර්‍මයන් පිළිබඳව අනුශාසනා කෙළෙමි”යි
දහවෙනි (සසපණ්ඩිත චරිතයේ) **“යදා හොමි සසකො**” යනු ශාරිපුත්‍රයෙනි, මම බෝධි පර්යේෂණයෙහි හැසිරෙන්නෙම් යම්කලෙක සස පණ්ඩිත වෙම්ද, බෝධිසත්ත්‍වවරු වනාහි කර්‍මවශීප්‍රාප්ත වූයේ නමුදු එබඳු තිරිසන් සත්ත්‍වයන්ට අනුග්‍රහ පිණිස තිරිසන් යෝනියෙහි උපදිති. **“පවනචාරිකො”** යනු මහවනයෙහි හැසිරෙන, දබ්බ ආදී තණ ද, රුක්පඳුරුවල කොළ ද, යම්කිසි අතු ද, ගස්වලින් වැටුණු ගෙඩි ද මොහුට ආහාර වේනුයි “**තිණපණ්ණසාකඵලභක්‍ඛො**” වේ. **“පරහෙඨන විවජ්ජිතො**” යනු පරපීඩාවෙන් තොරවූ, “**සුත්ත පොතොච**” යනු උද්දපොනො, මස්කාවෙක්ද, “**අහං තදා**” යනු යම් දිනක මම හාවෙක් වීම්ද එකල්හි මේ වඳුරා ආදී යහළුවන් තිදෙනාට අවවාද කරමි,
**“කිරියෙ කල්‍යාණ පාපකෙ**” යනු කුශල වූද අකුශල වූද කර්‍මයන් “**පාපානි**” යනු අනුශාසනා කළ ආකාරය දැක්වීමයි. එහි “**පාපානි වරිවජ්ජෙථ**” යනු පාණතිපාත, මිච්ඡා දිට්ඨි යන මේ පාපයන් දුරු කරව්. “**කල්‍යාණෙ අභිනිවිස්සථ**” යනු දාන ශීල -පෙ- දිට්ඨුජ්ජකම්ම යන මේවා යහපත්ය. මෙබඳු යහපත් ප්‍රතිපත්තීන්හි තමාගේ කාය වචී චිත්තයන් යොමු කිරීම් වශයෙන් ඇතුළත් වෙව්, මේ කල්‍යාණ ප්‍රතිපත්ති පිළිපදිව් යන අර්‍ථයයි.
මෙසේ මහාසත්ත්‍වයෝ තිරිසන් යෝනියෙහි උපන් සේක් වී නමුත් ප්‍රඥාසම්පන්න හෙයින් කල්‍යාණ මිත්‍රයෙක් වී කලින් කල ඒ තිදෙනා වෙත එළඹ අවවාද වශයෙන් ධර්‍මය දේශනා කළහ. ඔවුහු එතුමන්ගේ අවවාද පිළිගෙන තමා වසන තැනට පිවිස වසති. මෙසේ කල් යන විට බෝධිසත්ත්‍වයෝ අහස බලා සඳ පිරුණු බව දැක “පෙහෙවස් රකිව්” යයි අවවාද කළහ. එහෙයින්,
(මඳක්) නොපිරුණා වූ සඳ දැක පසළොස්වක් පොහෝ දිනයෙහි ඔවුන්ට “අද පොහෝ දිනයය”යි දැන්වීමි.
“දක්‍ෂිණාභියකු හට දීමට දානයක් පිළියෙළ කරව්. දන් දීමට සුදුස්සෙකු හට දන් දී උපොසථ ශීලය රකිව්” යයි (අවවාද කෙළෙමි)යි. දේශනා කරන ලදී.
එහි “**චන්‍දං දිස්වා න පූරිතං**” යනු පුරපස තුදුස්වක් දින මඳක් නොපිරුණ බැවින් නොපිරුණ සඳ දැක එම රාත්‍රිය පහන් වූ කල අරුණ නැගෙන වේලාවේම, **“උපොසථම්හි දිවස්ස**” පසළොස්වක් දිනයෙහි, “**එතෙසං**” වඳුරා ආදී මගේ යහළුවන්ට “**දිවසො අජ්ජුපොසථො**” “අද පොහොය දිනයයි” ඒනිසා දානාදිය පිළියෙළ කරව් ආදී වශයෙන් ඒ පොහෝ දිනයෙහි ප්‍රතිපත්ති දැනුම් දීම “**ආචික්‍ඛිං**” (කීවෙමි) යි යෙදිය යුතුයි. එහි “**දානානි**” යනු දිය යුතු වස්තු, “**පටියාදෙථ**” යනු ශක්ති පමණින් බලපමණින් සුදානම් කරව්, “**දාතවේ**” යනු දීමට, “**උපවස්සථ**” යනු උපෝසථ කර්‍මය කරව්, උපෝසථ සිල් රකිව්. ශීලයෙහි පිහිටා දුන් දානය මහත්ඵල වේ, එහෙයින් යාචකයන් පැමිණි කල්හි නුඹලා විසින් අනුභව කළ යුතු ආහාරයෙන් දී අනුභව කරව් යයි දක්වයි.
ඔවුහු “යහපතැයි” බෝධිසත්ත්‍වයන්ගේ අවවාදය සිරසින් පිළිගෙන උපොසථාඞ්ග අදිටන් කර ගත්හ. ඔවුන් අතුරෙන් මස්කාවා පළමුකොට ආහාර සොයන්නෙමියි ගංඉවුරට ගියේය. ඉක්බිති එක් බිලි වැද්දෙක් රෝහිත මසුන් සත්දෙනෙකු බිලිබා වැලක අමුනා ගං ඉවුරෙහි වැලිවලින් වසා මසුන් අල්ලමින් යටිගං බලා බැස්සේය. මස්කාවා මාළු ගඳ දැනී වැලි ඉවත්කොට මසුන් දැක ඉවතට ගෙන මේ මසුන්ගේ හිමිකරුවෙක් සිටීදැයි තෙවරක් හඬගා හිමියෙකු නොදකින්නේ වැල පිටින් ඩැහැගෙන තමා වසන වන ලැහැබෙහි තබා සුදුසු වේලාවෙහිදීම කන්නෙමි”යි තමාගේ ශීලය ආවර්ජනා කරමින් වැදහොත්තේය. සිවලාද ගොදුරක් සොයන්නේ එක් කුඹුරු රකින්නෙකුගේ පැලක පැළහු කරවල මසුන් දෙදෙනෙකුද එක් ගොයෙකුද එක් දී කිරි මුලක්ද දැක මෙයට හිමියෙක් ඇත්දැයි තෙවරක් හඬගා හිමියෙකු නොදැක දී කිරි මුල එල්ලා තිබූ ලනුව බෙල්ලෙහි ලාගෙන පැළහු කරවල හා ගොයා කටින් ගෙන තමා වසන වන ලැහැබෙහි තබා සුදුසු වේලාව පැමිණි විටම අනුභව කරන්නෙමි”යි තමාගේ ශීලය ආවර්ජනා කරමින් වැදහොත්තේය. වඳුරා ද වන ලැහැබට පිවිස අඹ පොකුරක් ගෙනවිත් තමා වසන ලැහැබෙහි තබා සුදුසු වේලාවෙහිදීම කන්නෙමියි තමාගේ ශීලය ආවර්ජනා කරමින් වැද හොත්තේය. තිදෙනාටම අනේ, ඒකාන්තයෙන් යාචකයෙක් මෙහි එන්නේ නම් මැනවැයි සිතක් උපනි. එහෙයින්,
“ඔවුහු මට මැනවැයි කියා ශක්ති පරිද්දෙන් බල පරිද්දෙන් දන් පිළියෙළ කොට දක්‍ෂිණාර්හයකු සෙවහයි දේශනා කරන ලදී.
බෝධිසත්ත්‍වයෝ වනාහි වේලාවටම නික්මගොස් දබ්බ තණ (හීතණ) අනුභව කරන්නෙමි’යි තමා වසන ලැහැබෙහිම හුන්නාහු, “මා සමීපයට පැමිණි යාචකයන්ට තණ කන්නට නොහැකිය. තල, හාල් ආදියද මා ළඟ නැත. ඉදින් මා සමීපයට යාචකයෙක් එන්නේනම් මම තණ වලින් යැපෙමි. මාගේ ශරීර මාංසය දෙන්නෙමියි සිතූහ. එහෙයින් භාග්‍යවතුන් වහන්සේ,
ඉදින් මම දක්‍ෂිණාර්හයකු ලබන්නෙම් නම් ම විසින් කුමක් දියයුතු වන්නේදැයි මම වාඩි වී දක්‍ෂිණාර්හයකු හට සුදුසු දානයක් ගැන සිතුවෙමි.
මට තල හෝ මුං හෝ උඳු හෝ සහල් හෝ ගිතෙල් හෝ නැත. මම තෘණයෙන් යැපෙමි. (එහෙත්) තණ දෙන්නට නො හැකිය. ඉදින් මගේ සමීපයට පිඬු පිණිස දක්‍ෂිණාර්හයෙක් පැමිණේද මම ස්වකීය ශරීරය දෙන්නෙමි. එවිට හෙතෙම හිස් අතින් නො යන්නේ ය’යි වදාළහ.
එහි “**දානං දක්‍ඛිණනුච්ඡවං**” යනු දක්‍ෂිණාවක් වශයෙන් සුදුසු දානයක්, දක්‍ෂිණාර්හයකු හට දියයුතු දෙය්‍ය ධර්‍මයක්, “**චින්තෙසිං යදිහං ලභෙ**” යනු ඉදින් මම අද කිසියම් දක්‍ෂිණාර්හයකු ලබන්නේ නම්, “**කිං මෙ දානං භවිස්සති**” යනු මවිසින් කුමක් දියයුතු වන්නේ ද? “**න සක්කා තිණ දාතවෙ**” යනු ඉදින් දක්‍ෂිණාර්හයකු හට දීමට තල මං ආදියක් මට නැතත් මගේ ආහාරය වන තණ දක්‍ෂිණාර්හයකු හට දීමට නොහැකිය, “**දජ්ජාහං සකමත්තානං”** යනු මට මේ දෙය්‍යධර්‍ම පිළිබඳ සිතීමෙන් කවර ප්‍රයෝජනයක් ද? මාගේ නිරවද්‍ය වූ අපරාධීන හෙයින් පහසුවෙන් ලැබිය හැකි වූ අනුන්ට ද පරිභොග කිරීමට සුදුසු වූ මේ ශරීරයක් ඇත්තේ නොවේද? ඉදින් කිසියම් දක්‍ෂිණාර්හයෙක් මගේ සමීපයට පැමිණෙයි ද ඔහුට මම මේ ස්වකීය ශරීරය දෙන්නෙමි. එසේ ඇති කල්හි මා සමීපයට පැමිණි ඔහු හිස් නොවූයේය. නොසිස් අත් ඇත්තෙක්ව යන්නේ යයි,
මෙසේ යථාභූතභාවය සලකන්නා වූ මහාපුරුෂයාණන්ගේ පරිවිර්‍තක ආනුභාවයෙන් ශක්‍රයාගේ පඬුපුල් අස්න උණු ස්වභාවයක් දැක්වීය. හෙතෙම ආවර්ජනා කරන්නේ මේ කාරණය දැක සස රජු විමසන්නෙමියි පළමුව මස්කාවා වසන තැනට ගොස් බ්‍රාහ්මණ වේශයෙන් සිටියේය. ඔහු විසින් “බ්‍රාහ්මණය කුමක් නිසා සිටියෙහිදැයි කී කල්හි “ඉදින් කිසියම් ආහාරයක් ලබන්නෙම් නම් පෙහෙවස් සමාදන්ව මහණ දම් කරන්නෙමි”යි කී විට හෙතෙම “යහපතැයි නුඹට ආහාර දෙන්නෙමි”යි කීය. එහෙයින්,
“බමුණ, දියෙන් ගොඩලූ රේමසුන් සත් දෙනක් මවිසින් ලබන ලද්දාහුය. බමුණ, එය මට ඇත්තේය. එය අනුභව කොට වනයෙහි වාසය කරව’යි කියන ලදි. (ජාතක පාලි)
බ්‍රාහ්මණයා එය එසේම වේවා. පසුව දැනගන්නෙමියි කියා එසේම සිවලාගේ ද වානරයාගේ ද සමීපයට ගොස් ඔවුන් විසින් ද තමන්ට තිබෙන්නා වූ දෙය්‍ය ධර්‍මයන්ගෙන් පවරණ ලද්දේ ඒ එසේම වේවා. පසුව දැන ගන්නෙමි”යි කීවේය. එහෙයින්
“බ්‍රාහ්මණයෙනි, මේ කුඹුරු රකින්නෙකුගේ රෑ බතින් ඉවත් කළ අඟුරුවල පැලහු මස්හුල් දෙකක්ද තලගොයෙක් ද දී කිරි කළයක් ද මට ඇත. එය වළඳා වනයෙහි වසව”
“බ්‍රාහ්මණයෙනි, ඉදුණු අඹ ගෙඩියක් ද සිසිල් ජලය ද මනරම් සිසිල් සෙවණ ද මට ඇත. එය වළඳා වනයෙහි වාසය කරව”යි කියන ලදී.
එහි “**අස්ස”** යනු අසවලාගේ, **“රත්තිභත්තං අපාභතං**” යනු රාත්‍රී භෝජනයෙන් ඉවත් කළ, “**මංසසුලාච ද්වෙ ගොධා**” යනු ගිනි අඟුරුවලින් පිසින ලද මස්හුල් දෙකක්ද එක් තලගොයෙක් ද, “**දධිථාලකං**” යනු දී කිරි කළයක්,
ඉක්බිති බ්‍රාහ්මණයා සස පණ්ඩිතයන් සමීපයට ගියේය. ඔහු විසින් ද “කුමක් සඳහා ආවෙහිදැයි කී කල්හි එසේම කීවේය. එහෙයින් “**මම සඞ්කප්ප මඤ්ඤාය**” යනාදිය කියන ලදී.
“මගේ මේ අදහස දැන ශක්‍ර තෙම බ්‍රාහ්මණ වේශයෙන් මගේ දානාධ්‍යාශය විමසීම පිණිස මගේ වාසස්ථානයට එළඹියේය.
ඔහු දැක සතුටු වූ මම මේ වචනය කීවෙමි. “මා සමීපයට ආහාර සඳහා පැමිණියෙහිය. ඒ ඉතා යහපත්ය. මම අද පෙර නොදෙන ලද උතුම් දනක් ඔබට දෙන්නෙමි. ඔබ ශීලගුණයෙන් යුක්ත වූවෙහිය. ඔබට අනුන් පෙළීම නුසුදුසුය”යි කියන ලදි.
එහි “**මම සඞ්කප්පමඤ්ඤාය**” යනු පෙර කියන ලද ආකාර වූ මගේ සිතිවිල්ල දැන, **“බ්‍රාහ්මණ වණ්ණිනා”** යනු බ්‍රාහ්මණ වේශයෙන් “**ආසයං**” යනු වසන වසන ලැහැබට,
“**සන්තුට්ඨො**” යනු සමව සියලු ආකාරයෙන්ම තුටුවූ, “**ඝාසහෙතු**” යනු ආහාර හේතුවෙන්, “**අදින්න පුබ්බං”** යනු යම්කිසි බෝධිසත්ත්‍ව නොවූවෙකු විසින් නුදුන් විරූ, **“දානවරං**” යනු උතුම් දානයක්, **“අජ්ජ දස්සාමි තෙ අහං”** (අද මම නුඹට දෙන්නෙමි) යි කියා “**තුවං සීලගුණුපෙතො අයුත්තන්තෙ පරහෙඨනං**”යි ඔහු ප්‍රාණඝාතයෙන් ඉවත් කොට දැන් ඔහුට පරිභෝග කිරීමට යෝග්‍ය ශරීරයක් කොට දීම සඳහා, එහි **“අග්ගිං පදීපෙහි**” ආදිය වදාළහ.
“මෙහි එනු මැනවි, නොයෙක් දර ගෙනවූන් ගිනි දල්වව. මම තමා පිසන්නෙමි. ඔබ පැසුනා වූ (මා) අනුභව කරන්නෙහිය. හෙතෙම “මැනවැ”යි සතුටු සිත් ඇතිව නොයෙක් දර රැස් කළේය. අඟුරු ගැබක් ඇතිකොට මහත් වූ සෑයක් කළේය.
“ඒ (ගිනිකඳ) යම්සේ වහා මහත් වන්නේ ද එසේ එහි ගිනි දැල්වූයේය. රජසින් (දූවිලි) ගැවසි ශරීරය සලාපියා එකත්පස්ව හුනිමි.
යම්කලෙක ඒ මහා දර රැස හාත්පසින් ඇවිලුනේ ‘ධම’ ‘ධම’ යන ශබ්ද කෙරේද, එකල්හි ගිනිසිළු අතරෙහි වූ අඟුරු මැදට පැන්නෙමි.
යම්සේ යම් කිසිවෙකු විසින් ශීතල ජලයට පිවිසෙන ලද්දේ ඔහුගේ ශරීරපීඩා හා පරිදාහය සංසිඳුවා ද (ඔහුට) ආස්වාදය හා ප්‍රීතිය උපදවාද එපරිද්දෙන්ම එකල්හි දිලිසෙන්නා වූ ගින්නට පිවිසි මාගේ සියලු ශරීරපීඩා ශීතල ජලයට පිවිසියහුගේ මෙන් සංසිඳුනේය.
එහි “**අහං පචිස්සං අත්තා නං” **යනු නුඹ විසින් කරන ලද අඟුරු ගැබට මමම පැන තමාම පිසෙන්නෙමි, “**පක්කං ත්‍වං භක්‍ඛයිස්ස සි**” යනු එසේ පිසුණු (මා) නුඹ කන්නෙහිය,
**“නානා කට්ඨෙ සමානයි”** යනු ඒ බ්‍රාහ්මණ වේශධාරි ශක්‍රතෙම නොයෙක් දර ගෙනෙන්නෙක් මෙන් විය, “**මහන්තං අකාසි චිතකං කත්‍වානඞ්ගාර ගබ්භකං**” යනු පහවූ ගිනිදැල් හා පහවූ දුම ඇති අඟුරුවලින් පිරුණු ඇතුළත හාත්පසින් දිලිසෙන්නේ මගේ ශරීරය ගිල්වීමට සමත් මහත් චිතකයක් (ගිනිගොඩක්) එකෙණෙහිම කළේය. වහා සෘද්ධියෙන් නිර්මිත කළේය යන අදහසයි. **“අග්ගිං තත්‍ථ පදීපෙසි යථා සො ඛිප්පං මහාභවෙ” **යනු එහි ඒ ගිනිකඳ යම් සේ වේගයෙන් මහත් වන්නේද, එසේ දැල්වීය.
“**ඵොටෙත්‍වා රජගතෙ ගත්තෙ**” යනු ඉදින් ලොම් අතර ප්‍රාණිහු වෙත් නම් ඔවුහු නොමැරෙත්වායි පස් සහිත මගේ ශරීරය තුන්වරක් සලා පියා, “**එකමන්තං උපාවිසි**” යනු තවම දර නොදැල්වුනේ යයි (සිතා) ඒවා දැල්වීම බලමින් ටික වේලාවක් එකත්පස්ව හුන්නේය.
“**යදා මහාකට්ඨ පුඤ්ජො ආදිත්තො ධමධමායති**” යනු යම්විටෙක ඒ දර රාශිය හාත්පසින් ඇවිලිගත්තේ වායුවේගයෙන් උදුරා දැමූ ගිනිසිළු වශයෙන් ‘ධම’ ‘ධම’ යන හඬ කරයි ද **“තදුප්පතිත්‍වා පපති මජ්ඣෙ ජාලසිඛන්තරෙ**” යනු එදින ඒ වේලාවෙහි මේ අඟුරු රැස මගේ ශරීරය දැවීමට සමත් යයි සිතා උඩට පැන ගිනි දැල් සිළු අතරට එක් වූයේ ඒ ගිනිඅඟුරු රැසමැද පියුම් ගැබක රාජහංසයෙකු මෙන් සතුටු සිත් ඇත්තේ සියලු ශරීරය දාන මුඛයෙහි දී පැන්නේය.
“**පවිට්ඨං යස්ස කස්ස චි”** යනු යම්සේ ශ්‍රීෂ්ම කාලයෙහි යම්කිසිවෙකු ශීතල ජලයට පිවිසෙන ලද්දේ ඔහුගේ ශරීර පීඩා හා පරිදාහය සංසිඳුවාද ආස්වාදය හා ප්‍රීතිය උපදවයි ද, “**තථෙව ජලිතං අග්ගිං**” යනු එසේ දැල්වුණු අඟුරු රැස එකල්හි පිවිසියා වූ උණුසුම් මාත්‍රයක්වත් නොවීය. ඒකාන්තයෙන් දාන ප්‍රීතියෙන් සියලු ශරීර පීඩා හා පරිළාහයන් සංසිඳුනේම විය. බොහෝ කාලයකින් මාගේ ඡවි චර්‍ම ආදී සියලු ශරීර අවයව දාන මුඛයෙහි පූජා කළ යුතුයයි එළඹියා වූ, ප්‍රාර්ථනා කළා වූ මගේ මනෝරථය මුදුන්පත් වූයේය යනුවෙනි. එහෙයින්,
“සිවිය හා සම ද, මස් ද, නහර ද, ඇට ද, හෘදය මාංශය හා යකන මාංශය (අක්මාව) ද නිරවශේෂ වූ සියලු ශරීරය ද බ්‍රාහ්මණයා හට දුනිමි”යි වදාරණ ලදි.
එහි **“හදය බන්‍ධනං**” යනු හෘදය මාංශ පේශියයි, එය වනාහි හෘදය වස්තුව බැඳගෙන මෙන් සිටි බැවින් “හෘදය බන්‍ධන ය’යි කියන ලදී. නැතහොත් “**හදය බන්‍ධනං**” යනු හෘදයද බන්‍ධනය ද, හෘදය මාංශය මෙන්ම එය බැඳගෙන මෙන් සිටි යකන මාංශය (අක්මාව) ද යන අර්‍ථයයි. “**කෙවලං සකලං කායං”** යනු ඉතිරියක් නැතිව සියලු ශරීරය,
මේ ගින්නෙහි තමාගේ ශරීරයේ රෝමකූපයක් පමණකුදු උණු කිරීමට නොහැකි වන්නේ බෝධි සත්ත්‍වයෝද හිමගැබට පිවිසියා මෙන් වී බ්‍රාහ්මණ වේශධාරි ශක්‍රයාහට මෙසේ කීහ. “බ්‍රාහ්මණය, නුඹ විසින් කළ ගින්න ඉතා ශීතලය. මේ කෙබඳු ගින්නක්ද?” පණ්ඩිතයෙනි! මම බ්‍රාහ්මණයෙක් නොවෙමි. මම ශක්‍රයා වෙමි. නුඹවහන්සේ විමසන්නට ආවේ මෙසේ කෙළෙමි”යි කීය. ශක්‍රය! තෙපි සිටුව නුඹ පමණක් නොව සියලු ලෝකයම දානයෙන් මා විමසන්නේ ද මාගේ නොදෙනු කැමති බවක් කිසිසේත් ඉපිදවිය හැකිනම් එය විමසා බලව’යි බෝධිසත්ත්‍වයෝ සිංහනාද කළහ.
ඉක්බිති සක්දෙව් රජ “සස පණ්ඩිතයෙනි, නුඹ වහන්සේගේ ගුණයෝ සියලු කල්පයෙහි ප්‍රකට වෙත්වා”යි කියා පර්‍වතය මිරිකා පර්‍වත රසය ගෙන සඳමඬලෙහි “සස රූපය” ඇඳ බෝධිසත්ත්‍වයන් ඒ වනරොදෙහි, ඒ වන ලැහැබෙහිම අලුත් හීතණ මත වඩා හිඳුවා තමාගේ දෙව්ලොවටම ගියේය. ඒ පණ්ඩිතයෝ සතර දෙනා සමගියෙන් සතුටුවෙමින් නිත්‍ය පඤ්චශීලය ද උපෝසථ ශීලය ද පුරා සුදුසු පින් කොට කම් වූ පරිද්දෙන් මිය පරලොව ගියහ.
එදා මස්කාවා නම් ආනන්‍ද තෙරුන්ය. සිවලා නම් මුගලන් තෙරුන් ය. වඳුරා නම් සැරියුත් තෙරුන් ය. “සසපණ්ඩිත” නම් ලෝකනාථ වූ මමම වෙම් යයි වදාළ සේක.
මෙහිද උන්වහන්සේගේ ශීලාදී පාරමිතාවෝ යට සඳහන් ක්‍රමයෙන්ම සුදුසු පරිදි නිර්ධාරණය කළ යුත්තාහ. එසේම තිරිසන් උපතක් ඇත්තේ නමුදු කුශලාදි ධර්‍මයන්හි කුශල වශයෙන් තතුපරිදි දැන ගැනීමටද, ඔවුන් කෙරෙහි කුඩා වූද වරද භය වශයෙන් දැක අකුශලයෙන් මනාව වෙන්වීමද, කුශල ධර්‍මයන්හි තමා මැනවින් පිහිටු වීමද, අනුන්ට ද “මේවා පාප ධර්‍මයෝය. ඒවා මෙසේ ගන්නා ලද්දාහු, මෙසේ ස්පර්‍ශ කරන ලද්දාහු මෙබඳු ගතිකයෝ වෙති. පරලොව මෙබඳු යැයි ආදීනව දක්වා ඒවායින් වෙන්වීමෙහි යෙදවීම ද දානය නම් මෙයයි. ශීලය නම් මෙයයි. උපෝසථ කර්‍මය නම් මෙයයි. මෙහි සිටියවුන්ට දෙව් මිනිස් සම්පත් අතට පත්වූවාමය ආදී වශයෙන් පුණ්‍ය කර්‍මයන්හි ආනිසංස දක්වා එහි පිහිටුවීමද, තමන්ගේ ශරීර ජීවිත නිරපේක්‍ෂකව අන්‍ය සත්ත්‍වයන්ට අනුග්‍රහ කිරීමද, උදාර දානාධ්‍යාශය ද යන මේ ආදියද මෙහි බෝධිසත්ත්‍වයන්ගේ ගුණානුභාවයෝ යයි පැහැදිලි කළ යුත්තාහ. “එවං අච්ඡරියා හෙතෙ -පෙ- ධම්මස්ස අනුධම්මතො” (අකිත්ති පණ්ඩිත චරිය) යි එහෙයින් කියනු ලැබේ.
දැන් “**අකිත්ති බ්‍රාහ්මණො**” ආදී වශයෙන් යථොක්ත දශචර්‍ය්‍යා විශේෂයෙන් ගෙන හැර දක්වා නිගමනය කරයි.
“යමෙක් තෙම යම්කලෙක ඒ උතුම් දානයන් දුන්නේ ද එකල්හි මමම ඒ අකිත්ති බ්‍රාහ්මණ ද සඞ්ඛ ද, ධනඤ්ජය නම් වූ කුරුරජ ද, මහා සුදර්‍ශන රජද, මහා ගෝවින්ද බ්‍රාහ්මණයා ද, නිමි ද, චන්‍ද කුමාරයාද, සිවි ද වෙස්සන්තර ද, සස ද, වීමි
(යම් මේ පරිත්‍යාගයෝ වෙත් නම්) ඒවා දාන පරිෂ්කාරයෝ වෙති. ඒවා දාන පාරමිතා නම් වෙති. යාචකයන්ට ජීවිතය දී මේ දාන පාරමිතාව පිරුවෙමි”
එහි “**අහමෙව තදා ආසිං යො තෙ දානවරෙ අදා”** යනු යමෙක් ඒ උත්තම දානයක් දුන්නේ ද එදා ඒ කාලයෙහි අකිත්ති බ්‍රාහ්මණයා ආදී වශයෙන් මමම වීමි, වෙනෙකෙක් නොවෙතියි. මෙසේ ඒ ආත්මභාවයන්හි ශීලාදී පාරමිතාවන් සුදුසු පරිදි පිරූ නමුත් එකල තමාගේ දානාධ්‍යාශයාගේ අතිශය උදාරබව නිසා දානපාරමිතා වශයෙන්ම (ඒ චරිතයන්) දේශනාවට ආරෝපණය කළහ. **“එතෙ දාන පරික්‍ඛාරා එතෙ දානස්ස පාරමී**” යනු මේ අකිත්ති ජාතකාදියෙහි නොයෙක් ආකාර රූපාදී ස්කන්‍ධයෙන් මා විසින් පවත්වන ලද ඉහලම කෙළවරට ගිය දෙය්‍ය ධර්‍ම පරිත්‍යාග, මාගේ ශරීරාවයව අඹුදරු පරිත්‍යාග යන පරිත්‍යාග කෙනෙක් වෙත් ද ඔව්හු කිසිසේත් කරුණාවෙන් උපාය කෞශල්‍යයෙන් ගත් බැවින් සර්‍වඥතා ඥානයම උදෙසා පවත්වන ලද්දාහු ද ඒවා දානයෙහි ඉහලම තත්ත්‍වයට ගියහෙයින් දාන පාරමිතාම වේ. එසේම පරමත්‍ථ පාරමී වූ මගේ දානයට පිරිවර වූ හෙයින්ද සන්තානයෙහි පරිභාවිත වශයෙන් අභිසංස්කරණය කරන හෙයින් ද මේවා දාන පරිෂ්කාර නම් වේ. යමෙකුට වනාහී මේවා පරිෂ්කාර වේද එය දැක්වීමට “**ජීවිතං යාචකෙ දත්‍වා ඉමං පාරමි පුරයිං” **යයි කියන ලදී. මෙහි වනාහි සස පණ්ඩිත චරිතය හැර සෙසු චර්‍ය්‍යා නමයේ දී සුදුසු පරිදි දාන පාරමී දත යුතුය. යස පණ්ඩිත චර්‍ය්‍යාවෙහි දාන පරමත්‍ථ පාරමිතාව දත යුතුය. එහෙයින්,
“භික්‍ෂාව පිණිස එළඹියහු දැක ස්වකීය ජීවිතය පරිත්‍යාග කෙළෙමි. දානයෙන් මා හා සමාන වූවෙක් නැත්තේය. මේ මාගේ දාන පාරමිතාව ය”යි වදාරණ ලදී.
මහා පුරුෂයාණන් විසින් ඉහත කී අකිත්ති බ්‍රාහ්මණ ආදී කාලයෙහි පමණක් නොව මහාජනක, මහා සුතසෝම ආදී කාලයෙහිද දාන පාරමිතාව පිරූ ආත්මභාවයන්ගේ ප්‍රමාණයක් නම් නැත. එසේ වුවත් ඒකාන්තයෙන්ම සස පණ්ඩිත කාලයෙහි දාන පාරමිතාවෙහි පරමත්‍ථපාරමී භාවය පැහැදිලි කළ යුතුය.
හස්තිනාග වර්‍ගය
2. ශීල පාරමිතාව
(චරියා පිටකයෙහි) දෙවන වර්‍ගයෙහි පළමුවන (මාතුපොසක) චරිතයෙහි,
“යම් කලෙක මම මහවනයෙහි මව පෝෂණය කරන්නා වූ ඇතෙක් වීම්ද, එකල්හි ශීල ගුණයෙන් මා හා සමානයෙක් පොළොවෙහි නැත්තේය.
වනයෙහි හැසිරෙන්නා වූ පුරුෂයෙක් මහ වනයේදී මා දැක “මහ රජුනි, නුඹවහන්සේට සුදුසු ඇතෙක් වනයෙහි වෙසේය”යි රජුහට දැන්වූයේය.
ඔහු පිණිස අඟලකින් හෝ ටැඹකින් හෝ වළකින් හෝ වැඩක් නැත. සොඬින් ඇල්ලූ වහාම තෙම්ම මෙහි එන්නේ යයි (රජුට දැන්වීය)”යි
මෙහි “**කුඤ්ජරො**” යනු ඇතෙක්, “**මාතුපොසකො**” යනු අන්‍ධ වූ ජරා ජීර්‍ණ වූ මව පෝෂණය කරන්නා වූ, “**මහියා**” යනු භූමියෙහි, “**ගුණෙන**” යනු ශීල ගුණයෙන්, එකල්හි මට සමාන වූවෙක් නැත.`
බෝධිසත්ත්‍වයෝ වනාහි හිමවත් පෙදෙසෙහි ඇත් යෝනියෙහි උපන්හ. ඔහු වනාහි සම්පූර්‍ණයෙන් සුදු වූ, ඉතාමත් රූමත් වූ, ඇත් ලකුණෙන් සමන්විත වූ, නොයෙක් ලක්‍ෂ ගණන් ඇතුන් විසින් පිරිවරණ ලද මහ ඇතෙක් විය. ඔහුගේ මව අන්‍ධය. හෙතෙම මිහිරි ඵලාඵල ඇතුන් අත යවා මව පෝෂණය කරයි. ඇත්තු (ඒවා) ඇයට නොදී තුමූම කති. ඔහු පරීක්‍ෂා කර බලන්නේ එපවත් දැන “සමූහයා හැරපියා මවම පෝෂණය කරන්නෙමි’යි රාත්‍රී කාලයෙහි සෙසු ඇතුන් නොදනිද්දී මව රැගෙන ‘චණ්ඩෝරණ’ නම් පර්‍වත පාදයට ගොස් එක් විලක් ඇසුරු කොට පැවති පර්‍වත ගුහාවක මව තබා පෝෂණය කළේය.
“**පවනෙ දිස්වා වනචරො**” යනු වනයේ හැසිරෙන එක් පුරුෂයෙක් ඒ මහ වනයෙහි මා දැක, “**රඤ්ඤෙ මං පටිවෙදයී**” යනු බරණැස් රජුට මා ගැන දැන්වීය.
ඔහු වනාහි මංමුළා වී, දිසා නියමකර ගැනීමට නොහැකිවන්නේ මහත් හඬින් හැඬීය. බෝධිසත්ත්‍වයෝ ද ඔහුගේ හඬ අසා “මේ පුරුෂයා අනාථය, මා සිටියදී මොහු මෙහි මිය යන්නේ නම් එය මට සුදුසු නොවේ”යි ඔහු සමීපයට ගොස් බියෙන් පලායන ඔහු දැක “එම්බා පුරුෂය! නුඹට මා නිසා බියෙක් නැත. පලා නොයව, කුමක් හෙයින් නුඹ හඬමින් හැසිරෙන්නෙහිදැයි අසා “ස්වාමීනි මම මංමුළා වූවෙක්මි. මංමුළා වූ මට අදට දින හතකි’ යි කී කල්හි “පින්වත් පුරුෂය! බිය නො වන්න. මම නුඹ මිනිස් පියසෙහිම පිහිටුවන්නෙමි’යි ඔහු තමාගේ පිටෙහි හිඳුවාගෙන වනයෙන් බැහැරට ගෙන ගොස් නැවතුනහ. ඒ පාපී පුරුෂයා ද නගරයට ගොස් රජුට දැනුම් දෙන්නෙමි”යි වෘක්‍ෂයන් හා පර්‍වත සලකුණු කරමින් නික්ම බරණැසට ගියේය. ඒ කාලයෙහි රජුගේ මඟුලැතා මළේය. ඒ පුරුෂයා රජු වෙත එළඹ තමන් මහාපුරුෂයා (හස්ති රාජයා) දුටු බව දැන්වීය. එහෙයින් “**තවනුච්ඡවො මහාරාජ ගජො වසති කානනෙ**” යනාදිය කියන ලදී.
එහි “**තවනුච්ඡවො**” යනු නුඹවහන්සේ නැගී යාමට සුදුසු, යුතුවූ, “**න තස්ස පරික්‍ඛායත්‍ථො**” යනු ඌ අල්ලා ගැනීමේදි ගමන නැවැත්වීම සඳහා හාත්පසින් සෑරිය යුතු දිය අඟලකින් හෝ ඇතින්නියකගේ කන්තලයෙන් තමා වසාගෙන දමන ලද මදුරැහැණ බැඳිය යුතු ‘**ආලක’** සඞ්ඛ්‍යාත කණුවකින් හෝ යම් තැනකට පිවිසි විට කිසිවෙකුටත් යාමට නොහැකිවේද එබඳු බොරු වළකින් හෝ අර්‍ථයක් ප්‍රයෝජනයක් නැත. **“සහ ගහිතෙ**” යනු අල්ලාගත් වහාම, “**එහිති**” යනු එන්නේ යයි.
රජතුමා මොහු මාර්ගෝපදේශකයා කොට වනයට ගොස් මොහු විසින් කියන ලද ඇත් රජුන් ගෙන එවයි” පිරිවර සහිතව ඇත් ඇඳුරෙකු යැවීය. ඔහු ඒ පුරුෂයා සමග ගොස් විලට පිවිස ගොදුරු ගන්නා බෝධිසත්ත්‍වයන් දීටීය. එහෙයින්,
“ඔහුගේ ඒ වචනය අසා රජතෙමේ ද සතුටු සිත් ඇතිව මනාසේ පුරුදු වූ, ඇතුන් දමනය කරන්නා වූ, දක්‍ෂ හස්තාචාර්‍ය්‍යයකු යැවීය. ඒ ඇතුන් දමනය කරන්නා ගොස් මවගේ යැපීම පිණිස පියුම් විලෙහි නෙළුම් අල හා නෙළුම් දැලි උදුරන්නා වූ (මා) දුටුවේය.
මාගේ ශීලගුණය දැන මාගේ ලක්‍ෂණ පරීක්‍ෂා කොට බැලුවේය. (නැවත) “දරුව මෙහි එව”යි කියා මාගේ සොඬින් අල්ලා ගත්තේ යයි වදාරණ ලදී.
එහි **“ඡෙකාචරියං**” යනු ඇතුන් බැඳීම් ආදී ක්‍රමයෙහි දක්‍ෂ වූ හස්ත්‍යාචාර්‍ය්‍යයකු, “**සුසික්‍ඛිතං**” යනු ඇතුන් හික්මවන විද්‍යාවෙහි පරතෙරට පැමිණිමෙන් සුශික්‍ෂිත වූ,
“**විඤ්ඤාය මෙ සීලගුණං**” යනු යහපත් වූ ශ්‍රේෂ්ඨ ඇතා අඥාන නො වේ. චණ්ඩද නොවේ. මිශ්‍ර වූ සිල් ඇත්තෙක් ද නොවේ යයි මගේ ශීල ගුණය දැන, කෙසේ ද? “**ලක්‍ඛණං උපධාරයී**” යනු මැනවින් පුරුදු කළ හස්ති ශිල්ප ඇති බැවින් මාගේ ලක්‍ෂණ හාත්පසින් සලකා බැලීය, එහෙයින් ඔහු “**එහි පුත්තාති වත්‍වාන මම සොණ්ඩාය අග්ගහි”** (දරුව එවයි කියා මගේ සොඬින් අල්ලා ගත්තේය)
බෝධිසත්ත්‍වයෝ හස්තාචාර්‍ය්‍යයා දැක මට මේ බිය මේ පුරුෂයා සමීපයෙන් උපන්නේය. මම වනාහි ඇතුන් දහසක් වුවද විනාශ කිරීමට සමත් මහත් බල ඇතෙක්මි. කෝප ගෙන සේනාවාහන සහිත රට පවා නැසීමට හැක්කෙමි. ඉදින් කිපෙන්නේ නම් මාගේ ශීලය බිඳෙන්නේය. එහෙයින් ආයුධවලින් කොටන්නේ නමුදු නොකිපෙන්නෙමි”යි සිත අදිටන් කොට ගෙන හිස නමාගෙන නිශ්චලව සිටියේය. එහෙයින් භාග්‍යවතුන් වහන්සේ “**යං මෙ තදා පාකතිකං සරීරානුගතං බලං**” යනාදිය වදාළහ.
“එකල්හි මාගේ ස්වාභාවික වූ ශරීරය අනුව පවත්නා වූ යම් බලයක් වීද (ඒ බලය) මේ කාලයේ දහස් ගණන් ඇතුන්ගේ ශක්තිය හා සමානය. මා අල්ලා ගැනීමට පැමිණියා වූ ඔවුන්ට මම ඉදින් කිපුනෙම් නම් ඔවුන්ද ඒ මිනිසුන්ගේ රාජ්‍යයද (වැනසීමට තරම්) ශක්ති ඇත්තේ වීමි.
එතකුදු වුවත් මම සිල් රැකීමෙන් සීල පාරමිතාව සම්පූර්‍ණ කිරීම සඳහා ටැඹෙහි බඳින විටද සිතෙහි වෙනස්කමක් නොකෙළෙමි. ඉදින් ඔවුහු පොරෝවලින්ද තෝමරකටුවලින් ද මට කොටන්නාහු නමුදු මාගේ සිල් කඩවේය යන බියෙන් ඔවුන්ට නොකිපෙන්නෙමි’යි (ඉටා ගතිමි)
එහි “**පාකතිකං**” යනු ස්වභාවිකව වූ, “**සරීරානුගතං**” යනු ශරීරයම අනුව ගිය කාය බලය, උපායකුශලතා සඞ්ඛ්‍යාත ඥානානුගත බලය නොවේ යන අදහසයි. “**අජ්ජනාග සහස්සානං**” යනු අද කාලයේ නොයෙක් ආකාරයේ ඇතුන් දහසකගේ එකතුවක, “**බලෙනසමසාදිසං**” යනු ඔවුන්ගේ ශරීර බලය හා සමසම වී, සමානව, එකල්හි බෝධිසත්ත්‍වයෝ මඞ්ගල හස්ති කුලයේ උපමා මාත්‍රයකින් උපන්නේ නොවෙයි.
“**යදිහං තෙසං පකුප්පෙය්‍යං**” යනු මා අල්ලා ගැනීම සඳහා පැමිණි ඔවුන්ට ඉදින් මම කිපෙන්නෙම් නම් ඔවුන්ගේ ජීවිත මැඩීමෙහි සමත් වූවෙක් වන්නෙමි. හුදෙක් ඔවුන්ගේ ජීවිත පමණක්ම නොවේ. තවද **“යාව රජ්ජම්පි මානුසං**”යි යම් රාජ්‍යයකින් ඒ මිනිස්සු පැමිණියාහු ද ඒ සියලු රාජ්‍යයද සුණු විසුණු කරන්නෙමි.
“**අපිචාහං සීල රක්‍ඛාය**” යනු එසේ සමත් වූයේ නමුදු මම තමා කෙරෙහි පිහිටි ශීලය රැකීම සඳහා බැඳුනෙක් මෙන් **“නකරොමි චිත්තෙ අඤ්ඤ ථත්තං**” යනු එම ශීලයේ වෙනස් වීමකට හේතු වූ ඒ සත්ත්‍වයන්ට පහර දීම් ආදියක් මගේ සිතෙහි නොකරමි. ඒ පිළිබඳ සිතකුදු නො උපදවමි. “**පක්‍ඛිපන්තං මමාළකෙ**” යනු බැඳ තබන කණුවෙහි බඳින විට ද, “**දීඝවාපි**” යනු ඉතිරි වචනයයි. කුමක් හෙයින් ද යත්? ශීල පාරමිතාව පිරීම සඳහා මෙබඳු තැන්වලදී ශීලය කඩනොකරන්නා වූ මාගේ ශීල පාරමිතාව නොබෝ කලකින්ම සම්පූර්‍ණ වන්නේ යයි ශීල පාරමිතාව සම්පූර්‍ණ කිරීම සඳහාය. එයට විරුද්ධ දෙයක් සිතෙහි නො කරමි”යි යෝජනා කිරීමයි.
“**යදි තෙ මමං**” යන ගාථාවෙන් ද ශීලය රැකීම සඳහා දැඩි කොට ශීලය අධිෂ්ඨාන බවම දක්වයි. “**තත්‍ථකොට්ටෙය්‍යුං”** යනු සිඳින්නහු නම්, **“සීලඛණ්ඩභයාමම**” යනු මාගේ ශීලය කැඩේය යන බියෙන්,
මෙසේ සිතා බෝධිසත්ත්‍වයන් නිශ්චලව සිටි කල්හි හස්තාචාර්‍ය්‍යයා පියුම් විලට බැස ඇතාගේ ලක්‍ෂණ සම්පත්තිය දැක “දරුව එව”යි රිදී දුමක් බඳු සොඬින් ගෙන නික්ම සත්වෙනි දවසෙහි බරණැසට පැමිණියේය. ඔහු අතරමඟ සිටියදීම රජුට හස්නක් යැවීය. රජතුමා නගරය අලංකාර කරවීය. හස්තාචාර්‍ය්‍යයා කළ සුවඳ පිරිබඩ ඇති අලංකාර ලෙස සරසන ලද ඇත්හලට බෝධිසත්ත්‍වයන් පමුණුවා විසිතුරු තිරයකින් වට කරවා රජුට දැක්වීය. රජතුමා නොයෙක් රසයෙන් අග්‍ර වූ භෝජන ගෙන ගොස් බෝසතුන්ට දෙවීය. හෙතෙම මවගෙන් තොරව ගොදුරු නො ගන්නෙමි”යි ආහාර නො ගත්තේය. යාඥා කරන ලද්දේ නමුත් නොගෙන,
“දුකට පත් වූ අන්‍ධ වූ මග පෙන්වන්නකු නැති ඕතොමෝ චණ්ඩෝරණ පව්වෙහි ඇති දැව කඳන්වල හැපි ඒ ඒ තැන් පයින් පොළන්නී යයි සිතමි”
යනුවෙන්. එය අසා රජතුමා ‍
“මහානාගය, අන්‍ධ වූ, මග පෙන්වන්නෙකු නැති, චණ්ඩෝරණ පව්වෙහි ඇති දැව කඳන්වල පයින් ගැටෙන ඕ තොපට කවරෙක්වේදැ?යි ඇසීය.
“මහරජ, අන්‍ධ වූ, මග පෙන්වන්නෙකු නැති, චණ්ඩොරණ පව්වෙහි ඇති දැවකඳන්වල පයින් ගැටෙන ඈ මගේ මෑණියෝ ය”යි
කී කල්හි (රජතුමා, මේ ඇතා) මගේ මව ආහාර නො ලැබීය. අදට සත් දිනකි’යි කියයි. ආහාර නොගන්නා වූ මේ ඇතාට ද එසේය. එහෙයින්,
“යම් ඇතෙක් මව පෝෂණය කෙරේද ඒ ඇතා මුදවූ මව සමග ද සියලු නෑයන් සමග ද ඇතා එක් වේවා”යි. කියා මුදවීය.
“කසී රජු විසින් බැමෙන් හා දම්වැලෙන් මුදවාහළ ඇතා මොහොතක් විඩා හැර පර්‍වතය යම් තැනක ද එතනට ගියේය’යි.
එහි “**කපණිකා**” යනු (පුත්‍ර වියෝගයෙන්) දුකට පත් වූ (තැනැත්තිය), **“ඛාණු පාදෙන ඝට්ටෙති**” යනු අන්‍ධ බැවින් ද පාත්‍ර වියෝග දුකෙන් ද හඬමින් ඒ ඒ තැන්වල (වැටුණු) දැවකඳන්වල පයින් ගැටෙයි “**චණ්ඩොරණංපති**” යනු චණ්ඩොරණ පර්‍වතයට අභිමුඛව, එම පර්‍වත පාදයන්හි වටේ කරකැවෙමින් යන අර්‍ථයයි. “**අගමායෙන පබ්බතො**” යනු ඒ ඇත්රජ බන්‍ධනයෙන් මිදුනේ ටික වේලාවක් විඩා හැර රජුට දශරාජ ධර්‍ම ගාථාවන්ගෙන් ධර්‍මය දේශනා කොට මහරජ, අප්‍රමාදී වෙව”යි අවවාද දී මහජනයා විසින් සුවඳ මල් ආදියෙන් පුදනු ලබන්නේ නගරයෙන් නික්ම එදිනම මව සමග එක්වී සියලු පුවත් කීවේය. ඇය සතුටු සිත් ඇත්තී-:
“කසී රට දියුණු කරන්නා වූ යම් රජකෙනෙක්, හැමදා වැඩිහිටියන් පුදන මගේ පුතා නිදහස් කළේද ඒ රජතුමා බොහෝ කලක් ජීවත් වේවා”යි.
රජතුමාට ආශීර්වාද කළාය. රජතුමා බෝසතුන්ගේ ගුණයෙහි පැහැදී විලට නුදුරෙන් ගමන් කරවා බෝසතුන්ට හා මෑණියන්ට නිරන්තරයෙන් දන්වැට පිහිටුවීය. පසුකාලයක බෝධිසත්ත්‍වයෝ මෑණියන් මළ කල්හි ඇයගේ ශරීරයට අවසන් කටයුතු සිදුකොට කුරණ්ඩක නම් අසපුවට ගියහ. එම ස්ථානයෙහි පන්සීයක් සෘෂිවරු හිමවතින් පැමිණ විසූහ. රජතුමා ඒ දන්වැට උන්වහන්සේලාට දී බෝසතුන්ට සමාන රූ ඇති ගල් පිළිමයක් කරවා මහත් සත්කාර පැවැත්වීය. දඹදිව වැසියෝ අවුරුදු පතා රැස් වී “හස්තිමහ” නම් පූජාවක් කළහ.
එකල්හි රජතුමා ආනන්‍ද ස්ථවිරයෝ වූහ. ඇතින්නිය මහාමායා දේවියයි. වනචාරී පුරුෂයා දෙව්දත්ය. මව පෝෂණය කළ ඇතා ලෝකනාථ බුදුරජාණන් වහන්සේය.
මෙහිද දාන පාරමී ආදීහු සුදුසු පරිදි නිර්ධාරණය කළ යුත්තාහ. ශීල පාරමිතාව විශේෂ වන බැවින් එයම දේශනාවට ආරෝපණය කරන ලදී. එසේම තිරිසන් යෝනියක උපන්නේ නමුදු බ්‍රහ්මදේව, පූර්‍වදේව, පූර්‍වචාර්‍ය්‍ය, ආහුණෙය්‍යාදී භාවයෙන් සර්‍වඥ බුදුරජාණන් වහන්සේ විසින් ද ප්‍රශස්තභාවයටම ගැලපෙන අයුරින් මෑණියන් කෙරෙහි ගරුසිත උපදවා “මේ මෑණියෝ වනාහි පුතණුවන්ට බොහෝ උපකාර ඇත්තෝය. එබැවින් මවට උපස්ථාන කිරීම නම් පණ්ඩිතයන් විසින් පනවන ලද්දේ ය”යි සිහිකොට නොයෙක් දහස් ගණන් ඇතුන්ට අධිපති වූ මහානුභාවසම්පන්නව ඇති සමූහයාට නායකයෙක් වී ඔවුන් විසින් අනුව පවතිනු ලබන්නාහු හුදකලාව විසීම අනතුරට කරුණු යයි නොගෙන සමූහය හැරදමා හුදකලා වී උපකාර ක්‍ෂේත්‍රය පුදන්නෙමි”යි මව පෝෂණය කිරීම ද, මංමුළාවූ පුරුෂයා දැක අනුකම්පාවෙන් ඔහු ගෙන මනුෂ්‍ය පථයට පැමිණවීමද, ඔහු විසින් ද කළ අපරාධය ඉවසීම ද, හස්තාචාර්‍ය්‍යයා ප්‍රමුඛ තමා බැඳීමට ආ පුරුෂයන් හැකියාව ඇත්තේ නමුදු තැතිගැන්වීම් පමණකින් වුවද ඔවුන්ට පීඩාවක් වන්නේ යයි ද මාගේ ද ශීලයෙහි කඩවීම්බව වන්නේ යයි ද සිතා එසේ නොකොට මැනවින් දැමුණු පිට නැගිය හැක්කෙක් මෙන් පහසුවෙන්ම අල්ලා ගැනීම සඳහා සමීපයට පැමිණීමෙන් ද, මවගෙන් තොරව කිසිවක් අනුභව නොකරන්නෙමි”යි සත් දිනක්ම නිරාහාර වීමද, මොහු විසින් මම බඳවන ලද්දෙම් යයි ක්‍රෝධ සිත් නූපදවා රජු කෙරෙහි මෛත්‍රිය පැතිර වීම ද ඒ රජුට නොයෙක් ක්‍රමයෙන් ධර්‍මය දේශනා කිරීම ද යන මේ ආදිය මෙහි බෝධිසත්ත්‍වයන්ගේ ගුණානුභාවයෝ යයි දත යුත්තාහ. එහෙයින්, **“එවං අච්ඡරියා එතෙ අබ්භුතාච මහෙසිනො -පෙ- ධම්මස්ස** **අනුධම්ම තො (**අකිත්ති පණ්ඩිත චරියා) යි කියන ලදී.
දෙවෙනි (භූරිදත්ත චරියාවෙහි)
“නැවත අනිකුදු (චරිතයක් කියමි) යම්කලෙක්හි මම මහත් ඍද්ධියෙන් යුක්ත වූ භූරිදත්ත නම් (නාග රාජයෙක්) වීම් ද විරූපාක්‍ෂ නම් මහ රජු සමග මම දෙව්ලොවට ගියෙමි.”
එහි “**භූරිදත්තො**” යනු පෘථිවිය සමාන දත්ත, “දත්ත” යනු එකල්හි බෝධිසත්ත්‍වයන්ට දෙමව්පියන් විසින් කළ නමයි. යම්හෙයකින් මෙතුමා විරූපාක්‍ෂ මහරජුගේ භවන වූ නාග භවනයෙහි ද තව්තිසා භවනයෙහි ද උපන්නා වූ ප්‍රශ්නයන් මැනවින් විසඳන ලද්දේ ද (එබැවින් භූරිදත්ත නම් විය) එක් දිනක් විරූපක්‍ෂ නා රජු නාගපිරිස සමග තිදස (තව්තිසා) පුරයට ගොස් සක්දෙව් රජ පිරිවරා හුන් කල්හි දෙවියන් අතර ප්‍රශ්නයක් උපන්නේය. එම ප්‍රශ්නය විසඳන්නට කිසිවෙක් සමර්ථ නොවීය. සක්දෙව් රජු විසින් අනුදන්නා ලද මහාසත්ත්‍වයෝම උතුම් පර්‍ය්‍යඞ්කයෙහි වැඩ හිඳ එය විසඳූහ. ඉක්බිති සක්දෙව් රජ උන්වහන්සේ දිවගඳ මලින් පුදා “දත්තයෙනි. නුම පොළොව සමාන මහත් වූ ප්‍රඥාවෙන් යුක්තය. මෙතැන් පටන් “භූරිදත්ත” නම් වේ යයි කීය. ‘භූරි’ යනු පෘථිවියට නමකි. එහෙයින් පොළොවට සම වූ අර්‍ථයෙහි ඇලේනුයි. භුරිසඞ්ඛ්‍යාත මහත් ප්‍රඥාවෙන් යුක්ත වන හෙයින් මහාසත්ත්‍වයෝ භූරිදත්ත, භූරිදත්ත යයි ප්‍රකට වූහ. මහත් වූ නාග ඍද්ධියෙන් යුක්ත වූ බැවින් “**මහිද්ධිකො**” ද වේ.
අතීතයෙහි මේ කල්පයෙහිම බරණැස් රජුගේ පුතා පියා විසින් රටින් නෙරපන ලද්දේ වනයෙහි වසන්නේ එක්තරා නාග මානවිකාවක සමග සංවාස කළේය. ඔවුන්ගේ සංවාසය කරණ කොට ගෙන පුතෙක් හා දුවක් වශයෙන් දරු දෙදෙනෙක් උපන්හ. පුතාට “සාගර බ්‍රහ්මදත්ත” යයි ද දියණියට “සමුද්‍රජා” යයි ද නම් කළහ. රාජ කුමාරයා පසුකාලයක පියාගේ ඇවෑමෙන් බරණැසට ගොස් රාජ්‍යය කරවීය. ඉක්බිති ධෘතරාෂ්ට්‍ර නම් නා රජ පන්සියයක් යොදුන් ඇති නාග භවනයෙහි නාගරාජ්‍යය කරවන්නේ මුසාවාදී චිත්තසූල නම් කැස්බෙකු විසින් “බරණැස් රජතුමා තම දියණිය නුඹවහන්සේට දෙනු කැමතිය. ඒ සමුද්‍රජා නම් රාජ දියණිය විශිෂ්ට රූ ඇත්තීය. දැකුම් කටයුත්තීය. පැහැදීම් ගෙන දෙන්නීය”යි කී කථාව අසා ධෘතරාෂ්ට්‍ර රජ නාගමානවකයන් සතර දෙනෙකු යවා (දියණිය) දීමට අකමැති රජු නාගභිංසනයෙන් භය ගන්වා “දෙමි”යි කීකල මහත් සත්කාර යවා මහත් නාග ඍද්ධියෙන් මහත් පිරිවරින් ඔහුගේ දුව නාග භවනයට පමුණුවා අගමෙහෙසිය තනතුරෙහි තැබීය.
ඕතොමෝ පසුකාලයෙහි ධෘතරාෂ්ට්‍ර රජු නිසා සුදර්‍ශන, දත්ත, සුභෝග, අරිට්ඨ යයි පුතුන් සතර දෙනෙකු ලැබූහ. ඔවුන් අතරින් දත්ත නම් අප බෝධිසත්ත්‍වයෝය. හෙතෙම පෙර කියූ අයුරින්ම (ප්‍රශ්න විසඳීමෙන්) සතුටු වූ සිත් ඇති සක්දෙව් රජ විසින් ‘භූරිදත්ත’ යයි තැබූ නම් ඇති බැවින් ‘භූරිදත්ත’ නමින්ම ප්‍රකට විය. ඉක්බිති ඔවුන්ගේ පිය මහරජ යොදුන් සියය සියය බැගින් රාජ්‍යය බෙදා දුන්නේය. මහත් වූ යසස් ඇති විය. සොළොස් දහසක් සොළොස් දහසක් පමණ නාගකන්‍යාවෝ පිරිවැරූහ. පිය රජුට ද යොදුන් එක් සියයක් පමණ වූ රාජ්‍යයක් විය. පුත්තු තිදෙනෙක් මසක් පාසා මව්පියන් බැලීමට එති. බෝධිසත්ත්‍වයෝ වනාහි අඩමසකට වරක් එති.
බෝසතාණෝ එක් දිනක් විරූපාක්‍ෂ මහරජු සමග සක්දෙව් රජුට උපස්ථානයට ගියාහු වෛජයන්ත ප්‍රාසාදය, සුධර්‍මා දේව සභාව, පරසතු රුකය, කොබෝලීලය, පාණ්ඩුකම්බල ශිලාසනය, දිව්‍ය අප්සරාවන් පිරිවැරූ අති මනෝහර ශක්‍ර සම්පත් දැක -“නාගාත්මභාවයෙහි සිටියෙකු හට මේ දෙව්ලොව සම්පත් මෙපමණකුදු දුර්ලභය. සම්මා සම්බෝධිය කොයින්දැයි නාගාත්මභාවය පිළිකුල් කොට නාගභවනට ගොස් පෙහෙවස් වැස “ශීලයම දැඩිකොට සමාදන් වන්නෙමි. එය බෝධිය මෝරවන ධර්‍මයක් වන්නේය. මේ දිව්‍ය ලෝකයෙහි ඉපදීමට ද කාරණයක් වන්නේ යයි.” සිතා නාගභවනට ගොස් “මෑණියනි, පියාණනි, මම පෙහෙවස් රකිනු කැමැත්තෙමි’යි කීහ. ඔවුන් විසින් “මෙහිම පෙහෙවස් වසව, නාග භවනයෙන් පිටත ගියා වූ නාගයන්ට මහත් භය උපදනේ ය”යි කී කල්හි එක්වරක් එසේ කොට නාග කන්‍යාවන් විසින් කරන ලද උපද්‍රව ඇත්තේ දෙවනවර මව්පියන්ට නො දන්වා තම බිරිඳ අමතා “සොඳුර මම මනුෂ්‍ය ලෝකයට ගොස් යමුනා නම් ගංතෙර මහා නුග ගසක් ඇත. එයට නුදුරෙන් තුඹසක් මත දරණ ලාගෙන චතුරංග සමන්නාගත උපෝසථය අධිෂ්ඨාන කොට වැදහෙව පෙහෙවස් රකිමි”යි කියා නාග භවනයෙන් නික්ම එසේ කරති. එහෙයින් “විරූපක්‍ඛෙන මහාරඤ්ඥා දෙවලොකමගඤ්ඡහං” ආදිය කියන ලදී.
“එහි ඒකාන්ත සැපයෙන් යුක්ත වූ දෙවියන් ද මම දුටුවෙමි. ඒ දිව්‍ය ලෝකයට යෑම පිණිස ශීල සඞ්ඛ්‍යාත ව්‍රතය සමාදන් වීමි.”
ශරීර කෘත්‍ය කොට යැපෙන පමණ ආහාරයක් අනුභවකොට අඞ්ග හතරක් ඉටාගෙන තුඹස මුදුනෙහි සයනය කළෙමි. (මගේ) සිවියෙන් හා සමින් හෝ මසින් හෝ නහර හෝ ඇටවලින් හෝ යන මෙයින් යමෙකුට කටයුත්තක් වේද (ඒ ඔහුට) දෙන ලද්දේමය. හෙතෙම එය ගෙනයේවා”
එහි “**විරූපක්‍ඛෙන මහා රඤ්ඤ**” යනු විරූපාක්‍ෂ නම් වූ නාගාධිපති මහ රජු විසින්, “**දෙවලොකං**” යනු තව්තිසා දෙව්ලොවට, “**අගඤ්ඡහං**” යනු ගියෙමි. එළඹියෙමි මම,
“**තත්‍ථ**” යනු එම දේව ලෝකයෙහි, “**පස්සත්‍වහං**” යනු දුටුවෙමි මම, **“තු”** ශබ්දය නිපාතමාත්‍රයකි, “**එකන්තං සුඛ සමප්පිතෙ**” යනු ඒකාන්තයෙන් අතිශයෙන්ම සැපයෙන් යුක්ත වූ, භාග්‍යවතුන් වහන්සේ විසින් මෙය දේශනා කරන ලදී. “මහණෙනි, ඡඵස්සායතනික නම් වූ ස්ර්‍වගයෝ වෙති. මහණෙනි, මෙම ස්වර්‍ගයෝ සැප සහිත බැවින් ආඛ්‍යානයෙන් (කථා කීමෙන්) පමණක් එහි පැමිණීමට පහසු නොවේ” යයි. “**තං සග්ගගමන‍ත්‍ථාය**” යනු ඒ ඒ ස්වර්‍ගයෙහි ඉපදීම් වශයෙන් යාම සඳහා, “**සීලබ්බතං**” යනු ශීල සඞ්ඛ්‍යාත ව්‍රතය, නැතහොත් “**සීලබ්බතං**” යනු උපෝෂථ ශීලය මෙන්ම මගේ සම, සමෙන් ප්‍රයෝජන ඇත්තෝ ගෙන යත්වා”යි ආදී වශයෙන් තමාගේ ශරීරාවයව පරිත්‍යාග සමාදාන සඞ්ඛ්‍යාත ව්‍රතය ද,
“**සරීරකිච්චං**” යනු මුහුණ සේදීම් ආදී ශරීරය පිළිදැගුම් කිරීම, **“කත්‍වාන යාපනමත්තකං” **යනු ඉන්‍ද්‍රියයන් නොවෙනස්ව පවත්වා ගැනීමට ශරීරයේ පැවැත්මට ප්‍රමාණවත් ආහාර ගෙන, “**චතුරො අඞ්ගෙ**” යනු සතර අඞ්ගයන්, “**අධිට්ඨාය”** යනු අධිෂ්ඨාන කොට, “**සෙමි**” යනු නිදමි,
“**ඡවියා**” යනු ඒ අංග සතරේ පළමුවැන්න (මුල) දැක්වීමයි, එහිද ඡවි චර්‍මයන්ගේ බෙදීම එක් අඞ්ගයකි. සෙස්ස වෙනවෙනමය. මාංස ගැනීමෙන් මෙහිදී රුධිරයද ඇතුළත් බව දත යුතුය. **“එතෙන”** යනු මේවායින්, “**හරාතු සො**” යනු යමෙකුට මේ සිවිය ආදියෙන් යම් ප්‍රයෝජනයක් ඇත්නම් එය මවිසින් දෙන ලද්දේමය. ඔහු සියල්ල ගෙන යේවා’යි තමාගේ ශරීරයෙහි අපේක්‍ෂා රහිතව පැවරීම කෙරේ.
මෙසේ අඩමසක් පාසා පෙහෙවස් රකින්නා වූ බෝධිසත්ත්‍වයන්ට දීර්‍ඝ කාලයක් ඉක්ම ගියේය. මෙසේ කල්ගතවන විට එක්තරා වැදි බමුණෙක් සෝමදත්ත නම් තම පුතා සමග එතනට පැමිණ අරුණ නැගෙන වේලෙහි නාග කන්‍යාවන් විසින් සේවය කරනු ලබන්නා වූ බෝධිසත්ත්‍වයන් දැක එතුමන්ගේ සමීපයට ගියේය. එකෙණෙහිම නාගකන්‍යාවෝ පොළොවෙහි කිමිද නාගභවනයටම ගියහ. බ්‍රාහ්මණයා “නිදුකාණෙනි, නුඹ කවරෙක් ද දෙවියෙක් ද? යක්‍ෂයෙක් ද? නාගයෙක්දැයි බෝසතුන්ගෙන් විචාළේය. බෝධිසත්ත්‍වයෝ තතු පරිදි තමා ගැන ප්‍රකාශකොට “ඉදින් මොහු මෙතනින් ඉවතට යන්නේ නම් (මෙහි) මාගේ විසීම මහජනයාට ප්‍රකට කරන්නේය, එයින් මාගේ උපොසථ වාසයට අනතුරක් වන්නේය. එසේ හෙයින් මම මොහු නාගභවනට පමුණුවා මහත් වූ සම්පත්තියෙහි යොදවන්නේ නම් යෙහෙක. එවිට මෙතෙම එහිම ඇලෙන්නේය. එහෙයින් මාගේ උපෝසථ කර්‍මය බොහෝකල් පවත්නේය”යි සලකා ඉක්බිති ඔහුට මෙසේ කීහ. “බ්‍රාහ්මණය, නුඹට මහත් වූ සම්පත් දෙන්නෙමි, නාග භවන රමණීයය. එන්න එහි යමු”යි කීහ. “ස්වාමීනී, මට පුතෙක් ඇත. ඔහු එන්නේ නම් එන්නෙමි”යි කීය. “බ්‍රාහ්මණය, යව පුතා රැගෙන එව”යි කීහ. බ්‍රාහ්මණයා ගොස් පුතාට ඒ කාරණය කියා ඔහු කැඳවාගෙන ආවේය. බෝධිසත්ත්‍වයෝ ඒ දෙදෙනාම රැගෙන තමාගේ ආනුභාවයෙන් නාගභවනට කැඳවාගෙන ආහ. ඔවුන්ට එහිදී දිව්‍යමය ආත්මභාව පහළ වූහ. ඉක්බිති ඔවුන්ට මහාසත්ත්‍වයෝ දිව්‍ය සම්පත් දී හාරසියය හාරසියය බැගින් නාග කන්‍යාවන්ද දුන්හ. ඔවුහු මහත් සම්පත් අනුභව කළහ.
බෝධි සත්ත්‍වයෝ අප්‍රමාදීව පෙහෙවස් රකිති. අඩමසක් පාසා මව්පිය උපස්ථානයට ගොස් ධර්‍මකථා කියා එතනින් බ්‍රාහ්මණයා සමීපයට ගොස් සුවදුක් විචාරා “යමකින් ඔබට ප්‍රයෝජනයක් ඇත්නම් එය කියව’යි විමසා “උකටලී නොවී සිත් අලවව”යි කියා සෝමදත්ත සමග ද පිළිසදර කථා කොට තම වාසස්ථානයට යති. බ්‍රාහ්මණයා වසරක් එහි වාසය කොට පින් මඳ බැවින් කලකිරී නොයනු කැමති පුතා ද ගෙන බෝධිසත්ත්‍වයන් විමසා ඔහු විසින් දෙනු ලබන බෙහෝ ධනය ද කැමති සියලු දේ දෙන්නා වූ මිණි රුවනද වාසනාව නොමැති බැවින් නොගෙන මිනිස් ලොවට ගොස් පැවිදි වන්නෙමි’යි කීයේය. බෝධිසත්ත්‍වයෝ නාග මානවකයන්ට අණකොට පුතා සහිත ඔහු මිනිස් ලොවට පැමිණවූහ. ඒ දෙදෙනාම දිව්‍ය ආභරණ ද දිව්‍ය වස්ත්‍ර ද මුදා නෑම සඳහා එක් පොකුණකට බැස්සහ. එකෙණෙහි ඒවා අතුරුදන් වී නාග භවනටම ගියේය. ඉක්බිති පළමුව හැඳි කසාවත් කඩම ශරීරයෙහි ඇඳ ගත්තේය. දුනු හී කෙවිටි ගෙන වනයට ගොස් මුවන් මරා පෙර පරිද්දෙන්ම ජීවිතය පැවැත්වූහ.
ඒ කාලයෙහි එක්තරා තාපසයෙක් ගරුඩ රාජයෙකුගෙන් ලබන ලද “ආලම්බායන” නම් මන්ත්‍රය ද එයට සුදුසු ඖෂධ ද මන්ත්‍ර උපචාර ද තමන්ට උපස්ථාන කරන එක්තරා බ්‍රාහ්මණයෙකුට දුන්නේය. හෙතෙම “මා විසින් ජීවත් වීමට උපායක් ලද්දෙමි”යි දින කීපයක් වාසය කොට තාපසයා විමසා නික්ම යන්නේ පිළිවෙළින් යමුනා ගං තෙරට පැමිණ එම මන්ත්‍රය සජ්ඣායනා කරමින් මහමඟින් යයි. එකල්හි බෝධිසත්ත්‍වයන්ගේ භවනෙන් එතුමන්ගේ පරිචාරිකා වූ නාග මානවිකාවෝ සියලු කැමති දේ දෙන්නා වූ ඒ මණිරත්නය රැගෙන යමුනා ගං තෙර වැලිගොඩ මත තබා ඒ මණි රත්නයේ ආලෝකයෙන් රාත්‍රියෙහි ක්‍රීඩා කොට අරුණ නැගෙන කල්හි ඒ බ්‍රාහ්මණයාගේ මන්ත්‍ර ශබ්දය අසා ගරුඩෙක් යන හැඟීමෙන් බියෙන් තැතිගෙන මණිරත්නය නොගෙන පොළොව කිමිද නාගභවනට ගියහ.
බ්‍රාහ්මණයා මණිරත්නය රැගෙන ගියේය. එකෙණෙහි ඒ වැදිබ්‍රාහ්මණයා පුතා සමග මුවන් මැරීම සඳහා වනයට යන්නේ ඔහුගේ අතෙහි ඒ මිණිරුවන දැක මෙය භූරිදත්ත රජුගේ කැමති සියලු දේ දෙන මණිරත්නය ය”යි හැඳින එය ගනු කැමතිව ඔහු සමග අල්ලාප සල්ලාප කථා කොට මන්ත්‍රවාදීයෙකු බව දැන “ඉදින් නුඹ මට මේ මණිරත්නය දෙන්නෙහිනම් මම නුඹට මහානුභාව ඇති නාගයකු දක්වන්නෙමි. නුඹ ඒ නාගයා රැගෙන ගම්නියම්ගම් රාජධානිවල හැසිරෙමින් බොහෝ ධනය ලබන්නෙහි ය”යි මෙසේ කීවේය. එසේ නම් පෙන්වා ගනුව”යි කී කල ඔහු රැගෙන බෝසතුන් පොහොය කරන තැන ඇති තුඹස මත්තෙහි දරණ වැළලා වැදහොත්තා වූ බෝධිසත්ත්‍වයන් නුදුරෙහි සිට අත දිගුකොට පෙන්වීය.
මහාසත්ත්‍වයෝ ඒ වැද්දා දැක “මෙතෙම මාගේ උපොසථයට අනතුරක් කරන්නේ යයි නාග භවනට ගෙන ගොස් මහා සම්පත්තියෙහි පිහිටුවන ලද්දේ වුවත් අකමැති විය. තමා නාගභවනෙන් ඉවත්ව යනු කැමැත්තේ විසින් දෙනු ලබන කල්හිත් මණිරත්නය ගැනීමට අකමැති විය. දැන් වනාහි අහිගුණ්ඨිකයෙකු රැගෙන එයි. ඉදින් මම මේ මිත්‍රද්‍රෝහියාට කිපෙන්නෙම් නම් මාගේ ශීලය බිඳෙන්නේය, මවිසින් පළමුකොටම චතුරඞ්ග සමන්නාගත උපෝසථය අධිෂ්ඨාන කරන ලද්දේ වෙයි. එය අධිෂ්ඨාන කළ පරිද්දෙන්ම වේවා. ආලම්බායන තෙම මා සිඳීවා හෝ නොසිඳීවා, ඔහුට නොකිපෙන්නෙමි”යි සිතා ඇස් පියාගෙන අධිෂ්ඨාන පාරමිතාව පෙරදැරි කොට දරණවැළ අතරෙහි හිස තබාගෙන නිශ්චල වී වැදහොත්තේය. වැදි බ්‍රාහ්මණයා ද “පින්වත් ආලම්බායනය, මේ නාගයා ගනුව, මට මැණික දෙවයි කීය. ආලම්බායන තෙම නාගයා දැක සතුටුව මැණික කිසිලෙසකින්වත් ගණන් නොගෙන “බ්‍රාහ්මණය, ගනුව”යි කියා බමුණාගේ අතට දැමීය. එය ඔහුගේ අතින් ගිලිහී පොළොවට වැටුණ පමණකින්ම පොළොවට පිවිස නාගභවනටම ගියේය. නේසාද බ්‍රාහ්මණයා මණිරත්නයෙන් ද භූරිදත්ත නාරජු සමග වූ මිත්‍රභාවයෙන් ද පිරීහි කිසිම පිහිටක් නැත්තෙක්ව පිටව ගියේය.
ආලම්බායනද මහත් ආනුභාව ඇති ඖෂධවලින් තම ශරීරය ගල්වා ටිකක් හපා කෙළ ගිල ශරීරය ඇතුළතද බෙහෙත් ගල්වාගෙන දිව්‍ය මන්ත්‍රය ජපකරමින් බෝධිසත්ත්‍වයන් වෙත එළඹ නගුටින් ගෙන ඇද හිස තරකොට අල්ලාගෙන උගේ කට ඇර ඖෂධ සපා මුඛයෙහි කෙළ වත්කළේය. පවිත්‍රශීලි වූ බෝසත් තෙම ශීලය බිඳේ යන බියෙන් නොකිපී ඇස් දල්වා නොබැලීය. ඉක්බිති හෙතෙම ඖෂධ හා මන්ත්‍ර බලයෙන් බෝසතුන් නගුටෙන් අල්ලා ගෙන හිස යටිකුරු කොට සොලවා ගත් ගොදුරු වමාරවා බිම දිගට වැදහොවා හාල් බිස්සක් මිරිකන්නාක් මෙන් දෑතින් පිරිමැද්දේය. ඇට සුණු විසුණුව යන්නාක් මෙන්විය.
නැවත නගුට ගෙන රෙදි අපුල්ලන්නාක් මෙන් පෙලීය. මහාසත්ත්‍වයෝ මෙබඳු දුකක් අනුභව කරන්නාහු නමුදු නො කිපියෝමය. ඒකාන්තයෙන් තමාගේ ශීලයම සිහි කළහ. මෙසේ ඔහු මහාසත්ත්‍වයන් දුර්‍වල කොට වැල්වලින් පෙට්ටියක් සකස් කොට මහාසත්ත්‍වයන් එහි දැමීය. මහාසත්ත්‍වයන්ගේ ශරීරය වනාහි මහත් බැවින් එහි නොපිවිසෙයි. ඉක්බිති ඔහු විලුඹින් ඇන ඇතුල් කොට පෙට්ටිය ගෙන එක් ගමකට ගොස් ගම මැද තබා “නාගයාගේ නැටුම් බලනු කැමැත්තෝ එත්වා’යි හඬ ගෑවේය. සියලු ගම්වැසියෝ රැස්වූහ. එකෙණෙහි ආලම්බායන “මහානාගය, නික්මෙව”යි කීය. මහාසත්ත්‍වයෝ “අද මා පිරිස සතුටු කොට ක්‍රීඩා කිරීමට වටී. ආලම්බායන එවිට බොහෝ ධනය ලැබ සතුටුව මා මුදා හරින්නේය. මොහු මා ලවා යමක් යමක් කරවයි ද ඒ ඒ දෙය කරන්නෙමි”යි යනුවෙන් සිතූහ.
ඉක්බිති හෙතෙම පෙට්ටියෙන් නික්මෙන ඔහුට “මහත් වෙව”යි කීය. නා රජ විශාල විය. කුඩා වෙව, වට වෙව, පෙණ නැත්තෙක් වෙව, පෙණ එකක් ඇත්තෙක් වෙව, පෙණ දෙකක් ඇත්තෙක් වෙව, පෙණ දහසක් දක්වා මවා ගනුව, උස්වෙව, මිටි වෙව, පෙනෙන ශරීර ඇත්තෙක් වෙව, නොපෙනෙන අර්‍ධ ශරීර ඇත්තෙක් වෙව, නිල් පාට වෙව, කහපාට වෙව, රතුපාට වෙව, සුදු පාට වෙව, මදටිය පැහැවෙව, දුම් විහිදුවව, ගිනිදැල් විහිදුවව, ජලය විහිදුවවයි කී කල්හී ඔහු විසින් කියන ලද ඒ ඒ ආකාරය නිර්මාණය කොට නැටුම් දැක්වීය. එය දැක මිනිස්සු ආශ්චර්‍ය්‍ය අද්භූත සිත් ඇත්තෝ වී බොහෝ අමුරන් රන් වස්ත්‍රාලංකාර ආදිය දුන්හ. මෙසේ ඒ ගමෙන් ලක්‍ෂයක් ලැබුණි. හෙතෙම මහාසත්ත්‍වයන් අල්ලා ගනිමින් දහසක් ලැබ බෝධිසත්ත්‍වයන් මුදාහරින්නෙමි’යි කීයේ නමුදු ඒ ධනය ලැබ “කුඩා ගමක දී මා මෙපමණ ධනය ලැබුවෙමි. නගරයේදී වනාහි, බොහෝ ධනය ලබන්නෙමි”යි ධනය ලෝභයෙන් මුදා නොහැරියේය.
ඔහු ඒ ගමෙහි කුටුම්බ සංස්ථාපනය (පෙළවහක්) කොට රුවන්මුවා පෙට්ටියක් කරවා එහි මහාසත්ත්‍වයන් දමා සුවපහසු යානාවකට නැග මහත් පිරිවර සමග ගම්නියම්ගම් රාජධානිවල නා රජු ක්‍රීඩා කරවා බරණැසට පැමිණියේය. නාගරාජයාට මී පැණි හා විළඳ දෙයි. නොබැදි අග්ගලාද දෙයි. මුදා නොහරී යන භයෙන් නාගයා ගොදුරු නොගත්තේය. ගොදුරු නොගන්නේ නමුදු නාගයා නුවර වාසල් දොරටු හතර ආදීකොට ඒ ඒ තැන්වල මාසයක් පමණ ක්‍රීඩා කරවීය. එහෙයින් “**සංසිතො අකතඤ්ඤ නා”** යනාදිය වදාරණ ලදී.
“කළගුණ නොදන්නා වූ අයකු විසින් (මාගේ වාසස්ථානය) සඳහන් කරන ලද්දේ, ආලම්බන නම් තැනැත්තා මා අල්ලා ගත්තේය. පෙට්ටියක දමා තන්හි තන්හි මා ක්‍රීඩා කරවූයේය. පෙට්ටියෙහි බහාලන කල්හිද අතින් මඬනා කල්හිද මාගේ ශීලය බිඳේය යන භයින් ආලම්බනයා කෙරෙහි නොකිපුණෙමි. ස්වකීය ජීවිත පරිත්‍යාගය තණසුලකටත් වඩා සැහැල්ලු කොට මට වැටහෙයි. ශීලය කඩ කිරීම වනාහි පොළොව පෙරලීමක් මෙන් බැරෑරුම්ව මට (වැටහෙයි) සිය ගණන් ජාතිවල නිරන්තරයෙන්ම මාගේ ජීවිතය පරිත්‍යාග කරන්නෙමි. සතර මහා ද්වීප ප්‍රතිලාභය සඳහා වුව ද ශීලය නොම බිඳින්නෙමි”යි - ආදියයි.
එහි “**සංසිතො**” යනු අර නාගයා අසවල් නුග රුක සමීපයෙහි තුඹස මත නිදන්නේ ය’යි මෙසේ තැන දක්වා කියන ලද්දේ, “**අකතඤ්ඤුනා**” යනු තමා කළ උපකාරය නොදන්නා වූ මිත්‍රද්‍රෝහී නේසාද බ්‍රාහ්මණයා විසින් යන අදහසයි, “**ආලම්බනො**” යනු අලම්බන විද්‍යාව ජප කරන හෙයින් “**ආලම්බන**” යයි ලැබූ නම් ඇති අහිගුණ්ඨික බ්‍රාහ්මණයා, “**මමග්ගහි**” යනු මා අල්ලා ගත්තේය. “**කීළෙති මං තහිං තහං**” යනු ඒ ඒ ගම්නියම්ගම් ජනපද රාජධානීන්හි තම ජීවිකාව සඳහා මා ක්‍රීඩා කරවයි.
“**තිණතොපි ලහුකො මම**” යනු තමන්ගේ ජීවිත පරිත්‍යාගය තණසුලක් දීමටත් වඩා සැහැල්ලු කොට මට වැටහෙයි යන අර්‍ථයයි, “**පඨවී උප්පතනා විය**” යනු ශීලය ඉක්මවීම වනාහි යොදුන් දෙලක්‍ෂ හතළිස් දහසක් ඝන වූ මහ පොළොව පෙරළීමක් මෙන් එයටත් වඩා එය බැරූරුම් කොට මට වැටහේ ය’යි දක්වයි.
“**නිරන්තරං ජාති සතං**” යනු මගේ ඉපදීම් අතුරෙන් නොයෙක් සිය ගණන් ජාතිවලදී ද නිරන්තරයෙන්ම ශීලයාගේ නොඉක්වීම සඳහා, **“මම ජිවිතං චජෙය්‍යං”** පරිත්‍යාග කිරීමට හැක්කෙමි. “**නෙව සීලං පභින්‍දෙය්‍ය**” යනු සමාදන් වූ ශීලය වනාහි එකකුදු නොබිඳින්නෙමි, විනාශ නොකරන්නෙමි, **“චතුන්නං දීපානං හෙතු**” යනු චක්‍රවර්ති රාජ්‍ය සම්පත් සඳහා වුවදැයි දක්වයි.
දැන් යමක් සඳහා, තම ජීවිතය පවා පරිත්‍යාග කොට එකල සිල් රකින ලද්දේ ද එම ශීලය රකිනු පිණිසම එසේ අනර්ථය සිදුකරන නේසාද, ආලම්බායන බ්‍රාහ්මණයන් කෙරෙහි සිතේ වෙනස් ආකාරයක් නොකරන ලදී. එය දැක්වීමට “අපිචාහං” යනාදි අවසාන ගාථාව දේශනා කළහ.
“තවද මම සිල් රැකීම පිණිස ශීල පාරමිතාව සම්පූර්‍ණ කිරීම සඳහා පෙට්ටියෙහි බහාලන්නා වූ (අහිගුණ්ඨිකයා) කෙරෙහිද සිතෙහි වෙනස්කමක් නො කෙළෙමි”
එම ගාථාව යට (මාතුපෝසක චරිතයෙහි) කියන ලද අර්‍ථ ඇත්තේය.
මෙසේ මහාබෝධිසත්ත්‍වයන් අහිගුණ්ඨිකයාගේ අතට ගිය කල්හි ඔහුගේ මෑණියෝ නපුරු සිහිනයක් දැක පුතාද එහි නොදැක ශෝකයෙන් මැඬුනාහු ඉක්බිති ඇයගේ දෙටුපුත් සුදර්‍ශන එපවත් අසා “හිමවතට ගොස් පංච මහා ගංගාවන්හි ද සප්ත මහා විල්වල ද භූරිදත්තයන් සොයා එවයි” කියා සුභෝග යැවීය. “දෙව්ලොවට ගොස් ඉදින් දෙවියන් විසින් ධර්‍මය අසනු කැමතිව භූරිදත්ත එහි ගෙන යන ලද්දේ නම් ඔහු එයින් කැඳවාගෙන එවයි” කාණාරිට්ඨ එහි යැවීය. තමා වනාහී මනුෂ්‍ය ලෝකයෙහි සොයන්නෙමි”යි තාපස වේශයෙන් නාග භවනයෙන් නික්මුණි. වෙනත් මවකගේ දරු වූ අච්චිමුඛී නම් ඔහුගේ සහෝදරිය බෝසතුන් කෙරෙහි බලවත් ස්නේහ ඇත්තී සුදර්‍ශන ලුහුබැඳ ගියාය. සුදර්‍ශන ඇය මැඬි පැටියෙකු කොට ජටා මඬුල්ල තුළ බහා බෝධිසත්ත්‍වයන් පෙහෙවස් රැකි තැන මුල්කොට සියලු තැන සොයන්නේ පිළිවෙලින් බරණැසට පැමිණ රජවාසල දොරකඩට ගියේය. එකල්හි ආලම්බායන රජමිදුලෙහි මහජනයා මැද රජතුමාට භූරිදත්තගේ ක්‍රීඩා දැක්වීමට පෙට්ටිය විවෘත කොට “මහානාගය, එව”යි සංඥා කළේය.
බෝසත්තෙම හිස බැහැර කොට බලන්නේ දෙටු සොහොයුරා දැක පෙට්ටියෙන් නික්ම ඔහු දෙසට ගියේය. මහජනයා බියට පත්ව ඉවත් විය. හෙතෙම ගොස් ඔහුට වැඳ නැවතී පෙට්ටියටම පිවිසියේය. ආලම්බායන තෙම “නාගයා විසින් මේ තාපසයා දෂ්ට කරන ලද්දේ ය”යි හැඟීමෙන් “බිය නොවෙව”යි කීය. සුදර්‍ශන මේ නාගයා මට කුමක් කරන්නේ ද? මා සමාන අහිගුණ්ඨිකයෙක් නම් නැතැ”යි ඔහු සමග වාද ප්‍රතිවාද උපදවා නුඹ මේ නාගයා ගෙන ගර්ජනා කරන්නෙහිය. මම කැමතිවන්නේ නම් මේ මැඬි පැටවා ලවා නුඹ නසා පියවන්නෙමි”යි නැගණියන් කැඳවා අත දිගු කළේය. ඇය ඔහුගේ හඬ අසා ජටාමඬුලු අස්සේ වැද හොත්තීම තුන්වරක් මැඬි හඬින් හඬා නික්ම උරහිසෙහි හිඳ පැන නැගී ඔහුගේ අත්ලෙහි විස බින්දු තුනක් හෙලා නැවත ඔහුගේ ජටාව තුළටම පිවිසියාය.
සුදර්‍ශන විස බින්දු දක්වා “මේ බින්දු ඉදින් පොළොවෙහි වැටෙන්නේනම් ඖෂධ, තණ, වෘක්‍ෂ ආදී සියල්ලම නැසෙන්නේය. ඉදින් අහසට දමන්නේනම් සත් අවුරුද්දක් වැසි නොවසින්නේය. ඉදින් ජලයෙහි වැටෙන්නේ නම් ඒ ජලයෙහි හටගත් ප්‍රාණීහු යම් පමණ වෙත්ද ඒ සියල්ලෝම මැරෙන්නාහු යයි කියා රජතුමාට විශ්වාස කරවන්නට වළවල් තුනක් සාරවා එකක් නොයෙක් බෙහෙත්වලින් පිරවීය. දෙවන වළ ගොමවලින්ද තුන්වෙනි වළ දිව්‍ය ඖෂධවලින් ද පුරවා මැද වළට (බෙහෙත් පිරවූ වළට) විස බින්දු දැමීය. එකෙණෙහිම දුම් නැගී ගිනිදැල් නැංගේය. ඒ ගිනිදැල් ගොස් ගොම පිරුණු වළ වැදගත්තේය. එයිනුත් ගිනිදැල් නැග දිව්‍ය ඖෂධ පිරුණු වළට වැද දිව්‍ය ඖෂධ දවා නිවී ගියේය. උණුසුම පැතිරී එම වළ නුදුරෙහි සිටි ආලම්බායනගේ ශරීරයේ සිවිය ඉදිරී ගියේ සුදු කබර ඇත්තෙක් විය. ඔහු බියෙන් තැති ගත්තේ “නා රජු මුදාහරින්නෙමි”යි තුන් වරක් හඬ ගැසීය.
එය අසා බෝධිසත්ත්‍වයෝ ඒ පෙට්ටියෙන් නික්ම සියලු අලංකාරයෙන් සැරසුනා වූ ආත්මභාවයක් මවා ගෙන දේව විලාසයෙන් සිටියහ. සුදර්‍ශන සහ අච්චිමුඛීත් එසේම සිටියහ. ඉක්බිති සුදර්‍ශනයෝ තමන් රජුගේ බෑණා බව රජුට දැන්වීය. එය අසා රජතුමා ඔවුන් වැළඳගෙන හිස සිඹ ඇතුල් පුරයට පමුණුවා මහත් වූ සත්කාර සම්මාන කොට භූරිදත්ත සමග පිළිසඳර කථා කරන්නේ “දරුව, මෙබඳු මහානුභාවසම්පන්න නුඹව ආලම්බායන කෙසේ අල්ලා ගත්තේදැයි ඇසීය. හෙතෙම සියල්ල විස්තර වශයෙන් කියා “මහරජ, රජතුමා විසින් වනාහි මේ ආකාරයෙන් රාජ්‍යය කිරීම වටීයයි මයිලණුවන්හට (මාමාට) ධර්‍මය දේශනා කළේය. ඉක්බිති සුදර්‍ශන “මයිලණුවනි, මගේ මව භූරිදත්ත නොදකින්නී ක්ලාන්ත වෙයි. එබැවින් අපට මෙහි ප්‍රමාද වීමට නොහැකිය’යි මයිලණුවන් විමසා භූරිදත්ත හා අච්චිමුඛී සමග නාග භවනයටම ගියේය.
ඉක්බිති මහා පුරුෂයෝ එහි ගිලන් ස්වභාවයෙන් හුන් සේක් ගිලන් බව විමසීමට ආ මහත් නාග පිරිසට කාණාරිට්ඨයන් විසින් වේදය ද යාගය ද බ්‍රාහ්මණයන් ද උතුම් කොට කියන කල්හි ඒ මිථ්‍යාවාදය බිඳ නොයෙක් ක්‍රමයෙන් ධර්‍මය දේශනා කොට ශීලසම්පදාවෙහි සහ දෘෂ්ටි සම්පදාවෙහි පිහිටුවා දිවි ඇති තෙක් සිල් රැක පෙහෙවස් වැස ආයු කෙළවර ස්ර්‍වග ලෝකයෙහි උපන්හ.
එකල්හි මව්පියෝ මහාරාජ කුලයෝ වූහ. නේසාද බ්‍රාහ්මණයා දේවදත්ත තෙරුන්ය. සෝමදත්ත ආනන්ද තෙරුන්ය. අච්චිමුඛි උප්පලවණ්ණා තෙරණියයි. සුදර්‍ශන සාරිපුත්ත තෙරුන්ය. සුභෝග මහ මුගලන් තෙරුන්ය. කාණාරිෂ්ඨ සුනක්ඛක්තය. භූරිදත්ත නම් ලෝකනාථ බුදුරජාණන් වහන්සේය.
මෙහිද උන්වන්සේගේ සෙසු පාරමිතාවෝ යට සඳහන් පරිදිම නිර්ධාරණය කළ යුත්තාහ. මෙහිද යොදුන් සියයක් පමණ වූ තමාගේ නාග භවනයෙහි නාග කන්‍යාවන් සොළොස් දහසක් විසින් චිත්‍රරූප මෙන් සේවය කරනු ලබන්නේ දිව්‍ය ලෝක සම්පත් සමාන නාගලෝක සම්පත්තීන්හි සිටියේ නමුදු ඵෙශ්වර්‍ය්‍ය මදයක් නොකොට අඩමසක් පාසා මව්පිය උපස්ථානය ද කුලදෙටුවන් පිදීම ද, සියලු නාග පිරිසගේත් චාතුම්මහාරාජික පිරිසගේත් තව්තිසා පිරිසගේත් හටගත් ප්‍රශ්නයන්ට ඒ ඒ පිරිස් මැද මුවහත් ආයුධයකින් හෙළ උපුල් කලඹක් කපන්නාක් මෙන් තමන්ගේ ප්‍රඥා නැමති ආයුධයෙන් එවේලෙහිම විසඳා ඔවුන්ගේ චිත්තානුරූප ධර්‍ම දේශනය ද, කියන ලද ආකාරයේ භෝග සම්පත් හැරදමා තමාගේ ශරීර ජීවිත නිරපේක්‍ෂව අඞ්ග හතරකින් යුක්ත වූ උපෝසථය අදිටන් කිරීම ද, එහිදී ප්‍රතිඥා විරෝධී වේය යන බියෙන් අහිගුණ්ඨිකයාගේ අතට පත් වීම ද, ඔහු විසින් මුවෙහි විස මිශ්‍ර කෙළ දැමීම, නගුටින් ගෙන තමා ළඟට ඇදීම, බිම ගැසීම, මැඬීම, පෙළීම යන මේ ආදී වූ නානා ප්‍රකාර විප්‍රකාර කරද්දී ද මෙබඳු වූ මහත් දුකක් අනුභව කරද්දී ද කිපී බැලීම් පමණකින් ඔහු අළු කරන්නට සමර්ථ වීත් ශීල පාරමිතාව සිහිකොට ශීලය කඩවේදෝ යන බියෙන් මදකුදු සිතෙහි වෙනසක් ඇති කර නොගැනීම, ධනය ලබමි”යි කියා හෝ ඔහුගේ සිතට අනුව පැවතීම, සුභෝග විසින් නැවත රැගෙන එන ලද අකෘතඥ වූ මිත්‍රද්‍රෝහී නේසාද බ්‍රාහ්මණයාට ශීලය අධිෂ්ඨාන නොකොට ද නොකිපීම, කණාරිෂ්ඨ විසින් කියන ලද මිථ්‍යාවාදය බිඳ දමා නොයෙක් ආකාරයෙන් ධර්‍මය දේශනාකොට නාග පිරිස ශීලයන්හි ද සම්‍යක් දෘෂ්ටියෙහි ද පිහිටු වීම යන මේ ආදී බෝධිසත්ත්‍වයන්ගේ ගුණානුභාවයෝ පැහැදිලි කළ යුත්තාහ. එහෙයින්, “එවං අච්ඡරියා එතෙ -පෙ- ධම්මස්ස අනුධම්ම තො”යි කියන ලදී.
“නැවත අනිකුදු (චරිතයක් කියමි) යම්කලෙක්හි මම මහත් සෘද්ධි ඇති චම්පෙය්‍යක නම් (නාගරාජයෙක්) වීම් ද එකල්හිද ශීලයෙන් හා ව්‍රතයෙන් යුක්ත වූ ධාර්මිකයෙක් වීමි.”
තුන්වෙනි (චම්පෙය්‍යක චරිතයෙහි) “**චම්පෙය්‍යකො**” යනු අඞ්ග මගධ රටවල් අතර චම්පා නම් ගඟක් ඇත, එහි යට පිහිටි නාගභවන ද (ගඟට) නුදුරෙන් පිහිටි හෙයින් චම්පා නමි. එහි උපන් නාරජු “**චම්පෙය්‍යකය”, “තදාපි ධම්මිකො ආසිං**” යනු ඒ චම්පෙය්‍ය නාග රාජ කාලයේ ද මම ධර්‍මයෙහි හැසිරෙන්නෙක් වීමි,
බෝධිසත්ත්‍වයන් වහන්සේ වනාහි එකල්හි චම්පා නාග භවනෙහි ඉපිද චම්පෙය්‍ය නම් මහත් සෘද්ධි ඇති මහානුභාවසම්පන්න නා රජෙක් විය. හෙතෙම එහි නාගරාජ්‍යය කරවන්නේ දෙව්රජ සිරිසම්පත් වැනි ඉසුරු සම්පත් අනුභව කරන්නේ පාරමී පිරීමට අවකාශ නොමැති බැවින් “මට මේ තිරිසන් යෝනියෙන් කවර ප්‍රයෝජනයක් ද? පෙහෙවස් වැස මෙයින් මිදී මැනවින් පාරමිතා පුරන්නෙමි”යි එතැන් පටන් තමන්ගේ ප්‍රාසාදයෙහිම හිද පෙහෙවස් රකියි. අලංකාර ලෙස සැරසුන නාගමානවිකාවෝ එතුමා සමීපයට පැමිණෙති. හෙතෙම මෙහි මාගේ ශීලයට අනතුරක් වන්නේ ය”යි ප්‍රාසාදයෙන් නික්ම උයනෙහි හිඳියි. එතනට ද ඒ නාග මානවිකාවෝ පැමිණෙති. එතුමා මෙහි මාගේ ශීලය කිලිටිවන්නේය. මේ නාග භවනයෙන් නික්ම මිනිස් ලොවට ගොස් පෙහෙවස් වසමි’යි මෙසේ සිතීය. හෙතෙම එතැන් පටන් උපෝසථ දිනයන්හි නාග භවනෙන් නික්ම එක් පසල් ගමකට නුදුරෙහි මාවතක් සමීපයෙහි තුඹසක් මත මාගේ සම් ආදියෙන් ප්‍රයෝජනයක් ඇත්තේ සම් ආදිය ගනිත්වා. ක්‍රීඩා සර්‍පයකු හෝ කරනු කැමැත්තෝ ක්‍රීඩා සර්‍පයකු කරත්වා”යි ශරීරය දාන මුඛයෙහි හැර පියා දරණ බැඳ වැදහොත්තේ තුදුස්වක පසළොස්වක දිනයන්හි පෙහෙවස් වසයි. පෑලවිය දිනයෙහි නාග භවනට යයි. මෙසේ පෙහෙවස් රකින එතුමන්ට බොහෝකාලයක් ඉක්ම ගියේය.
ඉක්බිති බෝධිසත්ත්‍වයන් වහන්සේ සුමනා නම් තම අගමෙහෙසිය විසින් “දේවයන් වහන්ස, නුඹවහන්සේ මිනිස් ලොවට ගොස් පෙහෙවස් රකින්නහුය, එය වනාහි සැක සහිතය. භය සහිතය”යි කියන ලද්දාහු මඟුල් පොකුණු තෙර සිට “සොඳුර ඉදින් කිසිවෙක් මට පහරදී වෙහෙස කරන්නේ නම් පොකුණෙහි ජලය කැලඹෙන්නේය. ඉදින් ගුරුළෙක් අල්ලාගත්තේනම් දිය කැකෑරෙන්නේය. ඉදින් අහිගුණ්ඨිකයෙක් අල්ලා ගත්තේනම් ජලය ලේපාට වන්නේය”යි නිමිති තුනක් ඇයට කියා තුදුස්වක් පේවස අදිටන් කොට නාග භවනයෙන් නික්ම එහි ගොස් ශරීර සෝභාවෙන් තුඹස හොබවමින් තුඹස මත වැදහොත්තාහුය. එතුමන්ගේ ශරීරය රිදී දමක් මෙන් සුදු පාට විය. හිස රතු කම්බිලි පන්දුවක් වැනිය. ශරීරය නගුලිසක් පමණය. භූරිදත්ත කාලයෙහි වනාහි කලවයක් පමණය, සඞ්ඛපාල කාලයෙහි එක් ඔරුවක් ඇති නැවක් පමණය.
එකල්හි බරණැස එක් මාණවකයෙක් තක්‍ෂලාවට ගොස් ආලම්බායන මන්ත්‍රය ඉගෙන ඒ මාර්‍ගයෙන් තම ගමට යන්නේ මහාසත්ත්‍වයන් දැක “හිස් අතින් ගමට යාමෙන් මට කවර ප්‍රයෝජනයක්ද? මේ නාගයා අල්ලාගෙන ගම් නියම්ගම් රාජධානිවල ක්‍රීඩා කරවන්නේ ධනය උපයාගෙනම යන්නෙමි”යි සිතා දිව්‍ය ඖෂධ ගෙන දිව්‍ය මන්ත්‍රය පිරිවහා ඔහුගේ සමීපයට ගියේය. දිව්‍යමන්ත්‍රය ඇසූකල පටන් මහාසත්ත්‍වයන්ගේ කන්වල රත් යහුල් ප්‍රවේශ කරන කලක් මෙන් විය. හිස්මුදුන යකුලකින් පහරණ කලක් මෙන් විය. හෙතෙම මේ කවරෙක් දෝහෝයි දරණ වැළ අතරින් හිස ඔසවා බලන්නේ අහිගුණ්ඨිකයා දැක මගේ විස උග්‍ර තේජස් සහිතය. ඉදින් මම කිපී නාසා වාතයක් පිටකරන්නේ නම් මොහුගේ ශරීරය බොල් වී මිටක් මෙන් විසිරෙන්නේය. එසේම මාගේ ශීලයද කඩ වන්නේය. එබැවින් ඔහු දෙස නො බලන්නෙමි’යි සිතීය. හෙතෙම ඇස් වසාගෙන හිස දරණ අතර තැබීය. අහිගුණ්ඨික බ්‍රාහ්මණයා ඖෂධ අනුභව කොට මන්ත්‍රය ජප කොට කෙළ මහාසත්ත්‍වයන්ගේ ශරීරයට දැමීය. බෙහෙත්වලද මන්ත්‍රයේ ද ආනුභාවයෙන් කෙළ ගැටුණ ගැටුණ තැන්වල ගඩු නැගි කලක් මෙන් විය.
ඉක්බිති ඔහු නගුටින් ගෙන ඇද බිම දිගට හොවා එළුකුරකට බඳු දණ්ඩෙන් පෙළා දුර්‍වල කොට හිස දැඩිව පෙළීය. මහාසත්ත්‍වයෝ මුව විවර කළහ. ඉක්බිති එතුමන්ගේ කටට කෙළ ගසා බෙහෙත් හා මන්ත්‍ර බලයෙන් දත් බින්දේය. මුව රුධිරයෙන් පිරුණි. මහාසත්ත්‍වයෝ තමාගේ ශීලය බිඳෙයි යන බියෙන් මෙබඳු වූ දුකක් ඉවසමින් ඇස් ඇර බැලීමක් පමණවත් නො කළහ. හෙතෙමේ ද නාගරාජයා දුර්‍වල කරන්නෙමි’යි නගුටේ සිට ඇට කුඩු කරන්නාක් මෙන් සියලු ශරීරය මැඩ පිළිවෙලන්නාක් මෙන් වෙළීය. දුනුදිය මඩින්නාක් මෙන් මැඩීය. නගුටින් ගෙන රෙදි අපුල්ලන්නාක් මෙන් ඇපිල්ලීය. මහාසත්ත්‍වයන්ගේ සියලු ශරීරය ලෙයින් තවරණ ලද්දේ විය. මහත් වේදනාව ඉවසූහ.
ඉක්බිති එතුමන් දුර්‍වලකොට වැල්වලින් පෙට්ටියක් කොට එහි එතුමන් දමා පසල්ගමකට ගෙන ගොස් මහජනයා මැද ක්‍රීඩා කරවීය. නිල් ආදී වර්‍ණයන් අතුරෙන් වට සතරැස් ආදී සටහන් අතුරෙන් ද කුඩා මහත් ආදී ප්‍රමාණයන් අතුරෙන්ද බ්‍රාහ්මණයා යමක් යමක් කැමති වෙයිද මහාසත්ත්‍වයෝ ඒ ඒ දෙයම කොට නටති. පෙණ සියයක් ද පෙණ දහසක් ද කරත්මය. මහජනයා පැහැදි බොහෝ ධනය දුන්නේය. එක් දිනයකදීම කහවණු දහසක් ද දහසක් වටිනා පිරිකරද ලැබුණි. බ්‍රාහ්මණයා මුලදීම දහසක් ලැබ මුදා හරින්නෙමි’යි සිතීය. ඒ ධනය ලැබ “මා විසින් පසල්ගමකදී මෙපමණ ධනය ලැබුවෙමි. රාජරාජ මහාමාත්‍යාදීන්ට දැක්වූ කල්හි වනාහි බොහෝ ධනය ලබන්නෙමියි කරත්තයක්ද සැප යානාවක් ද ගෙන ගැලෙහි පිරිකර තබා සැප යානයෙහි හුන්නේ මහත් පිරිවරින් මහාසත්ත්‍වයන් ගම් නියම් රාජධානිවල ක්‍රීඩා කරවමින් බරණැස උග්ගසේන රජුගේ (සමීපයෙහි) ක්‍රීඩා කරවා මුදා හරින්නෙමි’යි ගියේය. හෙතෙම මැඬියන් මරා නාරජුට දෙයි. නා රජ නැවත නැවත මා නිසා මරන්නේය’යි නොකයි. ඉක්බිති නාගයාට විළඳ හා මීපැණි දුන්නේය. ඒවාද ඉදින් මම ගොදුරු ගන්නෙම් නම් පෙට්ටිය ඇතුලේම මරණය වන්නේයයි නොකයි.
බ්‍රාහ්මණයා මසකින් පමණ බරණැසට පැමිණ දොර ගම්හි ක්‍රීඩා කරවන්නේ බොහෝ ධනය ලැබුවේය. රජතුමා ද ඔහු කැඳවා අපටද ක්‍රීඩා කරවවයි කීය. දේවයන් වහන්ස, යහපති. හෙට පසළොස්වක දින නුඹවහන්සේ ඉදිරියේ ක්‍රීඩා කරවන්නෙමියි කීය. රජතුමා “හෙට නාගරාජයා රාජාඞ්ගනයෙහි නටන්නේය, මහජනයා රැස් වී බලත්වා”යි බෙර හසුරවා දෙවන දවස්හි රාජාඞ්ගනය අලංකාර කරවා බමුණා කැඳවීය. හෙතෙම රන් පෙට්ටියෙන් මහාසත්ත්‍වයන් ගෙන ගොස් විසිතුරු ඇතිරියක පෙට්ටිය තබා හුන්නේය. රජතුමා ප්‍රාසාදයෙන් බැස මහජනයා පිරිවරා රාජාසනයෙහි හුන්නේය. බ්‍රාහ්මණයා මහාසත්ත්‍වයන් බැහැරට ගෙන නැටවීය. මහාසත්ත්‍වයෝ ඔහු විසින් සිතන සිතන ලද ආකාරයන් දැක්වූහ. මහජනයා තමන් සිටි අයුරින් සිටීමට නොහැකි වෙයි. දහස්ගණන් පිළිහිස සිසාරවති. බෝසතුන් මත රුවන් වැසි වැස්සේය. එහෙයින් “තදාපි මං ධම්මචාරිං” ආදිය වදාරණ ලදී.
“එකල්හි ද ධර්‍මයෙහි හැසිරෙන සුලු වූ පෙහෙවස් විසූ මා අහිගුණ්ඨිකයෙක් අල්ලාගෙන රජදොරටුවෙ ක්‍රීඩා කරවයි. හෙතෙම නිල් වූද රන්වන් වූද රක්තවර්‍ණ වූද යම් වර්‍ණයක් ඉටයිද, (ඔහුගේ) සිතට අනුව පවත්නෙම් සිතු ආකාරයෙන් වර්‍ණවත් වෙමි. පොළොව ගෙන ජලය කරන්නෙමි, ජලය ගෙන පෘථිවියද කරන්නෙමි. ඉදින් මම ඔහුට කිපෙන්නෙම් නම් ක්‍ෂණයකින් අළු කරන්නෙමි.
ඉදින් මම සිතට වසඟවීම් නම් ශීලයෙන් පිරිහෙන්නෙමි. ශීලයෙන් පිරිහුණහට උත්තමාර්‍ථය සිදු නොවෙයි. මේ ශරීරය ඒකාන්තයෙන් බිඳේවා, මෙහිම විසිරයේවා, බොල් වී මිටක් මෙන් විසිරෙන කල්හිද ශීලය නො බිඳින්නෙමි”
එහි “**තදාපි**” යනු යම්කලෙක්හි මම චම්පෙය්‍යක නාග රාජයා වීම්ද එකල්හි ද, “**ධම්ම චාරිං”** යනු දශකුශල කර්‍මපථ ධර්‍මයෙහි හැසිරෙන්නේමය, කුඩාම වූද අධර්‍මයෙක්හි නොහැසිරෙන්නේ **“ධම්මචාරී**” වේ, “**උපවුත්‍ථ උපොසථං**” යනු අඞ්ග අටකින් යුත් ආර්‍ය්‍ය උපෝසථ ශීලය රක්‍ෂා කිරීම් වශයෙන් වසන ලද උපෝසථ කර්‍ම ඇති, “**රාජ ද්වාරම්හි කීළති**” යනු බරණැස උග්ගසේන රජුගේ මාලිගා දොරටුවෙහි ක්‍රීඩා කරවයි.
**“යං සො වණ්ණං චිත්තයති**” යනු ඒ අහිගුණ්ඨික බ්‍රාහ්මණයා යම් යම් නීලාදී වර්‍ණයක් වේවායි සිතයිද, එහෙයින් කියන ලදී, “**නීලංව පීතලොහිතං**”යි. එහි “**නීලංවා**” යන්නෙහි ‘වා’ ශබ්දය අනියමාර්ථයෙහිය. ගාථාව සුඛෝච්චාරණය සඳහා භ්‍රස්ව කොට කියන ලදී. එහෙයින් ‘වා’ ශබ්දයෙන් නොකියන ලද ඕදාත ආදී වර්‍ණ විශේෂයන්ද වටකුරු ආදී සටහන් විශේෂද ලොකු කුඩා ප්‍රමාණ විශේෂ ද සංග්‍රහ කෙරේ. “**තස්ස චිත්තානුවත්තන්තො**” යනු ඒ අහිගුණ්ඨිකයාගේ සිතට අනුව පවතිමින්, **“චින්තිත සන්නිභො**” යනු ඔහු සිතු සිතු ආකාරයෙන් ප්‍රේක්‍ෂක ජනයාට පෙන්වමි’යි දක්වයි.
හුදෙක් ඔහු සිතු ආකාර දැක්වීම පමණක්ම මගේ ආනුභාවය නොවේ, තවද ගොඩබිම ජලය කරන්නෙමි, ජලය ද ගොඩබිම කරන්නෙමි, මහ පොළොව ගෙන ජලය කිරීමට ද ජලය ගෙන පොළොව කිරීමට ද හැකිවන්නෙමි. මෙසේ මහානුභාව ඇති, “**යදිහං තස්ස කුප්පෙය්‍යං”** යනු ඒ අහිගුණ්ඨිකයාට මම ඉදින් කිපෙන්නෙම් නම් “**ඛණෙන ඡාරිකං කරෙ”** යනු ක්‍රෝධය හටගත් කෙණෙහිම අළු කරන්නෙමි.
මෙසේ භාග්‍යවතුන් වහන්සේ එකල්හි තමාට උපදින අනර්ථයන් වැළැක්වීමට සමත් බව දක්වා දැන් යම් අදහසකින් ඒ වැළැක්වීම නොකළාහුද එය දැක්වීමට “**යදී චිත්තවසී හෙස්සං**” යනාදිය දේශනා කළහ.
එහි අර්‍ථය:- මේ අහිගුණ්ඨිකයා මට අතිශයින් බාධා කරයි. මගේ ආනුභාවය නොදනී. ඒකාන්තයෙන් මොහුට ආනුභාවය දක්වන්නෙමි’යි කිපී බැලීම් පමණකින්ම ඉදින් සිතට වසඟ වූයෙම් නම් ඉක්බිති ඔහු බොල් වී මිටක් මෙන් විසීරි යන්නේය. මම සමාදන් වූ “**සීලතො පරිහායිස්සාමි”** ශීලයෙන් පිරිහෙන්නෙමි. එසේ ඇති කල්හි **“සීලතො පරිහීනස්ස**” කැඩුණු සිල් ඇත්තාට, මවිසින් දීපඞ්කර බුදු රජුන්ගේ පාද මූලයේ පටන් පතන ලද “**උත්තම‍ත්‍ථො**” බුදු බවක් වේද **“සො න සිජ්ඣති**” එය සිදුනොවේ.
“**කාමං භිජ්ජතු’යං කායො”** යනු මේ සතර මහාභූතයන්ගෙන් හටගත්, බත් කොමුයෙන් වැඩුණු, අනිත්‍ය වූ ඉලීම්, පිරිමැදීම්, බිඳීම්, වැනසීම් ස්වභාවකොට ඇති ශරීරය හුදෙක් බි‌ඳේවා, විනාශ වේවා, ‘**ඉධෙව’** මෙතැන්හිදීම මහසුළඟකට දැමූ බොල් වී මිටක් මෙන් විසිරීයේවා, **“නෙව සීලං පභින්‍දෙය්‍යං විකිරන්තෙ භුසං විය**” යනු උත්තමාර්ථයට හේතුභූත වූ ශීලය වනාහි මේ ශරීරය බොල්මිටක් මෙන් විසිරි යද්දීද නොම බිඳින්නෙමි, කයෙහි හා ජීවිතයෙහි අපේක්‍ෂා නොමැත්තෙක් වී ශීල පාරමිතාවම පුරමි’යි සිතා ඒ බඳු වූ දුකක් එකල්හි ඉවසුවෙමි’යි දක්වයි.
අහිගුණ්ඨිකයාගේ අතට පත් මහාබෝසතාණන්ට මාසයක් පිරුණේය. මෙපමණ කාලයක් නිරාහාරම විය. සුමනා දේවිය. “මගේ සැමියා අතිශයින් සුනංගු වේ. හේතුව කවරෙක්දැයි පොකුණ බලන්නී ලේපාට ජලය දැක “අහිගුණ්ඨිකයෙකු විසින් ගන්නා ලද්දේ වන්නේය”යි දැන නාගභවනයෙන් නික්ම තුඹස සමීපයට ගොස් මහාසත්ත්‍වයන් අල්ලාගත් තැන ක්ලාන්ත වූ තැන ද දැක හඬා වැලපී පසල් ගමට ගොස් විමසා එපවත් අසා බරණැසට ගොස් රජදොරටුවෙහි අහසේ හඬමින් සිටියාය. මහාසත්ත්‍වයෝ නටමින්ම අහස බලන්නාහු ඇය දැක ලජ්ජාවට පත් වූයේ පෙට්ටියට පිවිස වැදහොත්තාහ.
රජතුමා ඔහු පෙට්ටියට පිවිසි කල්හි “කුමන කරුණක් නිසාදැයි ඔබනොබ බලන්නේ අහසෙහි සිටි ඇය දැක “නුඹ කවර තැනැත්තියක්දැයි අසා ඇයගේ නාගකන්‍යා බව අසා “ඒකාන්තයෙන් නා රජ මැය දැක ලජ්ජාවට පත් වූයේ පෙට්ටියට පිවිසියේය. යට දැක්වූ මේ සෘද්ධ්‍යානුභාවය නාරජුගේමය, අහිගුණ්ඨීකයාගේ නොවේ යැයි නිගමනය කොට “මෙසේ මහානුභාව ඇති මේ නාගරාජයා කෙසේ මොහුගේ අතට ගියේදැයි අසා මේ ධර්‍මචාරී සිල්වත් නාගරාජයා තුදුස්වක් පසළොස්වක් දා පෙහෙවස් රකින්නේ තමාගේ ශරීරය දාන මුඛයෙහි පවරා දී මහමඟ සමීපයෙහි තුඹසක් මත වැදහොත්තේ යයි ද, එහිදී මොහු මේ අහිගුණ්ඨිකයා විසින් අල්ලා ගන්නා ලද්දේ යයි ද මොහුට දෙවඟනන් සමාන දහස් ගණන් ස්ත්‍රීහුද, දිව්‍යලෝක සම්පත් සමාන නාගභවනෙහි සම්පත් ද, මෙබඳු මහත් ඍද්ධිමත් බවක් හා මහානුභාවයක් ද මුළු පොළොව පෙරළීමට සමත් බවක් ද ඇත්තේ නමුත් හුදෙක් මාගේ ශීලය බිඳෙන්නේ යයි මෙබඳු විප්‍රකාරයක් දුකක් අනුභව කරන්නේ යයි අසා සංවේගයට පත් වූයේ එකෙණෙහිම ඒ අහිගුණ්ඨික බ්‍රාහ්මණයාට බොහෝ ධනය ද මහත් යස ඉසුරුද දී “පින්වත මේ නාගරාජයා හැර පියව”යි කියා නාගරාජයා මුදවාපීය.
මහාසත්ත්‍වයෝ නාගවේශය අතුරුදහන් කොට මානවක වේශයෙන් දේවකුමාරයෙක් මෙන් සිටියේය. සුමනා දේවියද අහසින් බැස ඔහු සමීපයෙහි සිටියාය. නාගරාජයා රජුට ඇඳිලිබැඳ “මහරජ, එනු මැනවි. මගේ නිවෙස්න බැලීමට එනු මැනවැ”යි ඉල්ලා සිටියේය. එහෙයින් භාග්‍යවතුන් වහන්සේ වදාළහ.
“බැඳුමෙන් මිදුණු චම්පෙය්‍යක නාගතෙම රජුට මෙසේ කීවේය. කසී රජතුමනි, නුඹ වහන්සේට නමස්කාර වේවා. කසීරට දියුණු කරන රජතුමනි, නුඹ වහන්සේට නමස්කාර වේවා. මාගේ නාග භවනය දැකුම්කළුය. එය සපිරිවරින් අවුත් බලන මෙන් ආරාධනා කොට නුඹ වහන්සේට ඇඳිලි බඳිමි”යි නා රජ කීයේය. (ජාතක පාලි)
ඉක්බිති රජ ඔහුගේ නාගභවනට යාමට කැමැත්ත දුන්නේය. මහාසත්ත්‍වයෝ සහපිරිවරින් රජතුමා ගෙන නාගභවනට ගොස් තමාගේ ඉසුරු සම්පත් දක්වා කීප දිනක් එහි වස්වා “සියලු රජ පිරිස් කැමති පමණ අමුරන්, රන් ආදී ධනය ගනිත්වායි බෙර හැසිරවීය. රජුටද නොයෙක් සිය ගණන් ගැල්වලින් ධනය යැවීය. “මහරජ රජු විසින් දන් දිය යුතුය. සිල් රැකිය යුතුය. ධාර්මික රක්‍ෂාවරණ ගෝපනය සියලු තන්හි සංවිධානය කළ යුතුය’යි දශරාජ ධර්‍මයෙන් අවවාද දී පිටත් කළහ. රජ මහත් යසසින් නාග භවනෙන් නික්ම බරණැසටම ගියේය. එතැන් පටන් වනාහි දඹදිව් තලය හිරණ්‍ය ස්වර්‍ණයන්ගෙන් සම්පූර්‍ණ වූයේය. මහාසත්ත්‍වයෝ සිල් රැක අඩමසක් පාසා පෙහෙවස් රැක පිරිස සහිතව ස්වර්‍ගපුරය පිරවූහ.
එදා අහිගුණ්ඨිකයා දෙව්දත් තෙරය. සුමනා රාහුල මාතාවය, උග්ගසේන රජු සැරියුත් තෙරුන්ය. චම්පෙය්‍යක නා රජ ලෝකනාථ බුදුරජාණන් වහන්සේය.
මෙහිද උන්වහන්සේගේ සෙසු පාරමිතාවෝ සුදුසු පරිදි නිර්ධාරණය කළ යුත්තාහ. මෙහි බෝධිසත්ත්‍වයන්ගේ ආශ්චර්‍ය්‍යය ආනුභාවයෝ යට කියූ අයුරින්ම වන්නාහ.
“නැවත අනිකුදු (චරිතයක් කියමි) යම්කලෙක මම සොඳුරු සිල් ඇති චූලබෝධි නම් (පරිබ්‍රාජකයෙක්) වීම් ද එකල්හි සංසාරය භය වශයෙන් දැක නෛෂ්ක්‍රම්‍යද (නැණසින් දැක) අභිනිෂ්ක්‍රමණය කෙළෙමි. මාගේ බිරිඳ වූ ස්වර්‍ණයකට බඳු වර්‍ණ ඇති යම් බැමිණියක් වූවාද ඕතොමෝද සසරෙහි අපේක්‍ෂා රහිතව නෛෂ්ක්‍රම්‍යය පිණිස නික්මුණාය.
තෘෂ්ණා රහිත වූ ඤාතීන් කෙරෙහි සිඳින ලද බන්‍ධන ඇති කුලය කෙරෙහි ද සමූහයා කෙරෙහි ද අපේක්‍ෂා රහිත වූ (අප දෙදෙනා) ගම් නියම්ගම්හි හැසිරෙමින් බරණැස් නුවරට එළඹියෙමු. එහි නිරාකුල වූ නිශ්ශබ්ද වූ රජුගේ උයනෙහි අපි දෙදෙනා ප්‍රඥාවෙන් යුක්තව කුලය කෙරෙහි ද සමූහයා කෙරෙහි ද නොඇලුණු සිත් ඇතිව වාසය කළෙමු.
සතරවෙනි (චූලබෝධි චරිතයෙහි) “**චූලබොධි**” යනු මහාබෝධි පරිබ්‍රාජක ආත්මභාවය අරමුණු කොට මෙහි “**චූලබෝධි**” යන ව්‍යවහාරය නගන ලදී. මෙම ජාතකයෙහි තමාට වැඩිමහල් සහෝදරාදී කෙනෙක් මහාබෝධි සත්ත්‍වයන්ට නොවූ හෙයින් ඒ බව දත යුතුය. “**සුසීලවා**” යනු යහපත් සිල් ඇත්තා, ශීලයෙන් යුක්ත වූ යන අර්‍ථයයි, **“භවං දිස්වාන භයතො**” යනු කාමාදිභවය බිය විය යුතු බවෙන් දැක, “**නෙක්‍ඛම්මං**” යනු මෙහි ‘ච’ ශබ්දයෙහි ලෝපය දතයුතුය. එහෙයින් “**දිස්වාන**” යන පදය සම්බන්‍ධ කරනු ලැබේ. මෙය කියන ලද්දේ වෙයි. ජාති ජරා ව්‍යාධි, මරණ අපාදුක, අතීතයෙහි සංසාරික දුක, අනාගතයෙහි සාංසාරික දුක, වර්‍තමානයෙහි ආහාර සෙවීම ආදිකොටගත් දුක යන මේ සංවේග වස්තූන් අට ප්‍රත්‍යවේක්‍ෂා කිරීමෙන් සියලු කාමාදි ප්‍රභේද ඇති භවය සංසාර භය වශයෙන් වටහා ගනිමින් දැක නිර්‍වාණය ද, එයට උපාය වූ සමථ විදර්‍ශනා ද, එය උපාය වූ පැවිද්ද ද යන මේ ත්‍රිවිධ නෛෂ්ක්‍රම්‍යය අනුශ්‍රව ආදියෙන් සිද්ධ වූ නැණසින් එයට ප්‍රතිපක්‍ෂ වශයෙන් දැක නොයෙක් ආදීනවයන්ගෙන් ආකූල වූ ගිහිභාවයෙන් නික්ම තාපස පැවිද්ද අරමුණු කොට ගියේ ය’යි
“**දුතියිකා**” යනු පැරණි බිරිඳ, ගිහිකල බිරිඳ වූ තැනැත්තිය, “**කනකසන්නිභා**” යනු රන් සමාන සමක් ඇති, **“වට්ටෙ අනපෙක්‍ඛා**” යනු සංසාරයෙහි ඇලීමක් නැති, “**නෙක්‍ඛම්මං අභිනික්‍ඛමි**” යනු නෛෂ්ක්‍රම්‍ය පිණිස ගෙයින් නික්මුණි. ‘පැවිදිවිය’ යන අර්‍ථයයි.
මෙය කරණකොටගෙන සත්ත්‍වයෝ ඇලෙති’යි ආලය වේ. තණ්හාවයි. එය නොමැති බැවින් “**නිරාලයා**” වේ. එයින්ම ඤාතීන් කෙරෙහි වූ තෘෂ්ණා බන්‍ධනය සින්ද හෙයින් “**ඡින්නබන්‍ධු**” වේ. මෙසේ ගිහි බන්‍ධනයන්ගේ අභාවය දක්වා දැන් පැවිද්දන්ට ද යම්කිසි බන්‍ධනයක් වේනම් එය ද නොමැති බව දැක්වීමට “**අනපෙක්‍ඛා කුලෙ ගණෙ**” යයි කියන ලදී. එහි **‘කුලෙ**’ යනු උපස්ථාන කුලයෙහි, “**ගණෙ**” යනු තාපස සමූහයෙහි, සෙසු බ්‍රහ්මචාරීහු’යි කියනු ලැබෙති. “**උපාගමුං**” යනු අපි දෙදෙනාම එළඹියෙමු.
“**තත්‍ථ**” යනු බරණැස සමීපයේ, “**නිපකා**” යනු ප්‍රඥාවන්තයෝ “**නිරාකුලෙ**” යනු ජනයාගේ ගැවසීමක් නැති බැවින් ජනයාගෙන් නිරාකුල වූ, “**අප්පසද්දෙ**” යනු මෘගපක්‍ෂීන්ට උවටැන් කරන හෙයින් ඔවුන් නාද කරන හඬින්ද තොරබැවින් අල්පශබ්ද වූ. “**රාජුය්‍යානෙ වසාමුභො**” යනු බරණැස් රජුගේ උයනෙහි අපි දෙදෙනා එකල්හි වසමු.
එහි මේ අනුපිළිවෙල කථාවයි:- අතීතයේ මේ භද්‍ර කල්පයෙහිම බෝධිසත්ත්‍වයන් වහන්සේ බ්‍රහ්ම ලෝකයෙන් චුතව එක්තරා කසීගමක එක් මහත් සම්පත් ඇති බ්‍රාහ්මණයෙකුට පුතා වී උපන්හ. ඔහුට නම් තබන දිනයෙහි “බෝධි කුමාර” යයි නම් කළහ. වැඩිවියට පත් කල්හි තක්‍ෂලාවට ගොස් ශිල්ප ඉගෙන ආපසු පැමිණි කල මවුපියෝ අකමැති වූම ඔහුට සමජාතික වූ කුලකුමාරියක ගෙනාවාහුය. ඕද බ්‍රහ්ම ලෝකයෙන් චුත වූවා දෙවඟනක් බඳු උතුම් රූ ඇත්තීය. ඔවුන් නොකැමැත්තෙන්ම ඔවුනොවුන් ආවාහ විවාහ කළහ. ඔවුන් දෙදෙනා අතරම ක්ලේශ සමුදාචාරයක් නොවූවිරූය. රාගසහිතව ඔවුනොවුන් දෙස බැලීම් පමණකුදු නොවීය. සෙසු සංසර්‍ගයන් ගැන කියනුම කවරේද? මෙසේ පිරිසිදු සිල් ඇත්තෝ වූහ.
පසුකාලයෙහි මහාසත්ත්‍වයෝ මවුපියන් කළුරිය කළ පසු ඔවුන්ගේ ශරීර කෘත්‍යය කොට භාර්යාව කැඳවා “සොඳුර, නුඹ මේ අසූ කෝටියක් වූ ධනය ගෙන සුවසේ ජීවත් වෙව”යි කීහ. ආර්‍ය්‍ය පුත්‍රය. නුඹ වහන්සේ කුමක් කරන්නෙහිද? “මට ධනයෙන් වැඩක් නැත. පැවිදි වන්නෙමි”යි කීහ. කිම පැවිද්ද ස්ත්‍රීන්ට නොවටනේද? “සොඳුර වටී” “එසේනම් මට ද ධනයෙන් වැඩක් නැත. මම ද පැවිදි වන්නෙමි’යි, ඒ දෙදෙනාම සියලු සම්පත් පරිත්‍යාග කොට මහදන් දී නික්ම වනයට පිවිස පැවිදි වී පිඬු පිණිස හැසිරීමෙන් හා ඵලාඵලවලින් යැපෙන්නාහු පැවිදි සැපයෙන්ම දස වසරක් වාසය කොට ලුණු ඇඹුල් සෙවීම පිණිස ජනපද චාරිකාවෙහි හැසිරෙන්නාහු පිළිවෙළින් බරණැසට ගොස් රජ උයනෙහි විසූහ. එහෙයින් “**රාජුය්‍යානෙ වසාමුභො**”යි කියන ලදී,
ඉක්බිති එක් දවසක් රජතුමා උයන් කෙළියට ගියේ උයනෙහි එක් පසෙක පැවිදි සුවයෙන් කල් යවන ඔවුන් සමීපයට ගොස් දුටුවන් අතිශයින් පහදවන්නා වූ උතුම් රූ දරන පරිබ්‍රාජිකාව දැක කෙලෙස් වශයෙන් බැඳුණු සිත් ඇතිව බෝධිසත්ත්‍වයන්ට “මේ පරිබ්‍රාජිකාව නුඹ වහන්සේට කවරෙක් වන්නීදැයි ඇසීය. උන්වහන්සේ විසින්ද “කිසිවෙක් නොවේ. හුදෙක් එකට පැවිදි වූ තැනැත්තීය. එසේ වුවත් ගිහිකල බිරිඳ වී යයි කී කල්හි රජතුමා “මැය වනාහි මෙතුමාගේ කිසිවෙක් නොවේ. එසේ වුවත් මෙතුමාගේ ගිහිකල බිරිඳ වූවාය. ඉදින් මම මැය අන්තඃපුරයට පමුණුවන්නෙම් නම් එයින්ම මොහුගේ ද මැයගේ ද ප්‍රතිපත්තිය දැන ගන්නෙමි”යි අන්‍ධබාල වූයේ ඈ කෙරෙහි තමාගේ බැඳුණු සිත වළක්වන්නට නොහැකි වූයේ එක්තරා පුරුෂයකුට “මේ පරිබ්‍රාජිකාව රජගෙට ගෙන යව”යි අණ කළේය.
ඔහු රජතුමාට (යහපතැයි) පිළිතුරු දී “අධර්‍මය ලෝකයේ පවතී යනාදිය කියා හඬද්දීම ඇය රැගෙන ගියේය. බෝධිසත්ත්‍වයෝ ඇය හඬන ශබ්දය අසා එක්වරක් බලා නැවත නොබැලූහ. “ඉදින් මම වළක්වන්නේ නම් ඔවුන් කෙරෙහි සිත නරක් වී මගේ ශීලයට අනතුරක් වන්නේ ය”යි ශීල පාරමිතාවම සිහි කරමින් වැඩ හුන්හ. එහෙයින් **උය්‍යානදස්සනං ගනත්‍වා - රාජාඅද්දස බ්‍රාහ්මණිං** ආදිය වදාරණ ලදී.
“රජතෙමේ උයන දැකීමට ගොස් බැමිණිය දුටුවේය. මා කරා එළඹ “මෝ තොමෝ තාගේ කව්ද? (නැතහොත්) කාගේ භාර්‍ය්‍යාවදැයි විචාළේය.
මෙසේ විචාළ කල්හි ඔහුට “මෝ තොමෝ මාගේ භාර්‍ය්‍යාව නොවෙයි. මා හා සමාන ධර්‍ම ඇත්තීය. සමාන අනුශාසන ඇත්තීයයි මේ වචනය කීමි.
(රජ) ඈ පිළිබඳ සිත් ඇතිව දාසයන් ලවා (ඇය) ගෙන්වාගෙන පීඩා කෙරෙමින් බලහත්කාරයෙන් අන්තඃපුරයට ප්‍රවේශ කරවූයේය.
පැවිද්දෙන් මාගේ සහජාත වූ සමාන අනුශාසන ඇති “ඕදපත්තකී “ නම් වූ ඈ ඇදගෙන යනු ලබන කල්හි මට කෝපය උපන්නේය.
චිත්ත කෝපය ඉපදීම සමගම ශීලයත් ව්‍රතයත් සිහි කෙළෙමි. එහිම කෝපය වැළැක්වීමි. මත්තෙහි වැඩෙන්නට නුදුන්නෙමි.
ඉදින් කිසිවෙක් ඒ බැමිණිය තියුණු මුවහත් ඇති ආයුධයකින් කඩ කඩ කොට කපන්නේ නමුදු සම්මා සම්බෝධිය ලැබීම පතාම ශීල පාරමිතාව කිසිලෙසිනුදු නො බිඳින්නෙමි.
ඒ බැමිණිතොමෝ මට අප්‍රිය නො වන්නීය. මට බලය ද නැත්තේ නොවේ. මට සර්‍වඥතා ඥානයම ප්‍රිය වෙයි. එහෙයින් ශීලයම රක්‍ෂා කෙළෙමි.
එහි “**තුය්හෙ සා කා? කස්ස භරියා”** යනු මෝතොමෝ ඔබගේ කවර තැනැත්තියක් ද? කිම භාර්‍ය්‍යාව ද? නැතහොත් සහෝදරිය හා සමාන තැනැත්තියක් ද? වෙනත් කාගේ හෝ භාර්‍ය්‍යාවද?
“**න මය්හං භරියා එසා” **යනු ඒකාන්තයෙන් මැය මගේ ගිහිකල බිරිඳ විය. පැවිදි වූ කල් පටන් මැය මගේ බිරිඳ නොවේ, මම ද මැයගේ සැමියා නොවෙමි. හුදෙක් වනාහි සහධර්මීය, ඒකශාසනීය. මම ද පරිබ්‍රාජකයෙකි. මැය ද පරිබ්‍රාජිකාවකි, එබැවින් සමාන ධර්‍ම ඇත්තීය, පරිබ්‍රාජක ශාසනයෙහි එකම අනුශාසනා ඇත්තීය. සමග බඹසර හැසිරෙන්නීය යන අර්‍ථයයි.
**“තස්සා සාරත්තාගධිතො**” යනු කාමරාගයෙන් ඇලුනේ, බැඳුණු සිත් ඇත්තේ, “**ගාහාපෙත්‍වාන චෙටකෙ**” යනු දාසයන් ලවා ගෙන්නා ගෙන. දාසයන්ට හෝ තමාගේ රාජපුරුෂයන්ට අණකොට ඒ පරිබ්‍රාජිකාව ගෙන්වාගෙන, **“නිප්පීළයන්තො බලසා”** යනු නොකැමතිවූම ඇය ඉදිරියට ඇදීම්, පසුපසට ඇදීම් ආදියෙන් පෙළන්නේ, බාධාකරන්නේ, එසේද නොයන්නා වූ ඇය “**බලසා**” බලහත්කාරයෙන් රාජපුරුෂයන් ලවා අල්වාගෙන තමාගේ අන්තඃපුරයට පැමිණවීය.
“**ඔදපත්තකියා**” යනු පැන් තලියක අත්ලා විවාහ කර ගත් භාර්‍ය්‍යාව “**ඔදපත්තිකා**”යි. මේ වචනය පැරණි බිරිඳ වන බැවින් යෙදුවක් පමණක් බව දත යුතුයි. ඈ වනාහි බ්‍රාහ්මණ විවාහයක් වශයෙන් මව්පියන් විසින් මැනවින් ඔහුට පිළියෙළ කර දුන් තැනැත්තියකි. “**ඔදපත්තකිනියා**” යනු වීමෙන්, විම් ලක්‍ෂණයෙහි (භාව ලක්‍ෂණාර්ථයෙහි) සත්තමීයි. “**සහජාතා**” යනු පැවිදි ජාතියෙහි ඉපදීම් වශයෙන් සහජාත වූ, එහෙයින්ම **“එකසාසනී**”යි කියන ලදී. “**එකසාසනි**” යන මෙයද සත්තමී අර්‍ථයෙහි ප්‍රථමා විභක්තියි. සමාන අනුශාසක ඇත්තිය කෙරෙහි යන අර්‍ථයයි. “**නයන්තියා**” යනු ගෙන යනු ලබන කල්හි, “**කොපො මෙ උප්පජ්ජථ**” යනු මැය නුඹගේ ගිහි කල බිරිඳ වූ සිල්වත් බැමිණියයි, පැවිදි වූ කල්හි ද සබ්‍රහ්මචාරිණී භාවයෙන් සහජාත වූ සහෝදරියයි, ඇය නුඹ ඉදිරියෙන් බලහත්කාරයෙන් ඇද ගෙන යනු ලැබේ. පීඩා කරනු ලැබේ. බ්‍රාහ්මණයා, නුඹගේ පුරුෂභාවයෙන් කවර ප්‍රයෝජනයක්දැයි පුරුෂ මානයෙන් උත්සාහවත් කළේ, තුඹස් බිලෙන් කිසියම් පුරුෂයකු විසින් ගටන ලද්දේ ‘සුසූ’ යයි පෙණය කරන සර්‍පයකු මෙන් බොහෝ කාලයක් රකින ලද මෛත්‍රී සිතෙන් කෝපය වහා නැංගේය.
“**සහකොපෙ සමුප්පන්නෙ**” යනු කෝපය හටගැනීමත් සමගම, එය උපන් ඇසිල්ලෙහිම යන අර්‍ථයයි. “**සීලබ්බතමනුස්සරිං”** යනු තමාගේ ශීල පාරමිතාව සිහිකෙළෙමි. “**තත්‍ථෙව කොපං නිග්ගණ්හිං**” යනු එම ආසනයේ හුන් අයුරින්ම එම කෝපය වැළැක්වීමි. “**නාදාසිං චඩ්ඪිතුපරි**” යනු ඒ එකවරක් ඉපදීමෙන් මතු උඩට වැඩීමට නුදුන්නෙමි. මෙය කියන ලද්දේ වෙයි - කෝපය උපන් ඇසිල්ලෙහිම “බෝධිපරිබ්‍රාජකය, නුඹ සියලු පාරමිතා පුරා සර්‍වඥතා ඥානය අවබෝධ කරගැනීමට කැමැත්තේ නොවෙහිද? ඒ නුඹගේ ශීලමාත්‍රයේ පිහිටි ලක්‍ෂණය කුමක්ද? නුඹගේ මේ කෝප ගැනීම නම්වූ ඒ මේ කාරණය ගවයන්ගේ කුර තෙමෙන පමණට සාගර ජලයට බසින තැනැත්තාගේ සයුරින් එතෙර වීමට ඇති කැමැත්ත මෙනැයි” තමාට දොස් නගා නුවණින් සලකා බැලීමේ බලයෙන් එකෙණෙහිම කෝපය යටපත් කොට නැවත ඉපදීම් වශයෙන් එයට වැඩීමට නුදුන්නෙමි’යි. එහෙයින් “**යදි නං බ්‍රාහ්මණිං**” යනාදිය කියන ලදී.
එහි අර්‍ථය. ඒ පිරිවැජි බැමිණියට එම රජ හෝ ඇමතියෙක් හෝ කිසිවෙක් තියුණු මුවහත් ඇති ආයුධයකින් කොටන්නේ ද, ඉදින් කඩ කඩ කොට කපන්නේ ද එසේ ඇති කල්හි ද ශීලය, තමාගේ ශීලපාරමිතාව නොම බිඳින්නෙමි. කුමක් නිසාද? බෝධියම හේතුකොටගෙනය. සියලු තන්හි නො කැඩුණු ශීලයෙන්ම සම්මා සම්බෝධියට පැමිණීමට හැක්කේය. අනෙකකින් නොවේ” යනුයි
“**න මෙසා බ්‍රාහ්මණී දෙස්සා**” යනු ඒ බැමිණිය ජාතියෙන් ද ගෝත්‍රයෙන් ද කුලප්‍රදේශයෙන් ද, ආචාර සම්පත්තියෙන් ද, දිගුකල් ඇසුරෙන් ද, පැවිද්ද ආදී ගුණ සම්පත්තියෙන් ද යන සියලු ආකාරයෙන් මට අරුචි නොවේ. අප්‍රිය නොවේමය. ඇයට මගේ කිසියම් අප්‍රිය භාවයක් නැත. “**නපි මෙ බලං නවිජ්ජති**” යනු මට බලය නැත්තේ නොවේ. ඇත්තේමය. මම ඇතෙකුට සමාන බල ඇත්තෙමි. ශක්තිමත් වෙමි. කැමැත්තේ නම් වහා නැගිට ඇය අදින්නා වූ පුරුෂයන් ගසා දමා ඇය රැගෙන කැමති තැනකට යාමට සමර්ථ වෙමියි දක්වයි. “**සබ්බඤ්ඤුතං පියං මය්හං**” යනු ඒ පරිබ්‍රාජිකාවට වඩා සිය ගුණයෙන් දහස් ගුණයෙන් ලක්‍ෂ ගුණයෙන් සර්‍වඥතා ඥානයම මට ප්‍රියය. “**තස්මා සීලානුරක්‍ඛිස්සං**” යනු ඒ හේතුව නිසා ශීලයම රකින්නෙමි.
ඉක්බිති ඒ රජතුමා උයනෙහි පමා නොවී වහාම ගොස් ඒ පරිබ්‍රාජිකාව කැඳවා මහත් යසසින් පැවරීය. ඇය කාම සම්පත්තීන්හි අගුණත් පැවිද්දෙහි ගුණත් තමාගේත් බෝධිසත්ත්‍වයන් වහන්සේගේත් මහත් භෝග ස්කන්‍ධය අත්හැර සංවේගයෙන් පැවිදි වූ බවත් කීවාය. රජතුමා කිසිම ක්‍රමයකින් ඇගේ සිත ගත නොහැකිව මේ පරිබ්‍රාජිකාව සිල්වත්ය. යහපත් ස්වභාව ඇත්තීය. ඒ පරිබ්‍රාජකයා ද මැය ඇදගෙන යනු ලබන කල්හි කිසිම වෙනසක් නො දැක්වීය. සියලු තන්හි නිරපේක්‍ෂ සිත් ඇත්තේය. මෙබඳු ගුණවතුන් කෙරෙහි විප්‍රකාරය මට සුදුසු නොවේ. මම මේ පරිබ්‍රාජිකාව රැගෙන උයනට ගොස් මැයද ඒ පරිබ්‍රාජකයා ද කමා කරගන්නෙම් නම් මැනවැ’යි යනුවෙන් සිතීය. මෙසේ සිතා “පරිබ්‍රාජිකාව උයනට ගෙන එවු යයි පුරුෂයන්ට අණ කොට තමා පළමුව ගොස් බෝසතුන් වෙත එළඹ “පින්වත් ප්‍රව්‍රජිතයන් වහන්ස, ම විසින් ඒ පරිබ්‍රාජිකාව ගෙන යනු ලබන කල්හි නුඹ වහන්සේ කෝපය ඉපදුනේදැයි ඇසීය. බෝධිසත්ත්‍වයෝ,
“මට කෝපය උපනි. නමුත් මුදා නො හලෙමි. ජීවත්ව සිටින තුරු සිතෙහි කෝපය ඉපදීමට ඉඩ නො දෙන්නෙමි. මහවැස්ස ධූලි වළකන්නා සේ කෝපය වැළකීමි’යි කීහ.
එය අසා රජතුමා “කිමෙක් ද මොහු කෝපය සඳහාම කියන්නේ ද නැතහොත් වෙනත් ශිල්පයක් සඳහාදැයි සිතා නැවත විචාළේය.
“තොපට කුමක් ඉපදුණේද? මුදා නොහළේ කුමක් ද? ජීවත් වන තොප කෙරෙන් නොමිදුනේ කුමක් ද? වැස්ස ධූලි වලකන්නා සේ තොප වැළකූයේ කුමක්දැයි.”
එහි “**උප්පජ්ජි**” යනු එක්වරක් උපනි, “**න මුඤ්චිත්‍ථ**” යනු කායවචී විකාර ඉපදීම් වශයෙන් මුදා නො හලෙමි, පිටතට දැනෙන පරිදි මුදා නොහලෙමි’ යන අර්‍ථයයි. “**රජංව විපුලා වුට්ඨි**” යනු යම්සේ ශ්‍රීෂ්ම ඍතුවෙහි අවසාන මාසයෙහි උපන් ධූලි මහත් වූ නොකල් වැසි ධාරාවකින් වළක්වයිද එසේ එම කෝපය සංසිඳුවමින් වැළැක්වීමි යන අර්‍ථයයි.
ඉක්බිති ඒ රජතුමාට මහාපුරුෂතෙම නොයෙක් ආකාරයෙන් කෝපයෙහි ආදීනව ප්‍රකාශ කරන්නේ.
“යමක් හටගත් කල ආත්මාර්ථය නොදකී ද නොහටගත් කල (ආත්මාර්ථය) මනාසේ දකීද ඒ ක්‍රෝධය මා සිත උපනි. නො මිදුණේය. ක්‍රෝධය මෝඩයන්ට ගෝචරය.
යමක් හටගත් කල දුක කැමති සතුරෝ සතුටු වෙත්ද එයමට උපනි. නො මිදුණේය. ක්‍රෝධය අඥානයන්ට ගෝචර වෙයි.
මහරජ, යමකින් මැඩුනා වූ සත්ත්‍වතෙම කුශලය දුරු කෙරේද, මහත් වූ දියුණුව බැහැර කෙරේ ද, කෙලෙස් සේනාවෙන් බලවත් වූ, සත්ත්‍වයන් මසින ඒ කෝපය මාගෙන් නොමිදුණේය.
වියලි ලීය ගටන කල ගින්න හටගනී. ඒ ගින්න යම් ලීයක් නිසා උපදී නම් එයම දවයි. එපරිදි මන්දබුද්ධික කිසිත් නොදත් බාල පුරුෂයාට එකට එක කිරීමෙන් ක්‍රෝධය හටගනී. හෙතෙම එම කෝපයෙන් දවනු ලබයි.
තණකොළ හා දර නිසා හටගන්නා ගින්න මෙන් යමෙකුගේ කෝපය වැඩේද? අවපක්‍ෂයෙහි චන්‍ද්‍රයා මෙන් ඔහුගේ යශස පිරිහේ.
යමකුහට හටගත් කෝපය දර නැති ගින්න සේ නිවී සන්සිඳේ ද පුරපසෙහි සඳ සේ ඔහුගේ යශස වැඩේ”
යනුවෙන් මේ ගාථාවන්ගෙන් ධර්‍මය දේශනා කළේය.
එහි “**නපස්සති**” යනු ආත්මාර්ථය ද නොදකී. පරාර්ථය ගැන කියනු කිම. “**සාධු පස්සති**” යනු ආත්මාර්ථයද පරාර්ථයද උභයාර්ථයද මැනවින් දකී. “**දුම්මෙධ ගොචරො**” යනු ප්‍රඥා රහිතයන්ට විෂය වූ නැතහොත් මොහුට ප්‍රඥා නැති බව ගෝචර වූයේ ආහාර වූයේ ඉන්‍ධන වූයේ නුයි **“දුම්මෙධගොචරො**” වේ. “**දුක්‍ඛමෙසිනො**” යනු දුක කැමැත්තෝ “**සදත්‍ථං**” යනු තමන්ගේ අර්‍ථයයි. වැඩීමයි. “**පරක්ක රෙ”** යනු ඉවත් කරන්නේය, විනාශ කරන්නේය. “**ස භීමසෙනො**” යනු හෙතෙම භයානක වූ බිය ඇතිකරන්නා වූ මහත් වූ ක්ලේශ සේනාවෙන් යුක්ත වූ “**පමද්දි**” යනු බලවත් බැවින් සත්ත්‍වයන් මඩින ස්වභාව ඇති. “**නමෙ අමුඤ්ච ථ**” යනු මා සමීපයෙන් මිදීමක් නො ලැබුණි. ඇතුළතදීම දමනය කළේ ශාන්ත කළේ යන අර්‍ථයයි. නැතහොත් මොහොතකට අධිභාවයට පත්වූ කිරක් මෙන් කෝප සිතින් මොහොතක් පිහිටා සිට යයිද අර්‍ථයකි.
“**මන්‍ථමානස්මිං**” යනු ගිනි ඉපිදවීමට ගමන ලීය ගටන කල්හි, “**මථමානස්මිං**” යයිද පාඨයකි. “**යස්මා**” යනු යම් ලීයකින් ‘**ගිනි’** යනු ගින්නයි. **“බාලස්ස අවිජානතො**” යනු නොදන්නා වූ බාලයාට **“සාරම්භාජායතෙ**” යනු එකට එක කිරීම ලක්‍ෂණකොට ඇති සාරම්භයෙන් (එකට එක කිරීමෙන්) ගිනි උපදවන දඬු ගැටීමෙන් ගිනි හටගන්නා සේ ක්‍රෝධය හටගනී. “**සචින්තෙනෙව**” යනු ඒ බාලයාද ඒ ක්‍රෝධයෙන්ම ගින්නෙන් ලීය දැවෙන්නා සේ දැවේ. “**අනින්‍ධො ධූමකෙතුවා**” යනු ඉන්‍ධන නොමැති ගින්නක් මෙන් “තස්ස” යනු ඒ ඉවසීම් සඞ්ඛ්‍යාත ක්‍ෂාන්තියෙන් යුත් පුද්ගලයාට ලැබුණු යශස පුර පක්‍ෂයෙහි සඳ මෙන් නොසිඳි පිරෙයයි.
රජතුමා මහාසත්ත්‍වයන්ගේ ධර්‍මකථාව අසා මහා පුරුෂයාත් රජගෙදර සිට ආ පරිබ්‍රාජිකාවත් කමා කරවා “නුඹවහන්සේලා පැවිදි සුවය අනුභව කරමින් මේ උයනෙහිම වසනු මැනව. මම නුඹවහන්සේලාට ධාර්මික රක්‍ෂාවරණ ගෝපනය කරන්නෙමි’යි කියා වැඳ පිටත්ව ගියේය. ඒ දෙදෙනා ද එහිම විසූහ. පසුකාලයක පරිබ්‍රාජිකාව කළුරිය කළාය. බෝධිසත්ත්‍වයෝ හිමවතට පිවිස ධ්‍යානඅභිඥා උපදවා ආයුකෙළවර බ්‍රහ්මලෝකපරායණ වූහ.
එදා පරිබ්‍රාජිකාව රාහුල මාතාව වූවාය. රජ ආනන්ද තෙරුන්ය. බෝධිපරිබ්‍රාජකතෙම ලෝකනාථ බුදුරජාණන් වහන්සේය.
මෙම චරිතයෙහි ද උන්වහන්සේගේ සෙසු පාරමිතාවෝ සුදුසු පරිදි නිර්ධාරණය කළ යුත්තාහ. එසේ මහත් වූ භෝගස්කන්‍ධයක් ද මහත් වූ ඥාති පිරිසක් ද අත්හැර මහාභිනිෂ්ක්‍රමණය හා සමානව ගෙයින් නික්මීම ද, එසේ නික්ම පැවිදිව බොහෝ දෙනාගේ පිළිගැනීමට ලක් වූ තැනැත්තාගේ අල්පේච්ඡතාවය නිසා කුලයන්හිද පිරිස් කෙරෙහි ද නොඇලීමත්, අත්‍යන්තයෙන්ම ලාභ සත්කාර පිළිකුල් කරමින් පරම විවේකයෙහි අභිරතියත්, ඉතා බලවත් වූ කෙලෙස් කපා දැමීමේ පැවැත්මත් එබඳු සිල්වත් වූ යහපත් ස්වභාව ඇති, ඤාති නොවන පරිබ්‍රාජිකාව තමා ඉදිරියෙහි බලහත්කාරයෙන් පරාමර්‍ශනය කරන කල්හි ශීල පාරමිතාව සිහිකොට විකාරයට නොපැමිණීමත්, කළ අපරාධ ඇති එම රජතුමා තමන් සමීපයට පැමිණි කල්හි හිත සිත මෙත්සිත එලවා තබා මෙලෝ පරලෝ යහපතින් අනුශාසනා කිරීමත් යන මේ ආදි මහාපුරුෂයන්ගේ ගුණානුභාවයෝ පැහැදිලි කළ යුත්තාහ. එහෙයින් “එවං අච්ඡරියා එතෙ -පෙ- ධම්මස්ස අනුධම්මතො”යි කියන ලදී. (අකිත්ති චරිත)
“නැවත අනිකුදු (චරිතයක් කියමි) යම්කලෙක්හි මම මහා වනයෙහි හැසිරෙන්නා වූ, මහත් සේ වැඩුණු අඟපසඟ ඇති, මහා බල ඇති, මහා ශරීර ඇති, භයජනක දැකුම් ඇති මීමෙක් වීම්ද, එහි පර්‍වත ප්‍රපාතයෙහි ද ගිරි දුර්‍ගයෙහි ද, වෘක්‍ෂ මූලයෙහි ද, ජලස්ථාන සමීපයෙහි ද යම් යම් ප්‍රදේශයක් වන මීමුන්ගේ වාසස්ථාන වේද? ඒ ඒ තන්හි හැසිරෙන්නෙමි. ඒ මහා වනයෙහි යහපත් වූ ස්ථානයක් දුටුවෙමි. ඒ ස්ථානයට ගොස් සිටීම ද කෙළෙමි. සයනය ද කෙළෙමි.
පස්වෙනි (මහිසරාජ චරිතයෙහි) “**මහිසො පවනචාරිකො**” යනු මහ වනයෙහි හැසිරෙන වන මීමෙක් යම් දිනක වීම්දැයි පදපිළිවෙළයි. **“පවඩ්ඪකායො**” යනු යොවුන් වියට පත්වීමෙන් අඟපසඟින් ද තර බවෙන් ද අතිශයින් වැඩුණු කය ඇත්තේ “**බලවා**” යනු මහත් බල ඇත්තේ වීර්‍ය්‍යයෙන් යුක්තවූයේ. “**මහන්තො**” යනු මහත් ශරීර ඇත්තේ, එකල්හි බෝධිසත්ත්‍වයන්ගේ ශරීරය ඇත් කඳක් පමණ වෙයි. “**භීමදස්සනො”** යනු මහත් ශරීර ඇති බැවින් ද වනමහිසජාති ඇති බැවින්ද ස්වභාවය නොදන්නවුන්ට භය ඉපිද වීමෙන් භයානක දර්‍ශන ඇති
“**පබ්භාරෙ”** යනු ප්‍රපාතයෙහි වූ ගල් ගුහාවක “**දකාසයෙ**” යනු ජලස්ථානය සමීපයේ **“හොතෙත්‍ථඨානං”** යනු මෙහි මහ වනයෙහි යම්කිසි ප්‍රදේශයක් වනමීමුන්ට සිටින තැන්වෙයිද, “**තහිං තහිං**” යනු ඒ ඒ තැන්වල,
“**චිවරන්තො**” යනු විසීමට පහසුතැනක් සෙවීමට හැසිරෙන්නේ, “**ඨානං අද්දස භද්දකං**” යනු මෙසේ හැසිරෙන්නේ ඒ මහ වනයෙහි යහපත් වූ මට පහසු වූ රුක්මුල් තැනක් දුටුවෙමි. දැක “**තං ඨානං උපගනත්‍වාන තිට්ඨාමි ච සයාමිච**” ගොදුරු ගෙන දහවල් ඒ රුක්මුල් තැනට ගොස් සිටීමි. නිදා ගැනීමෙන් කල් යවමි’යි දක්වයි.
එකල්හි වනාහි බෝධිසත්ත්‍වයෝ හිමාලය ප්‍රදේශයෙහි මහිස යෝනියෙහි ඉපිද වියපත්ව වීර්‍ය්‍යයෙන් යුක්ත වූවාහු ඇත් කඳක් පමණ වූ මහා ශරීර ඇත්තාහු. පර්‍වතපාද, පර්‍වත කුහර, ගිරිදුර්‍ග, වන ලැහැබ් ආදියෙහි හැසිරෙමින් එක් පහසු මහරුක් මුලක් දැක ගොදුරු ගෙන දහවල් එහි වසති. ඉක්බිති එක් ලොල් වඳුරෙක් ගසෙන් බැස මහා සත්ත්‍වයන්ගේ පිටට නැග මල මුත්‍රා කොට අංවලින් අල්ලා එල්ලෙමින් නගුටින් ගෙන පැද්දෙමින් ක්‍රීඩා කළේය. බෝධිසත්ත්‍වයෝ ක්‍ෂාන්ති මෛත්‍රී කරුණා සමුප්‍රදාය නිසා ඔහුගේ ඒ අනාචාරය මෙනෙහි නො කළහ. වඳුරා නැවත නැවත එසේම කරයි. එහෙයින් “**අථෙත්‍ථ කපිමාගනත්‍වා**” යනාදිය වදාරණ ලදී.
“ඉක්බිති ඒ ස්ථානයට ලාමක වූ පහත් වූ හැසිරිම් ඇති ලොල් ගති ඇති වඳුරෙක් අවුත් මාගේ පිටෙහි ද නළලෙහි ද බැමෙහි ද මුත්‍රා කෙරෙයි. මල පහ කෙරෙයි.
හෙතෙම එක් දිනක් ද දෙදිනක් ද තුන් දිනක් ද සිවු දිනක් ද හැමකල්හිම මා දුෂ්‍ය කෙරෙයි. ඔහු විසින් පීඩා කරන ලද්දේ වෙමි.
(ඒ ගසෙහි අධිගෘහිත) දෙවියා, පෙළන ලද මා දැක “හීනවූ ලාමක වූ මේ වඳුරා අඟින් ද කුරවලින් ද නසා දමව’යි මට මෙසේ කීවේය. එකල්හි ඒ දෙවියා මෙසේ කීකල්හි මම ඔහුට මෙසේ කීවෙමි. කිමෙක්ද අතිශයින් පිළිකුල් කටයුතු වූ අනාර්‍ය්‍ය වූ පාපයෙන් තෝ මා තවරන්නෙහිද? ඉදින් මම ඔහු කෙරෙහි කිපෙන්නෙම් නම් ඔහුටත් වඩා ලාමකයෙක් වන්නෙමි. මාගේ ශීලයද බිඳෙන්නේය. පණ්ඩිත වූවෝ මට ගර්‍හා කරන්නාහ. ගර්‍හා කරන ලද ජීවිතයට වඩා පිරිසිදු ශීලයෙන් යුක්තව මියයාමම උතුම් වේ. මම මගේ ජීවිතය හේතු කොටගෙනද අනුන් පෙළීම කුමට කරන්නෙම් ද?
එහි “**කපිමාගනත්‍වා”** යනු වඳුරෙක් පැමිණ. “ම” කාරය පදසන්‍ධි කරයි. “**පාපො**” යනු ලාමක, “**අනරියො**” යනු විපතෙහි පැවතීමෙන් ද අභිවෘද්ධියෙහි නොපැවතීමෙන් ද අනරිය වේ. පහත් පැවතුම් ඇත්තේ යන අර්‍ථයයි. “**ලහු**” යනු ලොල් වූ “**ඛන්‍ධෙ**” යනු කඳ පෙදෙසෙහි. “**මුත්තෙති**” යනු මුත්‍රා කරයි. “**ඔහනෙති**” යනු මලපහ කරයි. ‘**තං’** යනු ඒ මා එදා මීමා වූ මා.
“**සකිම්පි දිවසං**” යනු මා එක් දවසක් ද දුෂ්‍ය කෙරෙයි. සියලු කල්හිද. එහෙයින් “**දුසෙති මං සබ්බකාලං**”යි කීය. හුදෙක් දෙවන, තුන්වන, හතරවන දවස් පමණක් නොවේ. ඉක්බිති සියලු කල්හිම මා මුත්‍රා කිරීම් ආදියෙන් දුෂ්‍ය කෙරෙයි. යම් යම් විටෙක මුත්‍රාදිය කරනු කැමැත්තේ ද ඒ ඒ අවස්ථාවල මගේම මත්තෙහි කරන්නේය’යි දක්වයි. “**උපද්දුතො**” යනු පීඩා කරන ලද්දේ ඔහු විසින් අං වල එල්ලීම් ආදියෙන් ද මුත්‍රාදී අසූචීන් ගෑමෙන් ද, ඒවා ඉවත් කිරීම සඳහා නොයෙක් වාරයක් අං කෙළවරින් හා වලිගය අගින් ද නොයෙක් වාරයක් මඩ පස් මිශ්‍ර ජලය ඉස සේදීමෙන් ද පෙළන ලද්දේ වෙමි” යන අර්‍ථයයි.
**“යක්‍ඛො**” යනු ඒ ගසෙහි අධිගෘහිත දෙවියාය. “**මං ඉදමබ්‍රැවී**” යනු රුක් කඳෙහි සිට “මහිස රාජය, කුමක් හෙයින් මේ දුෂ්ට වඳුරාගේ අවමන් ඉවසන්නෙහිදැයි මේ කාරණය පවසන්නේ “**නාසෙහෙතං ඡවං පාපං සිඞ්ගෙහිච ඛුරෙහිච**” (මේ හීන වූ ලාමක වූ වඳුරා අං වලින් හා කුර වලින් පහරදී නසව) යන මේ වචන මට කීවේ.
“**එවං වුත්තෙ තදා යක්‍ඛෙ”** යනු එදා එම කාලයෙහි එම දෙවියා මෙසේ කී කල්හි **අහං** මම දෙවියාට “**ඉදං**” දැන් කියනු ලබන දෙය “**අබ්‍රවිං**” කීවෙමි. **“කුණපෙන”** යනු කෙළෙස් අසූචි වැගිරීම හේතු කොට ගෙන පිරිසිදු ජාති ඇති සත්පුරුෂයන්ගේ පරම පිළිකුලට භාජනය වීම නිසා අපකීර්ති දුගඳ හැමීමෙන් කුණපයට සමාන බැවින් “**කුණපෙන”** වේ. “**පාපෙන**” යනු ප්‍රාණඝාත ආදී පාපයෙන්, “**අනරියෙන**” යනු අනාර්ය වූ අසත් පුරුෂයන්ගේ, මුවන් මරන වැදි ආදී පහත් පුරුෂයන්ගේ ස්වභාවය වූ පහත් දෙයින් **“කිං”** කුමන කරුණකින් **ත්‍වං** දේවතාවෙනි, ඔබ **මං මක්‍ඛෙ සි** මා තවරන්නෙහිද? මා පාපයෙහි යොදවන්නී නුඹ විසින් නුසුදුසු දෙයක් කියන ලදී යයි, දක්වයි.
දැන් එම පාප ධර්‍මයෙහි ආදීනව ප්‍රකාශ කරන්නේ “යදිහං” යනාදිය කීය. එහි අර්‍ථය, පින්වත් දේවතාවෙනි, ඉදින් මම ඔහුට කිපෙන්නෙම් නම් ඔහුටත් වඩා ලාමකයෙක් වන්නෙමි. යම් අධර්‍මයක හැසිරීමෙන් ඒ මෝඩ වඳුරා “නිහීනයෙක්ව උපත ලැබුවේ ද ඉදින් මම වනාහි ඊටත් වඩා අතිශයින් බලවත් වූ පාප ධර්‍මයෙක්හි හැසුරුනෙම් නම් එයින් ඔහුටත් වඩා පාපතරයෙක් වන්නෙම් නොවේද? ඉදින් මම මෙලොවත් පරලොවත් ඊට වඩා උතුම් තත්ත්‍වයත් දැන සිටියෙම් ඒකාන්තයෙන්ම පරහිත පිණිස පිළිපන්නෙම් මෙබඳු පාපධර්‍මයක හැසිරෙන්නෙමි’ යන මෙය විය නොහැකි දෙයකි. බොහෝ සේ කීමෙන් කවර ප්‍රයෝජනයක් ද? **“සීලඤ්ච මෙ පභිජ්ජෙය්‍ය**” යනු මම වනාහි මෙබඳු පාප කර්‍මයක් කරන්නෙම් මගේ ශීල පාරමිතාව කඩ වූවක් වන්නේය. “**විඤ්ඤුච ගරහෙය්‍යු මං”** යනු ඥානවන්ත දේවමනුෂයෝ “එම්බා, පින්වත්නි, බලව් මේ බෝධිසත්ත්‍වයෝ බෝධි පර්යේෂණයෙහි හැසිරෙන්නාහු මෙබඳු වූ පාපයක් කළහ’යි මට ගරහන්නාහ.
“**හීළිකා ජීවිතා වාපි”** යන්නෙහි ‘වා’ ශබ්දය අවධාරණාර්ථයෙහිය. මෙසේ පණ්ඩිතයන් විසින් පිළිකුල් කළ ගර්හා කළ ජීවිතයට ද වඩා “**පරිසුද්ධෙන**” පිරිසිදු ශීලයෙන් යුක්ත වූවෙක් වී “**මතංවා**” මරණයම “**වරං**” උතුම්ය. ශ්‍රේෂ්ඨය. “**ක්‍යාහං ජීවිතහෙතුපි කාහාමි පරහෙඨනං**” යනු මෙසේ දනිමින් මම මගේ ජීවිතය හේතුකොට අන්‍ය සත්ත්‍වයන්ට හිංසා කිරීම **“කිං කාහාමි”** කුමට කරන්නෙම් ද? පරපීඩා කිරීමෙහි හේතුවක් නැතැයි යන අර්‍ථයයි.
මේ වඳුරු තෙම අන්‍ය මීමුන්ට ද මා මෙන් සිතා මෙසේ අනාචාර කරන්නේය. එහිදී යම් චණ්ඩ මහිෂයන්ට මෙසේ කරන්නේ නම් ඔවුහුම මොහු මරන්නාහ. මොහුට අනුන්ගෙන් වන මරණය මට දුකෙන්ද ප්‍රාණඝාතයෙන් ද මිදීම වන්නේ යයි කීහ. එහෙයින්,
“මෙතෙම මා මෙනැයි හඟිමින් අන්‍යයන්ට ද මෙසේ කරන්නේය. ඔවුහුම ඒ වඳුරා එහිදීම මරන්නාහුය. ඒ (මැරීම) මාගේ මිදීම වන්නේය.
හීන මධ්‍යම උත්කෘෂ්ට ජනයන් විසින් කරන ලද අවමානය නුවණැත්තා මෙසේ ඉවසන්නේ සිතින් ප්‍රාර්ථනා කරන ලද්ද එසේම ලබා ගනියි” යනුවෙන් වදාරණ ලදි.
එහි “**මමෙවායං**” යනු මා මෙන් “**අඤ්ඤෙපි**” යනු අන්‍යයන්ට ද ඉතිරිය කියන ලද අර්‍ථ ඇත්තේමය.
“**හීනමජ්ඣි ම උක්කට්ඨෙ**” යනු හීනයන්ටද මධ්‍යමයන්ටද උත්කෘෂ්ටයන්ට ද (නොඉවසීමට කාරණයක් වූ) “**සහන්තො අවමානිතං**” යනු විභාගයක් නොකොට ඔවුන් විසින් කරන ලද අවමානය, පරිභවය, “**සහන්තො**” ඉවසන්නේ. **“එවං ලභති සප්පඤ්ඤෙ**” යනු මෙසේ හීනාදීන් කෙරෙහි විභාගයක් නොකොට ක්‍ෂාන්ති මෛත්‍රී කරුණා පෙරදැරි කොට එම අපරාධයන් ඉවසන්නේ ශීලාදී පාරමීන් වඩා **“මනසා යථා පත්‍ථිතං**” කැමති වූ පරිදි සර්‍වඥතා ඥානය ලබයි. අවබෝධ කර ගනියි. එතුමාට එය දුර නොවෙයි.
මෙසේ මහාසත්ත්‍වයෝ තමාගේ අදහස ප්‍රකාශ කරමින් දේවතාවාට ධර්‍මය දේශනා කළහ. එතුමා දින කීපයක් ඇවෑමෙන් වෙනත් තැනකට ගියේය. වෙනත් චණ්ඩ මීමෙක් නිවාස පහසුව සඳහා එතනට ගොස් සිටියේය. දුෂ්ට වඳුරුතෙම “මේ ඔහුමය”යි හැඟීමෙන් උගේ පිටට නැග කී අයුරින්ම අනාචාර කළේය. ඉක්බිති ඒ මීමා (ඇඟ) සොලවමින් වඳුරා බිම දමා අඟන් ඇන ළය පලා පයින් මැඩ සුණු විසුණු කළේය.
එකල්හි සිල්වත් මහිෂරාජයා ලෝකනාථ බුදුරජාණන් වහන්සේය.
මේ චරිතයෙහි ද උන්වහන්සේගේ සෙසු පාරමිතා යට කියන ලද අයුරින්ම සුදුසු පරිදි නිර්ධාරණය කළ යුත්තාහ. එසේම හත්‍ථිනාග, භූරිදත්ත, චම්පෙය්‍ය නාගරාජ චරිතයන්හි මෙන් මෙහි මහාසත්ත්‍වයන්ගේ ගුණනුභාවයෝ පැහැදිලි කළ යුත්තාහ.
“නැවත අනික් (චරිතයක් කියන්නෙමි) යම් කලෙක්හි මම මනාව රත්කරන ලද රත්රන් පැහැ ඇති විසුද්ධ ශීලයෙන් හා සංසුන් සිතින් යුක්ත වූ රූරු නම් වූ මුවරජෙක් වීම් ද’යි
සයවෙනි (රූරු (මිග) රාජ චරිතයෙහි) **“සුතත්ත කනක සන්තිභො**” යනු යම්සේ මැනවින් ඉවත් වූ සියලු කළුලප වෙයිද මෙසේ ගින්නෙහි දමා මනාව රත් කරන ලද රත්රන් සමාන, **“මිගරාජා රූරු නාම”** යනු ජාතියෙන් ලැබුණු නම් වශයෙන් රූරු නම්වූ මුවරජ, ජාතියෙන් රූරුය. මුවන්ගේ ද රජයි යන අර්‍ථයි. **“පරමසීලසමාහිතො**” යනු උත්තම සීල සමාහිත, පිරිසිදු සිල් ඇත්තේ මෙන්ම සන්සුන් සිත් ඇත්තේ ද, නැතහොත් පිරිසිදු ශීලයෙහි මැනවින් පිහිට වූ සිත් ඇත්තේ යයි මෙසේ මෙහි අර්‍ථය දතයුතුය.
එකල්හි බෝධිසත්ත්‍වයෝ රූරු මුව යෝනියෙහි උපන්හ. ඔහුගේ සිරුරෙහි පැහැය, මැනවින් තවා මදින ලද රන්පටක පැහැ බඳු විය. අත් පා ලාකඩ රසයෙන් පිරිකම් කළාක් බඳුය. වල්ගය සෙමර මුවෙකුගේ වල්ගයක් බඳුය. අං රිදී දමක් වැනිය. ඇස් මනාකොට මදින ලද මැණික් ගුළි දෙකක් වැනිය. මුඛය එල්ලා තබන ලද රත් පලස් පන්දුවක් වැනිය. හෙතෙම ජන සංසර්‍ගය අත්හැර විවේක වාසයෙන් වසනු කැමතිව පිරිවර හැරපියා ගඞ්ගා නැවැත්මක සල් ගසින් මුසු වූ සිත්කළු සුපිපි මල් ඇති වනයක හුදකලාව වසයි. එහෙයින්,
“සිත්කළු වූ, රමණීය වූ, ජනශුන්‍ය වූ මිනිසුන්ගේ හැසිරීමක් නැත්තා වූ ප්‍රදේශයෙහි සිත් අලවන්නා වූ ගං ඉවුරෙහි විසීමට පැමිණියෙමි”යි වදාරණ ලදි.
එහි “**රම්මෙ පදෙසෙ**” යනු මුතු වැනි වාලුකා සමූහයෙන් සුදු පැහැගත් භූමි භාගයෙන් ද, සිනිදු කොළ පැහැ තණ ඇතුරු වන තලයෙන් ද, විසිතුරු ඇතිරිලි ඇතුරුවාක් බඳු නොයෙක් අයුරින් විසිතුරු වූ ගල්තලාවන්ගෙන් ද මැණික් කඳක් මෙන් නිර්‍මල වූ ජලය සහිත ජලාශයන්ගෙන් ද සමන්විත වූ හෙයින් ද බොහෝසෙයින් ඉදුගොව් පැහැයෙන් වර්‍ණවත් වූ සුඛ ස්පර්‍ශ ඇති තෘණ ජාතියෙන් ගැවසීගත් හෙයින්ද මනහර වූ වන පෙදෙසක. “**රමණීයෙ**” යනු මල් ගෙඩිදලුවලින් අලංකාර වූද පැතුරුණු අතුවලින් වෙළුනා වූද නානාප්‍රකාර පක්‍ෂි සමූහයා විසින් නාද කරන්නා වූද නොයෙක් ගස්වැල් වනයන්ගෙන් හොබනා වූද බොහෝසෙයින් අඹ සල් රුක් සමූහයෙන් අලංකාර වූ ද වන ගහනයෙන් යුක්ත වූ හෙයින් ද එහි පිවිසි ජනයාට ඇල්ම ජනිත කිරීම් වශයෙන් රමණීය වූ මෙය රූරු ජාතකයෙහි වදාරණ ලද්දේමය.
“මේ වන ලැහැබෙහි පිපුණු අඹගස් ද සල්ගස් ද ඇත. රතිඳුගොව් පැහැඇති තෘණ ගැවසුණ මේ බිමෙහි ඒ රන්වන් මුවා සිටී” (ජාතක පාලිය)
**“විවිත්තෙ”** යනු ජනවාසයෙන් තොරබැවින් ශුන්‍ය වූ “**අමනුස්සකෙ**” යනු එහි හැසිරෙන මිනිසුන් ද නොමැති බැවින් මිනිසුන් රහිත. **“මනොරමෙ**” යනු ඉහතින් සඳහන් කළ ගුණ සම්පත් නිසාත් විශේෂයෙන් විවේකය කැමති අයගේ සිත් ඇලේනුයි “**මනොරමෙ**”යි.
“**අථ උපරිගඞ්ගාය”** යන මෙහි “**අථ**” යනු අධිකාරාර්ථයෙහි නිපාතයකි. එයින් මා එහි එසේ වසන කල්හි මෙම අතුරු කාර්‍ය්‍යය ඇති වී යයි පැවසේ. “**උපරිගඞ්ගාය**” යනු ගඞ්ගා නදියෙහි උඩ ප්‍රදේශයෙහි “**ධනිකෙහි පරිපීළිතො”** යනු ණය ගෙන එය ආපසු දීමට නොහැකි වන්නේ ණය හිමියන් විසින් චෝදනා කරනු ලබන්නේ,
බරණැස් නුවරවාසී එක් සිටුවරයෙක් වනාහි තමාගේ පුතා මොහු ශිල්ප ඉගෙන ගන්නේ වෙහෙසට පත්වන්නේය”යි (සිතා) කිසි ශිල්පයක් නූගැන්වීය. ඔහු ගැයුම් වැයුම් නැටුම්, කෑම්, බුදීම් ආදියට වැඩි යමක් නොදත්තේය. වැඩිවියට පත් ඔහු සුදුසු බිරිඳක සමග සම්බන්‍ධ කොට ධනය පවරා දී මවුපියෝ කළුරිය කළහ. මවුපියන්ගේ ඇවෑමෙන් ඔහු ස්ත්‍රී ධූර්‍ත, සුරා ධූර්‍තාදීන් විසින් පිරිවරන ලද්දේ නොයෙක් ආකාරයේ ව්‍යසන මුඛයන්ගෙන් සියලු ධනය විනාශ කොට ඒ ඒ තැනින් ණය ගෙන ඒවා දීමට නොහැකිවන්නේ ධනහිමියන් විසින් චෝදනා කරනු ලබන්නේ “මාගේ ජීවිතයෙන් කවර ප්‍රයෝජනයක් ද ඒ ආත්මභාවයෙන්ම අනෙකෙකු මෙන් වීමි. මට මියයාම වඩා යහපත් යයි සිතා ණය හිමියන්ට “නුඹලාගේ ණය පත් රැගෙන එව්. ගං ඉවුරෙහි තැන්පත් කළ මාගේ කුලසන්තක ධනය ඇත. එය තොපට දෙන්නෙමි’යි කීය. ඔවුහු ඔහු සමග ගියහ. හෙතෙම “ධනය මෙහිය, ධනය මෙතැන යයි” නිදන් කළ තැන් කියන්නක් මෙන් (ගොස්) මෙසේ මාගේ ණයෙන් නිදහස් වීම වන්නේ යයි පලාගොස් ගඟට පැන්නේය. හෙතෙම සැඩ දිය පහරින් ගසා ගෙන යන්නේ බැගෑ හඬින් කෑගැසීය. එහෙයින් “**අථ උපරිගඞ්ගාය**” ආදිය කියන ලදි.
“ඉක්බිති ණය හිමියන් විසින් පෙළන ලද්දා වූ පුරුෂයෙක් ගඟ ඉහළ පෙදෙසෙහි දී “ජීවත් වෙම්වා හෝ මැරෙම් වා”යි සිතා ගඟට පැන්නේය.
හෙතෙම රෑ දවල් දෙක්හි ගඟෙහි සැඩ පහරින් ගෙන යනු ලබන්නේ බැගෑ හඬින් හඬමින් ගඟ මැද යයි”
එහි “**ජීවාමි වා මරාමිවා**” යනු මේ ගඞ්ගා දිය පහරට වැටුනේ ජිවත් වෙම්වා මැරෙම්වා, මෙහි මාගේ ජීවත් වීම හෝ වේවා මරණය හෝ වේවා දෙඅකාරයෙන්ම ණය හිමියන්ගේ පීඩා නොවේ යන අදහසයි.
**“මජ්ඣෙ ගඞ්ගය ගච්ඡති**” යනු ඒ පුරුෂයා රෑ දවල් ගඞ්ගාවෙහි ගසාගෙන යන්නේ ජීවත්වීම ගැන සෙවීමක් පැවති හෙයින් මරණයට පත් නොවූයේ මරණ භයෙන් බියපත්ව බැගෑ හඬින් හඬමින් ගඟ මැද මහාජලස්කන්‍ධයෙන් යයි.
ඉක්බිති මහා පුරුෂතෙම රෑ මැදියම ඔහුගේ ඒ බැගෑ හඬින් හඬන ශබ්දය අසා “මිනිස් හඬක් ඇසේ. මා මෙහි සිටියදී නොමැරේවා. මොහුට ජීවිත දානය දෙන්නෙමි’යි සිතා වසන වන ලැහැබින් නැගිට නදී තෙරට ගොස් “එම්බා පුරුෂය, බිය නොවන්න, නුඹට ජීවිතය දෙන්නෙමි’යි කියා අස්වසා දිය පහර සිඳිමින් ගොස් ඔහු පිටමත හිඳුවාගෙන ගංතෙරට පමුණුවා තමා වසන තැනට ගෙන ගොස් විඩා දුරු කරවා ඵලාඵල දී දෙතුන් දිනක් ඇවෑමෙන් ඔහුට “එම්බා පුරුෂය, මම නුඹ බරණැසට යන මාර්‍ගයට පමුණුවන්නෙමි, නුඹ අසවල් ස්ථානයෙහි රන්මුවෙක් වසන්නේ යයි කිසිවෙකුට නොකියව’යි කීය. ඔහු “ස්වාමීනි යහපතැයි කියා පිළිගත්තේය. මහාසත්ත්‍වයෝ ඔහු තම පිටෙහි හිඳුවා ගෙන බරණැස් නුවරට යන මගෙහි තබා නතර වූහ. එහෙයින් **“තස්සාහං සද්දං සුත්‍වාන කරුණං පරිදෙවතො**” යනාදිය වදාරණ ලදී.
“විලාප කියන්නා වූ ඔහුගේ බැගෑ හඬ අසා මම ගං ඉවුරෙහි සිට, “තෝ කවර මනුෂ්‍යයෙක් වෙහිදැයි විචාළෙමි.
එකල්හි මා විසින් විචාරන ලද්දා වූ හෙතෙමේද “මම ධන හිමියන් කෙරෙන් බිය වූයෙමි, ත්‍රස්ත වූයෙමි, මහා ගංඟාවට පැන්නෙමි’යි තමාගේ තොරතුරු ප්‍රකාශ කළේය.
ඔහුට කරුණාකොට මගේ ජීවිතය පුදා අන්‍ධකාර වූ රාත්‍රියෙහි (ගඟට) පැන ඔහු ගෙනාවෙමි. ඔහුගේ ක්ලාන්ත පහවූ කාලය දැන “මම තා අතින් එක් වරයක් ඉල්ලමි. මා (මෙහි වසන බව) කිසිවෙකුට නොකියව’යි මම ඔහුට මේ වචනය කීමි.”
එහි “**කොසි ත්‍වං නරො**” යනු නුඹ කවර මිනිසෙක් වෙහි? දියපහරෙහි ගසාගෙන කොහි සිට මෙහි ආවෙහිද? යන අර්‍ථයයි.
“**අත්ත නොකාරණං**” යනු තමාගේ ක්‍රියාව යනු තමාගේ ක්‍රියාව. “**ධනිකෙහි භීතො” **යනු ණයහිමියන් කෙරෙන් බියට පත්වූයේ. “**තසිතො**” යනු තැතිගත්තේ
“**තස්ස කත්‍වාන කාරුඤ්ඤං චජිත්‍වා ජීවිතං”** යනු කරුණා කොට මහාකරුණාවෙන් උත්සාහවත් වූයේ මගේ ජීවිතය ඒ පුරුෂයාට පරිත්‍යාග කොට “**පවිසිත්‍වා නීහරිං තස්ස**” යනු ගඟට පිවිස දිය පහර සිඳිමින් සෘජුවම ගොස් මගේ පිට හිඳුවාගෙන එතනින් ඔහු ගෙනාවෙමි. “**තස්ස**” යනු දුතියා අර්‍ථයෙහි ඡට්ඨිවිභක්ති වචනයකි. “තත්‍ථ” යයිද පාඨයකි. ඒ ගඟෙහි යන අර්‍ථයයි. “**අන්‍ධකාරම්හි රත්තියා**” [missing trans]
**අස්සත්ථකාලමඤ්ඤායා** යනු විඩාව හැර ඵලාඵල දී දෙතුන් දිනක් ඇවෑමෙන් ක්ලාන්තය පහව කාලය දැන, “**එකං තං වරං යාචාමි**” යනු මම ඔහුගෙන් එක් වරයක් ඉල්ලමි. මට එක් වරයක් දෙව’යි යන අර්‍ථයයි. ඉදින් ඔහුට වරයක් යයි කුමක් කීවේද “**මා මං කස්සචි පාවද**” යනුවෙන් අසවල් ස්ථානයෙහි රන් මුවෙක් වසන්නේ යයි කිසියම් රජෙකුට හෝ රාජමහාමාත්‍යයෙකුට මා ගැන නො කියව.
ඉක්බිති ඒ පුරුෂයා බරණැසට පිවිසි දිනයේම රජුගේ අගමෙහෙසිය විසින් “දේවයන් වහන්ස, මම රන්වන් මුවෙකු මට ධර්‍මදේශනා කරනු සිහිනෙන් දුටුවෙමි. මෙය වනාහි සත්‍ය සිහිනයකි. ඒකාන්තයෙන් හේ ඇත්තේය. එබැවින් රන් මුවෙකුගෙන් බණක් අසනු කැමැත්තෙමි. එය ලැබෙන්නේ නම් ජීවත් වෙමි. නැතිනම් මට ජීවිතයක් නැතැ’යි කී කල්හි ඒ රජතුමා ඇය අස්වසා “ඉදින් මනුෂ්‍ය ලෝකයෙහි ඇත්නම් ලබන්නෙහිය’යි කියා බ්‍රාහ්මණයන් කැඳවා “රන්මුවෝ නම් වෙත්දැයි” විමසා එසේය දේවයන් වහන්ස, වෙත්යයි අසා දහසින් බැඳි පියල්ලක් රන් කරඬුවක තබා එය ඇත්කඳ මත නංවා නගරයෙහි “යමෙක් රන් මුවෙකු ගැන කියන්නේ නම් ඔහුට ඇතා සමග මේ වස්තුව දෙන්නෙමි”යි බෙර හැසිරවීය. ඊට වඩාද දෙනු කැමැත්තේ වී
“මුවන්ගෙන් උතුම් වූ රන් මුවකු වසන තැන යමෙක් මට කියන්නේ ද ඔහුට ගම්වරයක් හා සර්‍වාභරණයෙන් සැරසුනා වූ ස්ත්‍රීන් ද දෙමි’යි
යන ගාථාව රන් පටක ලියවා මුළු නගරයෙහි කියවීය. ඉක්බිති ඒ සිටු පුත්‍රයා ඒ ගාථාව අසා රාජ පුරුෂයන් සමීපයට ගොස් මම රජතුමාට මෙබඳු වූ මුවෙකු ගැන කියන්නෙමි. මා රජතුමාට දක්වනු මැනවැ’යි කීය. රාජ පුරුෂයෝ ඔහු රජු සමීපයට කැඳවාගෙන ගොස් ඒ කාරණය දැන්වූහ. රජතුමා “පින්වත, සත්‍යයක්ද, එබඳු මුවකු දුටුවේදැයි ඇසීය. ඔහු “දේවයන් වහන්ස, සත්‍යයකි. මා සමග එනු මැනවි. මම ඔහු දක්වන්නෙමි’යි කීය. රජතුමා එම පුරුෂයාම මාර්‍ගෝපදේශක කොට මහත් පිරිවර සහිතව එම ස්ථානයට ගොස් එම මිත්‍රද්‍රෝහි පුරුෂයා විසින් දක්වන ලද ප්‍රදේශය ආයුධ අතින් ගත් පුරුෂයන් ලවා හාත්පසින්ම වටකරවා “ඔල්වර හඬ” කරව් යයි කියා තමා කිහිපදෙනෙකු සමග එකත්පසෙක සිටියේය. ඒ පුරුෂයාද නුදුරෙහි සිටියේය. මහාසත්ත්‍වයෝ ශබ්දය අසා “මහත් වූ බලසෙනඟක හඬකි. ඒකාන්තයෙන් ඒ පුරුෂයා කෙරෙන් මට උපන් භයක් විය යුතුයයි දැන නැගිට සියලු පිරිස දෙස බලා “රජු සිටි තැනින්ම මට සෙතක් වන්නේ ය’යි රජු ඉදිරියට ගියහ. රජ එන්නා වූ ඔහු දැක “ඇතෙකුට සමාන බල ඇති මොහු වේගයෙන් මැඩගෙන මා කරා එන්නේ යයි හීය සකසාගෙන “මේ මුවා භය ගන්වා ඉදින් පලායේ නම් විද දුර්‍වල කොට අල්ලා ගන්නෙමි’යි බෝධිසත්ත්‍වයන්ට අභිමුඛ විය. මහාසත්ත්‍වයෝ,
“මහරජතුමනි, නවතිනු මැනවි, නරෝත්තමයෙනි, මා නොවිදිනු මැනවි, මෙතැන ඒ මුවා සිටීයයි කවරෙක් තොපට මෙය කීයේද?යි
යන ගාථාව කීහ. රජතුමා එතුමන්ගේ මිහිරි කථාවෙහි බැඳී හීය හකුලා ගෞරවයෙන් සිටියේය. මහාසත්ත්‍වයෝ ද රජු වෙත එළඹ මිහිරි පිළිසඳර කළහ. මහ ජනයා ද සියලු ආයුධ ඉවත දමා පැමිණ රජු පිරිවැරීය. එහෙයින්,
“(හෙතෙම) නගරයට ගොස් (රජු විසින්) විචාරන ලද්දේ ධනය නිසා (මා වසන තැන) කීයේය. හෙතෙම රජු ගෙන මා සමීපයට එළඹියේ ය”යි වදාරණ ලදී.
එහි අර්‍ථය:- ඒ මිත්‍රද්‍රෝහි පාපී පුරුෂයා ජීවිතය පරිත්‍යාග කොට එසේ මා විසින් ප්‍රාණය පිළිබඳ සැකයෙන් මුදවන ලද්දේ බරණැස් නගරයට ගොස් තමාට ලැබෙන ධනය නිමිති කොට රජුට මා ගැන කිවේය කියා ඔහු රජුට (මා) අල්ලා ගැනීමට මාර්‍ගෝපදේශකයකු වී රජු කැඳවාගෙන මා සමීපයට එළඹියේය යනුයි.
මහාසත්ත්‍වයෝ රන් කිංකිණි දැලක් සොලවන්නාක් වැනි මිහිරි හඬින් රජුගෙන් නැවත “මෙතැන ඒ මුවා සිටීයයි යන මෙය කවරෙක් තොපට කීවේහිදැ’යි ඇසූහ. එකෙණෙහි ඒ පවිටු පුරුෂයා මඳක් ඉවත්ව ඇසෙන පමණ දුරින් සිටියේය. රජ “මොහු විසින් තොප දක්වන ලද්දේය’යි ඒ පුරුෂයා දෙසට අත දිගු කළේය. ඉක්බිති බෝධිසත්ත්‍වයෝ:-
“දියෙහි ගසාගෙන යන මිනිසා ගොඩ ගැනීම යහපත් නොවන්නේමය. දියෙහි යන ලී දණ්ඩ ගොඩ ගැනීම යහපත් වන්නේ යයි මෙලොව සමහර මිනිස්සු සත්‍යයක්ම කීහයි”
යන ගාථාව කීහ. එය අසා සංවේගයට පත් රජතුමා:-
“රුරු මෘගරාජය, නුඹ කුමක් නිසා මුවන්ට ගරහන්නෙහිද? පක්‍ෂීන්ට හෝ මනුෂ්‍යයන්ට කුමක් හෙයින් ගරහන්නෙහි ද? මනුෂ්‍ය වචනයෙන් කියන්නා වූ ඔබගේ වචනය අසා මට මහත් භය උපදී”යි
යන ගාථාව කීය. ඉක්බිති මහාපුරුෂයෝ “මහරජ, මම මුවන්ට නොගරහමි, පක්‍ෂීන්ට නොගරහමි. මිනිසාටම ගරහමි’යි දක්වන්නාහු මෙසේ කීහ.
“වේගයෙන් ගලන මහ දිය කඳෙහි පාවී යන යමෙකු ගොඩට නගාලීම්ද ඒ හේතුවෙන් මට භය පැමිණියේය. රජතුමනි, අසත් පුරුෂයන් හා එක්වීම ඒකාන්තයෙන්ම දුකකි.
එහි “**විපලාවිතං**” යනු දියෙන් ගොඩට ගත්. “**එකච්චියො**” යනු සමහරෙක්. මිත්‍රද්‍රෝහී පවිටු පුරුෂයෙක් ජලයෙහි මැරෙද්දී ද ගොඩ ගන්නා ලද්දේ උතුම් නොවන්නේමය. දර කැබැල්ල වනාහි නොයෙක් ආකාරයෙන් උපකාර පිණිස පවතී. මිත්‍රද්‍රෝහීයා වනාහී විනාශය පිණිස පවතී. එබැවින් එයින් දර කැබැල්ලම වඩා උතුම් යයි. “**මිගානං**” යනු රූරු මෘගරාජය, මුවන් අතරෙන් කෙනෙකුට එසේත් නැතිනම් මිනිසුන් අතුරෙන් කෙනෙකුට කුමක් හෙයින් ගරහන්නෙහිදැයි විචාළේය. “**භයං හි මං වින්‍දති නප්පරූපං” **යනු මහත් වූ භයක් හටගනී. තමා සතු කරන්නාක් වැනිය යන අර්‍ථයයි.
“**වහනෙ**” යනු වැටුණු වැටුණු දෙයක් උසුලන්නට සමත් ගඟ දියෙහි. **“මහොදකෙ සලිලෙ**” යනු මහත් ජලස්කන්‍ධයක් වූ ජලයෙහි. දෙකෙන්ම ගඞ්ගා ප්‍රවාහයේ ජලය බහුල බව දක්වයි. “**තතො නිදානං**” යනු “මහරජ, නුඹ විසින් මට දක්වන ලද යම් පුරුෂයෙක් වේද මෙතෙම ගඞ්ගා දියෙහි ගසාගෙන යන්නේ මැදියම් රාත්‍රියෙහි බැගෑ ලෙස හඬන්නේ මවිසින් ඒ දියෙන් ගොඩගත්තෙකි. ඒ හේතුවෙන් මේ බිය මා වෙත පැමිණියේය. අසත්පුරුෂයන් සමග එක්වීම වනාහි දුකෙකියි කීහ.
එය අසා රජ ඔහුට කිපී “මොහු තමාට කළ බොහෝ උපකාර ඇත්තාගේ ගුණය නම් නොදනී. ඔහුට දුක් උපදවයි. විද ඔහු මරණයට පමුණුවන්නෙමි’යි දුනුදියෙහි හීය රැඳවීය. එහෙයින් වදාරණ ලදී.
“(මා විසින් ඔහුට) යම්තාක් දේ කරන ලදද ඒ සියල්ල මා විසින් රජුට දන්වන ලදී. රජතෙමේ මාගේ වචන අසා “මිත්‍රද්‍රෝහී වූ නිහීන වූ (මොහු) මෙහිදීම නසන්නෙමි’යි ඔහුට (විදිනු පිණිස) ඊය යෙදුයේය.
එහි “**යාවතා කරණං**” යනු මවිසින් ඔහුට යම් උපකාර කිරීමක් කරන ලදද, ඒ සියල්ල. “**පකප්පයී”** යනු සන්නද්ධ විය. “**මිත්තදුභිං**” යනු තමාට උපකාර කළ මිත්‍රයන් කෙරෙහි ද්‍රෝහීවන සුලු.
ඉක්බිති මහාසත්ත්‍වයෝ “මේ බාලයා මා නිසා නොනසීවා’යි සිතා “මහරජ, වධකිරීම නම් වූ මෙය බාලයාට හෝ පණ්ඩිතයාට හෝ සුදුසුයයි සත්පුරුෂයන් විසින් ප්‍රශංසා නොකරන ලද්දේය. ඒකාන්තයෙන් ගරහන ලද්දේමය. එබැවින් මොහු ඝාතනය නො කරනු මැනවි. ඔහු කැමති පරිදියේවා, නුඹ වහන්සේ විසින් යමක් ඔහුට දෙන්නෙමි’යි ප්‍රතිඥා කරන ලද්දේ ද එයද නොනසා දුන මැනවි’යි කීහ. මම ද, ඔබතුමා විසින් යමක් කැමති වන ලද්දේ ද එය කරන්නෙමි, ආත්මභාවයද ඔබතුමාට දෙමියි කීහ. එහෙයින්,
“මම ඔහු ආරක්‍ෂා කෙරෙමින් “මහරජාණනි, මෙතෙම සිටීවා. මම නුඹවහන්සේට කැමති දේ සකසා කරන්නෙක් වෙමි”යි කියා මාගේ ආත්මභාවය පවරා දුනිමි”යි වදාරණ ලදී.
එහි “**නිම්මිනිං**” යනු ඒ මිත්‍රද්‍රෝහී පවිටු පුද්ගලයා ආරක්‍ෂා කෙරෙමින් “**මම**” තමාගේ ආත්මභාවය ඔහුට පවරා දුනිමි. තමා රජුට පවරා දී රජු අතින් ඔහුට පැමිණි මරණය වැළැක්වීමි” යන අර්‍ථයයි. “**තිට්ඨතෙසො**” ආදිය ගනුදෙනුවේ ස්වභාවය දැක්වීමයි.
දැන් යම් අර්‍ථයක් සඳහා හෙතෙම ආත්ම ගනුදෙනුව කළේ ද එය දැක්වීමට අවසාන ගාථාව දේශනා කළහ.
“මාගේ ශීලය රක්‍ෂා කෙළෙමි. මාගේ ජීවිතය රක්‍ෂා නො කෙළෙමි. එකල්හි බුද්ධත්‍වයම කාරණාකොට ගෙන සිල්වත් වීමි.
එහි අර්‍ථය. එකල්හි මා නිසා ඒ රජු එම මිත්‍රද්‍රෝහී පුරුෂයා ජීවිතයෙන් තොර කරනු කැමති වූ කල්හි මම මගේ ආත්මය රජුට පරිත්‍යාග කරමින් මගේ ශීලයම රැක්කෙමි. ජීවිතය වනාහි නොරැක්කෙමි. මම මෙසේ ජීවිතයෙහි ආලය හැර සිල්වතෙක් වීම්ද එය සම්මා සම්බෝධිය හේතු කොට ගෙනමය යනුයි.
ඉක්බිති රජතුමා බෝධිසත්ත්‍වයන් වහන්සේ තම ජීවිතය පරිත්‍යාග කොට ඒ පුරුෂයා මරණින් නිදහස් කරන කල්හි සතුටු සිත් ඇත්තේ “භවත, තෝ යව, මුවරජුගේ අනුග්‍රහයෙන් මගේ අතින් මරණයෙන් මිදුණේ යයි කියා ප්‍රතිඥා පරිදි ඔහුට ධනය ද දෙවීය. මහාසත්ත්‍වයන්ගේ කැමැත්ත පරිදි වර අනුදැන මුවරජු නගරයට රැගෙන ගොස් නගරයත් බෝධිසත්ත්‍වයනුත් අලඞ්කාර කරවා දේවියට ධර්‍මය දේශනා කරවීය. මහාසත්ත්‍වයෝ දේවිය ආදිකොට ඇති රජුටත් රජ පිරිසටත් මිහිරි මිනිස් බසින් දහම් දෙසා රජුට දශ රාජ ධර්‍මයෙන් අවවාද කොට මහජනයාට අනුශාසනා කොට වනයට පිවිස මුව සමූහයා විසින් පිරිවරන ලද්දාහු වාසය කළහ. රජතුමා ද මහාසත්ත්‍වයන්ගේ අවවාදයෙහි පිහිටා සියලු සත්ත්‍වයන්ට අභය දී දානාදී පින් කොට සුගතිපරායණ විය.
එකල්හි සිටු පුත්‍රයා දෙව්දත් තෙර විය. රජතුමා ආනන්‍ද තෙරුන්ය. රූරු මුවරජ ලෝකනාථ බුදුරජාණන් වහන්සේය.
මෙහිද යට සඳහන් අයුරින්ම සුදුසු පරිදි උන්වහන්සේගේ සෙසු පාරමිතාවෝ නිර්ධාරණය කළ යුත්තාහ. එසේ මෙම චරිතයෙහි ද විවේකය කැමති හෙයින් ජනයා හා එක්වීමට අකමැතිවන්නාහු සමූහය හැර හුදෙකලාව විසීමද, අර්‍ධරාත්‍රී සමයෙහි ගඟෙහි ගසාගෙන යන්නා වූ බැගෑ හඬින් හඬන්නා වූ ඒ පුරුෂයාගේ හඬ අසා සැතපුන තැනින් නැගිට ගංතෙරට ගොස් මහා ගංඟාවෙහි මහත් ජලප්‍රවාහයක් ඇති කල්හි තම ජීවිතය පරිත්‍යාගකොට ගඟට බැස සැඬපහර සිඳපියා ගොස් ඒ පුරුෂයා තමාගේ පිටමත හිඳුවාගෙන ගං තෙරට පමුණුවා අස්වසා ඵලාඵල ආදිය දී විඩා සංසිඳවීමද, නැවත ඔහු තම පිට මත හිඳුවාගෙන වනයෙන් බැහැරට ගෙනගොස් මහමග බැස්ස වීමද, හීය සන්නද්ධ කොට විදින්නෙමි’යි ඉදිරියෙහි සිටි රජුට බිය නොවී රජු ඉදිරියට ගොස් පළමුවම මනුෂ්‍ය භාෂාවෙන් අමතා මිහිරි පිළිසඳර පැවැත්වීමද, මිත්‍රද්‍රෝහී පවිටු පුරුෂයා නසනු කැමති රජුට ධර්‍මකථා පවත්වා නැවත ද තම ජීවිතය පරිත්‍යාග කොට මරණයෙන් මිදවීම ද, ඒ පුරුෂයාට රජුගේ ප්‍රතිඥාවට අනුව ධනය දෙවීම ද, රජු විසින් තමාට වරයන් දෙනු ලබන කල්හි ඔහු ලවා සියලු සත්ත්‍වයන්ට අභය දෙවීම ද, රජු සහ දේවිය ද ප්‍රමුඛ කොට මහජනයාට ධර්‍මය දේශනා කොට දානාදී පුණ්‍ය කර්‍මයන්හි ඔවුන් පිහිටුවීමද, ලැබූ අභය ඇති මුවන්ට අවවාද දී මිනිසුන්ගේ ධාන්‍ය කෑමෙන් වැලැක්වීමද, ඒ කරන ලද පත්‍ර සංඥාව අද දක්වාත් ස්ථිර කිරීම ද යන මේ ආදී වූ මහාසත්ත්‍වයන්ගේ ගුණානුභාවයෝ පැහැදිලි කළ යුත්තාහයි.
“නැවත අනිකුදු (චරිතයක් කියමි) යම්කලෙක්හි මම ජටාධර වූ උග්‍ර තපස් ඇත්තා වූ, ශීල සම්පන්න වූ, මනාකොට සංසිඳුනු සිත් ඇත්තා වූ නමින් මාතඞ්ග නම් වූ තාපසයෙක් වීම් ද”
සත්වෙනි (මාතඞ්ග (පණ්ඩිත) චරිතයෙහි) “**ජටිලො**” යනු ජටා ඇති, ජටා බඳින ලද කෙස් ඇති යන අර්‍ථයයි. “**උග්ගතාපනො**” යනු මනස සවැනි කොට ඇති ඉන්‍ද්‍රියයන් තැවීමෙන් ද නිග්‍රහ කිරීමෙන්ද තප සඞ්ඛ්‍යාත උග්‍රතපස් මොහුට ඇත්තේනුයි= “**උග්ගතාපනො**” වේ. දැඩි තපස් හා සංසිඳුණු ඉන්‍ද්‍රිය ඇති යන අර්‍ථයයි. නැතහොත් නොයෙක් ආකාර වූ දිට්ඨ ධමිමික ආදී ප්‍රභේද ඇති අනර්ථයන් එසවූ හෙයින්ද ඉවත දැමූ හෙයින්ද දරුණු භයජනක, භයානක අර්‍ථයෙන් ‘උග්‍ර’ යයි ලැබූ නම් ඇති ක්ලේශයන් වීර්‍ය්‍යයෙන් හා තපසින් තවන හෙයින් උග්‍රයන් තවානුයි “**උග්ගතාපනො**” වේ. **“මතඞ්ගො නාම නාමෙන**” යනු නමින් මාතඞ්ග නමි. මාතඞ්ග කුලයෙහි උපන් හෙයින් මෙය ඔහුට ජාතියෙන් ආවා වූ නමකි. “**සීලවා**” යනු ශීලයෙන් යුත්, සුපිරිසිදු සිල් ඇති, “**සුසමාහිතො**” යනු උපචාර අර්පණා සමාධීන්ගෙන් මොනවට සමාහිත වූ, ධ්‍යාන සමාපත්තිලාභී යන අර්‍ථයයි.
එකල්හි වනාහි බෝධිසත්ත්‍වයන් වහන්සේ සැඬොල් කුලයෙහි ඉපිද රූපයෙන් ද අයහපත් පෙනුමක් ඇතිව පිටනුවර සැඬොල් ගමෙහි වසති. මාතඞ්ගපණ්ඩිත යනු පවසන නමයි. ඉක්බිති එක් දවසක් ඒ නගරයෙහි නැකත් කෙළි සඳහා ඝෝෂා කළ කල්හි (දැනුම් දුන් කල්හි) බොහෝසෙයින් නගර වැසියෝ නැකත් කෙළි කෙළිති. සොළොස් හැවිරිදි පසළොස් හැවිරිදි පමණ වූ දේව කන්‍යාවක මෙන් රූපයෙන් දර්‍ශනීය වූ පැහැදීම ඇති කරන එක්තරා බ්‍රාහ්මණ මහාසාර කන්‍යාවක් ද තමාගේ සම්පත් පරිදි නැකැත් කෙළි කෙළින්නෙමි’යි බොහෝ කන බුදින දේ ගැල්වල පුරවාගෙන සම්පූර්‍ණයෙන් සුදු වූ වෙළඹක් යෙදූ රථයට නැගී මහත් පිරිවර සහිතව උයන් බිමට යයි. දිට්ඨමඞ්ගලිකා නම් වූ ඈ විරූප රූපය අවමඞ්ගල යයි සිතා එය දැකීමට කැමති නොවේ. එහෙයින්ම ඇයට “දිට්ඨමඞ්ගලිකා” යන නම ඇති විය.
එදින බෝධිසත්ත්‍වයෝ උදෑසනම නැගිට පටපිළිකඩක් හැඳ දිරාගිය කෙළවර ඇති උණ දණ්ඩක් ගෙන භාජනයක් ගත් අත් ඇතිව මිනිසුන් දැක දුරදීම ඔවුන් ඈත් කිරීම සඳහා ඒ උණ දණ්ඩෙන් සංඥා කරමින් නගරයට පිවිසෙති. ඉක්බිති දිට්ඨමඞ්ගලිකා තොමෝ “උස්සරථ උස්සරථ” (දුරුවවු, දුරුවවු) යනුවෙන් මිනිසුන් ඉවත් කරන තම පුරුෂයන් විසින් රැගෙන යනු ලබන්නී නගර දොරටුව මැද මාතඞ්ග දැක “මොහු කවරෙක්දැයි ඇසූහ. “ආර්‍ය්‍යාවෙනි, මාතඞ්ග චණ්ඩාලයා’ යයි කී කල්හි “මෙවැන්නෙකු දැක ගියවුන්ට වැඩක් නම් කොයින්දැයි යානය නැවැත්වුවාය. මිනිස්සු අපි උයනට ගොස් යම් බොහෝ කන බුදින දේ ලබන්නෙමු. ඒ අපට මාතඞ්ග විසින් අනතුරු කරන ලද්දේය’යි කිපී “සැඬොලා ගනිව්” යයි ගල්කැට වලින් පහර දී සිහිනැති වූ මාතඞ්ග බිම දමා ගියහ.
එතුමා බොහෝ වේලාවකින්ම සිහිලැබ නැගිට “කිම ස්වාමිවරුනි, දොරටුව නම් සියල්ලන්ටම සාධාරණ ද? නැතහොත් බ්‍රාහ්මණයන්ට පමණක් කරන ලද්දේදැයි මිනිසුන්ගෙන් ඇසීය. “සියල්ලන්ටම සාධාරණ” යයි ඔවුහු කීහ. මෙසේ සියල්ලන්ට සාධාරණ වූ දොරටුවෙහි එකත්පසෙක ඉවත්ව සිටි මා දිට්ඨමඞ්ගලිකාවගේ මිනිස්සු මේ මහා විපතට පත් කළහයි වීථියෙහි මිනිසුන්ට දන්වා “ඒකාන්තයෙන් මම මැයගේ මානය බිඳින්නෙමි’යි ඇයගේ නිවස දොරකඩට ගොස් “මම දිට්ඨමඞ්ගලිකාව නොලැබුයේ නම් නොනැගිටින්නෙමි’යි වැදහොත්තේය. දිට්ඨමඞ්ගලිකාවගේ පියාගේ දොරකඩ මාතඞ්ග වැද හොත්තේයයි අසා “ඔහුට තුට්ටුවක් දෙව්, ශරීරයෙහි තෙල් ගල්වාගෙන යේවා’යි කීය. එතුමා දිට්ඨමඞ්ගලිකාව නොලැබ නො නැගිටින්නෙමි’යි කීය. ඉක්බිති බ්‍රාහ්මණයා විසින් “තුට්ටු දෙකක් දෙව්, මස්සක්, පාදයක්, කහවණුවක් කහවණු දෙකක්, කහවණු තුනක්, කහවණු සියයක්, දක්වා කහවණු දහසක් දක්වා දෙව්යයි කීකල්හි ද නො පිළිගත්තේමය. මෙසේ ඔවුන් කථාකරමින් සිටියදීම හිරු අවරට ගියේය.
ඉක්බිති දිට්ඨමඞ්ගලිකාවගේ මව ප්‍රාසාදයෙන් බැස තිරයකින් වටකරවාගෙන ඔහු සමීපයට ගොස් “පුත මාතඞ්ගයෙනි, දිට්ඨමඞ්ගලිකාවගේ වැරැද්දට කමා කළ මැනව. කහවණු දෙදහසක් ගණුව. කහවනු ලක්‍ෂය දක්වා ගණුවයි කී කල්හිද නො පිළිගත්තේය. වැදහොත්තේමය. මෙසේ එතුමා දින හයක් වැදහෙව සත්වෙනි දවස පැමිණි කල්හි හාත්පස සමීප ගෙවල්වල ද අසල්වැසි ගෙවල්වල ද මිනිස්සු නැගී සිට “නුඹලාම මාතඞ්ගව නගාසිටුවව්, දැරිය හෝ දෙව්, අපව නොනසව් යයි කීහ. එකල්හි වනාහි එම ප්‍රදේශයෙහි “යමෙකුගේ දොරකඩ මෙසේ වැදහෙව සැඬොලෙක් මැරෙයිද එම ගෙය සමග දෙපසින් ගෙවල් හත බැගින් ගෙවල්හි මිනිස්සු චණ්ඩාලයෝ වෙති” යනුවෙන් මේ නීතිය විය.
එබැවින් දිට්ඨමඞ්ගලිකාවගේ මවුපියෝ දිට්ඨමඞ්ගලිකාව පටකඩමාල්ලක් හඳවා සැඬොලන්ට සුදුසු පිරිකර දී හඬද්දීම ඔහුගේ සමීපයට ගෙන ගොස් එසේ නම් දැන් නැගිට දැරිය ගණුවයි (කියා) දුන්හ. ඈ පසෙක සිට “නැගිටුව”යි කීවාය. හෙතෙම මම අතිශයින් ක්ලාන්තය අතින් ගෙන මා නැගිටුවව’යි කීය. ඈ එසේ කළාය. මාතඞ්ගතෙම අපි ඇතුල් නුවර විසීමට නොලබමු. එව නුවරින් පිට සැඬොල් ගමට යන්නෙමු’යි ඇගේ ශරීරයට හේත්තු වී තමාගේ ගෙට ගියේය. “ඇගේ පිටට නැග” යයි ජාතක භාණකයෝ කියති.
මෙසේ ගෙට ගොස් ජාතිසම්භේද ඉක්මවීමක් නොකොටම දින කීපයක් ගෙයි වාසය කොට ශරීර ශක්තිය ඇතිකර ගෙන මෙසේ සිතීය. “මම මේ බමුණු මහසල් කුමරිය මගේ සැඬොල් ගෙයි වාසය කරවීමි. එබැවින් දැන් ඇය ලාභයෙන් හා යසසින් අගතැන් පත් කරන්නෙම් නම් යෙහෙකි’යි යනුවෙනි. හෙතෙම වනයට පිවිස පැවිදිව සත් දිනක් ඇතුළතදීම අෂ්ට සමාපත්ති හා පඤ්ච අභිඥා උපදවා සෘද්ධියෙන් සැඬොල් ගම් දොරටුවෙහි බැස ගෙයි දොරකඩ සිටියේ දිට්ඨමඞ්ගලිකාව කැඳවා “ස්වාමීනි, කුමක් හෙයින් මා අනාථකොට පැවිදි වූවෙහිදැයි හඬන ඇයට “සොඳුර නුඹ නො සිතව, නුඹගේ පැරණි යසසට වඩා දැන් මහත් යසසක් කරන්නෙමි. නුඹ වනාහි මහා බ්‍රහ්මයා මගේ සැමියාය. මාතඞ්ග නොවේ. හෙතෙම බ්‍රහ්ම ලෝකයට ගියේය. මෙයින් සත්වෙනි දවසෙහි පසළොස්වක දින සඳමඬල පලාගෙන එන සේකැයි පිරිස් මැද කියව’යි කියා හිමවතටම ගියේය.
දිට්ඨමඞ්ගලිකාව ද බරණැස මහජනයා මැද ඒ ඒ තැන් වල එසේ කීවාය. ඉක්බිති පසළොස්වක දින බෝධිසත්ත්‍වයෝ සඳමඬල අහස මැද සිටි කල්හි බ්‍රහ්ම ආත්මභාවයක් මවාගෙන සඳමඬල පලාගෙන දොළොස් යොදුන් බරණැස් නුවර ද සියලු කසීරට ද ඒකාලෝක කොට අහසින් බැස බරණැසට ඉහළින් තුන්වරක් කැරකී මහජනයා විසින් සුවඳ මල්මාලා ආදියෙන් පුදනු ලබන්නාහු අභිමුඛ වූ සේක. බ්‍රහ්ම භක්තිකයෝ රැස්වී ඒ සැඬොල් ගමට ගොස් දිට්ඨමඞ්ගලිකාවගේ නිවස සුදු වස්ත්‍ර ගඳමල්මාලා ආදියෙන් දෙව් විමනක් මෙන් අලංකාර කළහ. දිට්ඨමඞ්ගලිකාව ද එදින මල්වර වූවාය. මහාසත්ත්‍වයෝ එහි ගොස් දිට්ඨමඞ්ගලිකාවගේ නාභිය ඇඟිල්ලෙන් පිරිමැද “සොඳුර තොපගේ ගැබ පිහිටියේය. නුඹ පුතෙකු බිහිකරන්නෙහිය. ඒ නුඹ ද පුතා ද ලාභයෙන් හා යසසින් අගපත් වූවෝ වන්නෙහු. නුඹගේ හිස සෝදන ජලය සියලු දඹදිව රජවරුන්ගේ අභිෂේක ජලය වන්නේය. නාන ජලය වනාහි ඔවුන්ට අමෘත ජලය වන්නේය. එම ජලය යමෙක් හිසෙහි ඉසගන්නාහු නම් ඔවුහු සියලු රෝගයන්ගෙන් මිදෙන්නාහ. කාලකණ්ණි බවෙන් ද මිදෙන්නාහ. නුඹගේ පා මත හිස තබා වඳින්නෝ දහසක් දෙන්නාහුය. වසන තැන සිට වඳින්නෝ සියයක් දෙන්නාහ. ඇස් හමුවෙහි සිට වඳින්නෝ එක එක කහවණුව දී වඳින්නාහ. අප්‍රමාද වෙව’යි ඇයට අවවාද දී ගෙයින් නික්ම මහාජනයා බලාසිටියදීම සඳමඩලට පිවිසියහ.
බ්‍රහ්ම භක්තිකයෝ රැස්ව දිට්ඨමඞ්ගලිකාව මහත් සත්කාරයෙන් නගරයට ගෙනවිත් මහත් ශ්‍රී සෞභාග්‍යයෙන් එහි වාසය කරවූහ. දෙව්විමනක් සමාන නිවාසයක් ඇයට කරවූහ. එහි ගෙන ගොස් උදාර ලාභසත්කාර එළවූහ. පුත්‍රලාභ ආදී සියල්ල බෝධිසත්ත්‍වයන් කී පරිද්දෙන්ම විය. සොළොස් දහසක් බ්‍රාහ්මණයෝ දිට්ඨමඞ්ගලිකාවගේ පුතා සමග නිතර අනුභව කරති. දහසක් පමණ බමුණෝ ඔහු පිරිවරති. නොයෙක් දහස් ගණන් බමුණන්ට දන් දෙනු ලැබේ. ඉක්බිති මහාසත්ත්‍වයෝ “මෙතෙම නොතැන්හි” පැහැදුනේය. ඔහුට දක්‍ෂිණාර්‍හයන් හඳුන්වා දෙන්නෙම් නම් යෙහෙකැ”යි භික්‍ෂාවේ හැසිරෙන්නාහු ඇයගේ ගෙට ගොස් ඔහු සමග කථා කොට ගියේය. ඉක්බිති කුමාරයා ගාථාවක් කීවේය.
“අපිරිසිදු කඩමාළු හඳනා ලාමක පාංශුපිසාචයකු මෙන් කසල ගොඩින් ඇහිදගත් කඩක් ගෙල දැවටි ලාමක වූ තෝ කොහි සිට එන්නෙහිද? එම්බල දක්‍ෂිණාවට නොනිසි වූ තොප කවරෙක්දැ’යි
එහෙයින් අනාචාරය නොඉවසන්නා වූ දෙවියෝ ඔහුගේ ද ඒ සොළොස් දහසක් බ්‍රාහ්මණයන්ගේද මුහුණු පෙරලූහ. එය දැක දිට්ඨමඞ්ගලිකාව මහාසත්ත්‍වයන් කරා එළඹ ඒ ඒ කාරණය කීවාය. බෝධිසත්ත්‍වයන් වහන්සේ “ඔහුගේ අනාචාරය නොඉවසන්නා වූ දෙවියන් විසින් එම විප්‍රකාරය කරන ලදී. එසේවුවත් මේ ඉඳුල්බත් ඔවුන්ගේ මුඛයෙහි වත්කොට එම විප්‍රකාරය සංසිඳුවව’යි කීහ. ඈ ද එසේ කොට එය සංසිඳවූහ. ඉක්බිති දිට්ඨමඞ්ගලිකාව පුතාට මෙසේ කීවාය. “දරුව, මේ ලෝකයෙහි දක්‍ෂිණර්‍හයෝ නම් මාතඞ්ග පණ්ඩිත වැන්නෝ වෙති. මේ බ්‍රාහ්මණයෝ මෙන් ජාතිමාත්‍රයෙන් හෝ මන්ත්‍ර සජ්ඣායන මාත්‍රයෙන් හෝ මානයෙන් තද වූවෝ නොවෙති’යි කියා එකල්හි යම් ශීලාදිගුණ විශේෂයෙන් යුත් ධ්‍යාන සම්පත්ලාභීහු මෙන්ම පසේ බුදුවරු ද වෙත්ද? එතුමන් කෙරෙහි ඔහුගේ ප්‍රසාදය ඉපිදවීයයි කියන ලදී.
එකල්හි වේත්‍රවතී නගරයෙහි ජාතිමන්ත නම් එක් බ්‍රාහ්මණයෙක් පැවිදි වී ජාතිය නිසා මහත් මානය කළේය. මහාසත්ත්‍වයෝ ඔහුගේ මානය බිඳින්නේමි’යි එතනට ගොස් ඊට නුදුරු තැනක උඩුගං හොයෙහි වාසය කළහ. එහෙයින්,
“මම ද එක් බ්‍රාහ්මණයෙක් ද යන්න අපි දෙදෙනා ගං ඉවුරෙක්හි විසුවෙමු. මම උඩු ගඟෙහි විසුවෙමි. බමුණා යටි ගඟ විසුවේය’යි වදාරණ ලදි.
ඉක්බිති මහා සත්ත්‍වයෝ දිනක් දැහැටි වළඳා මෙය ජාතිමත්ත තවුසාගේ ජටාවෙහි රු‌ඳේවායි අදිටන් කොට ගඟෙහි දැමූහ. එය දිය නාන්නා වූ ඔහුගේ ජටාවන්හි රැඳුනේය. හෙතෙම එය දැක “නැසෙව වසලය”යි කියා මේ කාලකණ්ණියා කොහි සිට ආවේද? ඔහු පරීක්‍ෂා කරන්නෙමි’යි උඩුගං බලායන්නේ මහාසත්ත්‍වයන් දැක “ඔබ කවර ජාතියකට අයත් වෙහිදැයි විචාළේය. “මම චණ්ඩාලයෙක් වෙමි’යි කීහ. නුඹ ගඟට දැහැට්ටක් දැම්මෙහිද? යි. “එසේය මවිසින් දමන ලදී.” “වසල චණ්ඩාල කාලකණ්ණිය නැසෙව. මෙහි නො වසව. යටි ගඟෙහි වඩව”යි කියා යටි ගඟ වසන්නහු විසින්ද දමන ලද දැහැටි උඩු ගඟට පැමිණ ජටාවන්හි රැදුණු කල “වසලය නැසෙව, ඉදින් මෙහි වසන්නෙහි නම් සත්වෙනි දවසෙහි තගේ හිස සත්කඩකට පැලෙන්නේ යයි කීය. එහෙයින්,
“ගංතෙර ඔස්සේ හැසිරෙන්නේ උඩු ගඟෙහි මගේ අසපුව දුටුවේය. එහිදී මට බැණවැදී මගේ හිස පැළේවායි සාප කළේය.
ඉදින් මම ඔහුට කිපියෙම් නම් ඉදින් මාගේ ශීලය රක්‍ෂා නොකළෙම් නම් මම ඔහු දෙස බලා අළුමිටක් මෙන් විනාශ කළහැකි වූයෙමි’යි වදාරණ ලදී.
එහි “**විචරන්‌තෙ අනුකූලම්හි”** යනු ඉඳුල් කළ දැහැටි දඬු තම ජටාවන්හි රැඳුණු කල්හි එය ආ ගමන්මඟ සෙවීම් වශයෙන් ගං ඉවුරෙහි හැසිරෙන්නේ. “**උදයං මෙ අස්සමද්දස”** යනු තමා වසන තැනට උඩු ගඟෙහි මගේ අසපුව වූ පන්සල දිටීය. “**තත්‍ථ මං පරිභාසිත්‍වා**” යනු මගේ අසපුවට පැමිණ ජාතිය විමසා එතනින් ඉවත්ව ඇසෙන සීමාවේ සිට “වසල චණ්ඩාල කාලකණ්ණිය, නැසෙව, මෙහි නොවසව’යි ආදිය කියා භයින් තැති ගන්වා “**අභිසපිමුද්ධඵාලනං**” යනු “ඉදිනි ජීවත්වනු කැමැත්තෙහි නම් තනියම වහා පලා යවයි කියා “ඉදින් ඉවත්ව නොයන්නේ නම් මෙයින් සත්වෙනි දවසෙහි තාගේ හිස සත්කඩකට පැළේවායි මට සාපයක් දුන්නේය.
කිම, ඔහුගේ සාපයෙන් මුදුන පැළේ ද? නොපැළේ. හෙතෙම කුහකයෙකි. මෙසේ කිරීමෙන් මොහු මරණ භයින් බිය පත්ව ඈතට පිටත්ව යන්නේය’ යන හැඟීමෙන් බියපත් කිරීම සඳහා එසේ කීවේය.
“**යදිහං තස්ස පකුප්පෙය්‍යං**” යනු ඒ මානයෙන් තද වූ කපටි ජටිලයාට මම ඉදින් කිපෙන්නේ නම්, “**යදි සීලං න ගොපයෙ”** යනු ඉදින් ශීලය නො රකින්නේ නම්, මේ ශීලය නම් ජීවිත නිරපේක්‍ෂව මැනවින් රැකිය යුතුයයි ඉදින් නොසිතන්නේ නම් යන අර්‍ථයයි. “**ඔලොකෙත්‍වානහං තස්ස කරෙය්‍යං චාරිකං විය”** යනු ඉදින් මම එදින ඔහුට නොසතුටු වූයේ වන්නේ නම් මා කෙරෙහි පැහැදුනු දෙවියෝ මගේ සිත්හසර දැන ක්‍ෂණයකින්ම ඔහු අළු මිටක් මෙන් වනසන්නෝය යන අදහසයි. ශාස්තෲන් වහන්සේ වනාහි එදා තමාගේ නොසතුටු බව ඇති කල්හි දෙවියන් විසින් සිද්ධ කටයුතු ඔහුගේ අනර්ථය තමා විසින් කළ යුත්තක් මෙන් කොට “**කරෙය්‍යං ජාරිකං විය**” යනුවෙන් දේශනා කළහ.
විතණ්ඩවාදී තෙම මෙසේ කීය:- බෝධිසත්ත්‍වයෝම කැමැති වන්නේ නම් එම ජටිලයා තම සෘද්ධියෙන් අළු කරන්නේය. එසේ ගත් කල්හි මෙම පෙළෙහි අර්‍ථය ඍජුවම ගෙනහැර දන්වන ලද්දේ වෙයි යනුවෙනි. හෙතෙම මෙසේ කිවයුත්තෙක් වන්නේය:- නුඹ ඍද්ධියෙන් පරූපඝාතය (කරණ බව) කියන්නෙහිද? මේ ඍද්ධිය වනාහි අධිට්ඨාන ඉද්ධි, විකුබ්බණ ඉද්ධි, මනොමය ඉද්ධි, ඤාණ විප්ඵාර ඉද්ධි, සමාධි විප්ඵාර ඉද්ධි, අරිය ඉද්ධි, කම්මවිපාකජ ඉද්ධි, පුඤ්ඤවතො ඉද්ධි, විජ්ජාමය ඉද්ධි, ඒ ඒ තැන යහපත් ප්‍රයෝග හේතුවෙන් සමෘද්ධ වීමේ අර්‍ථයෙන් ඉද්ධි නම් වූ ඉද්ධිය යයි දශවිධ වේ. එහි කවර නම් ඍද්ධියක් කියන්නෙහිද? භාවනාමය ඍද්ධියයි කියන්නේය. කිම භාවනාමය සෘද්ධියෙන් පරූපඝාත කර්‍මය වෙයිද? එසේය. සමහර ආචාර්‍ය්‍යවරු එක්වරක් පරූපඝාත කර්‍මය වේ යයි කියති. යම්සේ අනුන්ට පහරදෙනු කැමැත්තා විසින් ජලය පිරුණු කළයක් දමා ගැසූ විට අනෙකා ද පහර ලබයි. කළයද බිඳේ. මෙසේ භාවනාමය සෘද්ධියෙන් එක්වරක් පරූපඝාතක කර්‍මය වෙයි. එතැන් පටන් වනාහි එම ඍද්ධිය නැසේ.
ඉක්බිති හෙතෙම භාවනාමය ඍද්ධියෙන් එක්වරකුදු දෙවරකුදු පරූපඝාත කර්‍මය නොවේදැයි කියා විමසිය යුතුය. “කිම භාවනාමය සෘද්ධිය කුශලද? අකුශලද? අව්‍යාකතද? සැප වේදනාවෙන් යුක්තද? දුක් වේදනාවෙන් යුක්තද? අදුක්ඛමසුඛ වේදනාවෙන් යුක්තද? සවිතක්ක සවිචාරද? අවිතක්කවිචාරමාත්‍රද? අවිතක්ක අවිචාරද? කාමාවචරද? රූපාවචරද? අරූපාවචරදැයි විමසිය යුතුය. ඔහු දන්නේ නම්:- භාවනාමය ඍද්ධිය කුශල හෝ අව්‍යාකතය, අදුක්ඛමසුඛ වෙදනා යුක්තය, අවිතක්ක අවිචාරය, රූපාවචරයයි කියයි. ඔහුට මෙසේ කිවයුතුය. පාණාතිපාත චේතනාව කුසලාදිය අතුරෙන් කවර කොටසක් ඇසුරු කරයිද? දන්නා වූ හෙතෙම “පාණාතිපාත චේතනාව අකුශලමය, දුක්‍ඛවේදනාමය, සවිතක්ක සවිචාරමය, කාමාවචර යයි කියයි. එසේ ඇති කල්හි නුඹගේ ප්‍රශ්නය කුසලත්තිකය හා සමනොවෙයි. වේදනාත්තිකය හා සම නොවෙයි. විතක්කත්තිකය හා සමනොවෙයි. භූම්මන්තරය හාද සම නොවේයයි පෙළට විරුද්ධ බව දක්වා හැඟවිය යුතුයි.
ඉදින් ඔහු **“පුනච පරං භික්‍ඛවෙ! ඉධෙකච්චො සමණො වා බ්‍රාහ්මණොවා ඉද්ධිමා චෙතොවසිප්පත්තො අඤ්ඤිස්සා කුච්ජිගතං ගබ්හං පාපකෙනමනසානුපෙක්‍ඛිතා හොති “අහොවත යන්තං කුච්ජිගතං ගබ්හං න සොත්‍ථිනා අභිනික්‍ඛමෙය්‍යාති එවම්පි කුසලස්ස උපඝාතො හොතී’ති”** (මහණෙනි, නැවත මෙහි කිසියම් සෘද්ධිමත් චෙතොවශීප්‍රාප්ත ශ්‍රමණයෙක් හෝ බ්‍රාහ්මණයෙක් කිසියම් ස්ත්‍රියකගේ කුසෙහි වූ ගැබ “අහෝ ඒකාන්තයෙන් යම් ඒ කුසගත ගැබක් වේද එය යහපත් ලෙස නොනික්මෙන්නේ නම් යයි පවිටු මනසින් විමසා බලන ලද්දේ වේද මහණෙනි, මෙසේද කුශලයාගේ උපඝාතය වෙයි) යි සංගීතයට නොනගන ලද කුලුම්ප සූත්‍රය ගෙන හැර දක්වන්නේය. “නුඹ එහිද අර්‍ථය නො දන්නෙහිය. ඉද්ධිමා චෙතො වසිප්පත්තො” යන මෙහි “භාවනාමය ඍද්ධිය” අදහස් නොකරන ලදී. ආථඛ්ඛණිකා “සෘද්ධිය” අදහස් කරන ලදී. ඒ ඍද්ධියම ලබන්නේ මෙහි ලබයි. භාවනාමය සෘද්ධියෙන් පරූපඝාතය සිද්ධ නොවන්නේම යයි හැඟවිය යුතුය. ඉදින් අවබෝධයට නොඑළ‌ඹේනම් ක්‍රියාවන් කොට උනන්දු කළ යුතුය. පිටත්කර යැවිය යුතුයි. එබැවින් කියන ලද අයුරින්ම මෙහි ගාථාවෙහි අර්‍ථය දත යුතුය.
එසේ ඔහු විසින් සාප කළ මහාසත්ත්‍වයෝ ඉදින් මම මොහුට කිපෙන්නෙම් නම් මාගේ ශීලය නොරැක්කේ වන්නේය. එබැවින් උපායෙන්ම මොවුන්ගේ මානය බිඳින්නෙමි. එයම මොහුට රැකවලක් වන්නේය’යි සත්වෙනි දවසෙහි හිරු නැගීම වැළැක්වූහ. මිනිස්සු හිරු නොනැගීමෙන් පීඩාවට පත්ව ජාතිමන්ත තාපසයා වෙත එළඹ “ස්වාමීනි, නුඹවහන්සේ හිරු උදා වීමට නොදෙන්නෙහුදැයි විමසූහ. හෙතෙම මෙය මාගේ ක්‍රියාවක් නොවේ. ගංතෙර වනාහි එක් සැඬොල් තවුසෙක් වසයි. මෙය ඔහුගේ ක්‍රියාවක් වන්නේ යයි කීය. මිනිස්සු මහාසත්ත්‍වයන් වෙත එළඹ “ස්වාමීනි! නුඹ වහන්සේ හිරු උදාවීමට නො දෙන්නෙහුදැයි විමසූහ. “ඇවැත්නි එසේය.” “කුමන කරුණක් නිසාද? තොපගේ කුලුපග තාපසයා නිවැරදි මට සාප කළේය. ඔහු පැමිණ කමාකර ගැනීම පිණිස මා පා පිට වැටුණු කල්හි හිරු මුදාහරින්නෙමි’යි කීහ. ඔවුහු ගොස් ඒ තවුසා ඇද ගෙනවිත් මහාසත්ත්‍වයන්ගේ පා මුල වැදහොවා කමා කරවා “ස්වාමීනි හිරු මුදාහරිනු මැනවැ”යි කීහ. “මුදාහැරීමට නොහැකිය. ඉදින් මම මුදාහරින්නෙම් නම් මොහුගේ හිස හත්කඩකට පැළෙන්නේ යයි කීහ. එසේනම් “ස්වාමීනි. කුමක් කරමුද” මහාසත්ත්‍වයෝ මැටි පිඬක් ගෙනෙව් යයි ගෙන්වාගෙන මෙය තාපසයාගේ හිසෙහි තබා තාපසයා ජලයෙහි බහා තබව්. යම් විටෙක හිරු පෙනේද එවිට තාපසයා ජලයෙහි ගිලේවා’යි කියා හිරු මුදාහළේය. හිරු රැස් පහළ වූ විගසම මැටි පිඩ සත්කඩකට පැළී ගියේය. තවුසා දියෙහි ගිලුනේය. එහෙයින්,
“කිපියා වූ දුෂ්ට සිත් ඇති හෙතෙම එකල්හි මට යම් සාපයක් කළේද, (ඒ සාපය) ඔහුගේම හිසට වැටුණේය. උපායෙන් මම ඔහු (ඒ සාපයෙන්) මිදුවෙමි” වදාරණ ලදී.
එහි “**යං සො තදා මං අභිසපි**” යනු ඒ ජාතිමත්ත ජටිලයා යම් හිස පැළීම සඳහා එදින මට සාප කළේද මට සාපයක් දුන්නේද, “**තස්සෙව මත්‍ථකෙ නිපති**” යනු ඔහු විසින් මා මත කැමති වූ ඒ සාපය ඔහුගේ මතම වැටෙයි, වැටෙන තත්ත්‍වයෙන් සිටියේය. අදූෂිත තැනැත්තා වෙත ද්වේෂ කරන තැනැත්තාට, සිදුවිය යුතු පරිද්දෙන්ම එය සිදුවෙයි. භාග්‍යවතුන් වහන්සේ විසින්,
“යමෙක් දොසක් නැත්තා වූ පිරිසිදු වූ නිකෙලෙස් වූ මිනිසෙකුට වරද කරන්නේද ඒ පව උඩු සුළඟට දැමූ සියුම් වූ දූවිල්ලක් ආපසු එන්නාක් මෙන් ඒ අනුවණයා කරාම පැමිණෙන්නේ ය’යි මෙය වදාරණ ලදී.
**“යොගෙන තං පමොචයිං**” යනු ඔහු විසින් කියන ලද ඒ මුදුන පැළීමක් වේද උපායකින් එයින් මිදුවෙමි. නැතහොත් ඒ ජටිලයා එයින් මිදවීමි. යම් උපායකින් එය එසේ නොවෙයිද එසේ කෙළෙමි යන අර්‍ථයයි.
පාරමිතා පරිභාවනයෙන් සමෘද්ධ වූ නොයෙක් සමාපත්ති විහරණයෙන් පරිපූර්‍ණ වූ ශීලදෘෂ්ටි සම්පදාවෙන් මැනවින් සකස් වූ සිත් සතන් ඇති මහා කරුණාධිවාස වූ මහාසත්ත්‍වයන් කෙරෙහි පරුෂ වචනයන් හා එක්ව ගිය සාප කිරීම යයි කියූ යම් ආර්‍ය්‍ය උපවාද කර්‍මයක් ඇත්ද එය බෝධිසත්ත්‍වයන්ගේ ක්‍ෂේත්‍රයට අවිශේෂ බැවින් ද ඔවුන්ගේ අදහස පරුෂ බැවින් ද දිට්ඨධම්මවේදනීය කර්‍මයක්ව “ඉදින් ඔහු මහාසත්ත්‍වයන් කමා නොකෙළේ නම් සත්වෙනි දවසෙහි විපාක දෙන බවට පැමිණියේය. මහාසත්ත්‍වයන් කමාකර ගත්කල්හි ප්‍රයෝග සම්පත්තියෙන් වළක්වාගත් බැවින් විපාක නොදෙන ස්වභාවයට පත්විය. “අහොසි කර්‍ම බැවිනි. මෙය වනාහි ආර්‍ය්‍ය උපවාද පාපයේත් දිට්ඨධම්මවේදනීය කර්‍මයේත් ස්වභාවයයි. එහි සත්වෙනි දවසෙහි බෝධිසත්ත්‍වයන් වහන්සේ හිරු උදාවීම වැළැක්වීම වූ යමක් කරන ලද්දේ ද එය මෙහි අදහස් කළ උපාය යෝගයයි. එයින් කරදරයට පත් මිනිස්සු බෝධිසත්ත්‍වයන් සමීපයට තාපසයා ගෙනවිත් කමා කරවූහ. ඒ තාපසයා ද බෝධිසත්ත්‍වයන්ගේ ගුණයන් දැන එතුමන් කෙරෙහි සිත පැහැදවීයයි දතයුතුය. මොහුගේ හිසමත මැටිපිඬ තැබීමත් එය සත් කඩකට පැළීමත් වශයෙන් යමක් කරන ලද්දේ ද එය මිනිසුන්ගේ සිත් රක්නා පිණිසය. අනෙක් අතට මොවුහු පැවිද්දෝ වීත් සිත් වසඟයෙහි පවත්වා නොගනිති’යි මහාසත්ත්‍වයන් ද ඔහුට සමාන කොට ගන්නාහුය. එය ඔවුන්ට බොහෝ කලක් අහිත පිණිස දුක් පිණිස වන්නේය’යි සිතාය.
දැන් යමක් සඳහා එදින ඒ තාපසයා කෙරෙහි සිත දූෂණය නොකොට සුපිරිසිදු ශීලයම රක්‍ෂා කළ සේක්ද එය දැක්වීමට “**අනුරක්‍ඛිං මම සීලං**” යන අවසාන ගාථාව වදාළහ.
“මාගේ ශීලය රක්‍ෂා කෙළෙමි. මාගේ ජීවිතය රක්‍ෂා නොකෙළෙමි. එකල්හි සර්‍වඥතා ඥානය පිණිසම සිල්වත් වීමි”
එම ගාථාව යට (රුරු මිග රාජ චරිතයෙහි) කියන ලද අර්‍ථ ඇත්තේය.
එදා මණ්ඩඛව්‍ය තාපසයා නම් උදේන රජුය. මාතඞ්ග පණ්ඩිතයෝ වනාහි ලෝකනාථ බුදුරජාණන් වහන්සේය.
මෙහිද සෙසු පාරමිතාවෝ නිර්ධාරණය කළ යුත්තාහ. එසේම හීන ජාතිකයෙක් වීත් අදහස් කළ පරිදි දිට්ඨමඞ්ගලිකාගේ මාන නිග්‍රහයද, පැවිදි වී දිට්ඨමඞ්ගලිකාවට පිහිට වන්නෙමි’යි උපන් සිත් ඇත්තේ වනයට ගොස් පැවිදිව සත් දිනක් ඇතුළතදීම අදහස් කළ පරිදි ධ්‍යාන අභිඥා ඉපිදවීමත්, එතනින් පැමිණ දිට්ඨමඞ්ගලිකාවට ලාභයෙන් හා යසසින් අගපත් වීමට උපාය යෙදීමත්, මණ්ඩව්‍ය කුමාරයාගේ මාන නිග්‍රහයත්, ජාතිමත්ත තාපසයාගේ මාන නිග්‍රහයත් ජීවිතාන්තරය නොදන්නාවූම ඔහුගේ දිවි ගැලවීමත්, මහත් අපරාධයක් කළ නමුත් ඔහුට නොකිපී තමාගේ ශීලය රැකීමත්, ආශ්චර්‍ය්‍යය අත්භූත ප්‍රාතිහාර්‍ය්‍ය කරණයත් යන මේ ආදී මහාසත්ත්‍වයන්ගේ ගුණානුභාවයෝ පැහැදිලි කළ යුත්තාහ.
“නැවත අනිකුදු (චරිතයක් කියන්නෙමි) යම් කලෙක්හි මම මහේශාක්‍ය වූ මහත් ඍද්ධියෙන් යුක්ත වූ සකල ලෝකයාට අනුකම්පා කරන්නා වූ ‘ධම්ම’ නම් මහානුභාව ඇති යක්‍ෂයෙක් (දිව්‍ය පුත්‍රයෙක්) වීම් ද”
අටවෙනි (ධම්ම දේවපුත්ත චරිතයෙහි) “**මහෙසක්‍ඛො**” යනු මහත් පිරිවර ඇති, “**මහිද්ධිකො**” යනු මහත් දේව සිද්ධියෙන් යුක්ත වූ “**ධම්මො නාම ** **මහායක්‍ඛො**” යනු නමින් ‘ධර්‍ම’ නම්වූ මහත් ආනුභාව ඇති දිව්‍ය පුත්‍රයෙක් “**සබ්බ ලොකානුකම්පකො” **යනු බෙදීමක් නොකොට මහා කරුණාවෙන් සියලු ලෝ වැස්සන්ට අනුග්‍රහ කරන්නා වූ.
බෝධිසත්ත්‍වයන් වහන්සේ එකල්හි කාමාවචර දිව්‍යලෝකයෙහි ‘ධර්‍ම’ නම් දිව්‍ය පුත්‍රයා වී උපන්හ. හෙතෙම දිව්‍යාලංකාරයෙන් සැරසී දිව්‍ය රථයට නැගී අප්සරාවන් විසින් පිරිවරන ලද්දේ පසළොස්වක පොහොය දවසෙහි මිනිසුන් සවස ආහාර අනුභව කොට තමතමන්ගේ නිවෙස්වල මිහිරි තෙපුල් තෙපලමින් හුන්කල්හි ගම්නියම්ගම් රාජධානිවල අහසෙහි සිට ප්‍රාණඝාත ආදී දශ අකුශල කර්‍මපථයන්ගෙන් වෙන්ව ත්‍රිවිධ සුචරිත ධර්‍ම පුරව්. මවට සලකන්නෝ, පියාට සලකන්නෝ, මහණුන්ට සලකන්නෝ, බමුණන්ට සලකන්නෝ, කුල දෙටුවන් පුදන්නෝ වව්, ස්වර්‍ගපරායණ වී මහත් වූ යශස් අනුභව කරව් යයි මිනිසුන් දශකුශල කර්‍මපථ ධර්‍මයෙහි සමාදන් කරවමින් දඹදිව ප්‍රදක්‍ෂිණා කරයි. එහෙයින්,
“මහජනයා දශකුශල කර්‍මපථයෙහි යොදවමින් මිත්‍රයන් සමග පිරිවර ජනයා සමග ගම්නියම්ගම්හි හැසිරෙමි’යි වදාරණ ලදි.
එහි “**සමිත්තො**” යනු ධාර්මික, ධර්‍මවාදී මිත්‍රයන් සමග, සහාය ඇති හෙතෙම.
එසමයෙහි “අධර්‍ම” නම් එක් දේවපුත්‍රයෙක් කාමාවචර දෙව්ලොව උපන්නේය. හෙතෙම ප්‍රාණඝාත කරව්, නුදුන් දේ ගනිව්, ආදී ක්‍රමයට සත්ත්‍වයන් දශ අකුශල කර්‍මපථයෙහි සමාදන් කරවන්නේ මහත් පිරිවර සහිතව දඹදිව ප්‍රදක්‍ෂිණා කරයි. එහෙයින්,
“පවිටු වූ තද මසුරු වූ යක්‍ෂයෙක් (දිව්‍ය පුත්‍රයෙක්) දශ අකුශල ධර්‍මයන් (කටයුතු යයි) ප්‍රකාශ කරමින් හෙතෙමේද මිත්‍රයන් සමග පිරිවර ජනයා සමග මිනිස් ලොව හැසිරෙයි යනුවෙන් වදාරණ ලදී.
එහි “**පාපො**” යනු පාපී ධර්‍මයන්ගෙන් යුක්ත වූ, “**කදරියො**” යනු තද මසුරු “**යක්‍ඛො**” යනු දේව පුත්‍රයෙක්. “**දීපෙන්තො දස පාපකෙ”** යනු සියලු ලෝකයෙහි ගොදුරු (වස්තුව) නම් සත්ත්‍වයන්ගේ උපභෝග පරිභෝග සඳහා හටගත්තේය. එහෙයින් සතුන් මරා හෝ යම් කිසිවක් කොට හෝ තමා සතුටු කළ යුතුය. ඉන්‍ද්‍රියයන් සන්තර්පණය කළ යුතුය. ආදී වශයෙන් ප්‍රාණඝාත ආදී දශ ලාමක ධර්‍මයන් කළයුතු කොට ප්‍රකාශ කරන්නේ “**සො චෙත්‍ථ**” යනු ඒ “**අධර්‍ම**” දේවපුත්‍රයා ද මේ දඹදිව. “**මහියා**” යනු පොළොවට ආසන්නයේ මිනිසුන්ගේ දර්‍ශන ශ්‍රවණ සීමාවේ යන අර්‍ථයයි.
එහි යම් සත්ත්‍ව කෙනෙක් යහපත් දේ කරන්නෝ ද ධර්‍මයට ගරුකරන්නෝ ද වෙත්නම් ඔවුහු එසේ එන ධර්‍ම දේවපුත්‍රයා දැකම හුනස්නෙන් නැගිට සුවඳමල්මාලා ආදියෙන් පූජා පවත්වමින් ඇස් හමුව ඉක්මවන තෙක් ස්තූති කෙරෙත්. ඇඳිලි බැඳ වඳිමින් සිටිත්. ඔහුගේ වචනය අසා අප්‍රමාදීව සකසා පින් කරත්. යම් සත්ත්‍ව කෙනෙක් වනාහි පාපසමාචර ඇත්තාහු ද කුරිරුකම් කරන්නාහු ද ඔවුහු අධර්‍මගේ වචනය අසා අනුමෝදන් වෙති. බොහෝ සෙයින් පාපයෙහි හැසිරෙති. මෙසේ ඔවුහු එකල්හි ඔවුනොවුන්ට ඉඳුරාම විරුද්ධ වාද මෙන්ම ඉඳුරාම විරුද්ධ ක්‍රියා ඇත්තාහු වී ලෝකයෙහි හැසිරෙත්. එහෙයින් භාග්‍යවතුන් වහන්සේ,
“ධර්‍මවාදී වූද අධර්‍මවාදී වූද අපි දෙදෙන ඔවුනොවුන්ට ප්‍රතිවිරුද්ධ වූ ක්‍රියා ඇත්තම්හ. රිය හිසෙහි රිය හිස ගටමින් පෙර මග අපි දෙදෙනා එක්වීමු’යි වදාළහ.
මෙසේ කල් යත්යත් එක් දිනක් ඔවුන්ගේ රථයෝ අහසෙහි මුන ගැසුණහ. ඉක්බිති ඔවුන් දෙදෙනාගේ පිරිස ඔවුනොවුන් “තෙපි කාගේ පිරිසදැයි තෙපි කාගේ පිරිසදැයි විචාරා අපි ධර්‍ම දිව්‍ය පුත්‍රයාගේය, අපි අධර්‍ම දිව්‍ය පුත්‍රයාගේය’යි කියා මගින් ඉවත්ව දෙකට බෙදී ගියහ. ධර්‍මගේත් අධර්‍මගේත් රථයෝ අභිමුඛව හිසෙන් හිස හැපී සිටියාහුය. තාගේ රිය මගෙන් ඉවත්කොට පියා මට මග දෙව’යි කියා ඔවුනොවුන් මං අරණු පිණිස විවාද කළහ. ඔවුනොවුන්ගේ පිරිසද අවි ගෙන සටනට සැරසුනහ. යමෙක් සඳහා වදාරණ ලද්දේ ද
රියහිසෙහි රිය හිස ගටමින් පෙරමග අපි දෙදෙනා එක්වීමු. ධර්‍මවාදියාගේද අධර්‍මවාදියාගේ ද මාර්‍ගයෙන් ඉවත්වීම සඳහා භයජනක වූ කලහයක් පැවැත්තේය. මහා සංග්‍රාමයක් එළඹ සිටියේය’යි
එහි **“ධුරෙ ධුරං**” යනු එකෙකුගේ රියහිස අනෙකාගේ රිය හිසෙහි ගටමින්. “**සමිම්හා**” යනු එක්වීමු. මුණ ගැසුණෙමු. නැවත “**උභො**” යන වචනය අපි දෙදෙනාම ඔවුනොවුනට ප්‍රතිවිරුද්ධ වූවෝ ලෝකයෙහි හැසිරෙන්නාහු එක් දවසක් මුහුණට මුහුණලා එන්නාහු දෙපිරිස දෙපැත්තෙහි මගින් ඉවත් වූ කල්හි රථය සමග අපි දෙදෙනාම එක්වීමු’යි දැක්වීමට කියන ලදී. “**භෙස්මා**” යනු භයජනක “**කල්‍යාණපාපකස්සච**” යනු ධර්‍මවාදියාගේ ද අධර්‍මවාදියාගේ ද “මහායුද්ධො උපට්ඨිතො” යනු මහා සංග්‍රාමයක් එළඹියේ විය.
ඔවුනොවුන්ට ද පිරිසට ද යුද කරනු කැමැත්ත ඇති විය. එහිදී ධර්‍මවාදියා අධර්‍මවාදියාට “යහළුව නුඹ අධර්‍ම වූවෙහි මම ධර්‍ම වූ වෙමි. මට මග සුදුසුය. නුඹගේ රථය ඉවත් කොට මට මග දෙවයි කීය. අනෙකා “මම දැඩියානාවට නැග්ගේ වෙමි. බලවත් වෙමි. තැතිගැනීම් නැත්තෙක්මි. එබැවින් මග නොදෙමි. යුද්ධය වනාහි කරන්නෙමි. යමෙක් යුද්ධයෙන් ජයගන්නේ ද ඔහුට මග වේවායි කීය. එහෙයින් කීහ.
“මම දෙවිමිනිසුන්ට යශස ගෙන දෙන්නෙක්මි. මම පින් කරන්නෙක්මි. මහණ බමුණන් විසින් නිතර පසස්නා ලද්දෙමි. මාර්‍ගය ලබන්නට සුදුස්සෙක්මි. දෙවිමිනිසුන්ගේ පිදුම් ලද්දෙම් වෙමි. අධර්‍ම දිව්‍යපුත්‍රය. මම ධර්‍ම වෙමි. මට මග දෙනු මැනවි.
මම නොදැහැමි දෙවියා වෙමි. මම ශක්තිමත් අධර්‍මයානයට නැගගතිමි. තැතිගැනීම් නැත්තෙක් වෙමි. බලවතෙක් වෙමි. මිතුර කිසිවෙකුටත් නුදුන් විරූ මග කවර හෙයින් අද මම ඔබට දෙම්ද?
ලොවෙහි පළමුව ධර්‍මය පහළවිය. පසුව අධර්‍මය පහළවිය (එහෙයින්) ධර්‍මය ජ්‍යෙෂ්ඨ වෙයි. ශ්‍රේෂ්ඨ වෙයි. පැරණි ද වෙයි. අධර්‍ම දිව්‍යපුත්‍රය! ඔබ කනිටුය. වැඩිමහලු ධර්‍ම දිව්‍යපුත්‍ර වූ මාගේ මගෙන් ඉවත්වෙව.
යැදීම නිසා ඔබට මග දෙන්නෙම් නම් යෝග්‍ය නොවේ. සුදුසු වචන කීම නිසා මග දීම යෝග්‍ය නැත. අද අප දෙදෙනාගේ සටන වේවා. සටනින් යමෙක් දිනන්නේද ඔහුට මග හිමි වේ.
මම සියලු දිශාවන්හි පැතිර ගියෙමි. මහබල ඇත්තෙමි. අප්‍රමාණ යශස් ඇත්තෙමි. මා හා සමානයෙක් නැත. හැම ගුණයන්ගෙන් සම්පූර්‍ණ වූ (මම) ධර්‍ම දිව්‍ය පුත්‍රයා වෙමි. තෙපි කෙසේ දිනන්නෙහිද?
ඒකාන්තයෙන් ලෝහයෙන් රන් නැසේ. රනින් යකඩ නොනැසේ. අධර්‍ම තෙමේ අද ධර්‍මය නසයි. යකඩය දැකුම්කලු රන් නසන්නා මෙනි.
අධර්‍ම දිව්‍ය පුත්‍රය! ඔබ සටන බලය කොට ඇත්තෙකි. ඔබට වැඩිහිටියෝ ද ගරුකටයුත්තෝ ද නැත. ඔබට මග දෙනුයේ අප්‍රියයෙව ප්‍රියයකු ලෙසින් දෙමි. නපුරු ලෙස ඔබ කී වචන වලට ක්‍ෂමා කරමි.
මේ වනාහි ඒ දෙවියන්ගේ වචනප්‍රතිවචන කථාවෝය.
එහි “**යසොකරො**” යනු ධර්‍මයෙහි යෙදවීම් වශයෙන් දෙවිමිනිසුන්ට යශස් දෙන්නා වූ දෙවන පදයෙහිද මෙම ක්‍රමයමය. “**සදත්‍ථුතො**” යනු හැමකල්හි ස්තූති කරන ලද්දේ. නිරන්තරයෙන් පසස්නා ලද්දේ. “**ස කිස්ස හෙතුම්හි තවජ්ජ දජ්ජං**” යනු ඒ මම අධර්‍ම වෙමි, අධර්‍මයාන රථයට නැගුනේ වෙමි. බිය නැත්තේ වෙමි, බලවත් වෙමි. එම්බා, ධර්‍ම දේවපුත්‍රයෙනි. කිසිවෙකුට නොදුන්විරූ මග අද කුමන කරුණක් නිසා තොපට දෙන්නෙම් ද? “**පාතුර හොසි”** යනු ප්‍රථම කල්පික කාලයෙහි මේ ලෝකයේ දශකුශල කර්‍මපථ ධර්‍මය කලින් පහළ විය. අධර්‍මය පසුවය. “**ජෙට්ඨො ච”** යනු කලින් උපන් බැවින් මම ජ්‍යෙෂ්ඨ ද, ශ්‍රේෂ්ඨ ද, පෞරාණික ද වෙමි. නුඹ වනාහි කනිෂ්ටය. එබැවින් ඉවත්ව යවයි කියයි.
**“නපි පාතිරුප්පා”** යනු මම වනාහි භවත්හට යාඥාවෙන් මාර්‍ගය නො දෙන්නෙමි. ප්‍රතිරූප වචනයෙන් ද නොදෙමි. මාර්‍ගයට සුදුසු බැවින්ද මග නොදෙමි. “**අනු විසටො**” යනු මම සතර දිශාවෙහි ද සතර අනුදිශාවෙහි ද සියලු දිශාවන්හි ද තම ගුණයෙන් ප්‍රතිරූප වචනයෙන් ද නොදෙමි. මාර්‍ගයට සුදුසු බැවින් ද මග නොදෙමි. “**අනු විසටො**” යනු මම සතර දිශාවෙහි ද සතර අනු දිශාවෙහි ද සියලු දිශාවන්හි ද තම ගුණයෙන් පැතුරුණේ ප්‍රකට වූයේ වෙමි. “**ලොහෙන**” යනු අයෝමය මිටියෙන් “**හඤ්ඤති**” යනු නසන්නේය. “**යුද්ධබලො අධම්මා**” යනු අධර්‍ම දේවපුත්‍රය, ඉදින් නුඹට මොවුහු වැඩිහිටියෝය. මොවුහු ගුරුවරුය. පණ්ඩිතයෝය යන මෙය නැත. “**පියාප්පියෙන**” යනු ප්‍රියයෙකු මෙන් අප්‍රියයා විසින්, අප්‍රිය වුවත් ප්‍රියයෙකුට මෙන් නුඹට මග දෙමි” යන අර්‍ථයයි.
එකල්හි මහසත්ත්‍වයෝ වනාහි “ඉදින් මම, සියලු ලෝකයාට අහිත පිණිස පිළිපන්නා වූද මෙසේ මා සමග විරුද්ධග්‍රාහ ගෙන සිටියා වූද මෙම පවිටු පුද්ගලයා හට අසුරක් ගසා “අනාචාරය, මෙහි නොසිටුව, වහා ඉවත් වෙව, විනාශ වෙව”යි කියන්නේ නම් හෙතෙම එකෙණෙහිම මගේ ධර්‍ම තේජසින් බොල් මිටක් මෙන් විසිර යන්නේය. මට එය සුදුසු නොවේ. ඒ මම සියලු ලෝකයාට අනුකම්පා කරන්නේ ලෝකාර්ථ චර්‍ය්‍යාව මුදුන් පත් කරගන්නෙමි’යි පිළිපදිමි. මොහු වනාහි පාපියෙකි. මතු මහා දුකට කොටස්කරුවෙක් වන්නේය. මා විසින් එබඳු මොහුට විශේෂයෙන් අනුකම්පා කළ යුතුය. එහෙයින් ඔහුට මාර්‍ගය ඉඩ දෙන්නෙමි. මෙසේ මාගේ ශීලය ඉතා පිරිසිදු වූත් කඩනොවූත් එකක් වන්නේය. යනුවෙන් මෙසේ සිතූහ. මෙසේ සිතා බෝධිසත්ත්‍වයන් වහන්සේ “**සචෙතුවං යුද්ධබලො**” යන ගාථාව කියා ටිකක් මගින් ඉවත් වූ ඇසිල්ලෙහිම අධර්‍ම තෙමේ රථයෙහි සිටිය නොහැකිවන්නේ හිස යටිකුරුව පොළොවට වැටී පොළොව විවර වූ කල්හි ගොස් අවීචියෙහිම උපන්නේය. එහෙයින් **යදිහං තස්ස පකුප්පෙය්‍යං යදි භින්‍දෙ තපො ගුණං** යනාදිය වදාරණ ලදී.
“ඉදින් මම ඔහුට කිපෙන්නෙම් නම් ඉදින් මාගේ තපෝගුණය බිඳින්නෙම් නම් පිරිවර ජනයා සහිත ඔහු දූලි බවට පමුණුවන්නෙමි. එහෙත් ශීලරක්‍ෂණය පිණිස සිත සංසිඳුවා මාගේ පිරිවර ජනයා සමග මම (මාර්‍ගයෙන්) ඉවත්ව ඒ පවිටාට මාර්‍ගය දුනිමි. සිත නිවීමට පමුණුවා මාර්‍ගයෙන් ඉවත් වීමත් සමගම එකෙණෙහි පෘථිවිතොමෝ පවිටු යක්‍ෂයාහට විවරයක් දුන්නීය.
එහි **“යදිහං තස්ස පකුප්පෙය්‍යං**” යනු ඒ අධර්‍මයාහට ඉදින් මම කිපෙන්නේ නම්, “**යදි භින්‍දෙ තපො ගුණං**” යනු ඔහුට ඒ කිපීමෙන්ම මගේ තපෝ ගුණය ශීලසංවරය ඉදින් විනාශ කර ගන්නෙම් නම් **“සහ පරිජනං තස්ස**” යනු පිරිවර සහිත ඒ අධර්‍මයා **“රජභුතං**” යනු ධූලි මෙන් වූ, ධූලි බවට පත්වූවෙකු මම කරන්නෙමි.
“**අපිචාහං**” යන මෙහි “**අහං**” යනු නිපාතයක් පමණි. “**සීලරක්‍ඛාය**” යනු ශීලය රැකීම පිණිස. “**නිබ්බාපෙත්‍වාන”** යනු කලින්ම ක්‍ෂාන්ති මෛත්‍රී කරුණාවන් එළඹ සිටි බැවින් එම අධර්‍මයා කෙරෙහි උපදින ක්‍රෝධය නුපදවීමෙන්ම ද්වෙශදාහය සංසිඳවීමෙන් මනස සංසිඳවා **“සහ ජනෙනොක්කමිත්‍වා**” යනු මගේ පිරිවර ජනයා සමග මාර්‍ගයෙන් ඉවත්ව ඒ පාපී අධර්‍මහට මම මාර්‍ගය දුනිමි.
“**සහ පථතො ඔක්කන්තෙ**” යනු කියන ලද අයුරින් සිත සංසිඳුවා මාර්‍ගය නුඹට දෙමියි කියා මාර්‍ගයෙන් ටිකක් ඉවත්වීමත් සමගම “**පාපයක්‍ඛස්ස”** යනු අධර්‍මදේවපුත්‍රයාට. “**තාවදෙ**” යනු එකෙණෙහිම මහා පෘථිවිය විවරයක් දුන්නීය. ජාතකට්ඨ කථාවෙහි වනාහි “**මග්ගඤ්ච තෙ දම්මි**” යන ගාථාව කී ඇසිල්ලෙහිම යයි කියන ලදී.
මෙසේ ඔහු බිම වැටුණු කල්හි දෙලක්‍ෂ හතළිස් දහසක් ඝනවූ සියලු චරාචරයන් (සත්ත්‍වයන් හා ගස්ගල් ආදිය) දරන්නාවූද මහ පොළොව “මම මේ පාපීපුරුෂයා නොදරමියි කියන්නාක් මෙන් ඔහු සිටි ස්ථානය දෙකට බිඳී ගියේය. මහාසත්ත්‍වයෝ වනාහි ඔහු වැටී අවීචියෙහි උපන් කල්හි රිය හිසෙහි සිටි පරිද්දෙන්ම පිරිවර සහිතව මහත් දේවානුභාවයෙන් යන මගින්ම ගොස් තමන්ගේ භවනට පිවිසියහ. භාග්‍යවතුන් වහන්සේ එහෙයින් වදාළහ:-
“යුද්ධය ජයගෙන අධර්‍ම දිව්‍ය පුත්‍රයා නසා බිම හෙළා සත්‍යය පරාක්‍රම කොට ඇති, ක්‍ෂාන්තිය බලය කොට ඇති දෙව්පුත් තෙම සතුටු සිතැතිව දිව්‍ය රථයට නැගී මගින්ම ගියේය.”
එකල්හි අධර්‍මයා දෙව්දත් තෙර විය. ඔහුගේ පිරිස දෙව්දත් පිරිසය. ධර්‍මතෙම ලෝකනාථ බුදුරජාණන් වහන්සේය. එතුමන්ගේ පිරිස බුදු පිරිසය.
මෙහිද යට කී අයුරින්ම සෙසු පාරමිතාවෝ සුදුසු පරිදි නිර්ධාරණය කළ යුත්තාහ. එසේම මෙහිද දිව්‍යමය වූ ආයු, වර්‍ණ, යස, සුඛ, ආධිපත්‍යයෙන් ද දිව්‍යමය උදාර කාම ගුණයන්ගෙන් ද යුක්ත වූයේ නොයෙක් දහස් ගණන් දෙවඟනන් විසින් සියලු කල්හි පිරිවරන ලද්දේ මහත් වූ ප්‍රමාදස්ථානයක සිටියේ නමුදු සිහි ඇත්තේ මඳකුත් ප්‍රමාදයට නොපැමිණ ලෝකාර්‍ථ චර්‍ය්‍යාව මස්තකප්‍රාප්ත කරන්නෙමි’යි මසක් පාසා පසළොස්වක් දින ධර්‍මය දේශනා කරමින් පිරිස සමග මිනිස් පියසෙහි හැසිර මහා කරුණාවෙන් සියලු සත්ත්‍වයන් අධර්‍මයෙන් දුරු කරවා ධර්‍මයෙහි යෙදවීම, අධර්‍ම සමග එක්වූයේ නමුදු ඔහු විසින් කරන ලද අනාචාරය ගණන් නොගෙන ඔහු කෙරෙහි සිත කෝප නොකොට ක්‍ෂාන්ති මෛත්‍රී කරුණාවම එළවා කඩ නොකොට සුපිරිසිදු කොට තම ශීලය රැකීම යන මේ ආදී බෝධිසත්ත්‍වයන්ගේ ගුණානුභාවයෝ පැහැදිලි කළ යුත්තාහ.
“පඤ්චාල ජනපදයෙහි උත්තම නගරය වූ කපිලා නම් පුරවරයෙහි ශීලයෙන් හා ගුණයෙන්ද යුක්ත වූ ජයද්දිස නම් රජෙක් වූයේය.
බහුශ්‍රැත වූ සුසිල්වත් වූ (උදාර මහාපුරුෂ) ගුණයෙන් යුක්ත වූ හැමකල්හි භක්තිමත් පිරිවර ජනයා ඇති ‘අලීනසත්ත’ නම් වූ මම ඒ රජුගේ පුත්‍රයා වීමි.
මගේ පියා මුවදඩයමට ගොස් පෝරිසාදයා කරා එළඹියේය. හෙතෙම මට තෝ ගොදුරු වූයෙහිය. නොසෙල්වව’යි (කියා) මගේ පියා අල්ලා ගත්තේය.
ඔහුගේ ඒ කීම අසා බියට පත්වූයේ තැති ගැන්ම හා වෙවුලීම ඇති විය. පෝරිසාදයා දැක ඔහුගේ දෙකලවය ටැම්සේ තද විය.”
නවවෙනි (අලීනසත්ත චරිතයෙහි) “**පඤ්චාල රට්ඨෙ**” යනු මෙනම් ඇති ජනපදයෙහි “**නගරවරෙ කපිලායං**” යනු “**කපිල”** යයි මෙසේ ලැබූ නම් ඇති උතුම් නගරයෙහි. **“නගරවරෙ**” යයි කියා නැවත “පුරුත්තමෙ**”** යයි කීම එකල්හි දඹදිව සියලු නගරයන් අතර එම නගරය අගනුවර බව දැක්වීම සඳහාය. “**ජයද්දිසො නාම**” යනු රජතුමා විසින් තමාගේ සතුරන් ජයගත් කල්හි උපන්, නැතහොත් තමාගේ යක්‍ෂණී සඞ්ඛ්‍යාත සතුරා ජයගෙන උපන් හෙයින් “**ජයද්දිස**” යයි මෙසේ ලැබූ නම් ඇති, “**සීලගුණ මුපාගතො**” යනු ආචාර ශීලය මෙන්ම උත්සාහ සම්පත්තිය ආදී රාජගුණ ද ළඟට ආයේ, එයින් යුක්ත වූයේ යන අර්‍ථයයි.
“**තස්ස රඤ්ඤෙ**” යනු ජයද්දිස රජුට මම පුතා වීමි”යි ඉතිරි වචනයි. **“සුත ධම්මො**” යනු රාජ පුත්‍රයෙකු විසින් ඇසිය යුතු ධර්‍ම යම්පමණ වේද ඒ සියල්ල ඇසූ බැවින් “**සුතධම්ම**” වේ. බහුශ්‍රැත යන අර්‍ථයයි. නැතහොත් “**සුතධම්මො**” යනු ප්‍රකට ධර්‍මයයි. ධර්‍මචර්‍ය්‍යාවෙන් ප්‍රකාශ වූ, ප්‍රකට වූ ලෝකයෙහි පැතුරුණු කීර්ති ධර්‍ම ඇති යන අර්‍ථයයි. “**අලීනසත්තො**” යනු මෙනම් ඇති “**ගුණවා**” යනු උදාරමහාපුරුෂ ගුණයන්ගෙන් යුක්ත වූ, **“අනුරත්ත පරිජනොසදා**” යනු ශ්‍රද්ධා ආදී ගුණවිශේෂයෙන් යුක්ත නිසාත් සතර සංග්‍රහ වස්තූන්ගෙන් මැනවින් සංග්‍රහ ලැබීම නිසාත් සියලු කාලයෙහි භක්තිමත් පිරිවර ජනයා ඇති,
“**පිතාමෙ මිගවං ගනත්‍වා පොරිසාදං උපාගමි”** යනු මගේ පියා වූ ජයද්දිස රජ මුවදඩයම සඳහා හැසිරෙන්නේ වනය මැදට ගොස් පොරිසාද නම් වූ මිනිසුන් කන යක්‍ෂණී පුත්‍රයා වෙත එළඹුණි. ඔහු සමඟ එක් විය.
ජයද්දිස රජ වනාහි එක් දිනක් මුවදඩයම් සඳහා යන්නෙමි’යි එයට සුදුසු මහත් පිරිවර සමග කපිල නුවරින් නික්මුණි. ඔහු නික්මෙන ඇසිල්ලෙහිම තක්‍ෂලාවාසී නන්‍ද නම් බ්‍රාහ්මණයෙක් සතාරහ (සියයක් වටින) නම් වූ ගාථා හතරක් කීමට ගෙනවිත් තමා පැමිණි කාරණය රජුට දැන්වීය. රජු “ආපසු පැමිණ අසන්නෙමි’යි එතුමන්ට විසීමට ගෙයක් වියදම් වැටුප් ද දෙවා වනයට පිවිසියේ “යමෙකු සිටි තැනින් මුවා පලායයි ද ඔහුටම දඩ යයි කියා මුවන් සොයමින් හැසිරෙයි. ඉක්බිති එක් පසදමුවෙක් ජනයාගේ පා හඬින් වාසස්ථානයෙන් නික්ම රජුට අභිමුඛව ගොස් පලාගියේය. ඇමතියෝ පරිහාස කළහ. රජ මුවා ලුහුබැඳ ගොස් තුන් යොදුනකින් මත්තෙහි ගෙවීගිය ජව ඇතිව සිටි මුවා විද බිම හෙලීය. වැටුණු මුවා කඩුවෙන් දෙකඩ කොට මාංශයෙන් ප්‍රයෝජන නැත්තේ වුවද “මුවා අල්ලා ගැනීමට නොහැකි වූයේය” යන වචනයෙන් මිදෙනු පිණිස කඳ බැදගෙන එන්නේ එක් නුග ගසක් මුල කුසතණ මත හිඳ මඳක් විඩා හැර යන්නට ආරම්භ කළේය.
එසමයෙහි ඒ රජුගේ වැඩිමහල් සහෝදරයා උපන් දිනයෙහිම එක් යක්‍ෂණියක විසින් කෑමට අල්ලා ගන්නා ලද්දේ රැකවලට සිටි මිනිසුන් විසින් ලුහුබඳින ලද ඇය දිය බසින මගකින් යන්නී ඇයගේ ළයෙහි හුන් දරුවා “මෑණියෝය” යන හැඟීමෙන් ඇගේ පියයුර මුවින් ගත් කල දරු සෙනෙහස උපදවා වර්‍ධනය කරන්නේ ආහාර අවශ්‍යතාවය සඳහා මිනීමස් කන්නේ ක්‍රමයෙන් වැඩිවිය පැමිණ තමාට අතුරුදහන් වීම සඳහා යක්‍ෂණිය විසින් දෙන ලද ඖෂධ මුලෙහි ආනුභාවයෙන් අතුරුදහන්ව මිනී මස් කා ජීවත්වන්නේ ඒ යක්‍ෂණිය මියගිය පසු ඒ බෙහෙත්මුල තමාගේ ප්‍රමාදයෙන් නැතිකොට පෙනෙන රූපයෙන්ම මිනීමස් කන්නේ නිරුවත් තැතිගත් විරූප දර්‍ශන ඇත්තේ රාජපුරුෂයන් දැක ලුහුබඳින ලද්දේ පලාගොස් වනයට පිවිස එම නුගගස මුල වාසය කරන්නේ රජු දැක “මට ගොදුරු වූවෙහිය’යි අතින් අල්ලා ගත්තේය. එහෙයින් **“සො මෙ පිතුමග්ගහෙසි භක්‍ඛොසි මම මා චලී**” ආදිය කියන ලදි.
එහි **“සො මෙ පිතුමග්ගහෙසි”** යනු ඒ පෝරිසාදයා තමා හුන් ගස සමීපයට පැමිණි මගේ පියා වූ ජයද්දිස රජුට “මගේ ගොදුර වූ නුඹ ආවෙහිය, අත් වෙවුලීම් ආදී වශයෙන් නොසෙල්වව, සෙලවෙන්නේ නමුදු නුඹ මම කන්නෙමි’යි අතින් අල්ලා ගත්තේය.
“**තස්ස**” යනු ඒ යක්‍ෂණී පුත්‍රයාගේ, “**තසිතවෙධිතො**” යනු සිතෙහි තැති ගැනීම් වශයෙන් තසිතද ශරීරය වෙවුලීම් වශයෙන් වෙධිතද වූ, “**ඌරුක්‍ඛම්හො”** යනු යමකින් ඔහුට එතැනින් පලායාමට නොහැකිවීද ඒ කලවා දෙකේ තද බව,
“**මිගමං ගහෙත්‍වා මුඤ්චස්සු”** යන මෙහි ‘**මිගවං’** යනු මුවාගෙන් ලැබුණු බැවින් ඒ මුවමස් ‘**මිගවං’** යයි කීය. මේ මුවමස් ගෙන මා මුදාහරුව යන අර්‍ථයයි. ඒ රජතුමා වනාහි ඒ යක්‍ෂණී පුත්‍රයා දැක බියට පත්ව කලවා තද වී කණුවක් මෙන් සිටියේය. ඔහු වේගයෙන් ගොස් ඔහුගේ අතින් ගෙන මාගේ ගොදුර වෙහි. නුඹ ආවෙහි’යි කීය. ඉක්බිති රජ සිහි එළවා ඔහුට ඉදින් ආහාරයෙන් ප්‍රයෝජන ඇත්තෙහි නම් නුඹට මේ මස් දෙමි. එය අනුභව කරන, මා මුදවව’යි කීය. එය අසා පෝරිසාදයා “මේ කිමෙක්ද මටම අයිති දෙය දී මා සමග වෙළඳාම් කරන්නෙහිද? මේ මස් ද නුඹ ද මගේ අතට ආ කාලයේ පටන් මටම අයිති නොවේද? එහෙයින් පළමුව නුඹ අනුභව කොට පසුව මස් කන්නෙමි”යි කීය.
ඉක්බිති රජතුමා මස් විකිණීමෙන් මොහු මා නොමුදයි, මුව දඩයමට එන්නා වූ මා විසින් ඒ බ්‍රහ්මණයාට “ආපසු පැමිණ නුඹට ධනය දෙන්නෙමි”යි ප්‍රතිඥාවක් කරන ලදී. ඉදින් මේ යක්‍ෂයා අවසර දෙන්නේ නම් සත්‍යය ආරක්‍ෂා කරන්නේ නිවසට ගොස් ඒ ප්‍රතිඥාව මුදා නැවත මේ යක්‍ෂයාට ආහාර පිණිස එන්නෙමි’යි සිතා ඔහුට ඒ බව දැන්වීය. එය අසා පෝරිසාදයා ඉදින් නුඹ සත්‍යය රකිමින් යනු කැමැත්තෙහි නම් ගොස් ඒ බ්‍රාහ්මණයාට දියයුතු ධනය දී සත්‍යය රකිමින් වහා නැවත එන්නෙහි’යි කියා රජු මුදා හැරියේය. රජතුමා ඔහු විසින් මුදාහරින ලද්දේ නුඹ නො සිතව, මම උදෑසනම එන්නෙමි’යි කියා මග නිමිති සලකමින් තමාගේ සේනාව වෙත එළඹ ඔවුන් විසින් පිරිවරන ලද්දේ නගරයට පිවිස ඒ නන්‍ද බ්‍රාහ්මණයා කැඳවා මාහැඟි අසුනක වඩා හිඳුවා ගාථාවන් අසා හාරදහසක් දී යානයක නංවා “මොහු තක්‍ෂිලාවටම ඇරලව”යි මිනිසුන්ට බාර දී බ්‍රාහ්මණයා පිටත් කර යවා දෙවන දවස්හි පෝරිසාදයා සමීපයට යනු කැමැත්තේ පුතා රාජ්‍යයෙහි පිහිටුවීමට අනුශාසනාද දෙමින් ඒ බව දැන්වීය. එහෙයින්,
“දඩමස් ගෙන මා මුදාහරුවයි (රජු කීයේය) ආපසු ඒමට කතිකා කොට බමුණාට ධනය දී පියා මා ඇමතීය.
පුත්‍රය, මේ රාජ්‍යය පිළිපදුව, මේ නගරයත් (ආරක්‍ෂා කරව) රාජ ධර්‍මයෙහි ප්‍රමාද නොවෙව, මගේ නැවත පැමිණීම කැමති පෝරිසාදයාටම විසින් ප්‍රතිඥාවක් දෙන ලද්දේය’යි වදාරණ ලදී.
එහි “**ආගමනං පුන**” යනු නැවත පැමිණීම බලාපොරොත්තු වූ පෝරිසාදයාට පොරොන්දු දී, “**බ්‍රාහ්මණස්ස ධනං දත්‍වා” **යනු තක්‍ෂලා නුවර සිට පැමිණි නන්‍ද නම් බ්‍රාහ්මණයාට ඒ ගාථා අසා හාරදහසක් ප්‍රමාණ වූ ධනය දී, “**පිතා ආමන්තියී මමං**” යනු මගේ පියා වූ ජයද්දිස රජ මා ඇමතීය.
“කෙසේ ඇමතුවේදයත්? “**රජ්ජං**” යනාදිය කීය. එහි අර්‍ථය. “පුත්‍රය, නුඹ මේ කුල සත්තක රාජ්‍යය පිළිපදුව. මම යම්සේ දැහැමෙන් සෙමෙන් රාජ්‍යය කරවම් ද එසේ නුඹ ද සේසත නගා රාජ්‍යය කරව, නුඹ මේ නගරය රකිමින් රාජ්‍යයද කරවමින් ප්‍රමාද නොවෙව. අසවල් ස්ථානයෙහි නුගගස මුල පෝරිසාද යක්‍ෂයා විසින් මා අල්ලා ගන්නා ලදුව නැවත ඔහුගේ සමීපයට පැමිණීම උදෙසා මා විසින් කළ මේ පොරොන්දුවක් ඇත. හුදෙක් සත්‍යය රකිමින් ඒ බ්‍රාහ්මණයාට ධනය දීම සඳහා මෙහි පැමිණියෙමි. එබැවින් මම නැවත එහි යන්නෙමි’යි යනුයි.
එය අසා මහාසත්ත්‍වයෝ “මහරජ නුඹවහසේ එහි නොයනු මැනවි. මම එහි යන්නෙමි. දරුව, ඉදින් නුඹ එහි යන්නෙහිම නම් මම ද නුඹ සමගම යන්නෙමි’යි (කීය) එසේ ඇති කල්හි අපි දෙදෙනාම නැති වන්නෙමු. එබැවින් මමම එහි යන්නෙමි’යි නොයෙක් ආකාරයෙන් වළක්වන රජුට අවබෝධ කරවා මවුපියන් වැඳ පියා සඳහා ආත්මපරිත්‍යාග කොට යහපත සඳහා පියරජු ආශිර්වාද කරද්දී මව, සොහොයුරිය, බිරිඳ සත්‍යක්‍රියා කරද්දී ආයුධ ගෙන නගරයෙන් නික්ම කඳුලු පිරුණු මුහුණු ඇතිව ලුහුබැඳ එන මහජනයා විචාරා පියතුමා කියන ලද ක්‍රමයෙන් යක්‍ෂයා වසන මගට පිළිපන්හ. යක්‍ෂණී පුත්‍රයාද “ක්‍ෂත්‍රියයෝ නම් බොහෝ මායා ඇත්තෝය. කුමක් වන්නේදැයි කවුරු දනිත්දැයි ගසට නැග රජුගේ පැමිණීම බලමින් හුන්නේ කුමාරයා එනු දැක “පියා නවතා පුතා ආවේ වන්නේය. මට බියක් නැතැ’යි ගසින් බැස ඔහුට පිටුපා හුන්නේය. මහාසත්ත්‍වයෝ පැමිණ ඔහු ඉදිරියෙහි සිටියහ. එහෙයින්,
“මට ද පියා ද වැඳ ආත්මය පරිත්‍යාග කොට දුන්න හා කඩුව ඉවත ලා පෝරිසාදයා වෙත එළඹියෙමි.
හෙතෙම ආයුධ සහිත අත් ඇතිව එළඹියා වූ (මා දැක) ඇතැම් විට ත්‍රස්ත වන්නේ ය. මා ඔහු තැති ගැන්වුවහොත් ඒ හේතුකොට ගෙන මගේ ශීලය බිඳෙන්නේය.
මගේ ශීලභේදභයින් ඔහුට අප්‍රිය වූ දෙයක් රැගෙන නොගියෙමි. වැඩ කැමති වූ මෛත්‍රී සිතින් යුක්ත වූ මම ඔහුට මේ වචනය කීවෙමි’යි වදාරණ ලදි.
“**සසත්‍ථහත්‍ථුපගතං**” යනු ආයුධ ගත් අත් ඇති මා තමාගේ සමීපයට පැමිණි බව දැක. “**කදාචි සො තසිස්සති”** යනු එම යක්‍ෂයා බියට පත්වන්නේ නම්. “**තෙන භිජ්ජිස්සති සීලං**” යනු ඔහුට එසේ බිය ඉපිදවීමෙන් මගේ ශීලය විනාශ වන්නේය. කිලිටි වන්නේය. “**පරිතාසං කතෙ මයි**” යනු මා ඔහු තැති ගැන්වූ කල්හි.
“**සීලඛණ්ඩභයා මය්හං තස්ස දෙස්සං න බ්‍යාහරිං**” යනු යම්සේ ශීලභේද භයින් බහා තැබූ ආයුධ ඇත්තේ ඔහු සමීපයට ගියෙම්ද එසේ මගේ ශීලය කඩවේය යන භයින්ම ඒ පෝරිසාදයාට අප්‍රිය වූවක් අයහපත් වූවක් නොකීමි. හුදෙක් වනාහි මෛත්‍රී සිතින් හිතදේ කියන්නේ මේ දැන් කියනු ලබන වචනය කීවෙමි.
මහාසත්ත්‍වයෝ ද ගොස් ඉදිරියෙහි සිටියහ. යක්‍ෂණී පුත්‍රයා ඔහු විමසනු කැමතිව “නුඹ කවරෙක්ද? කොහි සිට ආවේහිද? කිම මා රුදුරු මිනීමස් කන්නෙකැයි නොදන්නෙහිද? කුමක් හෙයින් මෙහි ආවෙහිදැයි විචාළේය. කුමාරයා “මම ජයද්දිස රජුගේ පුතාය. නුඹ පෝරිසාද බවද දනිමි. පියාගේ දිවි ගලවා ගැනීමට මෙහි පැමිණියෙමි. එබැවින් ඔහු මුදව, මා අනුභව කරව’යි කීවේය. නැවත යකිණි පුත් “මුහුණුවරින්ම ගිය තැනැත්තාගේ පුතා බව මම දනිමි. මෙසේ පැමිණීමෙන් නුඹ විසින් කළේ දුෂ්කර දෙයකි’යි කීවේය. කුමාරයා “පියාණන් සඳහා ජීවිත පරිත්‍යාගය දුෂ්කර නොවේ. මව්පියන් හේතුකොට ගෙන මෙබඳු පින් කොට ඒකාන්තයෙන්ම ස්වර්‍ගයෙහි සැප විඳින්නේය. මම ද නොමැරෙන ස්වභාව ඇති කිසිම සත්ත්‍වයෙකු නැති බව දනිමි. මා විසින් කළ කිසිම පාපයක් ද සිහි නොකරමි. එහෙයින් මරණයෙන්ද මට භයක් නැත. මේ ශරීරය මා විසින් නුඹට දෙන ලද්දේය. ගිනි දල්වා අනුභව කරව’යි කීය. එහෙයින්,
“ලොකු පියාණෙනි. මහා ගිනිමැලයක් දල්වව. වෘක්‍ෂයෙන් (ගිනිමැලයට) පනින්නෙමි. ගින්නෙන් මනා ලෙස පැසුණු කල මා අනුභව කළ මැනව’යි වදාළහ.
එය අසා යක්‍ෂණී පුත්‍රයා “මොහුගේ මස් කෑමට නොහැක. උපායකින් මොහු පලවා යවන්නෙමි”යි සිතා “එසේනම් වනයට පිවිස හර ඇති දර ගෙනවිත් දුම් නැති අඟුරු කරව. එහි නුඹගේ මස් පිස කන්නෙමි”යි කීය. මහාසත්ත්‍වයෝ එසේ කොට ඔහුට දැන්වූහ. ඔහු එය බලමින් “මේ පුරුෂ සිංහයෙකි. මරණයෙන්ද භයක් නැත. මෙබඳු නිර්භය තැනැත්තෙක් මා විසින් නොදුටු විරූයයි ලොමු ඩැහැගත් ශරීර ඇත්තේ කුමාරයා දෙස බැලීය. කුමාරයා “කුමක් සඳහා මා දෙස බලන්නෙහිද? කියන ලද පරිදි නොකරන්නෙහිදැයි ඇසීය. යක්‍ෂණී පුත්‍රයා මහාසත්ත්‍වයන්ට “යමෙක් ඔබගේ මස් කන්නේ නම් ඔහුගේ හිස සත්කඩකට පැළෙන්නේය”යි කීය. “ඉදින් මා නොකනු කැමැත්තෙහිනම් ගිනි දැල්වූයේ කුමක් හෙයින් ද? නුඹ පරීක්‍ෂා කිරීම සඳහාය” නුඹ දැන් මා කෙසේ පරීක්‍ෂා කරන්නෙහිද? මම තිරිසන් යෝනියෙහි උපන් කල්හිද සක්දෙව් රජුට පවා තමන් පරීක්‍ෂා කිරීමට නො දුන්නෙමි’යි කියා ඒ කාරණය දක්වමින්,
“සස පණ්ඩිතයෝ බ්‍රාහ්මණයෙකැයි සිතා තම ශරීරය ආහාර පිණිස දුන්හ. එහෙයින්ම චන්‍ද්‍ර දිව්‍ය පුත්‍රතෙම සසලාඤ්ඡන සහිත වූයේ ප්‍රසිද්ධව ප්‍රේම වර්‍ධනය කරන්නේය.
යන ගාථාව කීහ.
එහි “**සසො අවාසෙසි සකෙ සරීරෙ**” යනු තම ශරීරය හේතුකොට “මේ ශරීරය අනුභව කොට මෙහි වසව”යි මෙසේ “සකෙ සරීරෙ”, තමාගේ ශරීරය දෙන්නේ ඒ බ්‍රාහ්මණ ස්වරූප ශක්‍රයා එහි වාසය කරවූහ. “**සසත්‍ථුතො**” යනු “**සසී**” යයි මෙසේ ‘සස’ ශබ්දයෙන් ස්තූති කළ. “**කාමදුහො**” යනු කාමය වර්‍ධනය කරන “**යක්‍ඛො**” යනු දෙවියා.
මෙසේ මහාසත්ත්‍ව තෙම චන්‍ද්‍රයාගේ සස ලාඤ්ඡන සංඛ්‍යාත කල්ප ස්ථායී ප්‍රාතිහාර්‍ය්‍යය සාක්‍ෂිකොට තමා ශක්‍රයා විසින් ද පරීක්‍ෂා කිරීමට නොහැකි වූ බැව් කීහ. එය අසා පෝරිසාදතෙම ආශ්චර්‍ය්‍ය අද්භූත සිත් ඇත්තේ.
රාහු මුඛයෙන් මිදුණු පසළොස්වක්හි චන්‍ද්‍ර තෙම යම්සේ බබළා ද, යම්සේ සූර්‍ය්‍යයා බබළා ද එපරිද්දෙන් මහත් ආනුභාව ඇති කම්පිල්ලදේශීය කුමාරය, පෝරිසාදයාගෙන් මිදුණා වූ නුඹ පියාද මව ද සතුටු කරමින් බබළව, නුඹගේ සියලු නෑ පිරිවරද සතුටු වේවායි (ජාතක පාලි)
ගාථාව කියා “මහාවීරය යවයි” කුමාරයා හැරියේය. හෙතෙමේද ඔහු පාප අදහස් නැමති විසෙන් පහ කොට පන්සිල් දී “මොහු යක්‍ෂයෙක්ද නොවේදැයි විමසන්නේ යක්‍ෂයන්ගේ ඇස් රතුවන්නේය ඇසිපිය නොගසන්නේද වේ. සෙවනැල්ලද නොපැණෙන්නේය, භය නැත්තේය, මොහු එසේ නොවේ. එහෙයින් මොහු යක්‍ෂයෙක් නොවේ. මිනිසෙකි. මන්ගේ පියාගේ වනාහි සහෝදරයෝ තිදෙනෙක් යක්‍ෂණියක විසින් ගන්නා ලදහ. ඇය විසින් ඔවුන්ගෙන් දෙදෙනෙක් කන ලද්දෝ වන්නාහ. එකෙක දරු සෙනෙහසින් පෝෂණය කරන ලද්දේ වන්නේය. මේ ඔහු විය යුතුයැයි නයග්‍රාහී අනුමානයෙන් සර්‍වඥතා ඥානයෙන් මෙන් වෙනස් නොවන තීරණයකට පත්ව මගේ පියාණන්ට කියා රාජ්‍යයෙහි පිහිටුවන්නෙමි’යි සිතා “නුඹ යක්‍ෂයෙක් නොවේ. මගේ පියාණන්ගේ දෙටු බෑයා වෙහි. එව, මා සමග ගොස් කුලය සතු රාජ්‍යය පිළිගනුව’යි කීහ. **“ත්‍වං පිතාමහ**” යයි එහෙයින් කියන ලදී. “නුඹ මගේ මහපියාණෝය” යන අර්‍ථයයි. යක්‍ෂයා විසින් “මම මනුෂ්‍යයෙක් නොවෙමි”යි කී කල්හි ඔහු ඇදහිය යුතු වචන ඇති දිවැස් ඇති තාපසයකු සමීපයට පැමිණ වීය. තාපසයා විසින් “පියපුතු දෙදෙනා කුමක් කරමින් වනයෙහි ඇවිදින්නාහුදැයි පිතෘභාවය කී කල්හි පෝරිසාදයා එබස් අදහා “දරුව, නුඹ යව, මට රාජ්‍යයෙන් කම්නැත. මම පැවිදි වන්නෙමි’යි තාපසයා සමීපයෙහි සෘෂි ප්‍රව්‍රජ්‍යාවෙන් පැවිදි විය. එහෙයින්,
“මෙසේ මාගේ ශීලසමාදානය නිසා මගේ ජීවිතය රක්‍ෂා නොකෙළෙමි. හැමකල්හි ප්‍රාණඝාත කරන්නා වූ ඔහු මම පැවිදි කෙළෙමි’යි වදාරණ ලදි.
එහි “**සීලවතං හෙතු**” යනු මගේ සිල්වත් පියවරුන් හේතුකොට ගෙන, නැතහොත් “**සීලවතං හෙතු**” යනු ශීල - ව්‍රත හේතුවෙන්, මගේ ශීලව්‍රත සමාදානය නිමිතිකොට එය නොබිඳෙනු පිණිස, “**තස්ස**” යනු ඒ පෝරිසාදයා.
ඉක්බිති මහාසත්ත්‍වයෝ පැවිදි වූ තමාගේ මහපියාණන් වැඳ නගරය සමීපයට ගොස් “කුමාරයා වනාහි ආවේය’යි අසා තුටු පහටු වූ රජු විසින් ද නුවර වැස්සන් හා නියම්ගම් ජනපද වැසියන් විසින් ද පෙරගමන් කරන ලද්දාහු රජුට වැඳ සියලු පවත් දැන්වූහ. එය අසා රජතුමා එකෙණෙහිම බෙර හසුරුවා මහත් පිරිවර සහිතව ඔහු සමීපයට ගොස් “සහෝදරය, එනු මැනවි. රාජ්‍යය පිළිගනු මැනව’යි කීය. “මහරජ මට රාජ්‍යයෙන් කම් නැත”යි එසේනම් මාගේ උයනෙහි වසනු මැනව. නො එමියි කීය. රජතුමා එතුමන්ගේ අසපුවට නුදුරෙහි ගමක් කොට භික්‍ෂාව පිහිටුවීය. එය “චුලකම්මාසදම්මනිගම” නම් විය.
එකල මව්පියෝ මහාරාජකුලයෝ වූහ. තාපසයා සාරිපුත්ත තෙරුන්ය. පෝරිසාදතෙම අඞ්ගුලිමාල තෙරුන්ය. නැගණිය උප්පලවණ්ණාය. අගමෙහෙසිය රාහුල මාතාවෝය. අලීනසත්තු කුමාරයා නම්, ලෝකනාථ බුදුරජාණන් වහන්සේය.
මෙහිද යට සඳහන් ක්‍රමයටම උන්වහන්සේගේ සෙසු පාරමිතාවෝද සුදුසු පරිදි නිර්ධාරණය කළ යුත්තාහ. එසේම පියාණන් විසින් වළක්වනු ලබද්දී තම ජීවිතය පරිත්‍යාග කොට පියාගේ ජීවිතය රැකගැනීම සඳහා පෝරිසාදයාගේ සමීපයට යන්නෙමි’යි තීරණය කිරීම, පෝරිසාදයාට තැතිගැනීම වැළැක්වීම සඳහා බහා තැබූ ආයුධ ඇතිව යාම, තමාගේ ශීලය කඩ නොවේවායි ඔහු සමග ප්‍රිය වචනයෙන් කථා කිරීම, ඔහු විසින් විවිධ ක්‍රමයන්ගෙන් පරීක්‍ෂා කරනු ලබද්දී මරණ භය නොවීම, පියාණන් සඳහා මගේ ශරීරය සඵල කරන්නෙමි’යි තුටුපහටු බව ශක්‍රයා විසින්ද පරීක්‍ෂා කිරීමට අපොහොසත් වූ සස ජාතියෙහි පවා පරිත්‍යාග කළ තම ජීවිතයාගේ නිරපේක්‍ෂභාවය පිළිබඳ දැනුම, ඔහු හා එක්වීමෙහිද වෙන්වීමෙහිද සිතෙහි විකාරයක් නොමැතිවීම, ඔහුගේ මනුෂ්‍ය බව මහපිය බව නොවෙනස්ව දැනගැනීම, දැන ගත් පමණින්ම ඔහු කුලසන්තක රාජ්‍යයෙහි පිහිටුවනු කැමති බව, ධර්‍මදේශනාවෙන් සංවේග උපදවා ශීලයන්හි පිහිටුවීම යන මේ ආදීහු මෙහි බෝධිසත්ත්‍වයන්ගේ ගුණානුභාවයෝ යයි පැහැදිලි කළ යුත්තාහ.
“නැවත අනික් (චරිතයක් කියන්නෙමි) යම් කලෙක්හි මහත් ඍද්ධි ඇත්තා වූ දළ ආයුධ කොට ඇති, ඝෝර වූ විෂ ඇති, දිව් දෙකක් ඇති, නාගයන්ට අධිපති වූ සඞ්ඛපාල නම් (නා රජු) වීම් ද නොයෙක් දෙනාගෙන් ගැවසීගත් මහාමාර්‍ගයෙහි සතර මංසන්‍ධිය සමීපයෙහි එහි (තුඹස මත) චතුර්විධ අඞ්ගයන් අධිෂ්ඨාන කොට වාසය කෙළෙමි.
දසවෙනි (සඞ්ඛපාල චරිතයෙහි) “**සඞ්ඛපාලො**” යනාදියෙහි මේ කෙටි අර්‍ථයයි. දිව්‍ය භෝග සම්පත් සමාන මහත් නාග ඍද්ධියෙන් යුක්ත බැවින් “**මහිද්ධිකො”** වේ. යට දෙකක් ද උඩ දෙකක් ද වශයෙන් දළ ආයුධ හතරක් මොහුට ඇත්තේහුයි. “**දාඨාවුධො**” වේ. ඝෝර වූ විෂ ඇති බැවින් “**ඝොරවිසො**” වේ. නාගයෝනියෙහි ලැබුනු දිව් දෙකකින් යුක්ත බැවින් “**ද්විජිව්හො**” වේ. උරයෙන් යන බැවින් “**උරග**” යයි ලැබූ නම් ඇති මහානුභාව ඇති නාගයන්ට අධිපති බැවින් “**උරගාධිභූ**” වේ.
දෙමගක් විනිවිද සන්‍ධි ස්වභාවයෙන් ගිය ස්ථානය “**චතුප්පථෙ**” වේ. මහජනයාට එහෙ මෙහෙ හැසිරීමට ස්ථානවූයේ “**මහාපථෙ**” වේ. මහජනයාගෙන් ගැවසීගත් බැවින් ඒ මහාපථයම “**නානාජන සමාකුලෙ**” වේ. දැන් කියනු ලබන අඞ්ග හතර වශයෙන් “**චතුරො අඞ්ගෙ**” වේ. **“අධිට්ඨාය”** අධිෂ්ඨානකොට, සිතෙහි තබා, යම් දිනෙක මම සඞ්ඛපාල නම් වූ කියන ලද ආකාරයේ නාගරාජයෙක් වීම්ද, එදින යට කියන ලද ආකාරයේ ස්ථානයක “වාසං” පෙහෙවස් විසීම් වශයෙන් වාසය “**අකප්පයිං**” කෙළෙමි.
මහාසත්ත්‍වයෝ වනාහි දානශීලාදී පුණ්‍ය කර්‍මයන්හි නිරත වී බෝධි පර්‍ය්‍යෙෂණ වශයෙන් ඔබනොබ දෙව් මිනිස් දෙගතියෙහි හැසිරෙන්නාහු කිසිකලෙක දිව්‍ය සම්පත් සමාන සැප ඇති නාග භවනයෙහි ඉපිද මහත් සෘද්ධි ඇති මහානුභාව සම්පන්න සඞ්ඛපාල නම් නා රජ වූහ. හෙතෙම කලක් යනවිට එම සම්පත්තියෙහි විපිළිසර වී මනුෂ්‍ය ආත්මභාවය ප්‍රාර්ථනා කරමින් පෙහෙවස් විසීය. ඉක්බිති නාගභවනයෙහි වසන එතුමන්ගේ පෙහෙවස් විසීම සිද්ධ නොවේ. ශීලය කිළිටිවන්නේය. එබැවින් ඔහු නාග භවනයෙන් නික්ම “කණ්හවණ්ණ” නම් නදියට නුදුරෙහි මහාමාර්‍ගයට හා එක් පදික මාර්‍ගයට අතර පිහිටි එක් තුඹසක් දරණින් වෙලා පෙහෙවස් ඉටාගෙන තුදුස්වක් පසළොස්වක දිනයන්හි සමාදන් වූ සිල් ඇත්තේ මාගේ සම් ආදියෙන් ප්‍රයෝජන ඇත්තෝ ගනිත්වායි තම ශරිරය දාන මුඛයෙහි පරිත්‍යාග කොට වැදහොවීය. පෑළවිය දිනයෙහි නාග භවනට යති. එහෙයින් “**පුනාපරං යදාහොමි සඞ්ඛපාලො**”යි යනාදිය වදාරණ ලදී. එහි අර්‍ථය කියන ලද්දේය.
“සිවියෙන් හෝ සමෙන් හෝ මස් වලින් හෝ නහරවලින් හෝ යමෙකුට ප්‍රයෝජනයක් ඇත්නම් ඒවා දෙන ලද්දේමය. ප්‍රයෝජන ඇති තැනැත්තා ඒවා ගෙනයාවා.”
**“ඡවියා චම්මෙන**” (සිවියෙන් හා සමෙන්) ආදී වශයෙන් සතර අඞ්ගයන් අධිෂ්ඨාන කොට යයි මෙහි යමක් කියන ලදද එය චතුරාඞ්ග අධිෂ්ඨානය දැක්වීමයි. “**ඡවිචම්ම**” යනු මෙහි එක් අඞ්ගයකි. මෙසේ පෙහෙවස් වසන මහාසත්ත්‍වයන්ට බොහෝ කාලයක් ඉක්ම ගියේය.
ඉක්බිති එක් දිනක් ඔහු එසේ සිල් සමාදන්ව වැදහොත් කල්හි වැදි පුත්‍රයෝ සොළොස් දෙනෙක් මස් ගෙන එන්නෙමු’යි ආයුධ ගත් අත් ඇතිව වනයෙහි හැසිරෙන්නාහු කිසිවක් නොලැබ නික්මෙන්නාහු තුඹස මත වැදහොත්තා වූ ඒ නාගයා දැක “අපි අද තලගොයි පැටියකුදු නොලැබුවෙමු. මේ නාගරාජයා මරා කන්නෙමු’යි සිතා “මොහු විශාලය. අල්ලා ගන්නා විට පලායාහැකියයි වැදහොත් පරිද්දෙන්ම ඔහුගේ දරණ, හුලින් විද දුබල කොට අල්ලාගන්නෙමුයි උල් ගෙන එළඹියාහුය. බෝධිසත්ත්‍වයන්ගේ ශරීරය මහත්ය. එක් ඔරුවක් ඇති නැවක් පමණ වේ. වටකොට තබන ලද සමන්මල් දමක් වැනිය. ඔලිඳ ඇට වැනි ඇස් වලින් ද දෑසමන් මල් වැනි හිසින්ද යුක්ත වූවාහු අතිශයින් හොබනාහ. හෙතෙම ඒ සොළොස් දෙනාගේ පියවර හඬින් දරණ වැල අතරින් හිස බැහැර කොට රතු ඇස් හැරපියා ඔවුන් උල්ගත් අත් ඇතිව එනු දැක “අද මගේ මනදොළ මුදුන් පත් වන්නේය’යි තමා දාන මුඛයෙහි පවරා දී “මොවුන් මාගේ ශරීරය ආයුධ වලින් කොටා සිදුරු සිදුරු කරන කල්හිද නො බලන්නෙමි’යි තමාගේ ශීලය කඩවේය යන බියෙන් දැඩිව ඉටාගත් අධිෂ්ඨාන ඇතිව හිස දරණ වැල අතරෙහිම පිවිසවා වැදහොත්තේය.
ඉක්බිති ඔවුහු එතුමා වෙත එළඹ නගුටින් ගෙන අදින්නාහු බිම දමා තියුණු උලින් අට තැනෙක්හි විද කටු සහිත තල්වේවැල් රිටි විදින ලද ප්‍රහාර මුවෙහි පිවිසවා අට තැනකින් කදක් සේ ගෙන මහමගට පිළිපන්හ. මහාසත්ත්‍වයෝ උල්වලින් විදින තැන් පටන් එක්තැනකවත් ඇස් ඇර ඔවුන් දෙස නොබැලූහ. කද අටකින් ගෙන යනු ලබන්නා වූ එතුමන්ගේ හිස එල්ලී බිම වැදේ. ඉක්බිති මොහුගේ හිස එල්ලෙන්නේය’යි මහමග වැදහොවා සියුම් උලකින් නහය විද ලණුවක් දමා හිස ඔසවා කද කෙළවර එල්ලා නැවත ඔසවාගෙන මගට පිළිපන්හ. එහෙයින්,
“කර්‍කශ වූ දරුණු වූ කරුණා නැත්තා වූ වැදිපුත්‍රයෝ එහි මා දුටුවාහුය. දඬු මුගුරු ගත් අත් ඇතිව මා කරා එළඹියාහුය. වැදිපුත්‍රයෝ නාසයෙහි, නගුටෙහි, පිටකටුව ප්‍රදේශයෙහි විද කදෙහි නගාගෙන මා ගෙන ගියෝය.
ඒ කාලයෙහි ඉදින් මම කැමති වන්නෙම් නම් මුහුද කෙළවර කොට ඇති වනාන්තර හා පර්‍වත සහිත වූ පෘථිවිය නාසිකා වාතයෙන් දවන්නෙමි. හුල්වලින් විදිනු ලබන කල්හිද සැත්වලින් කොටනු ලබන කල්හිද වැද්දන් කෙරෙහි නො කිපුනෙමි. මේ මාගේ ශීල පාරමිතාවයයි වදාරණ ලදී.
එහි “**භොජපුත්තා**” යනු වැදි පුත්‍රයෝ “**ඛරා**” යනු කර්‍කශ, රළු වචී කර්‍මයෙන් යුක්ත වූවෝ, “**ලුද්දා**” යනු දරුණු වූ, දරුණු මනසින් යුත්, “**අකාරුණා**” යනු කරුණා නැත්තා වූ, “**දණ්ඩ මුග්ගර පාණිනො” **යනු සතරැස් දඬුගත් අත් ඇති. “**නාසාය විනිවිජ්ඣිත්‍වා**” යනු ලණුවක් පිවිසවීමට සියුම් උලකින් නාසයෙහි සිදුරක් විද, **“නඞ්ගුට්ඨෙ පිට්ඨිකණ්ඨකෙ**” යනු නගුට ප්‍රදේශයේ ඒ ඒ තැනද පිටකටුව සමීපයේද විද යනු සම්බන්‍ධයයි. “**කාජෙ ආරොපයිත්‍වාන**” යනු විද බඳින ලද තැන් අටෙහි වේවැල් මඬුලුවලින් එක එක විද එක් එක් කදක් වැදි පුත්‍රයෝ දෙදෙනා බැගින් තම ශරීරයට නංවාගෙන,
**“සසාගරන්තං පඨවිං**” යනු මුහුද කෙළවර කොට ඇති මහ පොළොව “**සකානනං සපබ්බතං**” යනු වනාන්තර හා පර්‍වත ද සහිත යන අර්‍ථයෙන් “**සකානනං සපබ්බතඤ්ච**” වේ. “**නාසාවාතෙන ඣාපයෙ”** යනු ඉදින් මම කැමතිවන්නෙම් නම් කිපී නාසාවාතයක් නිකුත් කරන්නෙම් නම් මුහුද කෙළවර කොට ඇති වනයන් හා පර්‍වතයන් සහිත මේ මහ පොළොව දවන්නෙමි. නාසා වාතය නිකුත් කිරීමත් සමගම අළු කරන්නෙමි. එකල මගේ ආනුභාවය මෙබඳුය.
මෙසේ ඇති කල්හිද **“සුලෙහි විජ්ඣයන්තෙපි කොට්ටයන්තෙපි සත්තිහි භොජ පුත්තෙ න කුප්පාමි”** යනු දුර්‍වලබව ඇති කිරීම සඳහාත් වේවැල් ඇතුල් කිරීම සඳහාත් හරවත් ලී සැස කළ සියුම් උල්වලින් අට තැනෙක්හි විදිද්දී ද දුර්‍වල බව ඇති කිරීම සඳහා තියුණු ආයුධවලින් ඒ ඒ තැන කොටද්දීත් දරුණු වැදි පුත්‍රයන්ට නො කිපෙමි. “**එසා මෙ සීල පාරමී**” යනු මෙසේ මහානුභාව ඇති, එසේ අධිෂ්ඨාන කළ මාගේ ශීලය කඩවේය යන බියෙන් ඒ වැදිපුත්‍රයන්ට යම් නොකිපීමක් වීද ඒකාන්තයෙන්ම ජීවිත නිරපේක්‍ෂභාව වශයෙන් පැවති මගේ ශීල පාරමිතාවයි. ශීල වශයෙන් පරමාර්‍ථ පාරමිතාවය යන අර්‍ථයයි.
බෝධිසත්ත්‍වයන් වහන්සේ ඔවුන් විසින් එසේ ගෙනයනු ලබන කල්හි මිථිලානුවර වැසි ආළාර නම් කෙළෙඹියෙක් ගැල් පන්සීයයක් ගෙන සුවපහසු යානාවක හිඳ යන්නේ ඒ වැදි පුත්‍රයන් මහාසත්ත්‍වයන් ගෙනයනු දැක කරුණාව උපදවා “මේ නාගයා කුමක් සඳහා ගෙනයවුද? ගෙනගොස් මොහුට කුමක් කරන්නෙහුදැයි ඒ වැද්දන්ගෙන් විචාලේය. ඔවුහු මේ නාගයාගේ මස් රසය, මොළොක්ය, ස්ථුලය, පිස කන්නෙමු’යි කීහ. ඉක්බිති ඔහු ඔවුන්ට ගැල් අදිනා ගොනුන් දහසක්ද එකිනෙකාට රන්මස්ස බැගින් ද සියල්ලන්ටම හැඳීමට පෙරවීමට වස්ත්‍රද ඔවුන්ගේ භාර්‍ය්‍යාවන්ට වස්ත්‍රාභරණද දී “යහළුවෙනි! මේ මහානුභාව ඇති නාගරාජයෙකි. තමාගේ ශීලගුණය නිසා තොප කෙරෙහි නො කිපියේය. මොහු වෙහෙසට පත් කරන්නා වූ නුඹලා විසින් බොහෝ පව් රැස් කරන ලද්දේය. ඔහු හැරපියව්” යයි කීහ. ඔවුහු “මෙතෙම අපට මනාප ආහාරයකි. අප බොහෝ උරගයෝ අනුභව කරන ලද විරූහ. එසේ වුවත් ඔබගේ වචනය අප විසින් පිදිය යුතුය. එහෙයින් මේ නාගයා මුදාහරින්නේමු’යි මුදාහැර මහාසත්ත්‍වයන් බිම හොවා තමන්ගේ දරුණු බව නිසා ඒ අමුණන ලද කටුසහිත වේවැල් කෙළවර ගෙන ඇදීමට පටන් ගත්හ.
ඉක්බිති ඔහු නාරජු වෙහෙසට පත්වනු දැක නොවෙහෙසාම කඩුවෙන් වැල් කපා දරුවන්ගේ කර්‍ණාභරණ ඉවත් කරන ආකාරයෙන් දුක් ඇති නොකොට සෙමින් ඉවත් කළේය. එකල්හි ඒ වැදි පුත්‍රයෝ යම් බන්‍ධනයක් ඒ නාගයාගේ නාසයෙන් ඇතුල් කොට ඇදගත්තාහු ද එම බන්‍ධනය සෙමින් මිදූහ. මහාසත්ත්‍වයෝ මෙහොතක් පෙරදිගට අභිමුඛව ගොස් කඳුලු පිරුණු ඇසින් ආළාර දෙස බැලූහ. වැද්දෝ ටිකක් දුරගොස් “උරගයා දුර්‍වලය, මිය ගිය කල්හි ඌ රැගෙනම යන්නෙමු’යි සැඟවුනහ. ආළාර තෙම මහාසත්ත්‍වයන්ට ඇඳිලිබැද “මහානාගය, ඔබ යනු මැනවි. වැද්දෝ ඔබ නැවත අල්ලා නොගන්නාහ’යි කියමින් ටිකදුරක් නාගයා සමග ගොස් නැවතුනේය.
බෝධිසත්ත්‍වයෝ නාග භවනට ගොස් එහි පමා නොවී මහත් පිරිවර සහිතව නික්ම ආළාර වෙත එළඹ නාගභවනෙහි වර්‍ණනාව කියා ඔහු එහි ගෙනගොස් කන්‍යාවන් තුන්සියක් සමග ඔහුට මහත් සම්පත් දී දිව්‍ය කාමයෙන් සැතපවූහ. ආළාර තෙම නාගභවනයෙහි එක් වසරක් වාසය කොට දිව්‍ය කාමයන් වළඳා “මම පැවිදි වීමට කැමැත්තෙමි’යි නා රජුට කියා පැවිදි පිරිකර ගෙන එතැනින් නික්ම හිමාලය ප්‍රදේශයට ගොස් පැවිදිව එහි බොහෝකලක් වාසය කොට මෑත භාගයෙහි චාරිකාවේ හැසිරෙන්නේ බරණැසට පැමිණ බරණැස් රජු සමග එක්වූයේ එතුමාගේ ඇවතුම් පැවතුම් කෙරෙහි පැහැදුනු රජු විසින් “ඔබතුමා මහත් සම්පත් ඇති කුලයකින් අවුත් පැවිදි වූයෙහි යයි සිතමි. කවරනම් කරුණක් නිසා පැවිදි වූයෙහිදැයි විචාරන ලද්දේ තමාගේ පැවිද්දට හේතුව කියන්නේ වැද්දන්ගේ අතින් බෝධිසත්ත්‍වයන් මුදවා ගැනීම ආදිකොට සියලු පුවත් රජුට කියා -
“මහරජ, මා විසින් මිනිසුන් අයත් වූද දෙවියන් අයත් වූද කාම සම්පත්තීහු දක්නා ලදහ. ඒ කාමයෝ අශාස්වතයහ. පෙරළෙන ස්වභාව ඇත්තෝය. කාම සම්පත්හි ආදීනව දැක මම සැදැහැයෙන් පැවිදි වූයෙමි.
මහරජ, ගස්වල පැසුණු නොපැසුණු ගෙඩි මෙන් ළදරු වූද තරුණ වූද මහලු වූද යන සියල්ලෝම ශරීර භේදයෙන් වැටෙන්නාහ. මෙයද දැක පැවිදි වීමි. නෛර්‍ය්‍යාණික වූ මහණකම වනාහි ශ්‍රේෂ්ඨ වේ
යන මේ ගාථාවන්ගෙන් ධර්‍මය දේශනා කළේය.
එය අසා රජතුමා.
“ආළාර නම් තාපසය. යම් කෙනෙක් බොහෝ ඇසූ පිරූ තැන් ඇත්තාහු බොහෝ කරුණු සිතන්නෝ වෙත්ද? නුවණැති ඔවුහු ඒකාන්තයෙන්ම සේවනය කළ යුත්තාහ. නාගයාගේ ද තොපගේ ද වචන අසා බොහෝ පින් කරමි’යි
කීය.
ඉක්බිති තාපසතෙම රජුට:-
“යම් කෙනෙක් බොහෝ ඇසූ පිරූ තැන් ඇත්තාහු බොහෝ කරුණු සිතන්නෝ වෙත් ද නුවණැති ඔවුහු ඒකාන්තයෙන්ම සේවනය කළ යුත්තෝ වෙති. මහරජ! නාගයා ගැනද මා ගැනද අසා බොහෝ පින් කරව’යි (ජාතක පාලි)
මෙසේ ධර්‍මදේශනා කොට එහිම වස් සාරමස වාසය කොට නැවත හිමවතට ගොස් දිවි ඇතිතෙක් සතර බ්‍රහ්මවිහාරයන් වඩා බඹලොව උපන්නේය. බෝධිසත්ත්‍වයෝද දිවි ඇති තෙක් පෙහෙවස් වසා දෙව්ලොව උපන්හ. ඒ රජතුමා ද දානාදි පින්කොට කම් වූ පරිදි මිය පරලොව ගියේය.
එකල ආළාර තාපසයා සාරිපුත්ත ස්ථවිරයෝය. බරණැස් රජ ආනන්‍ද ස්ථවිරය. සඞ්ඛපාල නාගරාජයා ලෝකනාථ බුදුරජාණන් වහන්සේය.
එතුමන්ගේ ශරීර පරිත්‍යාගය දාන පාරමිතාවයි. එබඳු වූ විෂ තේජසින් යුත් බෝධිසත්ත්‍වයන්ට එබඳු වූ පීඩා ඇති කල්හිද ශීලභේද නොකිරීම ශීල පාරමිතාවයි. දිව්‍ය භෝග සම්පත් සමාන සැප අත්හැර නාග භවනයෙන් නික්ම මහණ දම් කිරීම නෙක්‍ඛමම පාරමිතාවයි. දානාදී පින්කම් සදහා මේ දේ කිරීම වටීයයි විධාන කිරීම ප්‍රඥා පාරමිතාවයි. අධිවාසන ක්‍ෂාන්තිය ක්‍ෂාන්ති පාරමිතාවයි. සත්‍ය සමාදානය සත්‍ය පාරමිතාවයි. අචල සමාදාන අධිෂ්ඨානය අධිෂ්ඨාන පාරමිතාවයි. වැදි පුත්‍රයන් පටන් සියලු සත්ත්‍වයන් කෙරෙහි මෛත්‍රී කරුණා ඇති බව මෙත්තා පාරමිතාවයි. වේදනාවෙහි ද සත්ත්‍වයන් කළ විප්‍රකාරයෙහි ද මැදහත් බව උපෙක්‍‍ඛා පාරමිතාවයි. මෙසේ මේ චරියාවෙහි දශ පාරමිතාවෝම ලැබෙත්. ශීල පාරමිතාවම බලවත්නුයි එයම දේශනාවට නගන ලදී. එසේම මෙහිදී බෝධිසත්ත්‍වයන්ගේ ගුණානුභාවයෝ “**යොජන සතිකෙ නාග භවනට්ඨානෙ**” යනාදී වශයෙන් භූරිදත්ත චරිතයෙහි කියන ලද ක්‍රමයෙන් සුදුසු පරිදි විස්තර කළයුත්තාහ.
යම් ඒ හස්තිනාගාදි (දශ) චර්‍ය්‍යා මෙම වර්‍ගයෙහි නිර්දිෂ්ට ද එයින් චර්‍ය්‍යා නමයක් නිගමන ගාථාවෙහි “හත්‍ථිනාගා භූරිදත්තො” ආදී උදාන වශයෙන් සංග්‍රහ කොට දක්වන ලද ද ඒ සියල්ලම විශේෂයෙන් ශීලපාරමී සම්පූර්‍ණ කිරීම් වශයෙන් පැවති හෙයින් මොහු සියලු දෙන ශීලයම බලය කොට ඇත්තේනුයි “**සීල බලා”** වේ. පරමාර්ථ පාරමීභූත ශීලයම උපකරණ හෝ පරිවාර කරන හෙයින්ද සන්තානයෙහි පරිභාවනා වශයෙන් සකස් කිරීම් කරන හෙයින්ද “පරික්‍ඛාරා” වේ. උත්කෘෂ්ටභාවයට ගියාවූ ශීලපරමාර්ථ පාරමිතාවෙහි අසම්පූර්‍ණ භාවයෙන් මේවාට ප්‍රදේශයක් ඇත. නිප්‍රදේශ නොවේනුයි “**පදෙසිකා**” වේ. ප්‍රදේශසහිතය, කුමක්හෙයින්ද යත්? “**ජීවිතං පරිරක්‍ඛිත්‍වා සීලානි අනුරක්‍ඛිස්සං**”යි කීය. යම්හෙයකින් මේ හස්තිනාග ආදී චර්‍ය්‍යාවන්හි මම තම ජීවිතය ඒකදේශ වශයෙන් රැකම ශීලය රුක්කෙම් ද එම නිසාය. ජීවිත වශයෙන් සියලු ආකාරයෙන් පරිත්‍යාග කෙළෙම් ද ඒකාන්ත වශයෙන්ම වනාහි “**සඞ්ඛපාලස්ස මෙ සතො**” මා සඞ්ඛපාලව සිටි කල්හි සියලු කාලයෙහිම ජීවිතය යම් කිසිවකු හට පවරා දෙන ලද්දේය. මහානුභාව සම්පන්න සඞ්ඛපාල නා රජු වූ මට උග්‍ර විෂ තේජස තිබියදීම එම වැද්දන් සමග සමාගමේ දී සියලු කාලයද එයින් පෙර ද පසු ද හැකියාව ඇත්තේ යම් කිසිවෙකුට මෙසේ පුද්ගල විභාගයක් නොකොට ශීලානුරක්‍ෂණය සඳහාම ජීවිතය ඒකාන්තයෙන්ම “**නීයත්තං**” පවරා දෙන ලදී. දානමුඛයෙහි අත්හරින ලදී. “**තස්මා සා සීලපාරමී**” යනු මෙසේ ඒ ජීවිත පරිත්‍යාගය යම් හෙයකින් කරන ලද්දේ ද එහෙයින් ඒ කාරණයෙන් පරමාර්ථ පාරමීභාවයට පත් එය මාගේ ශීල පාරමිතාව යයි දක්වයි.
