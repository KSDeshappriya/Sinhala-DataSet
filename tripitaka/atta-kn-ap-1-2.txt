2. සිංහාසනදායක වර්‍ගය
**නිබ්බුතෙ ලොකනාථම්හි** යනාදි වශයෙන් ආයුෂ්මත් සීහාසන දායක තෙරුන් වහන්සේගේ අපදානයයි. මොහුද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැන තැන පින් රැස් කරන්නේ සිද්ධාර්ථ භාග්‍යවතුන් වහන්සේගේ කාලයෙහි විභව සම්පත් ඇති සැදැහැවත් එක් කුලයෙක ඉපිද භාග්‍යවතුන් වහන්සේ වැඩහිඳිනා කල්හි දෙව්ලොව වැස භාග්‍යවතුන් වහන්සේ පිරිනිවන්පෑ කල්හි උපන් බැවින් දැනුමැති බවට පත්වූයේ භාග්‍යවතුන් වහන්සේගේ ශාරීරික චෛත්‍යය දැක අහෝ මට අලාභයෙකි. භාග්‍යවතුන් වහන්සේ ජීවත්වන කාලයක් නොපැමිණියේ යයි සිතා චෛත්‍යය කෙරෙහි සිත පහදවා සොම්නස් හටගත්තේ සියල්ල රන්මුවා වූ දෙවියන් නිමවූ දෙයක් බඳු ධර්මාසනයෙහි සිහසුනක් කරවා දිවමන් බුදුරදුන්ට මෙන් පූජා කළේය. එයට උඩින් දිවවිමනක් බඳුව ගෙයක් කරවීය. පාතබන පාපුටුවක්ද කරවීය. එසේ දිවි ඇති තෙක් පහන් දුම් මල් සුවඳ ආදියෙන් නානාවිධ පූජාකොට එයින් චුතව දෙව්ලොව උපන්නේ කාමස්වර්ග සයෙහි නැවත නැවත දෙව් සැපත් අනුභව කොට ගණන් නැති ප්‍රදේශ රාජ සම්පත්ද අනුභව කොට කාශ්‍යප බුදුරදුන්ගේ සසුනෙහි පැවිදිව මහණදම් කොට ඒ අතරෙහි දෙව් මිනිසුන් අතර සැරිසරන්නේ මේ බුද්ධෝත්පාද කාලයෙහි එක් විභව සම්පත් ඇති කුලයෙක ඉපිද දැනමිති බවට පත්වූයේ ශාස්තෲන් වහන්සේගේ ධර්ම දේශනාව අසා ලැබූ සැදැහැ ඇත්තේ පැවිදිව ලැබූ උපසම්පදාව ඇත්තේ කමටහන් ගෙන උත්සාහ කරන්නේ නොබෝ කලකින්ම රහත්බවට පත්විය.
මෙසේ පැමිණි අරහත්ඵල ඇත්තේ තමාගේ පෙර කර්මය සිහිකොට සොම්නස් උපදවා පෙර අපදානය ප්‍රකාශ කරන්නේ **නිබ්බුතෙ ලොකනාථම්හි** යනාදිය කීය. එහි ලෝකයට නාථ වූයේ ප්‍රධාන වූයේනුයි **ලොකනාථො**. තුන්ලොවට ස්වාමී යන අර්ථයි. ලෝකනාථ වූ සිද්ධාර්ථ බුදුරදුන් පිරිනිවි කල්හි යන සම්බන්ධයි. **විත්‍ථාරිතෙ පාවචනෙ** යනු බුදුදහම නමැති තුන්පිටකයෙහි **විත්‍ථාරිතෙ** පිහිටි කල්හි ප්‍රකට වූ කල්හි යන අර්ථයි. **බාහුජඤ්ඤම්හි සාසනෙ** යනු ශික්‍ෂාත්‍රය සංගෘහිත වූ බුද්ධ ශාසනයෙහි නොයෙක් සියදහස් ගණන් ක්‍ෂීණාශ්‍රව සංඛ්‍යාත වූ බොහෝ ජනයන් විසින් දැනගත් අවබෝධ කරගත් යන අර්ථයි.
**පසන්නචිත්තො සුමනො** යනු එදා මම බුදුන් දිවමන් කල්හි **අසම්පත්තෙ** නොපැමිණ, පිරිනිවන්පෑ කල්හි දෙව්ලොවින් චුතව මිනිස්ලොව උපන්නේ ඒ භාග්‍යවතුන් වහන්සේගේ ශාරීරිකධාතු චෛත්‍යය දැක පහන් සිත් ඇත්තේ ශ්‍රද්ධා සම්ප්‍රයුක්ත මනසින් යුක්ත වූයේ **සුමනො** සොඳුරු මනසින් යුතුව අහෝ මාගේ ආගමනය මනාගමනකැයි හටගත් ප්‍රසාද බහුමාන ඇත්තේ මා විසින් නිවන අවබෝධ කරනු පිණිස එක් පිනක් කිරීමට වටී යයි සිතා භාග්‍යවතුන් වහන්සේගේ චෛත්‍යය සමීපයෙහි භාග්‍යවතුන් වහන්සේ උදෙසා **හිරඤ්ඤ** රන්රුවන් ආදියෙන් අලංකාරකොට සිහසුනක් කළේය. එහි හුන්නහුට පාතබනු පිණිස පාපුටුවක්ද කරවීමි. සිහසුන නොතෙමෙනු පිණිස එයට උඩින් ගෙයක් ද කරවීමි. එහෙයින් කියන ලදි. **සීහාසන මකාසහං -පෙ- ඝරංතත්‍ථ අකාසහං** යනුවෙන් **තෙන චිත්තප්පසාදෙන** යනු දිවමන් භාග්‍යවතුන් වහන්සේගේ වැනි සිංහාසනයක් මා විසින් කරන ලදි. ඒ චිත්ත ප්‍රසාදයෙන් **තුසිතං උපජ්ජහං** යනු තුසිත භවනයෙහි උපන්නෙමි යන අර්ථයි.
**ආයාමෙන චතුබ්බීසා** යනු එහි දෙවියකුව උපන් මාගේ **සුකතං** පිනින් උපන්, පහළ වූ විමානය **ආයාමෙන** උසින් යොදුන් විසිහතරකි. විත්‍ථාරෙන පුළුලින් යොදුන් දහහතරකි. **තාවදෙව** උපන් කෙණෙහිම ආසි විය යන අර්ථයි. සෙස්ස පහසුවෙන් දතහැකිමය.
**චතුනවුතෙ ඉතො කප්පෙ** යනු මෙයින් අනූහතරවැනි කල්පයෙහි **යංකම්මං** **අකරි** කළේය. **තදා **එතැන් පටන් කරන ලද පින් පලයෙන් කිසිදු **දුග්ගතිං නාභිපානාමි** අනුභව කළ කිසිදු දුගතියක් නැත යන අර්ථයි.
**තෙ සතත්ති ඉතො කප්පෙ** යනු මේ කල්පයෙන් සැත්තෑවැනි කල්පයෙහි **ඉන්‍දනාමා තයො ජනා** යනු පිළිවෙලින් ජාති තුනකම ඉන්ද්‍ර නම් වූ සක්විති රජවරුන් තිදෙනෙක් වීමි යන අර්ථයි. **ද්වෙ සත්තති ඉතො කප්පෙ** යනු මෙයින් සැත්තෑ දෙවැනි කල්පයෙහි සුමන නම් ඇතිව තෙවරක් සක්විති රජවරු තිදෙනෙක් වූහ.
**සමසත්තතිම්හි තො කප්පෙ** යනු මේ කල්පයෙන් අඩුවැඩි නොවූ සැත්තෑවැනි කල්පයෙහි, **වරුණ නාමකා** වරුණ සක්විතිය යන එබඳු නම් ඇතිව සක්විති රජවරු තිදෙනෙක්ම සත්රුවනින් යුතු සිව් දිවයින්හි අධිපතීහු වූහ යන අර්ථයි. සෙස්ස පහසුවෙන් දත හැක්කේමය.
**සිද්ධත්‍ථස්ස භගවතො** යනාදි වශයෙන් ආයුෂ්මත් එකත්‍ථම්භ දායක ‍තෙරුන් වහන්සේගේ අපදානයයි. මොහුද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි ඒ ඒ තන්හි නිවන් ලැබීමට උපකාරී වන පින් රැස්කරන්නේ සිද්ධාර්ථ භාග්‍යවතුන් වහන්සේගේ කාලයෙහි වන කාර්මිකයකුව එක් විභව සම්පත් ඇති කුලයෙක උපන්නේය. එසමයෙහි සියලු ශ්‍රද්ධා සම්පන්න උපාසකවරු එක්සිත්ව භාග්‍යවතුන් වහන්සේට උපස්ථාන ශාලාවක් කරමුයි දැව සඳහා වනයට පිවිස එම උපාසකයා දැක අපට එක් කණුවක් දෙවයි ඉල්ලූහ. ඔහු මේ පුවත අසා ඔබ නහමක් සිතවයි ඔවුන් හැමදෙන උනන්දුකොට එක් හරවත් කණුවක් ගෙන ශාස්තෲන් වහන්සේට පෙන්වා ඔවුන්ටම දුන්නේය. ඔහු එයින්ම හටගත් සොම්නස් ඇත්තේ එයම මුල්කොට අනික් දානාදී පින්කොට එයින් මියපරලොව ගොස් දිව්‍යලෝකයෙහි ඉපිද සදෙව්ලොවිහි නැවත නැවත දිව්‍ය සම්පත් අනුභවකොට මිනිසුන් අතරද අග්‍රවූ සක්විති සැපත් නොයෙක් වර අනුභව කොට නොගිණිය හැකි ප්‍රදේශරාජ සම්පත්ද අනුභව කොට මේ බුද්ධෝත්පාද කාලයෙහි ශ්‍රද්ධා සම්පන්න එක් කුලයෙක උපන්නේ මව්පියන් සමග භාග්‍යවතුන් වහන්සේ සමීපයෙහි ධර්මය අසා පැවිදිව ලැබූ උපසම්පදාව ඇත්තේ කමටහන් ගෙන මෙනෙහි කරන්නේ නොබෝ කලකින්ම රහත් විය.
ඔහු මෙසේ රහත් බවට පත්වූයේ තමාගේ පූර්වකර්මය සිහිකොට හටගත් සොම්නස් ඇත්තේ පෙර චරිතාපදානය ප්‍රකාශ කරන්නේ **සිද්ධත්‍ථස්ස** යනාදිය කීය. එහි **සිද්ධත්‍ථස්ස භගවතො** භාග්‍යවත් සම්‍යක් සම්බුදුරජාණන් වහන්සේගේ **මහාපූගගණො** යනු මහා උපාසක සමූහයා. **අහූ** විය යනු අර්ථයි. **සරණං ගතාච තෙ බුද්ධං** යනු බුදුන් සරණ ගියාහු, සේවනය කළාහු හෝ දත්තාහු හෝ ඔවුහු උපාසකයෝය. **තථාගතං සද්දහන්ති** බුදුගුණ තම සිත් සතන්හි තබති යන අර්ථයි.
**සබ්බෙ සංගම්ම මන්තෙත්‍වා** යනු සියලු දෙන පැමිණ එක්ව ඔවුනොවුන් දන්වා එක්සිත් ඇත්තාහු වී, **මාලං** උපස්ථාන ශාලාව ශාස්තෲන් වහන්සේ උදෙසා, **කුබ්බන්ති** කරති යන අර්ථයි. දැව රාශිය තුළ එක් කණුවක්වත් නොලබන්නාහු **බ්‍රහාවනෙ** මහා වනයෙහි සොයති යනු සම්බන්ධයි.
**තෙහං අරඤ්ඤෙදිස්වාන **යනු මම එම උපාසකවරුන් වනයෙහිදී දැක **ගණං** සමූහය **උපගම්ම** සමීපයට ගොස් **අඤ්ජලිම්පග්ගහෙත්‍වා** දසැඟිලි එක්කොට ඇඳිලිය හිසෙහිකොට **අහං ගණං** උපාසක සමූහය. තොපි මේ වනයට කුමක් සඳහා පැමිණියාහුද, තදා එකල්හි විචාරති යනු සම්බන්ධයි.
ඒ සිල්වත් උපාසකවරු **මෙ** මා විසින් විචාරණ ලද්දාහු අපි ශාලාවක් කරනු කැමැත්තෝ ව අප විසින් එක් කණුවක්වත් නොලැබෙතියි ප්‍රකාශ කළහ. විශේෂයෙන් කියූහ යනු සම්බන්ධයි.
**මමං** මාහට **එකත්‍ථම්හංදෙථ** **අහං** එය ශාස්තෲන් වහන්සේට දෙන්නෙමි. මම සමීපයට කණුව ගෙනෙන්නෙමි. ඒ පින්වත්හු කනුව ගෙන ඒමේ අල්ප වූ උනන්දුවක් ඇත්තෝ උත්සාහ නැත්තෝ වෙත්වායි සම්බන්ධයි.
**යං යං යොනුපජ්ජාමි** යනු කිසියම් කිසියම් **යොනිං** දේවත්වයකට. ඉක්බිති මනුෂ්‍යත්වයකට එළඹෙමි යන අර්ථයි. අනාගත අර්ථයෙහි යෙදෙන වචනයෙකි. යම් යම් දෙව්ලොවක හෝ මනුෂ්‍ය ලෝකයෙහි හෝ යන අර්ථයි. සෙස්ස නොගැඹුරු අරුත් ඇත්තේමය.
**පදුමුත්තරස්ස භගවතො** ආදි වශයෙන් ආයුෂ්මත් නන්ද තෙරුන් වහන්සේගේ අපදානයයි. මොහුද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි ඒ ඒ තැන නිවනට හේතු වූ පින් රැස්කරන්නේ පදුමුත්තර භාග්‍යවතුන් වහන්සේගේ කාලයෙහි හංසවතී නුවර එක් කුලයක ඉපිද දැනමිති බවට පැමිණියේ භාග්‍යවතුන් වහන්සේ සමීපයෙහි ධර්මය අසන්නේ ශාස්තෲන් වහන්සේ එක් භික්‍ෂුවක ඉන්‍ද්‍රියයන්හි මුවහ කළ දොර ඇති භික්‍ෂූන් අතර අගතන්හි තබනු දැක තමාද ඒ තනතුර පතන්නේ භාග්‍යවතුන් වහන්සේට හා භික්‍ෂු සංඝයාට පූජා සත්කාර බහුල මහදන් පවත්වා ‘ස්වාමීනි, මම අනාගතයෙහි ඔබවහන්සේ වැනි බුදුකෙනෙකුන්ගේ මෙවැනි ශ්‍රාවකයෙක් වන්නෙමි’යි ප්‍රාර්ථනයක් කළේය.
ඔහු එතැන් සිට දෙව්මිනිසුන් අතර සැරිසරන්නේ **අත්‍ථදස්සි** භාග්‍යවතුන් වහන්සේගේ කාලයෙහි ධම්මතා නම් නදියෙහි මහ කැස්බකු වී උපන්නේ එක්දවසක් ශාස්තෲන් වහන්සේ නදියෙන් එතරවනු පිණිස ඉවුරෙහි සිටිනු දැක තමා භාග්‍යවතුන් වහන්සේ තරණය කරනු කැමැත්තේ ශාස්තෲන් වහන්සේගේ පාමුල වැදහොත්තේය. ශාස්තෲන් වහන්සේ ඔහුගේ අධ්‍යාශය දැන පිටට නැගි සේක. ඔහු තුටුපහටුව වේගයෙන් සැඩ දියපහර සිඳිමින් වඩාත් ඉක්මණින් එගොඩට පැමිණවීය. භාග්‍යවතුන් වහන්සේ ඔහුට අනුමෙවෙනි කියනසේක් විය හැකි සම්පත් වදාරා වැඩි සේක.
එදා එම පුණ්‍යකර්මයෙන් සුගතීන්හි පමණක් සැරිසරන්නේ අපගේ මෙම භාග්‍යවතුන් වහන්සේ උපන් කල්හි කපිලවස්තු නුවර සුදොවුන් මහරජුගේ අගමෙහෙසී වූ මහා ප්‍රජාපතී ගෞතමියගේ කුසෙහි උපන්නේය. ඔහුට නම්තබන දවසෙහි ඥාති සමූහයා සතුටු කරමින් උපන්නේ යයි නන්ද යනුවෙන්ම නමක් තැබූහ. ඔහු වැඩිවිය පත් කල්හි භාග්‍යවතුන් වහන්සේ පවත්වන ලද උතුම් දම්සක් ඇතිසේක් ලෝකයාට අනුග්‍රහ කරමින් පිළිවෙලින් කපිලවස්තු නුවරට වැඩ ඥාති සමාගමයෙහි පොකුරුවැස්ස නිදානය කොට වෙස්සන්තර ජාතකය දෙසා වදාරා, දෙවැනි දවසෙහි පිඬු පිණිස පිවිස **‘උත්තිට්ඨෙ නප්පමජ්ජෙය්‍ය’** යන ගාථාවෙන් පියාණන් සෝවාන් ඵලයෙහි පිහිටුවා නිවසට වැඩ ‘ධම්මංචරෙ සුචරිතං’ යන ගාථාවෙන් මහා ප්‍රජාපතිය සෝවාන් ඵලයෙහි ද සකෘදාගාමි ඵලයෙහි ද පිහිටුවා තෙවැනි දවසෙහි නන්ද කුමාරයාගේ අභිෂේක, ගෘහප්‍රවේශ ආවාහ මංගල්‍යයන් පවතිද්දී පිඬු පිණිස පිවිසි සේක. ශාස්තෲන් වහන්සේ නන්ද කුමරුගේ අතට පාත්‍රය දී මඟුල් කියා ඔහු අතින් පාත්‍රය නොගෙනම විහාරයට වැඩි සේක. ඔහු පාත්‍රය අතැතිව විහාරයට පැමිණියහු අකමැති වද්දීම පැවිදි කළ සේක. එසේ පැවිදි වූ නිසාම අනභිරතියෙන් පීඩා විඳින්නහු දැන උපායෙන් ඔහුගේ ඒ අනභිරතිය නැතිකළ සේක. ඔහු නුවණින් මෙනෙහිකොට විදර්ශනා උපදවා නොබෝ කලෙකින්ම රහත්බවට පත්වීය. තෙරුන්වහන්සේ නැවත දිනෙක භාග්‍යවතුන් වහන්සේ කරා එළඹ මෙසේ කීහ. ‘ස්වාමීනි, භාග්‍යවතුන් වහන්සේ පරෙවියන්ගේ වැනි පා ඇති අප්සරාවන් පන්සියයක් මාහට ලබාදෙන බවට යම් ඇපයක් වූ සේක්ද, ස්වාමීනි, මම භාග්‍යවතුන් වහන්සේ මම ඇපයෙන් මුදවමි’. භාග්‍යවතුන් වහන්සේද ‘යම්සේ නන්ද, උපාදානයන්ගෙන් තොරව කෙලෙසුන්ගෙන් සිත මිදුණේ ද, එසේනම් මම මෙම ඇපයෙන් මිදුණේ වෙමි’යි කී සේක. ඉක්බිති භාග්‍යවතුන් වහන්සේ ඔහුගේ ඉන්ද්‍රියයන්හි මුවහ කළ දොර ඇති බව විශේෂයෙන් දැන ඒ ගුණය පැහැදිලි කරන සේක් මහණෙනි, මාගේ ඉන්ද්‍රියයන්හි මුවහකළ දොර ඇති ශ්‍රාවක භික්‍ෂූන් අතර යමෙක් අග්‍රවේද ඒ ‘නන්ද’ යයි ඉන්ද්‍රියයන්හි මුවහ කළ දොර ඇති බැවින් අගතන්හි තැබූ සේක. තෙරුන්වහන්සේ වනාහි ඉන්ද්‍රියයන්ගේ අසංවරය නිසා මෙම විප්‍රකාරයට පත්වූයෙමි. මම එය මනාසේ නිග්‍රහ කරන්නෙමියි හටගත් උත්සාහ ඇතිව බලවත් හිරි ඔත්තප්පයෙන් යුතුව එහිම කරන ලද උත්සාහ ඇති බැවින් ඉන්ද්‍රිය සංවරයෙහි උසස් පාරමිතාවට පැමිණි සේක.
මෙසේ ඔහු අගතැන්පත්ව තමාගේ පෙර කර්මය සිහිකොට සොම්නසට පැමිණියේ පෙර චරිතාපදානය ප්‍රකාශ කරන්නේ **පදුමුත්තරස්ස භගවතො** ආදිය කීය. **වත්‍ථං ඛොමං මයා දින්නං** යනු බෝම රටෙහි උපන් වස්ත්‍රය භාග්‍යවතුන් වහන්සේ කෙරෙහි සිත් පැහැදීමෙන් ගරුබුහුමනින් මා විසින් අතිශයින් සියුම් වූ බෝම වස්ත්‍රය දෙන ලදී යන අර්ථයි. **සයම්භුස්ස** යනු තමාම **භුතස්ස** උපන් ආර්ය ජාතියෙහි උපන් **මහෙසිනො** මහත් වූ සීල සමාධි පඤ්ඤා විමුත්තිඤාණ දස්සන ස්කන්ධයන් **එසි** සෙවීයයි මහේසී නම්. ඒ මහේසී වූ ස්වයංභූ වූ භාග්‍යවතුන් වහන්සේගේ සිවුරු පිණිස බෝම වස්ත්‍රයක් මා විසින් දෙනලදැයි යන සම්බන්ධයි.
**තංමෙ බුද්ධො වියාකාසී** යනු මෙහි **තං** යනු සාම්‍යර්ථයෙහි යෙදෙන වචනයකි. ඒ වස්ත්‍රදායක වූ මාගේ දානඵලයෙහි **විසෙසෙ අකාසි** බුදුරජාණන් වහන්සේ වදාළ සේක යන අර්ථයි. **ජලජූත්තමනාමකො** යනු පදුමුත්තර නම් ඇත්තේ. ජලජූත්තම නායකො යනුවෙන්ද පාඨයක් ඇත්තේය. උන්වහන්සේට බැබලෙන දෙවි මිනිසුන්ගේ **උත්තමනායකො** ප්‍රධාන වූ යන අර්ථයි. **ඉමිනා වත්‍ථදානෙන** යනු මේ දානයෙහි විපාකයෙන් ඔබ අනාගතයෙහි **හෙමවණ්ණො** රන්වන් වන්නෙහිය.
**දෙව සම්පත්ති අනුහොත්‍වා** යනු දිව්‍ය මනුෂ්‍ය සංඛ්‍යාත වූ සම්පත්තිද්වය අනුභවකොට. **කුසලමූලෙහි චොදිනො** යනු කුසල අවයවයන්ගෙන් කුසල කොටස්වලින් **චොදිතො** මෙහෙයවනු ලැබූ ඔබ මේ පිනින් ශාස්තෲන් වහන්සේගේ කුලයෙහි උපදිතියි මෙහෙවන ලද්දේ වනැයි යන අර්ථයි. ගෞතම භාග්‍යවතුන් වහන්සේගේ කණිටු සොහොයුරා ඔබ වන්නෙහි යයි ප්‍රකාශ කළේය යන සම්බන්ධයි.
**රාගරත්තො සුබසීලො** ක්ලේශකාමයන්හි ඇළුණේ කායසුඛ චිත්තසුඛ අනුභව කරන ස්වභාව ඇත්තේ, **කාමෙසුගෙධමායුතො** යනු වස්තු කාමයන්හි ගේධ සංඛ්‍යාත වූ තෘෂ්ණාවෙන් **ආයුතො** යුක්තවූයේ යන අර්ථයි. **බුද්ධෙන චොදිතො සන්තො** **තතො ත්‍වං** යම්හෙයකින් කාමයන්හි ගැලුණේ **තතො** එයින් **ත්‍වං** තමාගේ සහෝදරයා වූ ගෞතම බුදුරජාණන් වහන්සේ විසින් **චොදිතො** පැවිද්ද කෙරෙහි යොදවා උන්වහන්සේ සමීපයෙහි පැවිදි වන්නෙහිය යන සම්බන්ධයි.
**පබ්බජිත්‍වාන ත්‍වං තත්‍ථ** ඒ ගෞතම භාග්‍යවතුන් වහන්සේගේ ශාසනයෙහි ඔබ පැවිදිව **කුසලමූලෙන** මූලභූත වූ කුසල සම්භාරයෙන් **චොදිතො** භාවනාවෙහි යොදවන ලද්දේ **සබ්බාසවෙ** සියලු කෙලෙස් **පරිඤ්ඤාය** දැන අත්හැර **අනාමයො** නිදුක් වූයේ **නිබ්බායිස්සති** නොපෙනෙන බවට පමුණුවන්නෙහිය. නොපෙනෙන බවට යන්නේය යන අර්ථයි.
**සතකප්ප සහස්සම්හි** මේ කල්පයට පෙර එක්දහස් එකසිය කල්පයෙහි චෙල නමින් සක්විති රජවරු සතරදෙනෙක් වූහ යන අර්ථයි. **සට්ඨිකප්ප සහස්සානි** කල්ප එක්දහස් සැටක් ඉක්මවා යට එක් කල්පයක උපචාල නම් සතර දෙනෙක් ජාති සතරක වූහ යන අර්තයි.
**පඤ්චකප්ප සහස්සම්හි** එක්දහස් පස්වැනි කල්පයෙහි චෙල නම් සක්විති රජවරු සතරදෙනෙක් සත්රුවනින් යුතුව සමගිව ජම්බුද්වීප, අපරගෝයාන, උත්තරකුරු, පූර්වවිදේහ, සංඛ්‍යාත සිව් දිවයින්හි ඊශ්වරව, ප්‍රධානව **විසුං** වූහ යන අර්ථයි. සෙස්ස කියන ලද පරිදිමය.
**පදුමුත්තරො නාමජිනො** යනාදි වශයෙන් ආයුෂ්මත් චුල්ලපන්‍ථක තෙරුන් වහන්සේගේ අපදානයයි. මොහුද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි ඒ ඒ තැන නිවනට හේතු වූ පින් රැස් කරන්නේ පදුමුත්තර භාග්‍යවතුන් වහන්සේගේ කාලයෙහි යමක් මෙහි අර්ථෝත්පත්ති වශයෙන් කිවයුතුද එය පළමුව අෂ්ටක නිපාතයෙහි මහාපන්‍ථක වස්තුවෙහිදී කියන ලද්දේමය. විශේෂය මෙපමණමය. මහාපන්‍ථක තෙරුන් වහන්සේ රහත්බවට පත්ව ඵලසමාපත්ති සුඛයෙන් දවසරින්නේ මෙසේ සිතූ සේක. ‘කෙසේද චුල්ලපන්ථකද මේ සැපයෙහි පිහිටුවන්නට හැක්කේ’ යනුවෙන් උන්වහන්සේ තම මුත්තණුවන් වූ ධන සිටුවරයා වෙත එළඹ මෙසේ කීහ. යම්හෙයකින් මහ සිටුවරයා අනුදන්නේ නම් මම චුල්ලපන්‍ථක පැවිදි කරන්නෙමි’. ‘ස්වාමීනි, පැවිදි කරන්න’. තෙරුන් වහන්සේ ඔහු පැවිදි කළ සේක. ඔහු දසසිල්හි පිහිටියේ සහෝදරයා හමුවෙහි
ගාථාව ඉගෙන ගන්නේ සිව් මසෙකින් ඉගෙනීමට නොහැකි විය. උගත් දෙය හෘදයෙහි නොසිටී. ඉක්බිති මහාපන්ථක තෙමේ “චුල්ලපන්ථක, ඔබට මේ සසුන සුදුසු නැත. සිව් මසෙකින් එක් ගාථාවක්වත් ඉගෙනීමට නොහැකි වූයෙහිය. පැවිදිකිස කෙසේ නම් මුදුන්පමුණුවා ගන්නෙහිද. මෙයින් නික්මී යව. තෙරුන් විසින් නෙරපා දමනු ලැබූ ඔහු දොර කොටුව සමීපයෙහි හඬමින් සිටියේය.
එසමයෙහි භාග්‍යවතුන් වහන්සේ ජීවකගේ අඹවනයෙහි වාසය කරන සේක. ඉක්බිති ජීවක තෙමේ පුරුෂයකු යැවීය. “යව, පන්සියයක් භික්‍ෂූන් සමග ශාස්තෲන් වහන්සේට ආරාධනා කරව”යි. එකල්හි ආයුෂ්මත් මහාපන්ථක තෙරුන්වහන්සේ දාන අධිකාරී වෙති. හෙතෙමේ ‘පන්සියයක් භික්‍ෂූන්ට භික්ෂාව පිළිගනු මැනැවයි කියනු ලැබුවාහු චුල්ලපන්ථක හැර සෙසු භික්‍ෂූන්ට පිළිගනිමියි කීහ. ඒ අසා චුල්ලපන්ථක තෙමේ බෙහෙවින් දොම්නසට පැමිණියේ විය. ශාස්තෲන් වහන්සේ ඔහුගේ සිතෙහි හැසිරීම දැන චුල්ලපන්ථක මා විසින් කරන ලද උපායෙන් අවබෝධ කරගන්නේ යයි ඔහුට නුදුරු තැන තමා දක්වා කිමෙක්ද පන්ථක හඬන්නෙහිදැයි ඇසූ සේක. ස්වාමීනි, සොහොයුරා මා නෙරපතීයි කීය. පන්ථක නහමක් සිතව, ඔබගේ පැවිද්ද මාගේ සසුනෙහිය. එන්න මෙය ගෙන ‘රජොහරණං, රජොහරණං’ යනුවෙන් සිත්හි තබා ගනුවයි සෘද්ධියෙන් පිරිසිදු රෙදිකඩක් මවාදුන් සේක. ඔහු ශාස්තෲන් වහන්සේ විසින් දෙන ලද රෙදිකඩ රජොහරණං රජොහරණං යනුවෙන් අතින් පිරිමදින්නේ හුන්නේය. ඔහු එය පිරිමදිද්දී කිලිටි විය. නැවත පිරිමදිනවිට ඉඳුල් පිස්නාවක් මෙන් විය. ඔහු ඥානය මුහුකුරා ගිය හෙයින් මෙසේ සිතීය. මේ රෙදිකඩ ප්‍රකෘතියෙන් පිරිසිදුය. මේ කර්මයෙන් හටගත් සිරුර නිසා කිලිටි විය. වෙනස් විය. ඒ නිසා මෙයද අනිත්‍යයි. මෙසේ සිතට ප්‍රීති ක්‍ෂයව්‍යය එළවාගෙන එම නිමිත්තෙහිම ධ්‍යාන උපදවා ධ්‍යානපාදක කොට විදර්ශනා පිහිටුවා පිළිසිඹියා සහිත රහත් බවට පැමිණියේය. රහත්බවට පත් ඔහුට ත්‍රිපිටකය අභිඥාපස පැමිණියේය.
ශාස්තෲන් වහන්සේ එකක් අඩු පන්සියයක් භික්‍ෂූන් සමග වැඩ ජීවකගේ නිවසෙහි පැනවූ අසුනෙහි හුන් සේක. චුල්ලපන්‍ථක වනාහි තමා භික්‍ෂාව සඳහා නොපිළිගනු ලැබූ හෙයින්ම නොගියේ විය. ජීවක කැඳ පිළිගන්වන්නට ආරම්භ කෙළේය. ශාස්තෲන් වහන්සේ අතින් පාත්‍රය වැසූ සේක. ස්වාමීනි, කුමක් නිසා නොපිළිගන්නහුදැයි ඇසූකල්හි ජීවක වෙහෙරෙහි එක් භික්‍ෂුවක් ඇතැයි කී සේක. හේ එක් පුරුෂයකු යැවීය. යව ඔහු ගෙනෙවයි චුල්ලපන්‍ථක තෙරුන් වහන්සේද රූපයෙන්ද ක්‍රියාවෙන්ද එකිනෙකාට අසමාන භික්‍ෂූන් දහසක් මවා හුන්හ. ඒ පුරුෂයා විහාරයෙහි භික්‍ෂූන් බොහෝ දෙනකු දැක ජීවකට කීය. මේ භික්‍ෂු සංඝයාට වඩා විහාරයෙහි භික්‍ෂු සංඝයා බහුතරය. කැඳවිය යුතු ආර්යයන් වහන්සේ නොදනිමි. ජීවක ශාස්තෲන් වහන්සේ විචාළේය. ස්වාමීනි විහාරයෙහි හුන් භික්‍ෂුව කවර නම් ඇත්තේද. චුල්ලපන්‍ථක නම්ය. දරුව, යව. චුල්ලපන්‍ථක නම් කවරෙක්දැයි විමසා ඔහු ගෙන එව. ඔහු විහාරයට ගොස් ස්වාමීනි චුල්ලපන්‍ථක නම් කවරෙක්දැයි ඇසීය. මම චුල්ලපන්‍ථක. මම චුල්ලපන්‍ථක යයි එකපැහැර දහසක් භික්‍ෂූහු කතාකළහ. ඔහු නැවත අවුත් ඒ පුවත ජීවකට දැන්වීය. ජීවක අවබෝධ කරගත් සත්‍ය ඇති බැවින් ආර්යයන් වහන්සේ සෘද්ධි ඇත්තෙකැයි සිතමියි නය වශයෙන් දැන දරුව යව, පළමුව කථාකරන ආර්යයන් වහන්සේම ශාස්තෲන් වහන්සේ ඔබවහන්සේ කැඳවතියි සිවුරු කොණින් ගනුවයි කීය. ඔහු විහාරයට ගොස් එසේ කළේය. එකෙණෙහිම මැවුණු භික්‍ෂූහු අතුරුදහන් වූහ. ඔහු තෙරුන් වහන්සේ ගෙන ගියේය.
ශාස්තෲන් වහන්සේ එකෙණෙහි කැඳ කැවිලි ආදී දේ පිළිගත් සේක. කරන ලද බත්කිස ඇතිසේක් භාග්‍යවතුන් වහන්සේ අනුමෝදනාව කරවයි චුල්ලපන්‍ථකට අණකළ සේක. ඔහු දියුණු කළ පටිසම්භිදා ඇත්තේ මහාමේරුව ගෙන මහසමුදුර මත්ගාන්නක් මෙන් ත්‍රිපිටක බුද්ධවචනය කළඹමින් ශාස්තෲන් වහන්සේගේ අධ්‍යාශය ගෙන අනුමෝදනාව කළේය. දසබලධාරී බුදුරජාණන් වහන්සේ කරන ලද බත්කිස ඇතිසේක් විහාරයට වැඩිකල්හි දම්සභාවෙහි කථාවක් උපන්නේය. බුදුවරුන්ගේ ආනුභාවය පුදුමයි. යම්තැනෙක වනාහි සිව්මසෙකින් එක් ගාථාවක්වත් ඉගෙනීමට නොහැකි වූවකු සුළු මොහොතකින්ම මෙසේ මහා සෘද්ධි ඇත්තකු කළ සේක. එසේ ජීවකගේ නිවසෙහි හුන්සේක් භාග්‍යවතුන් වහන්සේ විසින් මේ අයුරින් චුල්ලපන්‍ථකගේ සිත සන්සුන් කරන ලදි. විදර්ශනා මාර්ගයට පිළිපන්නේ යයි දැන තමා හුන් පරිද්දෙන්ම දක්වා පන්‍ථක, මේ රෙදිකඩ කිලිටි වූයේ දූවිල්ලෙන් යුතුවූයේ පමණක් නොව, මින් වනාහි ආර්ය විනයෙහි වෙනත් කිලිටිද දූවිලි යයි දක්වන්නේ –
මේ ගාථා තුන වදාළ සේක. ගාථා අවසන චුල්ලපන්‍ථක සිව්පිළිසිඹියා සහිත රහත්බවට පැමිණියේ යයි ශාස්තෲන් වහන්සේ ඒ භික්‍ෂූන්ගේ කතා සල්ලාපය අසා පැමිණ බුද්ධාසනයෙහි වැඩහිඳ මහණෙනි, කුමක් කියවුදැයි අසා, ස්වාමීනි මෙනම් යයි කී කල්හි, මහණෙනි, චුල්ලපන්‍ථක මෙසේ මාගේ අවවාදයෙහි පිහිටා ලෝකෝත්තර දායාදය ලද්දේ දැන් පමණක් නොවේයයි කියා ඔවුන් විසින් ඉල්ලා සිටිනු ලැබූ සේක් චුල්ලසෙට්ඨි ජාතකය වදාළ සේක. ඉක්බිති ශාස්තෲන් වහන්සේ ආර්ය සංඝයා පිරිවරා ධර්මාසනයෙහි වැඩහුන් සේක් මනෝමය සිරුරු මවාගන්නා වූද සිත වෙනස් කිරීමේ දක්‍ෂ වූද භික්‍ෂූන් අතර ඔහු අගතන්හි තැබූහ.
මෙසේ ඔහු පත්වූ අගතන් ඇත්තේ පූර්ව කර්මය සිහිකොට ප්‍රීති සොම්නස් වශයෙන් පූර්ව චරිතාපදානය ප්‍රකාශ කරන්නේ **පදුමුත්තරො නාමජිනො** යනාදිය කීය. එහි මුල්පද දෙක කියූ අර්ථ ඇත්තේමය. **ගණම්හා වූපකට්ඨො සො** යනු ඒ පදුමුත්තර නම් ශාස්තෲන් වහන්සේ **ගණම්හා** මහා සංඝ සමූහයෙන් **වූපකට්ඨො** වෙන්වූ සේක් විවේකයට පැමිණ තදා මාගේ තාපස කාලයෙහි **හිමවන්තෙ** හිමාලය පර්වත සමීපයෙහි **වසී** වාසය කළේය. ඉරියව් සතරින් යුතුව වාසය කළේය යන අර්ථයි.
**අහම්පිතදා** යනු යම්කලෙක ඒ භාග්‍යවතුන් වහන්සේ හිමවතට පැමිණ විසූසේක්ද, එකල්හි මමද හිමවත සමීපයෙහි කරන ලද ආශ්‍රමයක හාත්පසින්ම කාය චෙතොඛීල සංඛ්‍යාත වෙහෙස මෙහිදී සමනය වෙත්නුයි ආශ්‍රමයයි ලද නම් ඇති අරණ්‍ය වාසයෙහි වසමියි සම්බන්ධයි. **අචිරාගතං මහාවීරං **යනු පැමිණ නොබෝකල් ඇති මහා වීර්යවන්ත ලෝක නායක වූ ප්‍රධාන වූ ඒ භාග්‍යවතුන් වහන්සේ කරා එළඹෙමියි සම්බන්ධයි. පැමිණි කෙණෙහිම එළඹෙමියි අර්ථයි.
**පුප්ඵඡත්තං ගහෙත්‍වා** යනු මෙසේ එළඹෙන්නේම නෙළුම් මානෙල් ආදී මල්වලින් වසන ලද මලින් සෑදූ කුඩයක් ගෙන නරාසභං ශ්‍රේෂ්ඨ වූ භාග්‍යවතුන් වහන්සේ වසන්නේ **උපගඤ්ජිං** සමීපයට ගියේ වෙමි යන අර්ථයි. **සමාධිං සමාපජ්ජන්තං** යනු රූපාවචර සමාධියට, ධ්‍යානයට නොපැමිණ හුන්නහුට අනතුරක් මම නොකෙළෙමි යන සම්බන්ධයි.
**උභො හත්‍ථෙහී පග්ගය්හ** යනු ඒ මැනවින් අලංකාර කරන ලද මල්කූඩය දෑතින් ඔසවා මම භාග්‍යවතුන් වහන්සේට දුනිමි යන සම්බන්ධයි. **පටිග්ගහෙසි** යනු ඒ මා දුන් මල්කූඩය පිළිගත් සේක. සාදරයෙන් ඉවසා වදාළ සේක යන අර්ථයි.
**සතං පත්තකං පග්ගය්හ** යනු එක් එක් නෙළුම් මලෙහි පෙති සියය සියය වශයෙන් පෙති සියයක් ඇති නෙලුම් මලින් වසන ලද මල්කූඩය **පකාරෙන** ආදරයෙන් ගෙන තාපසයා මට දුන්නේය යනු අර්ථයි. **තමහං කිත්තයිස්සාමි** යනු ඒ තාපසයා මම **කත්තයිස්සාමි** ප්‍රකට කරන්නෙමි යනු අර්ථයි. **මම භාසතො** කියන්නා වූ මාගේ වචනය අසවු. සිත්හි දරවු.
**පඤ්චවීසති කප්පානි** යනු මේ මල්කූඩය දීමෙන් විසිපස් වරක් තව්තිසා භවනයෙහි ශක්‍රයා වී දේවරාජ්‍යය කරන්නේයි යනු සම්බන්ධයි. **චතුත්තිංසක්ඛත්තං** යනු තිස්සතර වරක් මිනිස්ලොව සක්විති රජවන්නේය.
**යංයංයොනිං** යනු මනුෂ්‍ය ජාති ආදියෙන් යම් යම් ජාතියක සැරිසරයි. **ගච්ඡති** ඒ ඒ ජාතියෙහි උපදියි. **අබ්භොකාසෙ** ශූන්‍යස්ථානයෙහි **පතිට්ඨන්තං** හුන්නාහු හෝ සිටියහු. **පදුමං ධාරයිස්සති** ඉහළින් වසනු ලබන්නේය යන අර්ථයි.
**පකාසිතෙ පාවචනෙ** ඒ භාග්‍යවතුන් වහන්සේ විසින් සියලු තුන්පිටකයෙහි **පකාසිතෙ** විස්තර කරන ලද. මනුස්සත්තං මිනිස් ජාතියෙහි **ලභිස්සති** උපදින්නේය. **මනොමයම්හි කායම්හි මනෙන** ධ්‍යාන සිතින් උපන්නේනුයි මනෝමය නම් වේ. යම්සේ සිත පවතීද එසේ කය පැවතේනුයි චිත්තගතික කරයි යන අර්ථයි. එම මනෝමය කයෙහි ඒ තාපසයා චුල්ලපන්‍ථක නම්ව **උත්තමො** අග්‍ර වූයේ වන්නේය යන අර්ථයි. සෙස්ස යට කියන ලද බැවින්ද නොගැඹුරු අර්ථ ඇති බැවින්ද පහසුවෙන් දතහැකි වන්නේමය.
**සරිං කොකනදං අහං** යනු මම භාග්‍යවතුන් වහන්සේ මැවූ රෙදි කැබැල්ල පිරිමදින්නේ රත් පියුම සිහි කෙළෙමි යන අර්ථයි. එහි **චිත්තං විමුච්චමෙ** යනු ඒ රත් පියුමෙහි මාගේ සිත **අධිමුච්චි** නොඇලුණේ එයින් මම රහත්බවට පැමිණියෙම් යන සම්බන්ධයි.
මොහු මනෝමය වූ චිත්තගතික වූ කායයන්හි සියලු තැන සියලු පාරමී කෙළවරට **ගතො** පැමිණියේය යනු සම්බන්ධයි. සෙස්ස කියන ලද පරිදිමය.
**නිබ්බුතෙ ලොකනාථම්හි** ආදි වශයෙන් ආයුෂ්මත් පිළින්‍දිවච්ඡ තෙරුන් වහන්සේගේ අපදානයයි. මොහුද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි ඒ ඒ තැන නිවනට හේතුවන පින් රැස්කරන්නේ පදුමුත්තර භාග්‍යවතුන් වහන්සේගේ කාලයෙහි හංසවතී නුවර මහා සම්පත් ඇති කුලයෙක උපන්නේ යට කියන ලද පරිදි ශාස්තෲන් වහන්සේ සමීපයෙහි දහම් අසන්නේ ශාස්තෲන් වහන්සේ එක් භික්‍ෂුවක දෙවියන්ට ප්‍රියමනාප බැවින් අගතන්හි තබනු දැක ඒ තනතුර පතා දිවි ඇතිතාක් කුසල්කොට එයින් චුතවූයේ දෙවිමිනිසුන් අතර සැරිසරන්නේ සුමේධ භාග්‍යවතුන් වහන්සේගේ කාලයෙහි කුලගෙයක උපන්නේය. භාග්‍යවතුන් වහන්සේ පිරිනිවි කල්හි උන්වහන්සේගේ ස්ථූපය පූජාකොට සංඝයාට මහදන් පවත්වා එයින් චුතව දෙවි මිනිසුන් අතර උභයසම්පත් අනුභවකොට බුදුන් නූපන් කල්හි සක්විති රජව මහජනයා පන්සිල්හි පිහිටුවා ස්වර්ග පරායණය කළේය. ඔහු අපගේ භාග්‍යවතුන් වහන්සේ නූපන් කල්හිම සැවැත්නුවර බමුණු කුලයෙක උපන්නේය. පිළින්දිතිස්ස යනුවෙන් නම්කළහ. වච්ඡ යනු ගෝත්‍රයයි. ඔහු පසුකලෙක පිළින්‍දිවච්ඡ යනුවෙන් ප්‍රසිද්ධ විය. සසර සැරිසැරීමෙන් සංවේග බහුකතාව නිසා පිරිවැජි පැවිද්දෙන් පැවිදිව චුල්ලගන්ධාර නම් විද්‍යාවක් උගෙන ඒ විද්‍යාවෙන් අහස්හි හැසිරෙන්නෙක්වද අනුන් සිත් දන්නෙක්වද රජගහනුවර ලාභයෙන්ද යසසින්ද අගතැන්පත් වූයේ වාසය කරයි.
ඉක්බිති අපගේ භාග්‍යවතුන් වහන්සේ අභිසම්බෝධියට පත්ව පිළිවෙලින් රජගහනුවරට පැමිණි සේක. එතැන් පටන් බුද්ධානුභාවයෙන් ඔහුට ඒ විද්‍යාව පල නොදරයි. තමාගේ කාර්ය සාර්ථක නොවෙයි. ඔහු මෙසේ සිතීය. ආචාර්ය ප්‍රාචාර්යයන් මෙසේ කියනු අසා ඇත. යම්තැනක මහා ගන්ධාර විද්‍යාව පවතීද එතැන චුල්ලගන්ධාර විද්‍යාව පල නොදරයි. ශ්‍රමණ භවත් ගෞතමයන් පැමිණි කල් පටන් මාගේ මෙම විද්‍යාව පල නොදරයි. නිසැකයෙන්ම ශ්‍රමණ භවත් ගෞතමයන් වහන්සේ මහාගන්ධාර විද්‍යාව දන්නා සේක. මම උන්වහන්සේ ආශ්‍රයකොට උන්වහන්සේ සමීපයෙහි එම විද්‍යාව හදාරන්නේ නම් මැනවි. ඔහු භාග්‍යවතුන් වහන්සේ කරා එළඹ මෙසේ කීය. ‘ශ්‍රමණය, මම ඔබගේ සමීපයෙහි ඒ විද්‍යාව හදාරනු කැමැත්තෙමි. මට අවකාශයක් දෙව’යි. එසේනම් මා සමීපයෙහි පැවිදිවෙවයි කී සේක. හෙතෙමේ පිළියම පැවිද්දයයි සිතන්නේ පැවිදිවිය. භාග්‍යවතුන් වහන්සේ ඔහුට ධර්මය කියාදී චරිතානුකූල කමටහනක් දුන් සේක. ඔහු හේතුසම්පත් ඇති බැවින් නොබෝ කලෙකින්ම විදර්ශනාව පිහිටුවා රහත් බවට පත්විය.
යම් දෙවිකෙනෙක් පෙර ජාතියෙහි ඔහුගේ අවවාදයෙහි සිට දෙව්ලොව උපන්නාහුද ඒ දේවතාවෝ ඒ කෘතඥතාව නිසා ඔහු කෙරෙහි හටගත් බුහුමන් ඇත්තාහු උදේ සවස තෙරුන් වහන්සේ ආශ්‍රයකොට යෙති. ඒ නිසා භාග්‍යවතුන් වහන්සේ ඔහු දෙවියන් අතිශයින් ප්‍රියමනාප බැවින් යුතු බැවින් අගතන්හි තැබූ සේක. ‘මහණෙනි, මාගේ ශ්‍රාවක භික්‍ෂූන් අතර යමෙක් දෙවියන්ට ප්‍රියමනාප වෙත්ද ඒ පිළින්‍දිවච්ඡය’යි මෙසේ පැමිණි අගතැන් ඇත්තේ ඔහු තමාගේ පූර්ව කර්මය සිහිකොට ප්‍රීති සොම්නස් වශයෙන් පූර්ව චරිතාපදානය ප්‍රකාශ කරන්නේ **නිබ්බුතෙලොකනාථම්හි** යනාදිය කීය.
එහි කාමරූප අරූප ලෝකයට නාථවූයේ ප්‍රධානවූයේනුයි ලෝකනාථ නම්වෙයි. **මෙධා** යනුවෙන් සර්වඥතාඤාණය කියැවෙයි. අනාවරණ ඥාන ආදී වූ සුන්දර වූ ප්‍රශස්ත වූ හෝ සර්වඥතාඥානයක් යමකුට වේද හේ සුමේධ නම් වේ. අග්‍රවේද පුද්ගල වූයේද අග්‍රපුද්ගල නමි. සුමේධ වූ ලෝකනායක වූ අග්‍රපුද්ගලයා ස්කන්ධ පරිනිර්වාණයෙන් පිරිනිවන් පෑ කල්හි යනු සම්බන්ධයි. **පසන්න චිත්තො සුමනො** යනු ශ්‍රද්ධාවෙන් පහන්කළ සිත් ඇත්තේ සොම්නසින් සුන්දර මනසින් යුතු වූ මම ඒ සුමේධ භාග්‍යවතුන් වහන්සේගේ **ථූපපූජං** චෛත්‍ය පූජාව කෙළෙමි යන අර්ථයි.
**යෙව ඛීණාසවා තත්‍ථ** යනු ඒ සමාගමයෙහි යම් **ඛීණාසවා** නැසූ කෙලෙස් ඇත්තාහු. **ඡළභිඤ්ඤා** අභිඥා සයෙන් යුක්ත වූවාහු **මහිද්ධිකා** මහා සෘද්ධීන් යුක්ත වූවාහු. ඒ සියලු ක්‍ෂීණාශ්‍රවයන් මම මෙහි **සමානෙත්‍වා** මනා ආදරයෙන් ගෙනවිත් **සංඝ භත්තං** සියලු සංඝයාට දියයුතු දන් **අකාසිං** ඔවුන් වැළඳවූයෙමි යන අර්ථයි.
**උපට්ඨාකො තදා අහු** යනු එදා මා සංඝයාට දන්දෙන කල්හි සුමෙධ භාග්‍යවතුන් වහන්සේගේ නමින් සුමේධ නම් වූ උපස්ථායක ශ්‍රාවකයෙක් **අහූ** වීය යන අර්ථයි. **සො** යම් ශ්‍රාවකයෙක් මාගේ පූජා සත්කාර **අනුමොදිත්‍ථ** අනුමෝදන් වූයේ ආනිසංස කියූවේ යන අර්ථයි.
**තෙ චිත්තප්පසාදෙන** යනු ඒ චෛත්‍ය පූජා කිරීම් වශයෙන් උපන් චිත්තප්‍රසාදයෙන් දෙව්ලොව දිව්‍ය විමානයකට **උපපජ්ජි** පැමිණියේ වෙමි යන අර්ථයි. එහි උපන්නේ වෙමියි කියන ලද්දේ වෙයි. **ඡළාසීති සහස්සානි** යනු එම විමානයෙහිද අසූදහදහසක් දෙවඟනෝ මෙ මාගේ සිත **රමිංසු** සතුටු කරවූහ යනු සම්බන්ධයි.
**මමෙව අනුවත්තන්ති** යනු ඒ දෙවඟනෝ **සබ්බකාමෙහි** දිව්‍යමය වූ රූප ආදී වූ වස්තු කාමයන්ගෙන් උවටැන් කරති. යමෙක් මට මෙසේ අනුව පවතිත්ද මාගේ වචනය ඉටුකරත්ද **සදා** සැමකල්හි යන අර්ථයි. සෙස්ස පහසුවෙන් දත හැක්කේමය.
**පදුමුත්තරස්ස භගවතො** ආදි වශයෙන් ආයුෂ්මත් රාහුල තෙරුන් වහන්සේගේ අපදානයයි. මෙම ආයුෂ්මත් තෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි ඒ ඒ තැන නිවනට හේතුවූ පින් රැස්කරන්නේ පදුමුත්තර භාග්‍යවතුන් වහන්සේගේ කාලයෙහි කුලගෙයක උපන්නේ දනුමිති බවට පත්ව ශාස්තෲන් වහන්සේගේ ධර්මදේශනාව අසන්නේ ශාස්තෲන් වහන්සේ එක් භික්‍ෂුවක ශික්‍ෂාකාමීන් අතර අගතන්හි තබනු දැක ඔහුද එම තනතුර පතන්නේ සෙනසුන් පිරිසිදු කිරීම අලංකාර කිරීම ආදි උදාර පින්කොට ප්‍රාර්ථනයක් කළේය. ඔහු එයින් චුතව දෙවිමිනිසුන් අතර සැරිසරන්නේ උභයසම්පත් අනුභවකොට මෙම බුද්ධෝත්පාදයෙහි අපගේ බෝධිසත්ත්වයන් නිසා යශෝධරා දේවියගේ කුසෙහි ඉපිද රාහුලයයි ලබන ලද නම් ඇත්තේ මහත් වූ ක්‍ෂත්‍රිය පිරිවරින් වැඩුණේය. ඔහුගේ පැවිදි විධානය බන්ධකයෙහි ආ පරිදිමය. ඔහු පැවිදිව ශාස්තෲන් වහන්සේ සමීපයෙහි නොයෙක් සූත්‍රාපදේශයන්ගෙන් ලද අවවාද ඇත්තේ මුහුකුරා ගිය ඥානය ඇත්තේ විදර්ශනාවෙහි උත්සුකව රහත් බවට පත්විය. රහත් වී තමාගේ ප්‍රතිපත්තිය නැවත බලා රහත් බව ප්‍රකාශ කරන්නේ –
ගාථා සතර කීය. එහි **උභයෙනෙව සම්පන්නො** යනු ජාති සම්පදාව ප්‍රතිපත්ති සම්පදාව යන උභය සම්පත්තියෙන් **සම්පන්නො** යුක්ත වූයේ. **රාහුලභද්දොති මංවිදූ** යනු සමග බ්‍රහ්මචර්යාවෙහි හැසිරෙන්නෝ හඳුන්වති. ඔහුගේ උපන් පුවත අසා බෝධිසත්ත්වයන් විසින් රාහුලයෙක් උපන්නේය. බන්ධනයක් ඇති වූයේ යයි කියූ වචනය උදෙසා සුද්ධෝදන මහරජතුමා රාහුලයයි නමක් තැබීය. හේ මුලින්ම පියා විසින් කියන ලද ක්‍රමයම ගෙන රාහුල භද්‍රයයි මා හැඳින්වූහ යනු කීය. **භද්දො** යනු ප්‍රශංසා වචනයක්මය. පසුකලෙක ශාස්තෲන් වහන්සේ ඔහු ශික්‍ෂාකාමී බවින් අගතන්හි තැබූ සේක. මහණෙනි, මාගේ ශ්‍රාවක භික්‍ෂූන් අතර යමෙක් ශික්‍ෂාකාමීන් අතර අගතැන්පත් වේද ඒ රාහුලයයි.
මෙසේ ඔහු පැමිණි අගතැන් ඇත්තේ තමාගේ පූර්වකර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ **පදුමුත්තර භගවතො** යනාදිය කීය. **සත්තභූමිම්හි** **පාසාදෙ** යනු ප්‍රසාදය සොම්නස දනවතියි පාසාදනම් වේ. එකක් මත එකක් සිටි බිම් සතක් යම් ප්‍රාසාදයක ඇත්තේද ඒ ප්‍රාසාදය සත්බුමු නමි. ඒ සත්බුමු ප්‍රාසාදයෙහි **ආදාසං සන්‍ථරි අහං** යනු කැඩපතක් නිපදවා ලෝකයට ජ්‍යෙෂ්ඨ වූ භාග්‍යවත් වූ තාදී ගුණ ඇති බුදුරදුන්ට මම ඇතිරිල්ලක් දුනිමි. අතුරා පූජා කෙළෙමි යන අර්ථයි.
**ඛීණාසව සහස්සෙහි** යනු රහතුන් දහස් ගණනකින් **පරිකිණ්ණො** පිරිවරන ලදුයේ. **දිපදින්‍දො** දෙපා ඇත්තවුන්ට **ඉන්‍දො** ස්වාමී වූ, **නරාසභො** මහා මුනීන්ද්‍රයන් වහන්සේ, ඔවුන් සමග ගඳකිළියට **උපාගමි** පිවිසි සේක යන අර්ථයි.
**විරොචන්තො ගන්‍ධකුටිං** යනු ඒ ගඳකිළිය බබුළුවන්නේ. දෙවියන්ට දෙවිවූයේ දේවදේව නමි. නරයන්ට ප්‍රධාන වූයේ නරාසභ නම් වූ ජ්‍යෙෂ්ඨ වූ ශාස්තෲන් වහන්සේ භික්‍ෂු සංඝයා මැද හිඳ මෙම විවරණ ගාථා **අභාසථ** කියූ සේක යන සම්බන්ධයි.
**යෙනායං ජොතිකා සෙය්‍යා** යනු යම් උපාසකයකු විසින් මේ ප්‍රාසාද සංඛ්‍යාත **සෙය්‍යා ජොතීතා** අලංකාර කරන ලද්දේද ජෝතිමත් කරන ලද්දේද **ආදාසොව** කංසලෝහමය වූ කැඩපතක් මෙන් මනාසේ සමකොට අතුරන ලද්දේ, ඒ උපාසකයා **කිත්තයිස්සාමි** ප්‍රකට කරන්නෙමි යන අර්ථයි. සෙස්ස පහසුවෙන් දත හැක්කේමය.
**අට්ඨානමෙතං යං තාදී** යම් කරුණෙකින් **තාදී** ඉටු අනිටු කරුණුවලදී කම්පානොවන බැවින් තාදී නමි. **අගාරෙ** ගෘහ වාසයෙහි රතිං ඇලුණු බව **අජ්ඣගා** පැමිණියේය යනුයි. මේ කරුණ අස්ථාන කරුණ යන අර්ථයි.
**නික්ඛමිත්‍වා අගාරස්මා** යනු ගෘහවාසයෙන් නික්ම, එය තණසුලක් මෙන් අත්හැර දමා, **සුබ්බතො** මනාසේ හික්මුණේ. **පබ්බජිස්සති රාහුලො නාම නාමෙන** යනු සුදොවුන් මහරජතුමා විසින් යවන ලද කුමාරයාගේ උපන් හසුන අසා පියා වූ සිද්ධාර්ථ විසින් ‘රාහුලයෙක් උපන්නේය. බන්ධනයක් ඇතිවුණේය’ යයි කියූ නම් ඇති බැවින් රාහුල නම් වෙයි යන අර්ථයි. යම්සේ චන්ද්‍ර සූර්යයන්ගේ විමානයන්හි ප්‍රභාව කිලිටි කිරීමෙන් රාහු අසුරේන්ද්‍රයා යම් තැනකට **උපෙති** යයිද, එසේම මොහු මාගේ අභිනිෂ්ක්‍රමණය පැවිද්ද ආදියට අනතුරක් කරන්නේම උපන්නේ වේයයි අදහසින් රාහුලයෙක් උපන්නේ යයි කීහයි දතයුතුය. **අරහා සො භවිස්සතී** යනු එබඳු උපනිශ්‍රය සම්පන්න වූ ඔහු විදර්ශනාවෙහි යෙදුණේ **අහො** නැසූ කෙලෙස් ඇත්තෙක් වන්නේය යන අර්ථයි.
**කිකීච අණ්ඩං රක්ඛෙය්‍ය** යනු **අණ්ඩං** බිජුවට රකින **කිකී** කිරළිය මෙන් අප්‍රමාද වූයේ සිල් රක්නේය. **චමරීවිය වාලධිං** යනු වලිගය රක්නා කටුවල වලිගය ඇමිණෙන විට සිඳී යන බියෙන් නොඇද මියයන්නා වූ සෙමර මුවදෙන මෙන් ජීවිතයද පරිත්‍යාගකොට සිල් නොබිඳ රක්නේය. **නිපකො සීල සම්පන්නො** යනු නෙපක්ක යනු ප්‍රඥාවයි. ඒ නෙපක්කයෙන් යුතු වූයේ නිපක නම් වේ. කඩසිදුරු ආදි බවට නොපමුණුවා රක්නා බැවින් සීලයෙන් යුක්ත වූවෙක් වන්නේය. මෙසේ ඒ භාග්‍යවතුන් වහන්සේ විවරණ ප්‍රකාශ කළ සේක. ඔහු මෙසේ පැමිණි අර්හත්ඵල ඇත්තේ එක් දවසක් විවේකස්ථානයෙහි හුන්නේ සොම්නස් වශයෙන් **එවං රක්ඛි මහාමුනි** ආදිය කීය. එය පහසුවෙන් දතහැක්කේ මය.
**පදුමුත්තරං භගවන්තං** ආදි වශයෙන් ආයුෂ්මත් උපසෙන වංගන්තපත්ත තෙරුන් වහන්සේගේ අපදානයයි. මොහුද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි ඒ ඒ තැන නිවනට හේතුවූ පින් රැස් කරන්නේ පදුමුත්තර භාග්‍යවතුන් වහන්සේගේ කාලයෙහි හංසවතී නුවර කුලගෙයක ඉපිද වැඩිවිය පත්වූයේ ශාස්තෲන් වහන්සේගේ ධර්ම දේශනය අසන්නේ ශාස්තෲන් වහන්සේ එක් භික්‍ෂුවක පහදවන්නවුන් අතර අගතන්හි තබනු දැක ප්‍රාර්ථනාවක් කොට එම තනතුර පතා දිවි ඇතිතාක් කුසල්කොට දෙවි මිනිසුන් අතර සැරිසරන්නේ මෙම බුද්ධෝත්පාද කාලයෙහි නාග නම් ගමෙහි රූපසාරී නම් බැමිණිය කුස උපන්නේය. ඔහුට උපසෙන යනුවෙන් නමක් විය. ඔහු වැඩිවිය පත්වූයේ වේදත්‍රය ඉගෙන ශාස්තෲන් වහන්සේගේ සමීපයෙහි ධර්මය අසා ලැබූ ශ්‍රද්ධා ඇත්තේ පැවිදිව උපසම්පදාවෙන් එක්වස් ඇත්තේ ඇදුරු පරපුර වර්ධනය කරමියි වෙනත් භික්‍ෂුවක් තමා සමීපයෙහි උපසම්පදා කොට ඔහු සමග ශාස්තෲන් වහන්සේ සමීපයට ගොස්, ශාස්තෲන් වහන්සේ ඒ වස් නැති භික්‍ෂුවගේ සද්ධිවිහාරික භාවය අසා ‘හිස් පුරුෂය, තෝ පමණට වඩා ගියේවෙහිය. එය ඉතා පහත් යයි ගර්හා කරනු ලැබූයේ දැන් මම පිරිස හමුවෙහි ශාස්තෲන් වහන්සේ විසින් ගර්හා කරනු ලැබුවේ වෙමි. පිරිස හමුවෙහිම ශාස්තෲන් වහන්සේ පහන් කරන්නෙමියි විදර්ශනාව සඳහා කටයුතු කරන්නේ නොබෝ කලකින්ම රහත්බවට පත්විය. රහත්ව තමාම සියලු ධූත ධර්මයන් සමාදන්ව ජීවත් වෙයි. අන්‍යයන්ද ඒ සඳහා සමාදන් කරවයි. ඒ නිසා භාග්‍යවතුන් වහන්සේ ඔහු සියල්ලන් පහදවන්නවුන් අතර අගතන්හි තැබූ සේක. ඔහු පසුකලෙක කොසඹෑ නුවර කලහය හටගත් කල භික්‍ෂු සංඝයාද දෙකට බෙදුණු කල, ඒ කලහය වර්ජනය කරනු කැමැති එක් භික්‍ෂුවක් විසින් ‘දැන් කලහය ඇතිවී තිබේ. භික්‍ෂු සංඝයාද දෙකට බෙදුණේ වෙයි. අපි කෙලේස පිළිපදින්නමෝදැයි විචාරන ලද්දේ විවේක වාසයෙහි පටන් තම ප්‍රතිපත්තිය කීය. මෙසේ තෙරුන් වහන්සේ භික්‍ෂුවට ඔවදන් දෙන මුවාවෙන් තමාගේ කථාවට පිළිපන් බව පැහැදිලි කරන්නාහු රහත් බව ප්‍රකාශ කළහ.
ඔහු මෙසේ පත්වූ අගතැන් ඇත්තේ තමාගේ පූර්ව කර්මය සිහිකොට සොම්නස් වශයෙන් පූර්වචරිතාපදානය ප්‍රකාශ කරන්නේ **පදුමුත්තරං භගවන්තං** ආදිය කීය. **මහා පබ්භාරම්හි නිසින්නං** යනු ඉදිරියෙන් බරට **නමිතං** නැමුණේනුයි පබ්භාර නමි. විවේක කැමතිව වනමැද ඉබේ හටගත් පර්වත ගුහාවෙහි හුන් නරෝත්තම වූ භාග්‍යවතුන් වහන්සේ වෙත. **අහං උපගඤ්ජිං** එළැඹියෙමි යන අර්ථයි.
**කණිකාරං පුප්ඵිතං දිස්වා** යනු එසේ එළඹෙන්නේ ඒ පෙදෙසෙහි මනාසේ පිපුණු කිණිහිරි ගසක් දැක **වණ්ටෙ ජෙත්‍වානහං තං තදා** යනු ඔහු තථාගතයන් වහන්සේ දුටුකල ඒ මල **වණ්ටෙ** නටුවෙන් **ජෙත්‍වාන** කඩා. **අලංකරිත්‍වා ඡත්තම්හි** යනු ඒ මලින් කුඩය අලංකාරකොට**. බුද්ධස්ස අභිරොපයිං** යනු ගුහාවෙහි හුන්නා වූ බුදුරජාණන් වහන්සේගේ හිසට ඉහළින් තැබුවෙමියි අර්ථයි.
**පිණ්ඩපාතං ච පාදාසිං** යනු එහිම වැඩහුන් භාග්‍යවතුන් වහන්සේට පිණ්ඩපාතය වැළඳවූයෙමි යන අර්ථයි. පරමන්නං සොඳුරු බොජුන් සංඛ්‍යාත **පරමන්නං** උතුම් ආහාරය, **බුද්ධෙන නවමෙ තත්‍ථ** යනු ඒ විවේකස්ථානයෙහි බුදුරජාණන් වහන්සේ සමග නවයක් වූ මහණුන් අටනමක් වූ පව් තවාහළ කෙලෙස් නැසූ භික්‍ෂූන් වැළඳවූයෙමි යන අර්ථයි.
**යං වදන්ති සුමෙධො** යනු මහා ප්‍රඥා ඇති පෘථුවි සමාන ප්‍රඥා ඇති සුමේධ සුන්දර ප්‍රඥා ඇති බැවින් ප්‍රඥාවන්ත වූ යම් ගෞතම සම්‍යක් සම්බුදු රජාණන් වහන්සේ සුමේධ යයිද, සුන්දර ප්‍රඥා යයිද පඬිවරු කියති. මේ කල්පයෙන් සියදහස්වැනි කල්පයෙහි මේ ගෞතම සම්‍යක් සම්බුදු රජාණන් වන සේක යන සම්බන්ධයි. සෙස්ස පහසුවෙන් දත හැක්කේමය.
**පදුමුත්තරස්ස භගවතො** ආදි වශයෙන් ආයුෂ්මත් රට්ඨපාල තෙරුන් වහන්සේගේ අපදානයයි. මේ ආයුෂ්මතුන් වහන්සේද පෙර බුදුවරුන් හමුවෙහි කරන ලද උත්සාහ ඇත්තාහු භවයෙහි තන්හි තන්හි නිවනට හේතු වූ පින් රැස්කරන්නාහු පදුමුත්තර භාග්‍යවතුන් වහන්සේගේ උත්පත්තියට පළමුවම හංසවතී නුවර මහාසාර කුලයෙක ඉපිද වැඩිවිය පත්වූවාහු පියාගේ ඇවෑමෙන් ගෘහවාසයෙහි පිහිටා රුවන් ගබඩාවෙහි කම්කරුවන් විසින් දක්වන ලද අප්‍රමාණ වූ පරම්පරාගත ධනය දැක මේ මෙපමණක් වූ ධනරාශිය මාගේ පියමුතුන් මිත්තන් ආදීහු තමා සමග ගෙන යන්ට නොහැකි වූහ. මා විසින් ගෙනයන්ට වටනේයයි සිතා දුගීමගීන්ට මහදන් දුන්හ. ඔහු එක් අභිඥාලාභී තාපසයකු කරා එළඹ ඔහු විසින් දෙව්ලොව අධිපති තනතුරෙහි නියුක්ත කරවනු ලැබුවාහු දිවි ඇති තෙක් පින්කොට එයින් චුතව දෙව්ලොව ඉපිද දිව්‍ය සම්පත් අනුභව කරන්නාහු එහි ආයුෂ ඇතිතාක් සිට එයින් චුතව මනුෂ්‍ය ලෝකයෙහි බිඳුණු රට දැරීමට සමර්ථ වූ කුලයෙක එකම පුත්‍රයා වී උපන්හ. එසමයෙහි පදුමුත්තර භාග්‍යවතුන් වහන්සේ ලොව ඉපිද පවත්වන ලද උතුම් දම්සක් ඇත්තාහු හික්මවිය හැකි සත්ත්වයන් නිර්වාණ මහා නගර සංඛ්‍යාත ක්‍ෂේමභූමියට පැමිණවූ සේක. ඉක්බිති ඒ කුලපුත්‍රයා අනුක්‍රමයෙන් දැනමිති බවට පත්වූයේ එක් දවසක් උපාසකයන් සමග වෙහෙරට ගොස් ශාස්තෲන් වහන්සේ දම්දෙසනු දැක පහන්වූ සිත් ඇත්තේ පිරිස් කෙළවර හුන්නේය.
එසමයෙහි ශාස්තෲන් වහන්සේ එක් භික්‍ෂුවක ශ්‍රද්ධාවෙන් පැවිදිවූවන් අතර අගතන්හි තැබූ සේක. ඔහු එය දැක පහන්වූ සිත් ඇත්තේ සියදහසක් භික්‍ෂූන් පිරිවරාගත් භාග්‍යවතුන් වහන්සේට සත්දිනක් මහදන් දී ඒ තනතුර ප්‍රාර්ථනා කළේය. ශාස්තෲන් වහන්සේ අන්තරායකින් තොරව එම පැතුම ඉටුවන බව දැක මේ තෙමේ අනාගතයෙහි ගෞතම නම් සම්‍යක් සම්බුදුරජාණන් වහන්සේගේ සසුනෙහි ශ්‍රද්ධාවෙන් පැවිදි වූවන් අතර අග්‍ර වන්නේ යයි විවරණ දුන් සේක. ඔහු ශාස්තෲන් වහන්සේද භික්‍ෂු සංඝයාද වැඳ ගියේය. මෙසේ දිවි ඇතිතෙක් පින්කොට එයින් චුතව දෙවි මිනිසුන් අතර සැරිසරන්නේ මින් අනූදෙවැනි කල්පයෙහි ඵුස්ස භාග්‍යවතුන් වහන්සේගේ කාලයෙහි ශාස්තෲන් වහන්සේගේ වෛමාතෘක රාජපුත්‍රයන් ශාස්තෲන් වහන්සේට උපස්ථාන කරන කල්හි පුණ්‍යක්‍රියාවලදී සහායව කටයුතු කළේය. මෙසේ භවයෙහි තැනින් තැන බොහෝ කුසල් රැස්කොට සුගතීන්හිම සැරිසරන්නේ මේ බුද්ධෝත්පාද කාලයෙහි කුරුරට ථුල්ලකොට්ඨිත ගමෙහි රට්ඨපාල සිටුවරයාගේ ගෙහි උපන්නේය. එහි බිඳුණුරට දැරීමට සමර්ථ වූ කුලයෙක උපන් බැවින් රට්ඨපාලයයි පරම්පරානුගත නමක්ම විය. ඔහු මහපිරිවරින් වසන්නේ අනුක්‍රමයෙන් යොවුන් බවට පත්වූයේ මාපියන් විසින් සුදුසු බිරිඳක සමග සංභෝග කරනු ලැබුයේ මහත්වූ යසඉසුරෙහි පිහිටවනු ලැබුයේ දිව්‍ය සම්පත් හා සමාන සම්පත් අනුභව කරයි.
ඉක්බිති භාග්‍යවතුන් වහන්සේ කුරුරටෙහි ජනපදචාරිකාවෙහි හැසිරෙන සේක් ථුල්ලකොට්ඨිත නියම්ගමට වැඩමකළ සේක. ඒ අසා මහා රට්ඨපාල කුලපුත්‍රයා ශාස්තෲන් වහන්සේ කරා එළඹ උන්වහන්සේ ධර්ම දේශනය අසා ලැබූ ශ්‍රද්ධාව ඇත්තේ පැවිදිවනු කැමැත්තේ සත්වරක් උපවාසකොට මහත් අසීරුතාවෙන් මව්පියන් අනුදන්වා ශාස්තෲන් වහන්සේ කරා එළඹ පැවිද්ද ඉල්ලා ශාස්තෲන් වහන්සේගේ අණින් අන් කෙනකු සමීපයෙහි පැවිදිව යෝනිසෝ මනසිකාරයෙන් කටයුතු කරන්නේ විදර්ශනා වඩා රහත්බවට පත්විය. රහත්බවට පත්ව ශාස්තෲන් වහන්සේ අනුදන්වා මව්පියන් දක්නට ථුල්ලකොට්ඨිත ගමට ගොස් එහි ගෙපිළිවෙලින් පිඬුසිඟා යන්නේ පියාගේ ගෙහි පිළුණු වූ යව ආහාර ලැබ අමාවක් මෙන් වළඳන්නේ පියා විසින් නිමන්ත්‍රණය කරනු ලැබුයේ හෙට පිණිස දන් ඉවසා දෙවැනි දවසෙහි පියාගේ නිවසෙහි පිණ්ඩපාතය වළඳා අලංකාර කර පිළියෙල කරන ලද අන්තඃපුර ජනයා වෙත ගොස් ‘ආර්යපුත්‍රය, ඔබ බ්‍රහ්මචර්යාවෙහි හැසිරෙන්නේ කෙබඳු අප්සරාවන් සඳහාදැ’යි ආදිය කියා පොළඹවා ගැනීමක් කරන්ට පටන් ගත්විට ඇයගේ අදහස විපරිවර්තනය කරන්නේ අනිත්‍යාදී යුක්ත ධර්මය කියන්නේ –
මේ ගාථා කීය. මේ ගාථා කියා අහසට පැන නැගී කෝරව්‍ය රජුගේ මිගාචීර වනෝද්‍යානයෙහි මගුල් ගල් තලාවෙහි හුන්නේය. තෙරුන් වහන්සේගේ පියා දොරටු සතෙහි අගුලු දම්මවා රාජ පුරුෂයින්ට මෙසේ අණ කෙළේය. ‘නික්මෙන්ට නොදෙවු. කහසිවුරු හරවා සුදු රෙදි අන්දවවු. ඒ නිසා තෙරුන් වහන්සේ අහසින් වැඩි සේක. ඉක්බිති කෝරව්‍ය රජතුමා තෙරුන් එහි හුන් බව අසා උන්වහන්සේ කරා එළඹ, පින්වත් රට්ඨපාලයෙනි, පැවිදිවන්නේ ව්‍යාධියෙන් පිරිහීමක් හෝ ජරාජාති භෝග ඥාති පරිහානියක් හෝ විචාරන ලද්දේ පැවිදිවෙයි. ඔබ වනාහි කිසිදු පරිහානියකට නොපැමිණම කුමක් නිසා පැවිදි වූයෙහි දැයි ඇසීය. ඉක්බිති තෙරුන් වහන්සේ ඔහුට ලෝකය මෙසේ පෙන්වා දෙනු ලබයි. ලෝකය නොතිරය. ලෝකය ආරක්ෂාවක් නැත. ලෝකය වූ කලී නායකයෙක් නැත්තකි. ලෝකය අනියතය. සියල්ල අත්හැර යායුතුය. ලෝකය අඩුපාඩු ඇත්තකි. අතෘප්තිමත්ය. තෘෂ්ණාවට දාසය. මෙම සතර සමුද්දේසයන් තමා දත් බව කියා එම දේශනාවට දෙවැනිව කියන්නේ.
මේ ගාථා කීය. මෙසේ තෙරුන්වහන්සේ කෝරව්‍ය රජුට දහම් දෙසා ශාස්තෲන් වහන්සේ සමීපයටම ගියාහු ශාස්තෲන් වහන්සේද පසුකලෙක ආර්ය සංඝයා මැද හුන් සේක්, තෙරුන් වහන්සේ ශ්‍රද්ධාවෙන් පැවිදි වූවන් අතර අගතන්හි තැබූ සේක.
මෙසේ තෙරුන් වහන්සේ පැමිණි අගතැන් ඇත්තාහු පූර්ව කර්මය සිහිකොට හටගත් සොම්නස් ඇතිව පෙර චරිතාපදානය ප්‍රකාශ කරන්නාහු **පදුමුත්තරස්ස භගවතො** ආදිය කීහ. **වරනාගො මයා දින්නො** යනු ඒ භාග්‍යවතුන් වහන්සේගේ රූප කායෙහි පැහැදී **වරො** උත්තම ශ්‍රේෂ්ඨ. **ඊසාදන්තො** රථඊශාවක් බඳු දත් ඇත්තේ. **උරූළහවා** යුද්ධයෙහි දක්‍ෂ වූ රජුට සුදුසු **සෙතච්ඡත්තොප** **සොභිතො** යනු ඇත් බඳෙහි ඔසවන ලද සේසතින් සෙවුණේ බබලන්නේ. යළිත් වරනාගයා කවර විශිෂ්ටත්වයක් ඇත්තෙක්ද? **සකප්පනො** හස්ති අලංකාර සහිතය. **සංඝාරාමං** බුදුන් ප්‍රමුඛ භික්‍ෂු සංඝයාට වසනු පිණිස **ආරාමං** විහාරයක් **කාරයිං** කෙළෙමි.
**චතුපඤ්ඤාස සහස්සානි** යනු ඒ කරවන ලද විහාරය ඇතුළත පනස්සතර දහසක් ප්‍රාසාදයන්ද මම **අකාරයිං** කරවූයෙමි යන අර්ථයි. **මහොඝඤ්ච කරිත්‍වාන** යනු සියලු පිරිකර සහිත මහෝඝයක් බඳු මහදනක් සදවා. **මහෙසිනො** මුනීන්ද්‍රයන් වහන්සේට පැවරුවෙමි යන අර්ථයි.
**අනුමොදි මහාවීරො** යනු අසංඛෙය්‍ය කල්ප සතර ලක්ෂයක් නොකැඩුණු උත්සාහ සංඛ්‍යාත වීර්යයෙන් මහාවීර නමි. **සයම්භූ** තමාම හටගත් උපන්. ලැබූ සර්වඥතාඥාන ඇතිසේක් **අග්ගො** ශ්‍රේෂ්ඨ පුද්ගලයා. **අනුමොදි** විහාර අනුමෝදනාව කළ සේක. **සබ්බෙජනෙ භාසයන්තො** යනු සියලු අනන්ත අපරිමාණ දෙවි මිනිසුන් **හාසයන්තො** සතුටු කරන්නේ. අමාමහ නිවන ඇතුළත්වන චතුරාර්ය සත්‍ය ධර්ම දේශනය **දෙසෙසි** ප්‍රකාශ කළ සේක. අනාවරණය කළ සේක. විභජනය කළ සේක. පැහැදිලි කළ සේක යන අර්ථයි.
**තම්හෙ වියාකාසි** යනු ඒ මාගේ කළපින් පලය විශේෂයෙන් ප්‍රකට කළ සේක. **ජලජුත්තමනාමකො** යනු ජලයෙහි උපන්නේ **ජලජ** නමි. ජලජ පියුම, පදුමුත්තර යන අර්ථයි. ජලනුත්තම නායකො යනුවෙන්ද පාඨයක් ඇත. තමා අභිබවා දිලිසෙතියි **ජලනා** චන්ද්‍ර සූර්ය දේව බ්‍රහ්මයෝ. ඒ දිලිසෙන්නවුන් අතර උතුම් වූයේ ජලනුත්තම නමි. සියලු සත්වයන්ට නායක **උත්තමො** යනු නායක. හේතුසම්පත් ඇති සත්වයන් නිවනට ගෙනයයි පමුණුවයි හෝ නායක නමි. ජලනුත්තම වූයේද නායක වූයේද හේ ජලනුත්තම නායක නමි. **භික්ඛුසංඝෙ නිසීදිත්‍වා** යනු භික්‍ෂු සංඝයා මැද හුන් සේක් **ඉමාගාථා අභාසථ** ප්‍රකට කොට කී සේක යන අර්ථයි. සෙස්ස නොගැඹුරු වේමැයි.
**පබ්භාරං සොධයන්තස්ස** යනාදී වශයෙන් ආයුෂ්මත් සෝපාක තෙරුන් වහන්සේගේ අපදානයයි. මොහුද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවූ පින් රැස්කරන්නේ සිද්ධාර්ථ භාග්‍යවතුන් වහන්සේගේ කාලයෙහි එක්තරා කෙළෙඹියකුගේ පුත්‍රයෙක්ව උපන්නේය. එක් දවසක් ශාස්තෲන් වහන්සේ දැක බීජයන්ගෙන් පිරුණු පළතුරු ශාස්තෲන් වහන්සේට පිළිගැන්වීය. භාග්‍යවතුන් වහන්සේ අනුකම්පාව නිසා වැළඳූ සේක. ඒ භික්‍ෂුව ශාස්තෲන් වහන්සේ කෙරෙහිද සංඝයා කෙරෙහිද අතිශයින් පහන් වූයේ සලාක දන් පිහිටුවා සංඝයා උද්දේශ වශයෙන් භික්‍ෂූන් තුන්නමකට දිවි ඇති තෙක් කිරිබත් දුන්නේය. ඔහු ඒ පින් නිසා දෙවි මිනිසුන් අතර සම්පත් අනුභව කරන්නේ එක්කලෙක මනුෂ්‍ය යෝනියෙහි උපන්නේ එක් පසේ බුදුවරයකුට කිරිබත් දුන්නේය.
මෙසේ තන්හි තන්හි පින්කොට සුගතියෙහි පමණක් සැරිසරන්නේ මේ බුද්ධෝත්පාද කාලයෙහි පෙර කළ කම් හේතුවෙන් සැවැත්නුවර එක්තරා දුප්පත් ස්ත්‍රියකගේ කුස පිළිසිඳ ගත්තේය. ඇය ඔහු දසමසක් කුසින් දරා ගැබ මුහුකුරා ගිය කල්හි වදනකල වදන්ට නොහැකි වන්නී මූර්ඡාවට පැමිණ බොහෝ වේලාවක් මළාක් මෙන් වැදහොත්තීය. ඥාතීහු මළායයි හැඟීමෙන් සොහොනට ගෙනගොස් චිතකයට නගා දෙවියන්ගේ අනුහසින් නැගුණු වාත වර්ෂාවෙන් ගිනි නොදී ගියාහුය. දරුවා පශ්චිම භවික වූ බැවින් දෙවියන්ගේ අනුහසින්ම නිරෝගීව මව්කුසින් නික්මියේය. මව නම් කලුරිය කළාය. දෙවියෝ මිනිස් වෙසින් පැමිණ ඔහු ගෙන සොහොන් ගොව්වාගේ ගෙහි තබා කිහිප දිනක් සුදුසු අහරින් පෝෂණය කළහ. එතැන් පටන් සොහොන් ගොව්වා තමාගේම පුත්‍රයා කොට වර්ධනය කළේය. ඔහු එසේ වැඩෙන්නේ ඔහුගේ පුත්‍ර වූ සුප්‍රිය නම් දරුවා සමග ක්‍රීඩා කරන්නේ හැසිරුණේය. ඔහුට සොහොනෙහි ඉපදී වැඩුණු බැවින් සෝපාක නම් අනවර්ථ නාමයක් විය.
ඉක්බිති එක්දවසක් භාග්‍යවතුන් වහන්සේ උදෑසන වේලාවෙහි ඥාන බලය පතුරුවා හික්මවිය යුතු බන්ධූන් බලනසේක් එම දරුවා ඥාන ජාලයෙහි අන්තර්ගත වූ බව දැක එම සොහොන් පොළට වැඩි සේක. දරුවා පූර්ව හේතුවෙන් මෙහෙයවනු ලබන්නේ පහන් වූ සිත් ඇත්තේ ශාස්තෲන් වහන්සේ කරා එළඹ සිටියේය. ශාස්තෲන් වහන්සේ ඔහුට ධර්මය දෙසූ සේක. ඔහු ධර්මය අසා පැවිද්ද ඉල්ලා, පියා විසින් අනුදන්නා ලද්දේදැයි කියන ලද්දේ පියා ශාස්තෲන් වහන්සේ සමීපයට කැඳවාගෙන ආවේය. ඔහුගේ පියා ශාස්තෲන් වහන්සේට වැඳ මේ දරුවා පැවිදි කරනු මැනවැයි අනුමත කළේය. ඔහු පැවිදිකොට භාග්‍යවතුන් වහන්සේ ඔහු මෛත්‍රී භාවනාවෙහි නියුක්ත කළ සේක. ඔහු මෛත්‍රී කර්මස්ථානය ගෙන සොහොනෙහි වෙසෙන්නේ නොබෝ කලකින්ම මෛත්‍රී ධ්‍යානය උපදවා ධ්‍යානය පාදකකොට විදර්ශනා වඩා රහත් බව සාක්‍ෂාත් කළේය. රහත්ව අනිකුත් සුසානයෙහි වෙසෙන භික්‍ෂූන්ට මෛත්‍රී භාවනා විධිය දක්වන්නේ **යථාහි එකපුත්තස්මිං** යන ගාථාව කීවේය. මෙය කියන ලද්දේ වෙයි. යම්සේ ප්‍රියමනාප වූ එකම පුත්‍රයා කෙරෙහි මව පියා යහපත කැමතිව ඒකාන්ත හිතෛෂී වන්නේද, එසේම පෙරදිග ආදී භේද ඇති සියලු දිසාවලද කාමභව ආදී භේද ඇති සියලු භවයන්හිද දහර ආදී භේද ඇති සියලු අවස්ථාවල ද සිටි සියලු සත්ත්වයන් කෙරෙහි ඒකාන්ත හිතෛෂී භාවය නිසා යහපත කැමති වන්නේය. මිත්‍රයෙක් ය, උදාසීන වූවෙක් ය, සතුරෙක් ය යන සීමාවක් නොකොට සීමා බිඳීම් වශයෙන් සියලු තැන එකම රසයක් ඇති මෙත් වඩවු. භාග්‍යවතුන් වහන්සේ විසින් ‘සුබංසුපති’ ආදි වශයෙන් මෛත්‍රියෙහි එකොළොස් අනුසස් වදාළ සේක් එබැවිනි. ඒකාන්තයෙන් එයින් ඒවාට කොටස්කරුවෝ වවු යයි අවවාද දුන්නේය.
මෙසේ පැමිණි ඵලාවබෝධ ඇත්තේ තමා කළ පුණ්‍ය කර්මය නැවත මෙනෙහිකොට හටගත් සොම්නස් ඇත්තේ පූර්ව චරිතාපදානය දක්වන්නේ **පබ්භාරං සොධයන්තස්ස** ආදිය කීය. එහි **පබ්භාරං** යනු ගල් පර්වතයෙහි විවේකස්ථානයයි. පැවිද්දන්ට සුදුසු බැවින් ගඩොල් ප්‍රාකාරයක් කොට දොරකවුළුවක් යොදා භික්‍ෂූන්ගේ වාසය පිණිස දුන්නේය. ප්‍රාකාරයෙන් බර පැතිය යුත්තේනුයි පබ්භාර නමි. එය පිරිසිදු කරන්නා වූ මාගේ සමීපයට සිද්ධාර්ථ නම් භාග්‍යවතුන් වහන්සේ **ආගඤ්ජි** වැඩි සේක.
**බුද්ධං උපගතං දිස්වා** යනු මෙසේ මාගේ සමීපයට පැමිණි භාග්‍යවතුන් වහන්සේ දැක. **තාදිනො** ඉෂ්ට අනිෂ්ට අකම්ප්‍ය ස්වභාව ඇති බැවින් තාදී ගුණයෙන් යුතු ලෝකජ්‍යෙෂ්ඨ වූ බුදුරජාණන් වහන්සේට. **සන්‍ථරං** තණකොට ආදි ඇතිරිල්ලක්. දර ඇතිරිල්ලක් **පඤ්ඤාපෙත්‍වා** නිමවා **පුප්ඵාසනං** මලින් තැනූ ආසනයක් මම දුනිමි.
**පුප්ඵාසනෙ නිසීදිත්‍වා** ඒ පැනවූ මල් අසුනෙහි හිඳ, **ලොකනායකො** සිද්ධාර්ථ භාග්‍යවතුන් වහන්සේ. **මම ච ගතිමඤ්ඤාය **යනු මාගේ **ගතිං** මත්තෙහි උපදින ස්ථානය **අඤ්ඤාය** දැන, **අනිච්චතං** අනිත්‍ය බව. **උදාහරි** කී සේක.
**අනිච්චාවත සංඛාරා** යනු **වත** ඒකාන්තයෙන් **සංඛාරා** ප්‍රත්‍යයන් **සමෙච්ච** එකතුව කරනු ලබන සියලු ප්‍රත්‍ය සහිත ධර්ම. ඇතිවී අභාවයට යන බැවින් **අනිච්චා** නමි. **උප්පාදවයධම්මිනො** යනු උපදී විනාසවන ස්වභාව ඇත්තෝය. **උප්පජ්ජිත්‍වා** පහළ වී මේ සංස්කාර **නිරුජ්ඣන්ති** විනාශ වෙයි යන අර්ථයි. **තෙසං වූපසමො සුඛො** යනු ඒ සංඛාරයන්ගේ විශේෂයෙන් සංසිඳීම සැපයෙකි. ඒවා සංසිඳුවන නිර්වාණයම ඒකාන්ත සැපයෙකි යන අර්ථයි.
**ඉදංවත්‍ථාන සබ්බඤ්ඤු** යනු සියලු ධර්මයන් දන්නා භාග්‍යවතුන් වහන්සේ ලෝකසත්වයන්ට ජ්‍යෙෂ්ඨ වූ සේක් වෘද්ධ වූ සේක් නරයන්ට **ආසභො** ප්‍රධාන වීර පුරුෂයා මේ අනිත්‍ය ප්‍රතිසංයුක්ත වූ ධර්ම දේශනාව **වත්‍වාන** කියා **අම්බරෙ** අහසෙහි **හංසරාජාඉව** හංසරාජයකු මෙන් **නභෙ** අහසෙහි නැගුණේය යන සම්බන්ධයි.
**සකං දිට්ඨි** තමාගේ ලබ්ධිය **ඛන්තිං** රුචිය අධ්‍යාශය **ජහිත්‍වාන** හැර. **භාවයං නිච්චසඤ්ඤහං** යනු අනිත්‍යයෙහි අනිත්‍යයයි පැවති සංඥාව මම **භාවයිං** වැඩුවෙමි. සිහිකෙළෙමි. **තත්‍ථකාලකතො අහං** යනු එහි ඒ ජාතියෙහි ඒ ජාතියෙන් මම කලුරිය කළෙමි. චුතවීමි.
**ද්වෙ සම්පත්ති අනුභොත්‍වා** යනු මනුෂ්‍ය සම්පත්ති දිව්‍ය සම්පත්ති සංඛ්‍යාත වූ ද්විවිධ සම්පත්ති අනුභවකොට **සුක්ක මූලෙන චොදිතො** යනු පුරාණ කුසල මූලයෙන්, මූලභූත වූ කුසලයෙන්, **චොදිතො** මෙහෙයවන ලද්දේ. **පච්ඡිම භවෙ සම්පත්තෙ **යනු අවසාන භවය **සම්පත්තෙ** පැමිණි කල. **සපාකං යොනුපාගමිං** යනු තමා පිසූ බත. **සපාකංයොනිං උපාගමිං** යම් කුලයක තමා පිසූ බත අනුන් විසින් නොකෑ යුතුද ඒ සැඩොල් කුලයෙහි උපන්නේ වෙමි යන අර්ථයි. නැතහොත් **සා** යන්නෙන් කියැවෙන්නේ සුනඛයාය. සුනඛයා ඉඳුල් කළ බත් බුදින සැඩොල් කුලයෙහි උපන්නේ වෙමි යන අර්ථයි. සෙස්ස නොගැඹුරු අර්ථ ඇත්තේ ම ය.
**ආයුතිං යිට්ඨුකාමො** යනාදි වශයෙන් ආයුෂ්මත් සුමංගල තෙරුන් වහන්සේගේ අපදානයයි. මේ ආයුෂ්මත් පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතු වූ පින් රැස් කරන්නේ පියදස්සි භාග්‍යවතුන් වහන්සේගේ කාලයෙහි රුක් දෙවියෙක්ව උපන්නේය. ඔහු එක් දවසක් ශාස්තෲන් වහන්සේ පැන් සනහා එක් සිවුරක් ඇතිව සිටිනු දැක සොම්නසට පැමිණියාහු අත් පොළසන් දුන්නේය. ඔහු ඒ පිනින් දෙවි මිනිසුන් අතර සැරිසරන්නේ මේ බුද්ධෝත්පාද කාලයෙහි සැවැත්නුවරට නුදුරෙහි එක්තරා ගමක එබඳුම කර්ම හේතුවෙන් දිළිඳු කුලයෙක උපන්නේය. ඔහුට සුමංගල යයි නමක් විය. ඔහු වැඩිවිය පත්වූයේ පිහියා කඩු නගුල් උදලු පිරිකර ඇත්තේ ම කෘෂිකර්මයෙන් ජීවිකාව කළේය. එක් දවසක් ප්‍රසේනජිත් කෝසල රජු විසින් භාග්‍යවතුන් වහන්සේටද භික්‍සු සංඝයාටද මහදන් පවත්වනු ලබන කල්හි දාන උපකරණ ගෙන එන්නා වූ මිනිසුන් සමග දීකිරි කළයක් ගෙන පැමිණියේ, භික්‍ෂූන්ට කෙරෙන සත්කාර සම්මාන දැක මේ ශ්‍රමණ ශාක්‍ය පුත්‍රයෝ සියුම් වස්ත්‍ර හැඳ සුබොජුන් වළඳා නිසංසල සෙනසුන්හි වසති. මමත් පැවිදි වී වළඳන්නෙමි නම් මැනවැයි සිතා එක්තරා මහතෙර නමක් වෙත එළඹ තමාගේ පැවිදි වීමේ අදහස දැන්වීය. උන්වහන්සේ ඔහුට කරුණාව දක්වන්නාහු පැවිදිකොට කමටහන් ඇස්වූහ. ඔහු අරණෙහි වසන්නේ හුදෙකලාව විසීමේ කළකිරුණේ උකටලී වූයේ සිවුරු හැරීමට කැමැත්තේ නෑගමට යන්නේ අතරමග කැසපට බැඳ කිලිටි වස්ත්‍ර හැඳ හැමතින් දූවිලි වැකුණු සිරුරු ඇතිව වාතයෙන් අව්වෙන් සුසුම්ලමින් කෙත් හාන්නා වූ මිනිසුන් දැක මේ සත්ත්වයෝ ජීවිතය සඳහා මහත් දුකක් විඳිතියි සංවේගය ලැබුවේය. ඥානය මුහුකුරා ගිය බැවින් ගත් කමටහන එළඹ සිටියේය. ඔහු එක්තරා රුක්මුලකට ගොස් විවේක ලැබ නුවණින් මෙනෙහි කරන්නේ විදර්ශනා වඩා මාර්ග පිළිාවෙලින් රහත් බවට පැමිණියේය.
මෙසේ ඔහු පැමිණි අර්හත්ඵල ඇත්තේ තමාගේ පූර්ව කර්මය සිහිකොට සොම්නස් වශයෙන් පූර්ව චරිතාපදානය ප්‍රකාශ කරන්නේ **ආහුතිං යිට්ඨුකාමොහං** යනාදිය කීය. එහි **ආහුතිං** යනු ආහාරපානාදී අනේකවිධ වූ පූජා සත්කාරයන් සඳහා වූ උපකරණ. **යිට්ඨුකාමො** යනු යඥ කිරීමට කැමැත්තේ, දන්දෙනු කැමැත්තේ. **අහං පටියාදෙත්‍වාන භොජනං **යනු අහර **පටියාදෙත්‍වා** පිළියෙලකොට, **බ්‍රාහ්මණෙ පතිමානෙන්තො** යනු පිළිගන්නා වූ පිරිසිදු පැවිද්දන් සොයන්නේ, **විසාලෙ මාලකෙ ඨිතො** යනු පිරිසිදු සුදු වැලිතලාවෙන් අබිරම් වූ විසල් මළුවෙහි සිටියේ.
**අථද්දසාසිං සම්බුද්ධං** යනාදියෙහි **මයාසයං** මහත් පිරිවර ඇති. **සබ්බලොකං** සියලු සත්ව ලෝකය. **විනෙතාරං** විශේෂයෙන් **නෙතාරං** නිවනට පමුණුවන. **සයම්භු** තමාම වූ ගුරුවරයකු නැති. **අග්ගපුග්ගලං** ශ්‍රේෂ්ඨ පුද්ගලයා. **භගවන්තං** භාග්‍යවන්ත ආදී ගුණයෙන් යුතු, **ජුතිමන්තං** නීලපීත ආදී ප්‍රභාසම්පන්න වූ **සාවකෙහි පුරක්ඛතං** පිරිවරන ලද. **ආදිච්චමිව** සූර්යයා මෙන්. **විරොචන්තං** සෝභමාන වූ. **රථියං** වීදියෙහි. **පටිපන්නකං** වඩනා පියදස්සි නම් සම්‍යක් සම්බුදු රජාණන් වහන්සේ දුටුවෙමියි සම්බන්ධයි. **අඤ්ජලිමපග්ගහෙත්‍වාන** යනු බැඳි ඇඳිලිය හිස්මුදුනෙහි කොට **සකංචිත්තං** තමාගේ සිත. **පසාදයිං** මෙසේ වූ භාග්‍යවතුන් වහන්සේගේ ගුණයෙහි. **පසාදෙසිං** පහන් කළෙමියි අර්ථයි. **මනසාව නිමන්තෙසිං** යනු සිතින්ම පැවරුවෙමි. **ආගච්ඡතුමහාමුනී** යනු ගරුකරන ලද්දේ පූජාවට සුදුසු වූයේ **මුනී** භාග්‍යවතුන් වහන්සේ මගේ නිවසට වඩිනු මැනවි.
**මම සංකප්පමඤ්ඤාය** යනු මාගේ චිත්ත සංකල්පය දැන. **ලොකෙ** සත්ව ලෝකයෙහි **අනුත්තරො** උසස් කෙනකු නැති ශාස්තෲන් වහන්සේ. **ඛීණාසව සහස්සෙහි** දහසක් රහතුන් විසින් පිරිවරන ලද සේක් **මමද්වාරං** මාගේ ගෙදොරට **උපාගමි** සම්ප්‍රාප්ත වූ සේක.
එසේ සපැමිණි ශාස්තෲන් වහන්සේට මෙසේ නමස්කාර කළෙමි. **පුරිසාජඤ්ඤ** පුරුෂයින්ට **ආජඤ්ඤ** ශ්‍රේෂ්ඨය මාගේ නමස්කාරය. **තෙ** ඔබවහන්සේට **අත්‍ථු** වේවා. **පුරිසුත්තම** පුරුෂයන්ට **උත්තම** අධික ගුණයෙන් විශිෂ්ට **තෙ** ඔබවහන්සේට මාගේ නමස්කාරය වේවා. **පාසාදං** ප්‍රසාද ජනක වූ මාගේ නිවසට වැඩ **සීහාසනෙ** උතුම් අසුනෙහි ඔබවහන්සේ වැඩහිඳිනු මැනවැයි අයැද සිටියෙමි යන අර්ථයි.
**දන්තො දන්ත පරිවාරො **යනු මාගේ තිදොරින් දැමුණේ, එසේ දැමුණු භික්‍ෂු භික්‍ෂුණී උපාසක උපාසිකා සංඛ්‍යාත සිව්වණක් පිරිස විසින් පිරිවරන **තිණ්ණො තාරයතං වරො** යනු තමා **තිණ්ණො** සංසාරයෙන් එගොඩ වූයේ නික්ම ගියේ **තාරයතං** එතෙර කරන්නා වූ විශිෂ්ට පුද්ගලයන්ට **වරො** උත්තම වූ භාග්‍යවතුන් වහ්නසේ මාගේ ආරාධනයෙන් ප්‍රාසාදයට නැගී **පවරාසනෙ** උතුම් අසුනෙහි. **නිසීදි** වැඩහුන් සේක. **යං මෙ අත්‍ථි සකෙ ගෙහෙ** යනු තමාගේ ගෙහි.
**යං ආමිසං පච්චුපට්ඨිතං** සම්පාදනය කරන ලද රැස්කරන ලද යමක් ඇත්ද **තාහං බුද්ධස්ස පාදාසිං** බුදුරජාණන් වහන්සේට හා බුදුපාමොක් සංඝයාට ඒ ආමිෂය **පාදාසිං** පිළිවෙලින් දුනිමි යන අර්ථයි. **පසන්නො සෙසපාණීහි** යනු තාමගේ දෑතින් පහන් සිත් ඇත්තේ ගෙන දුන්නෙමි යන අර්ථයි.
**පසන්නචිත්තො** පහදවා ගත් සිත හා අදහස් ඇත්තේ **සුමනො** සොඳුරු සිත් ඇත්තේ. **වෙදජාතො** උපන් **වෙදො** උපන් සොම්නස් ඇත්තේ **කතඤ්ජලී** හිසෙහි තැබූ ඇඳිලි ඇත්තේ. **බුද්ධසෙට්ඨං නමස්සාමි** ශ්‍රේෂ්ඨ වූ බුදුරජාණන් වහන්සේට ප්‍රණාමය කරමි යන අර්ථයි. **අහො බුද්ධස්සුලාරතා** යනු අවබෝධ කරගත් චතුරාර්ය සත්‍ය ඇති ශාස්තෲන් වහන්සේගේ **උලාරතා** මහත්බව **අහො** ආශ්චර්යජනකයි යන අර්ථයි.
**අට්ඨන්නං පයිරුපාසනං** යනු ආශ්‍රය කරන්නා වූ **භුඤ්ජං** වළඳන්නා වූ අට අරී පුඟුලන් අතර **ඛීණාසවා** රහත් වූවෝම බොහෝ වෙති යන අර්ථයි**. තුය්හෙ වෙසො ආනුභාවො** යනු මේ අහසෙහි ඇවිදීම - දියෙන් නැගීම - දියෙහි ගිලීම ආදී ආනුභාවය. **තුය්හෙව** ඔබගේම ආනුභාවයයි. අනිකකුගේ නොවේ. **සරණන්තං උපෙමහං** යනු ඒ එසේ වූ ඔබ **සරණං** ආරක්ෂක ස්ථානයයි, පිහිටයයි ඇලුම් කටයුතු ස්ථානයයි **උපෙමි** යමි දනිමි ද අර්ථයි.
ලෝක ජ්‍යෙෂ්ඨ වූ නරයන්ට උතුම් වූ පියදස්සි භාග්‍යවතුන් වහන්සේ භික්‍ෂු සංඝයා මැද හිඳ මෙම විවරණ ගාථා **අභාසථ** කියූ සේක යන අර්ථයි. සෙස්ස පහසුවෙන් දතහැක්කේ ම ය.
3. සුභූති වර්‍ගය
**හිමවන්තස්සාවිදූරෙ** ආදි වශයෙන් ආයුෂ්මත් සුභූති තෙරුන් වහන්සේගේ අපදානය යි. මොහු ද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස් කරන්නේ මෙම කල්පයට කල්ප සියදහසකට පෙර පදුමුත්තර භාග්‍යවත් ලෝකනාථයන් වහන්සේ නූපන් කල්හිම හංසවතී නුවර එක්තරා බමුණු මහසල් කුලයෙක එකම පුත්‍රයා වී උපන්නේය. ඔහුට නන්ද මානවක යයි නමක් තැබූහ. ඔහු වැඩිවියපත්ව තුන්වේදය ඉගෙන එහි හරයක් නොදක්නේ තමාගේ පිරිවර වූ සතළිස්සතර දහසක් මානවකයන් සමග පර්වත පාදයෙහි සෘෂි පැවිද්දෙන් පැවිදිව අටසමවත් හා පංච අභිඥා උපදවා ගත්තේය. අතවැසියන්ට ද කමටහන් කියා දුන්නේය. ඔවුහු ද නොබෝ කලෙකින් ධ්‍යානලාභීහු වූහ.
එසමයෙහි පදුමුත්තර භාග්‍යවතුන් වහන්සේ ලොව ඉපිද හංසවතී නගරය නිසා වාසය කරන සේක් එක් දවසක් උදෑසන කාලයෙහි ලොව බලන සේක් නන්ද තාපසයාගේ අතවැසියන්ගේ රහත් බවට උපනිශ්‍රය ඇති බව හා නන්ද තාපසයාගේ අංග දෙකකින් යුත් ශ්‍රාවක තනතුරට ඇති ප්‍රාර්ථනාව ද දැක උදෑසනම සිරුර පිළිදැගුම් කොට පෙරවරුයෙහි පාසිවුරු ගෙන අන් කිසිවකු නොඅමතා ඒකචර සිංහයකු මෙන් තාපසයාගේ අතවැසියන් පලවැල සොයා ගියකල්හි මාගේ බුදුබව දනීවායි බලා සිටියදී ම නන්ද තාපසයාගේ අසපුවෙහි අහසින් බැස පොළොවෙහි සිටි සේක. නන්ද තාපසයා බුද්ධානුභාවයත් ලක්‍ෂණයන්ගෙන් පිරිපුන් බවත් දැක ලක්‍ෂණ මන්ත්‍ර සිහිකොට මේ ලකුණින් යුත් පුද්ගලයා නම් ගිහිගෙයි වසන්නේ සක්විති රජ වෙයි. පැවිදි වන්නේ ලෝකයෙහි සර්වඥ බුදුවරයෙක් වෙයි. මේ ආජානේය පුරුෂයා නිසැකයෙන්ම බුදුන්වහන්සේ යයි දැන පෙරගමන් කොට පසඟ පිහිටුවා වැඳ අසුනක් පනවා දුන්නේය. භාග්‍යවතුන් වහන්සේ පැනවූ අසුනෙහි වැඩහුන් සේක. තාපසයාද තමාට ගැළපෙන අසුනක් ගෙන එකත්පසෙක හුන්නේය. එකෙණෙහි සතළිස් සතර දහසක් ජටිලයෝ මිහිරි මිහිරි වූ ඕජාවත් වූ පලවැල ගෙන ආචාර්යවරයා සමීපයට පැමිණියාහු බුදුරජාණන් වහන්සේගේද ආචාර්යවරයාගේද හුන් අයුරු බලා ඇසූහ. ‘ආචාර්යයන් වහ්නස, අපි මෙලොව ඔබවහන්සේට වඩා වැඩි කෙනෙකු නැතැයි සිතුවෙමු. මේ පුරුෂයා වනාහි ඔබවහන්සේට වඩා වැඩි කෙනෙකැයි හඟිමු’යි. තාපසයා, ‘දරුවෙනි, ඔබ අඹ ඇටයක් සමග අටසැටදහසක් යොදුන් උස මහාමේරුව සමකිරීමට කැමැත්තහුය, සර්වඥ බුදුවරයකු සමග මා සමාන නොකරවු’ යයි කීය. ඉක්බිති ඒ තාපසයෝ යම්හෙයකින් මොහු පහත් කෙනෙක් වෙත්නම් අපගේ ආචාර්යවරයා මෙබඳු උපමාවක් නොගෙන එනු ඇත. මේ ආජානේය පුරුෂයා මහත් විය යුතුයයි පාමුල වැටී මුදුනින් වැන්දාහුය. ඉක්බිති ආචාර්යවරයා ඔවුන්ට මෙසේ කීය. ‘දරුවෙනි, අපට බුදුවරුන්ට යෝග්‍ය දියයුතු දෙයක් නැත. භාග්‍යවතුන් වහන්සේ ද පිඬු සිඟා වඩනා වේලාවෙහි මෙහි පැමිණි සේක. ඒ නිසා අපි අපගේ පමණට දියයුතු දෙයක් දෙමු. ඔබ විසින් යම් යම් මිහිරි මිහිරි වූ පලවැල්ක ගෙන එන ලද්දේද ඒ ගෙනෙවයි ගෙන්වාගෙන තම අතින්ම දොවා තමාම තථාගතයන් වහන්සේගේ පාත්‍රයෙහි තැබීය. ශාස්තෲන් වහන්සේ පලවැල පිළිගත් කෙණෙහි දේවතාවෝ දිව්‍යඕජස් බැහූහ. තාපසයා ජලය ද තමා ම පෙරා දුන්නේය. ඉන් බොජුන් කිස නිමවා ශාස්තෲන් වහන්සේ හුන් කල සියලු අතවැසියන් කැඳවා ශාස්තෲන් වහන්සේ හමුවෙහි සිහිකටයුතු කථාවක් කරමින් හුන්නේය. ශාස්තෲන් වහන්සේ භික්‍ෂු සංඝයා පැමිණේවායි සිතූ සේක. ශාස්තෲන් වහන්සේගේ සිත දැන දහසක් පමණ රහතන් වහන්සේ පැමිණ ශාස්තෲන් වහන්සේ වැඳ සිටියහ.
ඉක්බිති නන්ද තාපසයා අතවැසියන් ඇමතීය. දරුවෙනි, බුදුරජාණන් වහන්සේ වැඩසිටි අසුනද මිටිය. සියදහසක් ශ්‍රමණයන්ට ආසනයක්වත් නැත. අද ඔබ විසින් භාග්‍යවතුන් වහන්සේට හා භික්‍ෂු සංඝයාට උදාර සත්කාරයක් කරන්ට වටී. පර්වත පාදයෙන් වර්ණගන්ධ සම්පන්න මල් ගෙනෙවු යයි කීය. සෘද්ධි විෂයෙහි අචින්ත්‍ය බව නිසා ඔවුහු මොහොතකින් වර්ණ ගන්ධ සම්පන්න වූ මල් ගෙනවුත් බුදුන් ප්‍රධාන භික්‍ෂු සංඝයාට යොදුනක් පමණ මල් අසුනක් පැනවූහ. අගසව්වන්ට ගවු තුනක්ද සෙසු භික්‍ෂූන්ට අඩයොදුන් ආදී භේදයෙන්ද, නවක සංඝයාට බඹයක් පමණද පැනවූහ. පැනවූ අසුන්වල, නන්ද තාපසයා තථාගතයන් වහන්සේ ඉදිරියෙහි ඇඳිලි බැඳ සිටියේ ‘ස්වාමීනි, බොහෝකලක් අපට හිතසුව පිණිස මේ මල් අසුනට නැග හිඳිනු මැනවැයි කීය. භාග්‍යවතුන් වහන්සේ අසුනෙහි වැඩහුන් සේක. ශාස්තෲන් වහන්සේ මෙසේ වැඩහුන් කල්හි ශාස්තෲන් වහන්සේගේ ආකාරය දැන භික්‍ෂූහු තම තමාට පැමිණි අසුනෙහි හුන්හ. නන්ද තාපසයා මහත් වූ මල් කූඩයක් ගෙන තථාගතයන් වහන්සේට උසුලමින් සිටියේය. ශාස්තෲන් වහන්සේ තාපසයන්ගේ මේ සත්කාරය මහත්ඵල ඇත්තක් වේවායි නිරෝධ සමාපත්තියට සමවන් සේක. ශාස්තෲන් වහන්සේ සමවන් බව දැන භික්‍ෂූහුද සමාපත්තියට සමවන්හ. තථාගතයන් වහන්සේ සතියක් නිරෝධයට සමවැදී හුන් කල්හි අතවැසියෝ පිඬුසිඟා යන වේලාව පැමිණිවිට වනමුල්පල වළඳා සෙසු කල්හි බුදුන් ප්‍රමුඛ භික්‍ෂු සංඝයාට ඇඳිලි බැඳ සිටියහ. නන්ද තාපසයා පිඬුසිඟාවක් නොගොස් මල්කූඩය දරමින්ම සතියක් ප්‍රීති සුඛයෙන්ම දවසැරියේය.
ශාස්තෲන් වහන්සේ නිරෝධයෙන් නැගිට නිකෙලෙස්ව විසීමේ පිළිවෙතින්ද, දානයට සුදුසු අංගයෙන්ද යන අංග දෙකින් යුතු එක් ශ්‍රාවකයකුට සෘෂි ගණයාට මල්අසුන් අනුමෝදනාව කරවයි අණකළ සේක. උන්වහන්සේ සක්විති රජු සමීපයෙන් ලැබූ මහාලාභ ඇති මහා යෝධයකු මෙන් සතුටු සිතැත්තාහු තමාගේ විෂයයෙහි සිට තෙවළා බුදුවදන සම්මර්ශනය කොට අනුමෝදනාව කළ සේක. උන්වහන්සේගේ දේශනාව අවසානයෙහි සියලු සිව්සතළිස් දහසක් ශිෂ්‍යයෝ රහත්බවට පත්වූහ. ශාස්තෲන් වහන්සේ එව මහණෙනියි අත දිගුකළ සේක. එකෙණෙහිම ඔවුන්ගේ කෙස් රැවුල් අතුරුදහන් විය. අටපිරිකර සිරුරෙහි රැඳුණේ විය. ඔවුහු සැටවස් පිරුණු තෙරුන් මෙන් ශාස්තෲන් වහන්සේ පිරිවරා සිටියහ. නන්ද තාපසයා වනාහි වික්‍ෂිප්ත සිත් ඇති බැවින් විශේෂත්වයට නොපැමිණියේය. ඔහුට අරණවිහාරි තෙරුන්වහන්සේගේ ධර්මය ඇසීමට ඇරඹූ තැන් පටන් ‘අහෝ, මමද අනාගතයෙහි එක් බුදුවරයකුගේ සසුනෙහි මේ ශ්‍රාවකයා විසින් ලද ගුණය ලබන්නේ නම් මැනවැයි සිතක් උපන. ඔහු එම විතර්කය නිසා මාර්ගඵල ප්‍රතිවේධය ලැබීමට නොහැකි විය. තථාගතයන් වහන්සේ වැඳ ඇඳිලිබැඳ ඉදිරියෙහි සි මෙසේ කීය. ‘ස්වාමීනි, යම් භික්‍ෂුවක විසින් සෘෂි ගණයාට පුෂ්පානුමෝදනාව කරන ලද්දේද, ඔබවහන්සේගේ සසුනෙහි උන්වහන්සේ කවරනම් ඇත්තාහුද. නික්ලේශීව වාසය කරන බැවින්ද දානය ලැබීමට සුදුසු බැවින්ද අගතැන්පත් වූයේ මේ භික්‍ෂුවයි. ‘ස්වාමීනි, සතියක් මල් කූඩයක් දරන මා විසින් යමෙක් සත්කාර කරනු ලැබීද, ඒ අධිකාරයෙන් අන් සැපතක් නොපතමි. අනාගතයෙහි එක බුදුවරයකුගේ සසුනෙහි මේ තෙරුන් වහන්සේ මෙන් අංග දෙකින් යුතු ශ්‍රාවකයෙක් වන්නෙමියි ප්‍රාර්ථනයක් කළේය.
ශාස්තෲන් වහන්සේ මේ තාපසයාගේ ප්‍රාර්ථනය ඉටුවන්නේ දැයි අනාගතංශ ඥානය විහිදුවා බලනසේක් කල්ප සියදහසක් ඉක්මවා ඉටුවන බව දැක, ‘තාපසය, ඔබගේ මේ ප්‍රාර්ථනය හිස් වූවක් නොවේ. අනාගතයෙහි කල්ප සිය දහසක් ඉක්මවා ගෞතම නම් බුදුකෙනෙක් උපදින්නේ ය. උන්වහන්සේ සමීපයෙහි ඉටුවන්නේ යයි කියා ධර්ම කථාවක් කොට භික්‍ෂු සංඝයා පිරිවරා අහසට පැනනැගි සේක. නන්ද තාපසයා යම්තාක් දෘෂ්ටි පථය ඉක්මවා යයිද ඒ තාක් ශාස්තෲන් වහන්සේට හා භික්‍ෂු සංඝයාටද ඇඳිලි බැඳ සිටියේය. ඔහු පසුකලෙක කලින් කල ශාස්තෲන් වහන්සේ කරා එළඹ දහම් අසා නොපිරිහුණු ධ්‍යාන ඇත්තේ කලුරිය කොට බඹලොව උපන්නේ ඉන්පසු ජාති පන්සියයකදී පැවිදිව අරණ්‍යවාසීව ගත පච්ඡාගත වත් පිරුවේය. මේ වත නොපුරා මහා ශ්‍රාවක බවට පත්වන්නෝ නම් නැත. ගතපච්ඡාගත වත වනාහි ආගම අටුවා කථාවල කියූ අයුරින්ම දත යුත්තේය. ඔහු වර්ෂ විසිදහසක් ගතපච්ඡාගත වත පුරා කලුරියකොට තව්තිසා දෙව්ලොව උපන්නේය.
මෙසේ ඔහු තව්තිසා දෙව්ලොව නැවත නැවත ඉපදීම් වශයෙන් දිවසැපත් අනුභවකොට එයින් චුතව මිනිස් ලොව නොයෙක්වර සක්විති රජව ද ප්‍රදේශ රජව ද උදාර සම්පත් විඳ අපගේ භාග්‍යවතුන් වහන්සේ උපන් කල්හි සැවැත්නුවර සුමන සිටුමැදුරෙහි අනාථපිණ්ඩික සිටුවරයාට බාලව උපන්නේ ය. ඔහුට සුභූතියයි නමක් විය.
එසමයෙහි අපගේ භාග්‍යවතුන් වහන්සේ ලොව ඉපිද පවත්වන ලද උතුම් ධම්මචක්ක ඇති සේක් අනුපිළිවෙලින් රජගහ නුවරට වැඩ එහි වේළුවනය පිළිගැනීම් ආදියෙන් ලෝකානුග්‍රහ කරන සේක් රජගහනුවර නිසා සීතවනයෙහි විසූ සේක. එකල්හි අනේපිඬු සිටු තෙමේ සේවා භාණ්ඩයක් ගෙන තමාගේ මිත්‍රයා වූ රජගහ සිටුගේ ගෙට ගොස් බුදුන් උපන් බව අසා සීතවනයෙහි වසන ශාස්තෲන් වහන්සේ කරා එළඹ පළමු දැක්මෙන්ම සෝවාන් පෙලෙහි පිහිටා ශාස්තෲන් වහන්සේට සැවැත්නුවරට පැමිණෙන ලෙස ඉල්ලා ඉන් පන්සාළිස් යොදුන්මග යොදුනෙන් යොදුන සියදහසක් වියදම්කොට විහාර පිහිටුවා සැවැත්නුවර අටකිරියක් තරම් ජේත කුමාරයාගේ උයන්බිම කෝටියක් අතුරා මිලට ගෙන එහි භාග්‍යවතුන් වහන්සේට විහාරයක් කරවා දුන්නේ ය. විහාරය පූජාකරන දවසෙහි මේ සුභූති කෙළෙඹියා අනේපිඬු සිටුවරයා සමග ගොස් දහම් අසන්නේ ශ්‍රද්ධාව ලැබ පැවිදිව උපසපන් වූයේ උභය මාතෘකාව ප්‍රගුණකොට කමටහන් කියවාගෙන අරණ්‍යයෙහි මහණදම් පුරන්නේ මෛත්‍රී ධ්‍යානය උපදවා එය පාදකකොට විදර්ශනා වඩා රහත්බවට පත්විය.
උන්වහන්සේ ධර්මය දේශනා කරන සේක් යම්හෙයකින් ශාස්තෲන් වහන්සේ දේශනා කළ නියාමයෙන් එක් පුද්ගලයකුට සීමා නොකොට දේශනා කරත්ද ඒ නිසා නික්ලේශීව වසන්නවුන් අතර අග්‍ර වූහ. යම්හෙයකින් පිඬු පිණිස හැසිරෙත්නම් ගෙයක් ගෙයක් ගානේ මෛත්‍රී සමාපත්තියට සමවැද නැගිට භික්‍ෂාව පිළිගනිත්ද, මෙසේ දායකයන්ට මහත්ඵල ඇති වන්නේ ය. ඒ නිසා දානය ලැබීමට සුදුස්සන් අතර අග්‍රවූහ. ඒ නිසා භාග්‍යවතුන් වහන්සේ ඔහු ‘නික්ලේශීව වසන්නවුන් අතරද දන් ලැබීමට සුදුස්සන් අතරද අග්‍රවූ මාගේ ශ්‍රාවක භික්‍ෂූන් අතර යම් කෙනෙක් වේද ඒ සුභූති යයි අංග දෙකකින් යුත් අගතන්හි තැබූ සේක. මෙසේ මේ මහතෙරුන් වහන්සේ තමා විසින් පුරන ලද පාරමිතාවන්ගේ ඵලයෙහි මස්තකය වූ රහත් බවට පැමිණ ලෝක ප්‍රසිද්ධ වූ විශේෂයෙන් දන්නා ලද වූවාහු බොහෝ ජනයාගේ හිතසුව පිණිස ජනපද චාරිකාවෙහි හැසිරෙන්නාහු අනුපිළිවෙලින් රජගහ නුවරට ගිය සේක.
බිම්බිසාර රජතුමා උන්වහන්සේගේ පැමිණීම ගැන අසා එළඹ ‘ස්වාමීනි, මෙහිම වසනු මැනව. ඔබවහන්සේට වාසස්ථානයක් කරන්නෙමියි කියා ආපසු ගියේ එය අමතක විය. තෙරුන්වහන්සේ සෙනසුනක් නොලබන්නාහු එළිමහනෙහි ගතකළ සේක. තෙරුන් වහන්සේගේ අනුහසින් වැසි නොවසී. මනුෂ්‍යයෝ වැසි නොලැබ කරදරයට පත්වූවෝ රජගෙදර දොරටුවෙහි උද්ඝෝෂණය කළහ. රජ කවරනම් කරුණකින් වැසි නොවසීදැයි විමසන්නේ තෙරුන් වහන්සේ එළිමහනෙහි වසන හෙයින් වැසි නොවසීයයි හඟමියි සිතා උන්වහන්සේට පන්සලක් කරවා ස්වාමීනි, මේ පන්සලෙහි වසනු මැනවැයි කියා වැඳ ගියේය. තෙරුන් වහන්සේ කුටියට පිවිස තණ ඇතිරියෙහි පලක්බැඳ හුන් සේක. එකල වැස්ස මඳින් මද වසී. ධාරානිපාතයෙන් නොවසී. ඉක්බිති තෙරුන් වහන්සේ ලෝකයාගේ වැසි නැති බිය තුරන් කරනු කැමැත්තාහු තමාගේ ආධ්‍යාත්මික බාහිර දැයකට උවදුරක් නැති බව දන්වන්නාහු **ඡන්නා මෙසා කුටිකා** යනාදී ගාථාව කී සේක. එහි අර්ථය ථෙර ගාථාවෙහි කියන ලද්දේම ය.
මුන්වහන්සේ කවර හෙයකින් තමාගේ ගුණ ප්‍රකාශ කළ සේක්ද. මුන්වහන්සේ විසින් දිගුකලෙකින් නොපැමිණි පරමගම්භීර වූ අතිශයින් ශාන්ත වූ ප්‍රණීත වූ තමා විසින් අවබෝධ කරගනු ලැබූ ලෝකෝත්තර ධර්මය නැවත සිහිකොට ප්‍රීතිවේගයෙන් උපදවන ලද ප්‍රීතිය පැහැදිලි කරනු පිණිස ශාසනයාගේ නෛර්යාණික භාවය පැහැදිලි කරනු පිණිසද ආර්යයන් වහන්සේලා පරම අල්පේච්ඡ වුවද තමන්ගේ ගුණ පවසති. යම්සේ ලෝකනාථයන් වහන්සේ අවබෝධ කළයුත්තවුන්ගේ අධ්‍යාශය වශයෙන් මහණෙනි, තථාගත තෙමේ දසබලයෙන් යුක්තය. චතුර්වෛශාරද්‍යයෙන් විශාරදය යනාදි වශයෙන් තමාගේ ගුණ පවසත්ද එසේ මේ තෙරුන් වහන්සේගේ රහත් බව පවසන ගාථාවක්ද වීය.
මෙසේ ඔහු පත්වූ රහත්ඵල ඇත්තේ හා පත්වූ අගතැන් ඇත්තේ තමාගේ පූර්ව කර්මය සිහිකොට හටගත් සොම්නස් ඇත්තේ පූර්වචරිතාපදානය පවසන්නේ **හිමවන්තස්සාවිදූරෙ** යනාදිය කීය. එහි **හිමවන්තස්ස** යනු හිමාලය පර්වතයට **අවිදූරෙ** ආසන්නයෙහි සමීපයෙහි. පර්වතපාදයෙහි මිනිසුන්ගේ ගමනාගමනයෙන් යුත් හැසිරෙන ස්ථානයෙහි යන අර්ථයි. **නිසභොනාම පබ්බතො** යනු පර්වතයන්ට ජ්‍යෙෂ්ඨ බැවින් නමින් නිසභ නම් ශෛලමය පර්වතයක් විය යනු සම්බන්ධයි. **අස්සමො සුකතො** **මය්හං** යනු එහි පර්වතයෙහි මාගේ විසීම පිණිස **අස්සමො** අරණ්‍යවාසයක් මනාසේ කරන ලද කුටිය. රාත්‍රිස්ථාන දිවාස්ථාන වැටින් වටකිරීම් ආදි වශයෙන් සොඳුරු අයුරින් කරන ලද්දේය යන අර්ථයි. **පණ්ණසාලා සුමාපිතා** යනු කොළවලින් වසන ලද ශාලාවක් මාගේ විසීම පිණිස මැනවින් මවන ලද්දේ නිමවන ලද්දේය යන අර්ථයි.
**කොසියො නාම නාමෙන** යනු මව්පියන් විසින් තබන ලද නමින් කෝසිය නමි. **උග්ගතාපනො** ප්‍රකට තපස උග්‍ර තපස. **එකාකියො** අන් අය නැති බැවින් මම ම හුදෙකලාව **අදුතියො** දෙවැනි තාපසයකු නැතිව. **ජටිලො** ජටාධර තාපසයා. **තදා** ඒ කාලයෙහි නිසභ පර්වතයෙහි **වසාමි** වාසය කරමියි සම්බන්ධයි.
**ඵලං මූලංච පණ්ණාඤ්ච නභුඤ්ජාමි අහං තදා** නිසභ පර්වතයෙහි වසන කල්හි තිඹිරි ආදී පල ද හාතාවාරිය ආදී මුල් ද කරකොළ ආදී කොළ ද ගසින් කඩාගෙන නොවළඳමි යි අර්ථයි. මෙසේ ඇතිකල්හි කෙසේ ජීවත්වේදැයි එය දක්වන්නේ **පවත්තංච සුපාතාහං** යයි කීය. එහි **පවත්තං** තෙමේම උපන්. **සුපාතං** තමාගේම ස්වභාවයෙන් වැටුණු කොළ ආදිය ආහාර කොටගෙන **තාවදෙව** එකල **ජීවාමි** ජීවිකාව කෙරෙමි යන සම්බන්ධයි. **පවත්ත පණ්ඩුපත්තානි** යනුවෙන්ද පාඨයක් වෙයි.
එහි තෙමේම වැටුණු ගස්වල පඬුවන් කොළ නිසා ජීවත්වෙමි යන අර්ථයි. **නාහං කොපෙමි ආජීවං** යනු මම ජීවිතය හැරයන්නේ වුව ද පරිත්‍යාග කරන්නේ වුවද තෘෂ්ණා වශයෙන් පලමුල් ආදී ආහාර සෙවීම පිණිස සම්‍යක් ආජීවය **නකොපෙමි** විනාශ නොකරමි යන සම්බන්ධයි. **ආරාධෙමි සකං චිත්තං** යනු තමාගේ සිත අල්පේච්ඡතාවෙන් ද, සන්තුෂ්ටියෙන්ද **ආරාධෙමි** පහන් කරමි. **විවජ්ජෙමි අනෙසනං** යනු වෛද්‍යකර්ම දූතකර්මාදී වශයෙන් **අනෙසනං** නුසුදුසු සෙවීම **විවජ්ජෙමි** දුරුකරමි.
**රාගූපසංහිතං චිත්තං** යනු **යදා** යම්කලෙක මාගේ රාගයෙන් යුතු සිත උපදීද, එකල්හි **සයමෙව** තමාම **පච්චවෙක්ඛාමි** ඥානයෙන් නැවත සලකා බලා දුරුකරමි. **එකග්ගො තං දමෙමහං** යනු මම එක් කමටහන් අරමුණක **එකග්ගො** සමාහිතව ඒ රාගසිත **දමෙමි** දමනය කරමි.
**රඤ්ජසි රජනීයොච** යනු **රජනීයෙ** ඇලියයුතු රූපාරම්මණ ආදී වස්තුවෙහි **රඤ්ජසි** ඇලුණේ **අසි** වෙහි. **දොසනීයෙච දුස්සසි** යනු **දුස්සිතබ්බෙ** දෝෂකරන වස්තුවෙහි දූෂකයෙක් වෙහි. **මුය්හසෙ** **මොහනීයෙච මොහිතබ්බෙ** මුළාවිය යුතු වස්තුවෙහි **මුය්හසි** මුළා වූවෙක් **අසි** වෙහි. ඒ නිසා ඔබ **වනා** වනයෙන් අරණ්‍යවාසයෙන් **නික්ඛමස්සු** පහවී යව යනුයි. මෙසේ තමා දමනය කරවයි සම්බන්ධයි.
**තිම්බරූසක වණ්ණාභො** යනු රන් **තිම්බරූසක වණ්ණාභො** ජම්බෝනද ස්වර්ණ වර්ණ යන අර්ථයි. සෙස්ස පහසුවෙන් දත හැක්කේ ම ය.
**පදුමුත්තරො නාම ජිනො** යනාදී වශයෙන් ආයුෂ්මත් උපවාන තෙරුන් වහන්සේගේ අපදානයයි. මේ ආයුෂ්මතුන් වහන්සේ පෙර බුදුවරුන් හමුවෙහි කරන ලද උත්සාහ ඇත්තාහු භවයෙහි තැනින් තැන නිවනට හේතුවන පින් රැස් කරන්නාහු පදුමුත්තර භාග්‍යවතුන් වහන්සේගේ කාලයෙහි දිළිඳු කුලයෙක ඉපිද දැනුමිති බවට පත්වූවාහු භාග්‍යවතුන් වහන්සේ පිරිනිවන් පෑ කල්හි උන්වහන්සේගේ ශාරීරික ධාතු ගෙන මනුෂ්‍ය දේව නාග ගරුඬ යක්ෂ කුම්භාණ්ඩ ගාන්ධර්වයන් විසින් සත්රුවන් මුවා සත්යොදුන් ස්තූපයක් කරන ලද කල්හි එහි මනාව සේදූ තමාගේ උතුරුසළුව රිටිඅග බැඳ ධ්වජයක් කොට පූජා කළහ. එය ගෙන දෙවියන් චෛත්‍ය පූජා ආරක්‍ෂණය පිණිස තැබූ අභිසම්මතක නම් යක්ෂ සේනාපතියා අදෘශ්‍යමාන සිරුරක් ඇත්තේ එය අහසෙහි දරමින් චෛත්‍යය තෙවරක් ප්‍රදක්ෂිණා කළේය. ඔහු එය දැක බෙහෙවින් පහන් සිතැත්තේව ඒ පුණ්‍ය කර්මයෙන් දෙවි මිනිසුන් අතර සැරිසරන්නේ මෙම බුද්ධෝත්පාද කාලයෙහි සැවැත්නුවර බමුණු කුලයෙක ඉපිද උපවානයයි ලද නම් ඇත්තේ වැඩිවිය පත්ව ජේතවනය පිළිගැනීමේදී බුද්ධානුභාවය දැක ලැබුවා වූ ශ්‍රද්ධාව ඇත්තේ පැවිදිව විදර්ශනාව සඳහා කටයුතු කරන්නේ රහත් බවට පත්ව ෂට් අභිඥා ඇත්තේ විය. යම්කලෙක භාග්‍යවතුන් වහන්සේට අපහසුවක් වීද, එකල්හි තෙරුන් වහන්සේ උණුදිය සුදුසු බෙහෙත් පැන් ද භාග්‍යවතුන් වහන්සේට පිරිනැමූහ. එයින් ශාස්තෲන් වහන්සේගේ රෝගය සංසිඳිණ. ඔහුට භාග්‍යවතුන් වහන්සේ අනුමෝදනා කළ සේක.
මෙසේ ඔහු පැමිණි රහත්ඵල ඇත්තේ ලැබූ අගතැන් ඇත්තේ තමාගේ පූර්වකර්මය සිහිකොට සොම්නස් වශයෙන් පූර්ව චරිතාපදානය ප්‍රකාශ කරන්නේ **පදුමුත්තරොනාම ජිනො** යනාදිය කීය. එහි සියලු ලෞකික ලෝකෝත්තර ධර්මයන්හි පරතෙරට ගිය කෙළවරට නිර්වාණයට ගතො පැමිණි පදුමුත්තර නම් ජිනො දිනූ පස් මරුන් ඇති භාග්‍යවතුන් වහන්සේ ගිනිකඳක් මෙන් සවණක් බුදුරැසින් දිලිහී මුළුලොව දහම් පහනින් බබුළුවා **සම්බුද්ධො** මැනවින් බුදුවූයේ අවිද්‍යා නමැති නිද්‍රාවට ගිය ප්‍රජාවගේ සවාසනා කෙලෙස් නින්දෙන් **පටිබුද්ධො** පිපුණු නෙත් නැමැති නෙළුම් ඇත්තේ **පරිනිබ්බුතො** ස්කන්ධ පරිනිර්වාණයෙන් **නිබ්බුතො** අදර්ශනයට පැමිණියේ යන සම්බන්ධයි.
**ජංඝා** යනු චෛත්‍ය කරන කල්හි මත්තෙහි තැබිය යුතු ගඩොල් තැබීම පිණිස බඳිනු ලබන ඉණිමග.
**සුධොතං රජකෙනාහං** යනු වස්ත්‍ර සෝදන්නා වූ පුරුෂයා විසින් මනාසේ සෝදන ලද සුපිරිසිදු කරන ලද. **උත්තරෙය්‍යපටං** මාගේ උතුරුසළුව මම රිටි අග බැඳ ධජයක් කොට එසවීමි. **අම්බරෙ** අහසෙහි එසවූයෙමි යන අර්ථයි. සෙස්ස පහසුවෙන් දත හැක්කේ ම ය.
**නගරෙ බන්‍ධුමතියා** ආදි වශයෙන් ආයුෂ්මත් සරණාගමනිය තෙරුන් වහන්සේගේ අපදානයයි. මොහු ද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතු වූ පින් රැස්කරන්නේ විපස්සි භාග්‍යවතුන් වහන්සේගේ කාලයෙහි බන්ධුමතී නුවර කුලගෙයක ඉපිද අඳ මාපියන්ට උවටැන් කළේය. ඔහු එක් දවසක් මෙසේ සිතීය. මම මාපියන්ට උවටැන් කරන්නේ පැවිදිවන්ට නොලබමි. තුන්සරණ ගන්නෙම් නම් මැනවි. මෙසේ දිළිඳු බවින් මිදෙන්නෙමියි නිසභ නම් වූ විපස්සි භාග්‍යවතුන් වහන්සේගේ අගසවු වෙත එළඹ තිසරණ ගත්තේය. ඔහු ඒවා සියදහසක් වස් රැක එම කර්මයෙන්ම තව්තිසා භවනයෙහි උපන්නේ ඉන්පසුව දෙවි මිනිසුන් අතර සැරිසරන්නේ උභය සම්පත් අනුභව කොට මෙම බුද්ධෝත්පාද කාලයෙහි සැවැත්නුවර මහසල් කුලයෙක ඉපිද දැනමිති බවට පැමිණියේ සත්හැවිරිදිව දරුවන් විසින් පිරිවරන ලද්දේ එක් සංඝාරාමයකට ගියේය. එහි එක් රහත් තෙරනමක් ඔහුට දහම් දෙසා සරණ දුන්නේය. හෙතෙම සරණ ගෙන පෙර තමා විසින් රක්නා ලද සරණ සිහිකොට විදර්ශනා වඩා රහත් බවට පැමිණියේය. භාග්‍යවතුන් වහන්සේ රහත් බටව පැමිණි ඔහු උපසම්පදා කරවූ සේක.
ඔහු රහත් බවට පැමිණියේ උපසම්පන්නව තමාගේ පූර්වකර්මය සිහිකොට සොම්නස් වශයෙන් පූර්ව චරිතාපදානය පවසන්නේ **නගරෙ බන්‍ධුමතියා** යනාදිය කීය. එහි **මාතුපට්ඨායකො** අහු යනු මම මාපියන් **උපට්ඨාකො** පෝෂණය කරන්නේ බන්ධුමතී නගරයේම සිටියෙමියි සම්බන්ධයි.
**තමන්‍ධකාර පිහිතා** යනු මෝහාන්ධකාරයෙන් **පිහිතා** වැසුණු. **තිවිධග්ගීහි ඩය්හරෙ** යනු රාගාග්නිය, දෝෂාග්නිය, මෝහාග්නිය සංඛ්‍යාත වූ ගිනි තුනින් **ඩය්හරෙ** සියලු සත්ත්වයෝ දැවෙත් යන සම්බන්ධයි.
**අට්ඨහෙතු ලභාමහං** යනු සැපයට හේතුවන කරුණු අට ලබමි යන අර්ථයි. සෙස්ස පහසුවෙන් දතහැකි වන්නේමය.
**නගරෙ චන්‍දවතියා** යනාදි වශයෙන් ආයුෂ්මත් පංචසීල සමාදානිය තෙරුන් වහන්සේගේ අපදානයයි. මොහු ද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස්කරන්නේ අනෝමදස්සි භාග්‍යවතුන් වහන්සේගේ කාලයෙහි එක් කුලගෙයක උපන්නේ පෙර භවයෙහි කරන ලද කුසල කර්මානු රූපයෙන් දිළින්දෙක්ව අල්ප වූ ආහාරපාන බුදින්නේ අනුන්ගේ බැලමෙහෙවර කොට ජීවත්වන්නේ සසර ආදීනව දැක පැවිදිවනු කැමැත්තේ වුවද පැවිද්ද නොලබන්නේ අනොමදස්සි භාග්‍යවතුන් වහන්සේගේ ශ්‍රාවක වූ නිසභ තෙරුන්වහන්සේ සමීපයෙහි පන්සිල්පද සමාදන් විය. දීර්ඝායුෂ ඇතිකලෙක උපන් බැවින් වර්ෂ සියදහස් ගණනක් සිල් රැක්කේය. ඒ කර්මයෙන් ඔහු දෙවි මිනිසුන් අතර සැරිසරන්නේ මෙම බුද්ධෝත්පාද කාලයෙහි විශාලා නුවර මහාභෝග කුලයෙක උපන්නේ මව්පියන් සිල්සමාදන් වනු දැක තමාගේ සීලය සිහිකොට පැවිදිව විදර්ශනා වඩා රහත්බවට පැමිණියේය.
තමාගේ පූර්වකර්මය සිහිකොට සොම්නස් වූයේ උදාන වශයෙන් පූර්ව චරිතාපදානය පවසන්නේ **නගරෙ චන්‍දවතියා** යනාදිය කීය. **භතකො ආසභං තදා** යනු මා පින්කරන කාලයෙහි මම **භතකො** බැලමෙහෙ කරන්නෙක් ආසිං වීමි. **පරකම්මායනෙ යුත්තො** යනු බැලයෙන් අනුන්ගේ වැඩ කිරීමෙන් ආහාරයෙහි **යුත්තො** යොදවන ලදුයේ අවසරයක් නොමැති බැවින් සසරින් මිදීම පිණිස මම පැවිද්ද නොලබමි.
**තමන්‍ධකාර පිහිතා** යනු කෙලෙස් අඳුරින් **පිහිතා** වැසුණාහු. **තිවිධග්ගීහි ඩය්හරෙ** යනු නරකාග්නිය, ප්‍රේතාග්නිය, සංසාරාග්නිය සංඛ්‍යාත වූ තුන් ගින්නෙන් දැවෙත්. මම වනාහි කුමන උපායකින් කුමන කරුණකින් වෙන්වූයේ වන්නෙම්ද යන අර්ථයි.
**දෙය්‍යධම්මො** ආහාරපානාදී දියයුතුව තිබෙන වස්තුවක් මට නැත. ඒ නැතිකමින් මම **වරාකො** දුප්පතෙකි. **භතකො** බැලමෙහෙවරින් ජීවත් වන්නෙකි. මම පන්සිල් **රක්ඛෙය්‍යං** පුරන්නෙම් නම් මැනවැයි පන්සිල් සමාදන්ව පුරන්නේ **යන්නූන රක්ඛෙය්‍යං** මනාසේ හොඳින් සොඳුරු කොට පාලනය කරන්නෙමි යන අර්ථයි.
**සොභං යසං අනුභවිං** යනු ඒ මම දෙවිමිනිසුන් අතර මහත්වූ යසසක් අනුභව කෙළෙමි. **තෙසං සීලානං වාහසා** ආනුභාවයෙන්ය යන අර්ථයි. කල්පකෝටියක් වුවද ඒ සිල්වල ඵල කියන්නේ එක් කොටසක් පමණක් **කිත්තයෙ** ප්‍රකට කරන්නෙමි යන අර්ථයි. සෙස්ස පහසුවෙන් දතහැක්කේ ම ය.
**සුවණ්ණවණ්ණං සම්බුද්ධං** යනාදි වශයෙන් ආයුෂ්මත් අන්නසංසාවක තෙරුන් වහන්සේගේ අපදානයයි. මොහු ද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස් කරන්නේ සිද්ධාර්ථ භාග්‍යවතුන් වහන්සේගේ කාලයෙහි එක් කුලගෙයක උපන්නේ පිඬු පිණිස හැසිරෙන දෙතිස්මහා පුරුෂ ලක්ෂණ ව්‍යාමප්‍රභා මණ්ඩලයෙන් උපශෝභිත වූ භාග්‍යවතුන් වහන්සේ දැක පහන් සිත් ඇත්තේ භාග්‍යවතුන් වහන්සේට ආරාධනා කොට ගෙට පමුණුවා උතුම් අන්නපානයෙන් සන්තර්පණය කොට පවරා වැළඳවූ සේක. ඔහු ඒ සිත් පැහැදීමෙන් එයින් චුතව දෙව්ලොව ඉපිද දිවසැපත් අනුභවකොට එයින් චුතවූයේ මිනිස් ලොව උපන්නේ මිනිස් සැප අනුභව කොට එසේ වරින්වර දෙවිමිනිස් සැප අනුභව කොට, මෙම බුද්ධෝත්පාද කාලයෙහි එක් කුලයක උපන්නේ සසුනෙහි පැහැදී පැවිදි ව විදර්ශනා වඩා රහත් බවට පත්විය. හෙතෛම් පෙර කරන ලද පිනක නම් වශයෙන් අන්න සංසාවක තෙරුන් යයි ප්‍රකට නම් ඇත්තේ විය.
පසුකලෙක තමාගේ පෙර කර්මය සිහිකොට සොම්නස් වූයේ මෙසේ මා විසින් මේ පුණ්‍ය සම්භාරයෙහි ආනුභාවයෙන් පැමිණි රහත් බව යයි තමාගේ පූර්ව චරිතාපදානය උදාන වශයෙන් පවසන්නේ **සුවණ්ණ වණ්ණං **යනාදිය කීය. එහි ස්වර්ණයෙහි වර්ණය මෙන් වර්ණයක් යම් භාග්‍යවතුන් වහන්සේ කෙනකුන්ට වේද එය ස්වර්ණවර්ණයයි. ඒ ස්වර්ණ වර්ණ සම්බුද්ධ වූ සිද්ධාර්ථ යන අර්ථයි. **ගච්ඡන්තං අන්තරාපණෙ** යනු වෙළෙඳුන්ගේ ආපණ පෙළෙහි ඇතුළු වීදියෙහි ගමන්කරන. **කඤ්චනග්ඝිය සංකාසං** යනු රන් තොරණක් හා සමාන දෙතිස් උතුම් ලකුණින් යුතු. **ලොකපජ්ජොතං** සියලු ලොවට පහනක් වූ. **අප්පමෙය්‍යං** ප්‍රමාණ විරහිත. අනොපමං උපමා රහිත. **ජුතින්‍ධරං** ආලෝකධාරී. නීලපීතාදී සවණක් බුදුරැස් දරන්නා වූ සිද්ධාර්ථ භාග්‍යවතුන් වහන්සේ දැක **පරමං** උතුම් වූ ප්‍රීතියක් **අලත්‍ථං** ලැබුවෙමි යි සම්බන්ධයි. සෙස්ස පහසුවෙන් දත හැක්කේ ම ය.
**සද්ධත්‍ථස්ස භගවතො** යනාදි වශයෙන් ආයුෂ්මත් ධූපදායක තෙරුන් වහන්සේගේ අපදානයයි. මොහු ද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස් කරන්නේ සිද්ධාර්ථ භාග්‍යවතුන් වහන්සේගේ කාලයෙහි කුලගෙයක උපන්නේ සිද්ධාර්ථ භාග්‍යවතුන් වහන්සේ කෙරෙහි සිත් පහදවා ඒ භාග්‍යවතුන් වහන්සේගේ ගඳකිළිය සඳුන් අගිල් කාලානුසාරී ආදියෙන් කරන ලද නොයෙක් ධූපයන්ගෙන් ධූප පූජාවක් කළේය. ඔහු ඒ පිනින් දෙවියන් අතරද මිනිසුන් අතරද උභයසම්පත්තීන් අනුභව කරන්නේ උපනුපන් භවයෙහි පිදිය යුත්තෙක්ව මේ බුද්ධෝත්පාදයෙහි එක් කුලගෙයක උපන්නේ පුණ්‍ය සම්භාරයෙහි ආනුභාවයෙන් සසුනෙහි පැවිදිව විදසුන් වඩා රහත්බවට පත්ව කරන ලද ධූප පූජා පින් ඇති බැවින් නමින් ධූපදායක තෙරුන් වහන්සේ යයි සියලු තැන ප්‍රකට විය. ඔහු පත්වූ රහත්ඵල ඇත්තේ තමාගේ පූර්ව කර්මය සිහිකොට සොම්නස් වූයේ පූර්ව චරිතාපදානය දක්වන්නේ **සිද්ධත්‍ථස්සභගවතො** යනාදිය කීය. **සිද්ධො** පිරිපුන් සර්වඥතාඥාන සංඛ්‍යාත **අත්‍ථො** ප්‍රයෝජනය යම් භාග්‍යවතුන් වහන්සේ කෙනකුන්ටද ඒ සිද්ධාර්ථ නමි. ඒ සිද්ධාර්ථ භාග්‍යවතුන් වහන්සේට. **භගවතො** භාග්‍ය ආදී ගුණ ඇති **ලොක ජෙට්ඨස්ස** සියලු ලෝකයට උත්තම වූ. **තාදිනො** ඉටුඅනිටු දහම්හි **තාදිස්ස** නොසැලී සිටින්නා වූ යන අර්ථයි. සෙස්ස නොගැඹුරු අර්ථ ඇත්තේ ම ය.
**විපස්සිස්ස භගවතො** ආදි වශයෙන් ආයුෂ්මත් පුලිනපූජක තෙරුන් වහන්සේගේ අපදානයයි. මොහු ද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතු වූ පින් රැස් කරන්නේ විපස්සී භාග්‍යවතුන් වහන්සේගේ කාලයෙහි එක් කුලයක උපන්නේ සසුනෙහි පහන්සිත් ඇත්තේ සෑමළු බෝමළුවල පැරණි වැලි ඉවත්කොට අලුත් මුතුඇට වැනි සුදුවැලි විසුරුවා මළු අලංකාර කළේය. ඒ කර්මයෙන් ඔහු දෙව්ලොව උපන්නේ එහි දිව්‍යමය රත්නයන්ගෙන් බබලන යොදුන් ගණනක් වූ රන්විමනෙක දිව්‍යසම්පත් අනුභවකොට එයින් චුතව මිනිස්ලොව සත්රුවනින් යුතු වූයේ සක්විති රජ ව මිනිස් සම්පත් අනුභවකොට තැන තැන හැසිරෙන්නේ මෙම බුද්ධෝත්පාද කාලයෙහි ධනසම්පත් ඇති එක් කුලයක උපන්නේ සසුනෙහි පැහැදී පැවිදිව විදර්ශනා වඩා රහත්බවට පත්විය. තමා කළ පිනෙහි නමට සමාන නමින් පුලිනපූජක තෙරුන් වහන්සේ යයි ප්‍රකට විය.
උන්වහන්සේ තමාගේ පූර්ව කර්මය සිහිකොට සොම්නස් ඇත්තාහු පෙර චරිතාපදානය දක්වන්නාහු විපස්සිස්ස භගවතො යනාදිය කීහ. එහි විවිධ ලෙස බලතියි විපස්සි නමි. වෙන් වෙන්ව බලතියි හෝ විපස්සි නමි. විවිධ වූ ආත්මාර්ථ පරාර්ථ ආදි භේද ඇති අර්ථයන් බලතියි හෝ විපස්සි නමි. ඒ විපස්සි බුදුරදුන්ගේ **පුරාණ පුලිනං** වැලි, ඉවත්කොට පිරිසිදු සුදුවැලි **ආකිරිං** ඇතිරුවෙමි. සෙස්ස පහසුවෙන් දතහැකි වන්නේ ම ය.
**චන්‍දභාගා නදීතීරේ** යනාදි වශයෙන් ආයුෂ්මත් උත්තිය තෙරුන් වහන්සේගේ අපදානයයි. මොහු ද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස්කරන්නේ සිද්ධාර්ථ භාග්‍යවතුන් වහන්සේගේ කාලයෙහි චන්‍ද්‍රභාගා නදියෙහි කිඹුලෙක්ව උපන්නේ නදීතෙරට පැමිණි භාග්‍යවතුන් වහන්සේ දැක පහන් සිතැත්තේ එතෙරට ගෙනයනු කැමැත්තේ ගංතෙර සමීපයෙහි වැදහොත්තේය. භාග්‍යවතුන් වහන්සේ ඔහුට අනුකම්පාවෙන් පිටමක පා තැබූ සේක. ඌ සතුටුවූයේ ඔදවැඩියේ ප්‍රීති වේගයෙන් අතිශයින් උත්සාහවත්ව දියපහර බිඳගෙන මහත් ජවයෙන් භාග්‍යවතුන් වහන්සේ එතෙරට ඇරලීය. භාග්‍යවතුන් වහන්සේ උගේ චිත්තප්‍රසාදය දැන මූ මෙයින් චුතව දෙව්ලොව උපදින්නේය. එතැන් පටන් සුගතීන්හිම සැරිසරන්නේ මෙයින් අනූහතර වැනි කල්පයෙහි නිවනට පැමිණෙන්නේයයි ප්‍රකාශකොට වැඩි සේක.
ඌ එසේ සුගතීන්හි පමණක් සැරිසරන්නේ මේ බුද්ධෝත්පාද කාලයෙහි සැවැත්නුවර එක්තරා බමුණකුගේ පුත්‍රයෙක් ව උපන්නේ ය. ඔහුට උත්තිය යයි නමක් තැබූහ. ඔහු වැඩිවියට පත්ව නිවන් සොයන්නෙමියි පරිබ්‍රාජකයෙක්ව එක් දවසක් භාග්‍යවතුන් වහන්සේ දැක එළඹ දහම් අසා ලැබූ ශ්‍රද්ධා ඇත්තේ සසුනෙහි පැවිදිව ශීල දෘෂ්ටීන් පිරිසිදු නැති බැවින් විශේෂයක් නිපදවා ගන්නට නොහැකි වන්නේ වෙනත් භික්‍ෂුවක් විශේෂයක් නිපදවාගෙන අනෙකකුට ප්‍රකාශ කරනු දැක ශාස්තෲන් වහන්සේ කරා එළඹ සංක්‍ෂේපයෙන් අවවාද ඉල්ලා සිටියේය. ශාස්තෲන් වහන්සේද ‘ඒ නිසා උත්තිය, මෙහිදී පළමුවෙන්ම සීලය පිරිසිදු කරව’යි ආදි වශයෙන් සංක්‍ෂේපයෙන්ම අවවාද දුන් සේක. උන්වහන්සේ ශාස්තෲන් වහන්සේගේ අවවාදයෙහි සිට විදර්ශනාව ඇරඹූහ. ඇරඹූ විදර්ශනා ඇති උන්වහන්සේට ආබාධයක් හටගැනිණ. ආබාධය ඇතිවූ විට උපන් සංවේග ඇත්තාහු වීර්ය ආරම්භ කිරීමට ඇති කරුණ දැන විදර්ශනා වඩා රහත්බවට පැමිණියහ.
මෙසේ ඔහු කරන ලද කුසල සම්භාර අනුරූපව පැමිණි රහත්ඵල ඇත්තේ තමාගේ පූර්ව කර්මය සිහිකොට සොම්නස් වශයෙන් පූර්ව චරිතාපදානය පවසන්නාහු **චන්‍දභාගා නදීතීරෙ** යනාදිය කීය. එහි **චන්‍දභාගා නදීතීරෙ** යනු පිරිසිදු සුදු වැලිතලාවන්ගෙන් ද ප්‍රභා සම්පන්න මිහිරි ජලයෙන් ද පිරිපුන් බව නිසා සහ චන්ද්‍රප්‍රභා කිරණින් සශ්‍රීක ආලෝකයක් මෙන් **නදමානා** ශබ්ද නගමින් යති යි චන්‍දභාගා නදී නමි. ඒ චන්‍ද්‍රභාගා නදී තෙර කිඹුලෙක් වීමි යි සම්බන්ධයි. එහි සුංසුමාරො යනු කුඩා මාළු අයින් කඩකඩ කරමින් මරතියි සුංසුමාර නම් ද, චණ්ඩ මත්ස්‍යයෙක් ද කිඹුලෙක් ද යන අර්ථයි. **සභොජන පසුතාහං** යනු මම **සභොජනෙ** තමාගේ ගොදුරෙහි **පසුතො** ව්‍යාපෘත වූයේ **නදීතිත්‍ථං ආගච්ඡිං** යනු භාග්‍යවතුන් සේ පැමිණෙන කාලයෙහි මම ගං තෙරට **ආගඤ්ජිං** පැමිණියේ වෙමි.
**සිද්ධත්‍ථොතම්හි සමයෙ** එහි මාගේ තීර්ථයට පැමිණෙන කාලයෙහි සිද්ධාර්ථ භාග්‍යවතුන් වහන්සේ අග්‍ර පුද්ගලයා වූවාහු සියලු සත්ත්වයන් අතර අග්‍ර වූ සේක් ජ්‍යෙෂ්ඨ වූ සේක. **සයම්භූ** තමා ම වූයේ උපන්නේ බුදුවූයේ ඒ භාග්‍යවතුන් වහන්සේ නදිය තරණය කරනු කැමැත්තාහු නදී තෙරට පැමිණි සේක.
**පෙත්තිකං විසයං මය්හං** යනු මගේ පියමුතු ආදීන් විසින් පරම්පරාවෙන් ගෙනඑන ලද පැමිණි පැමිණි මහානුභාව ඇත්තවුන්ගේ එතෙර කරවීම යන අර්ථයි.
**මම ගජ්ජනං සුත්‍වා** යනු මාගේ ගර්ජනය ආරාධනය අසා **මහාමුනි** භාග්‍යවතුන් වහන්සේ නැගුණු සේක යනු සම්බන්ධයි. සෙස්ස නොගැඹුරු අරුත් ඇත්තේ ම ය.
**සුවණ්ණවණ්ණං** යනාදී වශයෙන් ආයුෂ්මත් එකඤ්ජලකි තෙරුන් වහන්සේගේ අපදානයයි. මොහු ද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවූ පින් රැස් කරන්නේ විපස්සි භාග්‍යවතුන් වහන්සේගේ කාලයෙහි එක් කුලගෙයක උපන්නේ වැඩිවිය පැමිණියේ තෙරුවන්හි පැහැදුණේ පිඬු පිණිස හැසිරෙන විපස්සි භාග්‍යවතුන් වහන්සේ දැක පැහැදුණු සිත් ඇත්තේ ඇඳිලිබැඳ සිටියේය. ඔහු ඒ පුණ්‍යකර්මයෙන් දෙවි මිනිසුන් අතර සැරිසරන්නේ සියලු තන්හි පූජනීයව උභය සම්පත් අනුභව කොට මේ බුද්ධෝත්පාද කාලයෙහි ධන සම්පත් ඇති කුලයක ඉපිද සසුනෙහි පැහැදී පැවිදි ව විදසුන් වඩා රහත්බවෙහි පිහිටියේය. පෙර කරන ලද පින් නිසා එකංජලික තෙරුන් වහන්සේ යයි ප්‍රකට විය.
ඔහු තමාගේ පින්කම සිහිකොට එය අතැඹුලක් සේ දැක උදාන වශයෙන් පූර්ව චරිතාපදානය ප්‍රකාශ කරන්නේ **සුවණ්ණ වණ්ණං** යනාදිය කීය. **විපස්සිං සත්තවාහග්ගං** යනු වෙළඳුන් කාන්තාරයෙහි ගෙනයතියි තරණය කරවතියි සත්‍ථවාහො නමි. වැලිකතර, සොර කතර, දුබික් කතර, යක් කතර, දුබික් කතර යන කාන්තාරවලින් තරණය කරවයි. එතෙර කරවයි. හොඳින් තරණය කරවයි එගොඩ කරවයි කෙම්බිමට පමුණුවයි යන අර්ථයි. කවරෙක් ඒ වෙළඳ දෙටුවා වේද, සාත්තුවාහකයා හා සමාන බැවින් මේ භාග්‍යවතුන් වහන්සේද සත්‍ථවාහ නම් වෙති. එසේම උන්වහන්සේ ත්‍රිවිධ බෝධිය ප්‍රාර්ථනා කරන සේක් කරන ලද පුණ්‍ය සම්භාරයෙන් සත්ත්වයන් ජාති කාන්තාරය, ජරා කාන්තාරය, මරණ කාන්තාරය, සෝක පරිදේව දුක්ඛ දෝමනස්ස උපායාස කාන්තාරයෙන්ද සියලු සංසාර කාන්තාරයෙන්ද තරණය කරවතියි, එතෙර කරවතියි හොඳින් එතෙර කරවතියි එගොඩ කරවතියි නිවන් පලයට පමුණුවතියි යන අර්ථයි. සත්‍ථවාහ වූයේ ද හෙම අග්‍ර ශ්‍රේෂ්ඨ ප්‍රධාන වූයේනුයි සත්‍ථවාහග්ග නමි. ඒ සත්‍ථවාහග්ග වූ විපස්සි සම්‍යක් සම්බුදු රජාණන් වහන්සේ යනු සම්බන්ධයි. **නරවීර විනායකං** යනු නරයන් අතර අතිශය ලිහිල් නොවූ පරාක්‍රම ඇත්තේනුයි නරවීර නමි. විශේෂයෙන් කරන ලදපුණ්‍ය සම්භාරයන් ඇති සත්ත්වයන් ගෙන යයි නිවන්පුරට පමුණුවයිනුයි නායක නමි.
ඒ **අදන්තදමනං තාදිං** යනු රාග දෝස මෝහ ආදී කෙලෙස් සම්පතින් යුතු බැවින් කාය-වාක්-මනෝ ද්වාරය්නගෙන් අදාන්ත වූ සත්ත්වයන් දමනය කෙරේනුයි අදන්තමාන නමි. ඒ භාග්‍යවතුන් වහන්සේ ඉෂ්ටානිෂ්ට වූ අකම්ප්‍යතාදී ගුණ ඇත්තේනුයි තාදී නමි. ඒ **මහාවාදිං මහාමතිං** යනු ස්වසමය පරසමයවාදීන් අතරෙහි තමා හා සම අධික පුද්ගලයකු නැති බැවින් මහාවාදී නමි. මහපොළොව සමාන වූද මහාමේරු සමාන වූද ඥානයක් යමෙකුට වේද හේ මහාමති නමි. ඒ මහාමති වූ මහාවාදී වූ සම්බුදුරජාණන් වහන්සේ යනු මෙය තුල්‍යාධිකරණ විශේෂණයයි. සෙස්ස පහසුවෙන් දතහැක්කේ ම ය.
**නගරෙ බන්‍ධුමතියා** යනාදි වශයෙන් ආයුෂ්මත් ඛොමදායක තෙරුන් වහන්සේගේ අපදානයයි. මොහු ද පෙර බුදුවරුන් හමුවෙහි කරන ලද උත්සාහ ඇත්තේ නිවනට හේතුවන පින් රැස්කරන්නේ විපස්සී භාග්‍යවතුන් වහන්සේගේ කාලයෙහි එක් කුලයක උපන්නේ සසුනෙහි අතිශයින් ප්‍රසන්න වූයේ රත්නත්‍රය මාමක වූයේ විපස්සී භාග්‍යවතුන් වහන්සේගේ සමීපයෙහි දහම් අසා පහන්සිත් ඇත්තේ කොමු රෙදිවලින් පූජා කළේය. ඔහු එයම මුල්කොට දිවි ඇතිතෙක් පින්කොට එයින් දෙව්ලොව උපන්නේ සදෙව්ලොව කලින් කල දිව්‍යමය සැපත් අනුභවකොට එයින් චුතව මිනිස්ලොව සක්විති ආදී අනේකවිධ මිනිස්සැපත් අනුභව කොට මේ බුද්ධෝත්පාද කාලයෙහි කුලගෙයක උපන්නේ වැඩිවිය පත්වූයේ ශාස්තෲන් වහන්සේ සමීපයෙහි දහම් අසා පිළිලද සැදැහැ ඇත්තේ පැවිදිව විදසුන් වඩා නොබෝ කලෙකින්ම රහත්බවට පත්විය. කරන ලද පිනෙහි නමින් ඛොමදායක තෙරුන් වහන්සේයයි ප්‍රකට වූ උන්වහන්සේ,
තමාගේ පූර්ව කර්මය සිහිකොට සොම්නස්ව පූර්ව චරිතාපදානය දක්වන්නාහු **නගරෙ බන්‍ධුමතියා** යනාදිය කීහ. එහි **බන්‍ධු** යනුවෙන් කියැවෙන්නේ නෑයෝය. ඒ නෑයෝ යම් නගරයක ඔවුනොවුන් එක්ව වසත්ද, ඒ නගරය බන්‍ධුමතී යයි කියනු ලැබේ. **රොපෙමි බීජසම්පදං** යනු දාන සීල ආදී පුණ්‍ය බීජ සම්පත් **රොපෙමි** රෝපණය කරමි. පිහිටුවමි යන අර්ථයි.
4. කුණ්ඩධාන වර්‍ගය
**සත්තාහං පටිසල්ලීනං** යනාදි වශයෙන් ආයුෂ්මත් කුණ්ඩධාන තෙරුන් වහන්සේගේ අපදානයයි. මොහු ද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස්කරන්නේ පදුමුත්තර භාග්‍යවතුන් වහන්සේගේ කාලයෙහි හංසවතී නුවර කුලගෙයක උපන්නේ කියන ලද පරිදි භාග්‍යවතුන් වහන්සේ කරා එළඹ දහම් අසන්නේ ශාස්තෲන් වහන්සේ එක් භික්‍ෂුවක ප්‍රථමයෙන් සලාකය ගන්නවුන් අතර අගතන්හි තබනු ලබන්නාහු දැක ඒ තනතුර ප්‍රාර්ථනා කොට එයට අනුරූප වූ පින් කරන්නේ හැසිරුණේය. ඔහු එක් දවසක් පදුමුත්තර භාග්‍යවතුන් වහන්සේ නිරෝධ සමාපත්තියෙන් නැගීහුන් කල්හි රත්සිරියෙල් වැනි රතු රන්වන් පැහැ ඇති, මහත් වූ කෙසෙල්ගෙඩි ඇවරියක් පිළිගැන්වීය. භාග්‍යවතුන් වහන්සේ එය පිළිගෙන වැළඳූ සේක. ඔහු ඒ පින්කමින් එකොළොස්වරක් දෙවියන් අතර දේවරාජ තනතුර දැරීය. විසිසතර වරක් සක්විති රජ විය.
මෙසේ ඔහු වරින්වර පින්කොට දෙවි මිනිසුන් අතර සැරිසරන්නේ කාශ්‍යප බුදුරජාණන් වහන්සේගේ කාලයෙහි දේවතාවෙක්ව උපන්හ. දීර්ඝායුෂ ඇති බුදුවරුන් අර්ධමාසිකව කෙරෙන උපෝසථය කරනු නොලැබේ. එසේම විපස්සී භාග්‍යවතුන් වහන්සේට සයවසක් ඉක්මගිය කල්හි උපෝසථය විය. කාශ්‍යප දශබලයන් වහන්සේ මාස සයෙන් සයෙන් ප්‍රාතිමෝක්‍ෂය අවසාරණය කළ සේක. උන්වහන්සේ ප්‍රාතිමෝක්‍ෂය අවසාරණය කරන කල්හි දිසාවැසි යහළු භික්‍ෂු දෙනමක් උපෝසථය කරන්නෙමුයි යති. ඔවුන් දැක මේ භූමාටු දෙවියා මෙසේ සිතීය. මේ භික්‍ෂූන් දෙදෙනාගේ මිත්‍රත්වය අතිශයින් දැඩිය. භේදවීමට හේතුවක් ඇතිකල්හි භේදවීමේ ඇති වරද කිම? ඇය ඔවුන්ගේ අවකාශයක් බලන්නී ඔවුන්ගේම නුදුරින්ම යයි.
ඉක්බිති එක් තෙරනමක් අනික් තෙරනමගේ අතට පාසිවුරු දී සිරුර පහසු කරගැනීමේ අදහසින් පැන් පහසු තැනකට ගොස් සෝදාගත් අත්පා ඇත්තේ වනලැහැබෙහි පැත්තකින් නික්මෙයි. භූමාටු දෙවියා ඒ තෙරනමගේ පසුපස යන්නී උතුම් රූ ඇති ස්ත්‍රියක් ව හිසකෙස් ලිහා එක්තැන්කොට බැඳ ගන්නී මෙන් ද පිට පස් පිසදමන්නී මෙන් සළුව එක්කොට හැඳගන්නී මෙන් ද වී තෙරනමගේ පසුපසින් ලැහැබින් නික්මුණාය. එකත්පසෙක සිටි සහායක තෙරනම එය දැකම දොම්නස් ඇත්තේ, මේ භික්‍ෂුව සමග බොහෝකලක් පැවති ස්නේහය දැන් නැසුණේය. මා මෙබඳු දෙයක් දන්නෙම් නම්, මෙපමණ කලක් මොහු සමග විශ්වාසය නොතබන්නෙමි යයි සිතා, ඔහු එද්දීම ‘ආයුෂ්මත්නි, ගන්න ඔබගේ පාසිවුරු, තා වැනි පාපියකු සමග එකමග නොයමි’යි කීය. ඒ අසා ඒ ලජ්ජී භික්‍ෂුවගේ හදවත තියුණු අවියක් ගෙන විද්දාක් මෙන් විය. ඉන්පසු මෙසේ කීය. ‘ඔබ කුමක් කියයිද, මම මෙතෙක් කලක් දුෂ්කෘතාපත්තියකට වත් පැමිණි බවක් නොදනිමි. අද මා පාපියෙකැයි කියන්නේ කුමක් නිසාද? ඔබ දුටුවේ කුමක්ද? අන් කිසිවක් නොදැක්කෙමි. මෙබඳු අලංකාරව සැරසුණු ගැහැණියක සමග එක්තැන සිට නික්මුණේ කිම? ‘ඇවැත්නි, එය මගේ නොවේ. මම මෙබඳු ගැහැණියක නොබලමි. තෙවරක්ම කියද්දීත් අනික් තෙරනම කථාව නොඅදහා තමා දුටු කරුණම අදහන්නේ ඔහු සමග එක්මග නොගොස් අන් මගකින් ශාස්තෲන් වහන්සේ සමීපයට ගියයෙ. අනිත් භික්‍ෂුවද වෙනත් මගකින් ශාස්තෲන් වහන්සේ සමීපයට ගියේය.
පළමුව ගිය භික්‍ෂුව ඒ භික්‍ෂුව පෝය ගෙහිදී දැක හැදින ‘මේ පෝය ගෙයි එක් පාපී භික්‍ෂුවක් ඇත. මම ඔහු සමග පොහොය නොකරන්නෙමි’යි නික්ම ගොස් පිටත සිටියේය. ඉක්බිති බූමාටු දේවතාවා ‘මා විසින් බැරෑරුම් දෙයක් කරන ලද්දේ වනැයි මහලු උපාසක වෙසකින් ඔහු සමීපයට ගොස් ‘ආර්යයන් වහන්සේ කුමක් නිසා මෙතැන සිටියහුදැ’යි ඇසීය. ‘උපාසකය, මේ පෝය ගෙට එක් පාපී භික්‍ෂුවක් පිවිසියේය. මම ඔහු සමග පොහොය නොකරමියි පිටත සිටියෙම් වෙමි’. ‘ස්වාමීනි, එසේ නොසිතන්න. මේ භික්‍ෂුව පිරිසිදු සිල් ඇත්තේය. ඔබ දුටු ස්ත්‍රිය අන් කිසිවෙක් නොවේ, මමය. මම ඔබ පරීක්‍ෂා කරනු පිණිස මේ තෙරුන්ගේ මිත්‍රත්වය දැඩිද නැතහොත් එසේ නොවේදැයි බිඳෙන නොබිඳෙන බව බලන්නා වූ මා විසින් එය කරන ලදි. ‘සත්පුරුෂය, ඔබ කවරෙක්ද?’ ‘මම ස්වාමීනි බූමාටු දේවතාවක් වෙමි’යි කියන්නේම දිව්‍යාත්ම භාවයෙන් සිට උන්වහන්සේගේ පාමුල වැටී ‘ස්වාමීනි, මට සමාවුව මැනව. තෙරුන් වහන්සේට මේ දෝෂය නැත. පොහොය කරනු මැනවැයි තෙරුන්ගෙන් ඉල්ලා පොහොය ගෙට ප්‍රවේශ කරවීය. උන්වහන්සේ එක්තැනක පොහොය කළහ. නැවත මිත්‍රත්වයෙන් එක් තැනක නොවිසූහ. උන්වහන්සේ මේ තෙරුන් වහන්සේගේ දොස් නොකීහු. පසුකලෙක තෙරුන්වහන්සේ විදර්ශනාව සඳහා කටයුතු කරන්නාහු රහත්බවට පත්වූහ.
බූමාටු දේවතාවා ඒ කර්මයෙහි ප්‍රතිඵලයක් වශයෙන් එක් බුද්ධාන්තරයක් අපායෙන් නොමිදුණේය. යම්හෙයකින් කිසියම් කලෙක මිනිසත්බවට පැමිණේනම් වෙනයම් අයකු විසින් කරන ලද දෝෂය ඔහු මත ම වැටෙන්නේ ය. ඔහු අපගේ භාග්‍යවතුන් වහන්සේ උපන්කල්හි සැවැත්නුවර බමුණු කුලයෙක උපන්නේය. ධානකුමාර යයි ඔහුට නමක් තැබූහ. ඔහු වැඩිවිය පත්වූයේ තුන්වේදය ඉගෙන මහලු කල ශාස්තෲන් වහන්සේගේ ධර්ම දේශනාව අසා ලද සැදැහැ ඇත්තේ සසුනෙහි පැවිදිව උපසපන් විය. උපසපන් දිනයෙහි පටන් එක් අලංකාරයෙන් සැරසුණු ස්ත්‍රියක් ඔහු ගමට පිවිසෙනවිට ඔහු සමගම පිවිසෙයි. නික්මෙනවිට නික්මෙයි. විහාරයට පිවිසෙනවිට සමගම පිවිසෙයි. සිටිනවිට සිටියි. මෙසේ නිතර සබඳතාවක් පෙනෙයි. තෙරුන්වහන්සේ ඇය නොදකිති. උන්වහන්සේ පූර්ව කර්මයෙහි විපාක වශයෙන් ඈ අන්‍යයන්ට උවටැන් කරයි.
ගමෙහි කැඳ හා අහර දෙන ස්ත්‍රීහු ‘ස්වාමීනි, මේ එක් කොටසක් ඔබ වහන්සේටය. එක් කොටසක් ඔබ වහන්සේගේ මේ සහායිකාවට’යයි විහිළු කරති. තෙරුන් වහන්සේට මහත් ගැහැටක් වෙයි. විහාරයට ගියාහුද සාමණේරයන්ද තරුණ භික්‍ෂූන්ද පිරිවරා ධාන කුණ්ඩයෙක් වීයයි විහිළු කළහ. උන්වහන්සේට ඒ නිසාම කුණ්ඩධාන තෙරුන් වහන්සේ යයි නමක් ඇතිවිය. උන්වහන්සේ හැමවිටම ඔවුන් විසින් කරනු ලබන විහිළුව ඉවසන්නට නොහැකි වන්නාහු උමතු කථා කියන්නාහු තොපිද නීචයෝය, තොපගේ උපාධ්‍යායයාද නීචයෙකි. ගුරුවරයාද නීචයෙකි. කියති. ඉක්බිති මේ බව ශාස්තෲන් වහන්සේට දැන්වූහ. ශාස්තෲන් වහන්සේ ඔහු කැඳවා ධාන, ඔබ තරුණ සාමණේරයන් සමග පරොස් බස් බෙණෙතියි යනු සත්‍යයක්දැ’යි ඇසූ සේක. උන්වහන්සේ විසින් ‘සත්‍යයි ස්වාමීනි’යි කී ලද කල්හි මෙසේ කුමක් නිසා කියහිදැයි ඇසූ සේක. ‘ස්වාමීනි, නිතර ගැහැට ඉවසනු නොහැක්කෙමි. මෙසේ කියමියි’. ‘ඔබ පෙර කළ කර්මය අද දවස තෙක් දිරවාලන්නට නොහැක්කෙහිය. නැවත මෙසේ පරොස් බස් නොකියවයි කියා,
කී සේක.
ඒ තෙරුන්වහන්සේ ස්ත්‍රියක සමග හැසිරෙන මේ කරුණ කොසොල් රජුට ද කීහ. රජ තෙමේ ද ‘යවු දරුවෙනි, එය විමසවු’ යයි කියා යවා තමා ද පිරිවර සහිතව තෙරුන් වහන්සේ සමීපයට ගොස් එකත්පසෙක බලන්නේ සිටියේය. එවේලෙහි තෙරුන්වහන්සේ ඉඳිකටුවකින් මසමින් සිටියහ. ඒ ස්ත්‍රියද නුදුරු තැනක සිටියාක් මෙන් පෙනෙයි.
රජ එය දැක මෙබඳු කරුණක් ඇත්දැයි ඇය සිටි තැනට ගියේය. ඇය ඔහු එත් එත්ම තෙරුන් වහන්සේ වසන පන්සලට පිවිසියාක් මෙන් වූවාය. රජ තෙමේ ද ඇය සමගම පන්සලට පිවිස හැමතැන බලන්නේ නොදැක මේනම් ස්ත්‍රියක් නොවේ. තෙරුන් වහන්සේගේ කර්ම විපාකයයි සනිටුහන් කොට පළමුව තෙරුන් වහන්සේ සමීපයට එන්නේ තෙරුන් නොවැඳ ඒ කරුණ මුසාවක් යයි දැන පන්සලින් නික්මී තෙරුන් වැඳ එකත්පසෙක හුන්නේ ‘ස්වාමීනි, පිණ්ඩාහාරයෙන් ක්ලාන්ත නොවන්නේදැ’යි විචාළේය. තෙරුන්වහන්සේ ‘වටියි මහරජ’ යයි කීහ. ‘ස්වාමීනි, මෙබඳු උපක්ලේශයක් සමග හැසිරෙන නුඹවහන්සේට පැහැදෙන්නේ කවරෙක්ද? මෙතැන් පටන් නුඹවහන්සේ ඇවිදීමට උවමනාවක් නැත. මම සිවුපසයෙන් උපස්ථාන කරන්නෙමි. නුඹවහන්සේ යෝනිසෝ මනසිකාරයෙන් යුතුවන්න පමා නොවන්න’ යයි කියා නිබඳව භික්‍ෂාව පිහිටවීය. තෙරුන්වහන්සේ රජුන්ගේ උපකාර ලබා බොජුන් වැළඳීමෙන් ඒකාග්‍ර වූ සිත් ඇත්තෙක්ව විදර්ශනා වඩා රහත්බවට පත්වූහ. එතැන් පටන් ස්ත්‍රිය නොපෙනුණාය.
එකල සුභද්‍රාව උග්‍ර නගරයෙහි මිසදිටු කුලයක වාසය කරන්නී ශාස්තෲන් වහන්සේ මා හට අනුකම්පා කරන සේක්වායි පෙහෙවස් අංගයන් අධිෂ්ඨානකොට මස්මාංශ අනුභව නොකරන්නී ව ප්‍රාසාදයෙහි උඩුමහල් තලයෙහි සිටියා ‘මේ මල් අතරක නොසිට දසබලධාරීන් වහන්සේගේ හිසට උඩින් වියනක් වී සිටීවා, දසබලධාරීන් වහන්සේ මේ සංඥාවෙන්ම හෙට භික්‍ෂූන් පන්සියනමක් සමග මාගේ භික්‍ෂාව පිළිගන්නා සේක්වායි සත්‍යක්‍රියා කොට සමන්මල් මිට අටක් විසුරුවා හැරියාය. මල් ගොස් දම්දෙසන වේලාවෙහි බුදුරජාණන් වහන්සේ මත්තෙහි වියනක්ව සිටියේය. ශාස්තෲන් වහන්සේ ඒ සමන්මල් වියන දැක සිතින්ම සුභද්‍රාවගේ භික්‍ෂාව ඉවසා දෙවන දවස්හි අරුණු නැගුණු කල්හි ආනන්ද ස්ථවිරයන්ට මෙසේ කී සේක. ආනන්ද, අද මම දුරුපෙදෙසක පිඬු පිණිස හැසිරෙන්නෙමි. පෘථග්ජනයන්ට දානය නොදී ආර්යයන්ට පමණක් දෙව’යි. තෙරුන් වහන්සේ භික්‍ෂූන්ට දැන්වූහ. ඇවැත්නි, අද ශාස්තෲන් වහන්සේ දුර පෙදෙසක පිඬු පිණිස හැසිරෙන සේක. පෘථග්ජනයෝ සලාකය නොගනිත්වා. ආර්යයන් වහන්සේම සලාකය ගනිත්වායි කුණ්ඩධාන තෙරුන්වහන්සේ මෙසේ කීහ. ඇවැත්නි, සලාකය ගෙනඑන්නැයි පළමුවම සලාකය ගැනීමට අත දිගුකළහ. ආනන්ද තෙරුන් වහන්සේ ‘ශාස්තෲන් වහන්සේ ඔබ වැන්නන්ට සලාකය නොදෙවන සේක. ආර්යයන් වහන්සේටම දෙවන සේකැයි විතර්කයක් උපදවා ගොස් දැන්වූහ. ශාස්තෲන් වහන්සේ සලාකය ගෙන එන්නහුට දෙවයි කී සේක. තෙරුන් වහන්සේ මෙසේ සිතූහ. යම්හෙයකින් කුණ්ඩධාන තෙරුන්ට සලාකය දීම සුදුසු නොවේනම්, ශාස්තෲන් වහන්සේ එය වළක්වන සේක. මෙහි යමක් ඇතැයි කුණ්ඩධාන තෙරුන්ට සලාකය දීමට ගියහ. කුණ්ඩධාන තෙරුන් වහන්සේ ඔහු ඒමට පළමුවම අභිඥා පාදකකොට ඇති චතුර්ථධ්‍යානයට සමවැද සෘද්ධියෙන් අහසෙහි සිට ඇවැත්නි, ආනන්දය, ශාස්තෲන් වහන්සේ මා දන්නා සේක. මා වැනි භික්‍ෂුවක් පළමුව සලාකය ගන්නහු ශාස්තෲන් වහන්සේ නොවළක්වන සේකැයි අත දික්කොට සලාකය ගත්හ. ශාස්තෲන් වහන්සේ මෙම කරුණ මුල්කොට ගෙන තෙරුන් වහන්සේ මේ සසුනෙහි පළමුව සලාක ගන්නවුන් අතර අගතන්හි තැබූ සේක. යම් කරුණක් නිසා මේ තෙරුන්වහන්සේ රජවරුන්ගේ උපකාරය ලැබ පථ්‍ය ආහාර ලැබීමෙන් සමවන් සිත් ඇත්තේ විදර්ශනාව සඳහා කටයුතු කරන්නාහු උපනිශ්‍රය සම්පත් ඇති බැවින් ෂට් අභිඥාලාභී වූහ. මෙසේ වූ මේ තෙරුන් වහන්සේගේ ගුණ නොදත් යම් පෘථග්ජන භික්‍ෂු කෙනෙක් මොහු පළමුව සලාකය ගනිති. මේ කිමෙක්දැයි විමතියක් උපදවති. ඔවුන්ගේ ඒ විමතිය නැතිකරනු පිණිස තෙරුන්වහන්සේ අහසට පැනනැගී සෘද්ධි ප්‍රාතිහාර්ය පෙන්වා වෙනෙකෙක් දක්වන ආකාරයෙන් රහත් බව ප්‍රකාශ කරන්නාහු ‘**පඤ්චඡින්‍දෙ’** යන ගාථාව කීහ.
මෙසේ ඔහු පුරන ලද පුණ්‍ය සම්භාරයන්ට අනුරූපව රහත් ව පැමිණි අගතැන් ඇත්තේ තමාගේ පූර්ව කර්මය සිහිකොට සොම්නස් වශයෙන් පෙර චරිතාපදානය ප්‍රකාශ කරන්නේ **සත්තාහං පටිසල්ලීනං** යනාදිය කීය. එහි **සත්තාහං** දවස් සතක් නිරෝධ සමාපත්ති විහාරයෙන් **පටිසල්ලීනං** විවේකී වීය යන අර්ථයි. සෙස්ස නොගැඹුරු අරුත් ඇත්තේමය.
**සොභිතො නාම නාමෙන** ආදි වශයෙන් ආයුෂ්මත් සාගත තෙරුන් වහන්සේගේ අපදානයයි. මොහු පෙර බුදුවරුන් හමුවෙහි කරන ලද උත්සාහ ඇත්තේ භවයෙහි ඒ ඒ තන්හි නිවනට හේතුවන පින් රැස් කරන්නේ පදුමුත්තර භාග්‍යවතුන් වහන්සේගේ කාලයෙහි එක් බමුණු කුලයක උපන්නේ සියලු ශිල්පයන්හි නිෂ්පත්තියට පැමිණියේ නමින් සොභිත නම් ව තුන්වේදයෙහි පරතෙර දුටුවේ නිඝණ්ඩු කේටුභ සාක්ෂර ප්‍රභේදයන්හි ඉතිහාසය පස්වැනි කොට ඇති පද දත්තේ ව්‍යාකරණ දත්තේ ලෝකායත මහා පුරුෂ ලක්‍ෂණයන්හි දක්‍ෂ විය. ඔහු එක් දවසක් දෙතිස් මහා පුරුෂ ලක්‍ෂණ ශ්‍රීයෙන් ශෝභමානව උයන්දොරින් යන්නා වූ පදුමුත්තර භාග්‍යවතුන් වහන්සේ දැක අතිශයින් පහන්සිත් ඇත්තේ නොයෙක් උපායෙන් නොයෙක් ගුණ වර්ණනයෙන් ස්තුති කළේය. භාග්‍යවතුන් වහන්සේ ඔහුගේ ස්තුතිය අසා අනාගතයෙහි ගෞතම භාග්‍යවතුන් වහන්සේගේ සසුනෙහි සාගත නමින් ශ්‍රාවකයෙක් වන්නේයයි විවරණයක් දුන් සේක. ඔහු එතැන් පටන් පින් කරන්නේ දිවි ඇති තෙක් සිට එයින් චුතව දෙව්ලොව උපන්නේ කල්ප සියදහසක් දෙවි මිනිසුන් අතර උභය සම්පත්තීන් අනුභවකොට මේ බුද්ධෝත්පාද කාලයෙහි එක් කුලගෙයක ඉපදුණේ ඔහුගේ මව්පියෝ සොම්නස වඩන සුජාත ආවේනුයි සාගත යයි නමක් තැබූහ. ඔහු සසුනෙහි පැහැදී පැවිදිව විදර්ශනා වඩා රහත් බවට පැමිණියේය.
මෙසේ පුණ්‍ය සම්භාර අනුරූපව පත්වූ රහත්ඵල ඇත්තේ තමාගේ පූර්වකර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ **සොභිතො නාම නාමෙන** ආදිය කීය. මෙහි එකල්හි පුණ්‍ය සම්භාරයන් පුරන කල්හි නමින් සෝභිත නම් බමුණෙක් වීමි යනු සම්බන්ධයි.
**විපථා උද්ධරිත්‍වාන** යනු විරුද්ධ මාර්ගයෙන් වැරදි මාර්ගයෙන් උන්මාර්ගයෙන් **උද්ධරිත්‍වා** පහව. **පථං ආචික්ඛසෙ** යනු ස්වාමීනි, සර්වඥතා මාර්ගය සත්පුරුෂ මාර්ගය නිවන් අවබෝධ කිරීමේ උපාය **ආචික්ඛසෙ** කීය. දේශනා කළේය. විභජනය කළේය. පැහැදිලි කළේය යන අර්ථයි. සෙස්ස නොගැඹුරු අර්ථ ඇත්තේ ම ය.
**පදුමුත්තර නාමස්ස** යනාදි වශයෙන් ආයුෂ්මත් කච්චායන තෙරුන් වහන්සේගේ චරිතාපදානයයි. මොහු ද පෙරබුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස් කරන්නේ පදුමුත්තර භාග්‍යවතුන් වහන්සේගේ කාලයෙහි ගෘහපති මහාසාල කුලගෙයක ඉපිද වැඩිවිය පැමිණියේ එක් දවසක් ශාස්තෲන් වහන්සේ සමීපයෙහි දහම් අසන්නේ ශාස්තෲන් වහන්සේ විසින් සංක්‍ෂේපයෙන් කියන ලද දෙය විස්තර වශයෙන් අර්ථය බෙදා විස්තර කරන්නවුන් අතර අගතන්හි තබනු ලබන එක් භික්‍ෂුවක දැක තමා ද එම තනතුර ප්‍රාර්ථනා කරන්නේ දන් ආදී පින්කොට දෙවි මිනිසුන් අතර සැරිසරන්නේ සුමේධ භාග්‍යවතුන් වහන්සේගේ කාලයෙහි විද්‍යාධරයෙක් ව අහසින් යන්නේ සුමේධ භාග්‍යවතුන් වහන්සේ එක් වනලැහැබෙක හිඳනු දැක පහන්සිත් ඇත්තේ කිණිහිරි මලින් පුදා ගියේය.
ඔහු ඒ පින්කමින් කලින් කල සුගතීන්හි පමණක් ඉපදී කාශ්‍යප දශබලධාරීන් වහන්සේගේ කාලයෙහි බරණැස්නුවර කුලගෙයක ඉපිද භාග්‍යවතුන් වහන්සේ පිරිනිවිකල්හි ස්වර්ණ චෛත්‍යය කරන ස්ථානයට දසදහසක් වටිනා රන් ගඩොලින් පූජාකොට මේ පින්කමෙහි විපාක වශයෙන් උපනුපන් තැන මාගේ ශරීරය රන්වන් වේවායි ප්‍රාර්ථනයක් කළේය. ඉන්පසු දිවි ඇතිතාක් කුසල්කොට එක් බුද්ධාන්තරයක් දෙවි මිනිසුන් අතර සැරිසරා මේ බුද්ධෝත්පාද කාලයෙහි උදේනී නුවර චණ්ඩ ප්‍රද්‍යෝත රජුගේ පුරෝහිතයාගේ ගෙහි උපන්නේය. ඔහුට නම් තබන දිනයෙහි මව්පියෝ අපගේ පුත්‍රයා රන්වන්වම තමාගේ නම ගෙන පැමිණියේ වනැයි කාංචනමානව යයි ඔහුට නම් තැබූහ. ඔහු වැඩිවිය පත්ව තුන්වේදය ඉගෙන පියාගේ ඇවෑමෙන් පුරෝහිත තනතුර ලැබීය. ගෝත්‍ර වශයෙන් කච්චායන යයි දන්නා ලද්දේය.
චණ්ඩ ප්‍රද්‍යෝත රජතුමා බුදුන් උපන් බව අසා ආචාර්යය, ඔබ එහි ගොස් ශාස්තෲන් වහන්සේ මෙහි වඩමවාගෙන එන්නැයි යැවීය. තමා අටවැනිව ශාස්තෲන් වහන්සේ සමීපයට එළැඹියේය. ශාස්තෲන් වහන්සේ ඔහුට දම්දෙසූ සේක. දේශනාව කෙළවර ඔහු පිරිවර සත්දෙන සමග පිළිසිඹියා සහිතව රහත්බවෙහි පිහිටියේය. ඉක්බිති ශාස්තෲන් වහන්සේ එව මහණැයි අත දිගුකළ සේක. ඔවුහු එකෙණෙහි දෑඟුලක් පමණ වූ කෙස් රවුල් ඇත්තාහු, සෘද්ධිමය පාසිවුරුධරව සැටවස් ඇති තෙරවරුන් මෙන් වූහ. මෙසේ තෙරුන්වහන්සේ උතුම් අර්ථය නිෂ්පාදනය කොට ‘ස්වාමීනි, ප්‍රද්‍යෝත රජ තෙමේ ඔබවහන්සේගේ පා වැන්දේය. ඔහු දහම් ඇසීමට ද කැමැත්තේ යයි ශාස්තෲන් වහන්සේට දැන්වීය. ශාස්තෲන් වහන්සේ භික්‍ෂුව ඔබම එහි යන්න. රජ ප්‍රසාදයට පත්වන්නේ යයි කී සේක. තෙරුන් වහන්සේ තමන් අටවැනිව එහි ගොස් රජ පහදවා අවන්ති ජනපදයෙහි සසුන පිහිටුවා නැවත ශාස්තෲන් වහන්සේ සමීපයටම ගියහ.
මෙසේ උන්වහන්සේ පැමිණි රහත්ඵල ඇත්තාහු ‘මහණෙනි, මාගේ ශ්‍රාවක භික්‍ෂූන් අතර යමෙක් සංක්‍ෂේපයෙන් කියූ දෙය විස්තර වශයෙන් අර්ථ විභජනය කළ හැක්කේද. ඒ කච්චායන යයි අගතන්හි තබන ලද්දේ තමාගේ පූර්ව කර්මය සිහිකොට පූර්ව චරිතාපදානය ප්‍රකාශ කරන්නේ **පදුමුත්තරස්ස නාථස්ස** ආදිය කීය. එහි **පදුමං නාම චෙතියං** යනු පද්මයන්ගෙන් වසනු ලැබූ නිසා හෝ පද්මාකාරයෙන් කරන ලද බැවින් හෝ භාග්‍යවතුන් වහන්සේ වාසය කරන ගන්ධකුටි විහාරය ද පූජනීය බැවින් චෛත්‍ය වේ. යම්සේ ගෞතමක චෛත්‍යය, ආලවක චෛත්‍යයයි කියූකල්හි ඒවා යක්‍ෂයන්ගේ නිවාසස්ථාන පූජනීය ස්ථාන වූ බැවින් චෛත්‍යය යයි කියනු ලැබේ. මේ අයුරින් භාග්‍යවතුන් වහන්සේගේ වසන ස්ථානය චෛත්‍යයයි කියනු ලැබේ. ධාතු නිදන් නොකරන ලද චෛත්‍යයක් යයි දතයුතුය. පිරිනිවන් නොපෑ භාග්‍යවතුන් වහන්සේගේ ශාරීරික ධාතූන් නොමැති බැවින් ධාතු චෛත්‍යයක් නොකළේය යනුයි. **සිලාසනං කාරයිත්‍වා** යනු ඒ පදුම නම් ඇති ගඳකිළියෙහි පුෂ්පාධාරත්‍රයට යටින් පළිඟු මුවා ශෛලාසනයක් කරවා. **සුවණ්ණෙනාභි ලෙපයිං** යනු ඒ ශෛලාසනය දඹරන් පැහැයෙන් ආලේප කළෙමි. අති විශේෂයෙන් මල් අසුනට යන අර්ථයි.
**රතනාමයං** සත්රුවනින් කරන ලද ඡත්‍රය අල්ලාගෙන හිස්මුදුනෙහි දරා වල් විදුනාවක් උතුම් වූ සුදු සෙමෙර වලිගයක්ද අල්ලාගෙන බුදුරජාණන් වහන්සේට එසවූයෙමි. **ලොක ජෙට්ඨස්ස තාදිනො** යනු සකල ලෝකයට ඥාතියකු බඳු තාදී ගුණ යුත් බුදුරජාණන් වහන්සේට දරා සිටියෙමියි අර්ථයි. සෙස්ස නොගැඹුරු අර්ථ ඇත්තේ ම ය.
**පදුමුත්තරස්ස** යනාදි වශයෙන් ආයුෂ්මත් කාලුදායී තෙරුන් වහන්සේගේ අපදානයයි. මොහු ද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවූ පින් රැස් කරන්නේ පදුමුත්තර භාග්‍යවතුන් වහන්සේගේ කාලයෙහි හංසවතී නුවර කුලගෙයක උපන්නේ ශාස්තෲන් වහන්සේගේ ධර්මදේශනාව අසන්නේ ශාස්තෲන් වහන්සේ විසින් කුල පහදවන භික්‍ෂූන් අතර අගතන්හි තබනු ලබන එක් භික්‍ෂුවක දැක එබඳු උතුම් ප්‍රාර්ථනාවක් කොට ඒ තනතුර ප්‍රාර්ථනා කළේය.
හේ දිවි ඇතිතෙක් කුසල්කොට දෙවි මිනිසුන් අතර සැරිසරන්නේ අපගේ බෝධිසත්ත්වයන් වහන්සේ මවගේ කුසෙහි පිළිසිඳගන්නා දවසෙහි, ඔහුද කපිලවස්තු නගරයෙහි ම ඇමතියකුගේ ගෙහි පිළිසිඳ ගත්තේය. බෝධිසත්ත්වයන් වහන්සේ සමගම එක් දිනයෙහිම උපන්නේ විය. එදවස ම ඔහු දුහුල් සුඹුළුවෙක හොවා බෝධිසත්ත්වයන් වහන්සේ ළඟට ගෙන ආහ. බෝධිසත්ත්වයන් වහන්සේ සමග බෝරුක, රාහුල මාතාව, සතරමහා නිධාන, කන්ථක, ආනන්ද, ඡන්න, කාලුදායි යන මේ සත එක් දවසෙක උපන් බැවින් සහජාත නම් වූහ. ඉක්බිති ඔහුට නම් තබන දවසෙහි සියලු නගරයෙහි ඔදවැඩුණු සිත් ඇති දවසෙහි උපන් බැවින් උදායී යනුවෙන්ම නමක් තැබූහ. මදක් කාලවර්ණ ස්වභාවය ඇති බැවින් කාලුදායී යනුවෙන් දන්නා ලද්දේ විය. ඔහු බෝධිසත්ත්වයන් සමග කුමර කෙළි කෙළින්නේ වැඩිවිය පත්විය.
පසුකලෙක ලෝකනාථයන් වහන්සේ මහබිනික්මන් නික්ම අනුක්‍රමයෙන් සර්වඥ තත්ත්වයට පත්ව පවත්වන ලද උතුම් දම්සක් ඇත්තේ රජගහනුවර නිසා වේළුවනාරාමයෙහි වාසය කරන සේක්, සුදොවුන් මහරජ ඒ පුවත අසා පුරුෂයන් දහසක් පිරිවර ඇති එක් ඇමතියකු පුත්‍රයා මෙහි ගෙනෙවයි යැවීය. ඔහු ධර්මදේශනා වේලාවෙහි ශාස්තෲන් වහන්සේ සමීපයට ගොස් පිරිස් කෙළවර සිටියේ ධර්මය අසා පිරිවර සහිතව රහත්බවට පත්විය. ඉක්බිති ශාස්තෲන් වහන්සේ එවූ මහණෙනියි ඔවුන්ට අත දිගුකළ සේක. සියලුදෙන එකෙණෙහිම සෘද්ධිමය පාසිවුරු ධරව සියවස් පිරුණු තෙරුන් මෙන් වූහ. රහත් බවට පත්වූ තැන් පටන් ආර්යයෝ මධ්‍යස්ථයෝම වෙති. ඒ නිසා රජු විසින් එවන ලද ඒ හසුන දසබලධාරීන් වහන්සේට නොකීහ. රජ තෙමේ ‘ගියකෙනා එන්නේද නැත. හසුනක් අසන්නටද නැතැ’යි වෙනත් ඇමතියකු පුරුෂයන් දහසක් සමග යැවීය. එහිදී ද ඒ අයුරින්ම සිදුවූ කල තවත් ඇමතියකු යැවීය. මෙසේ පුරුෂයන් අනූදහසක් සමග ඇමතියන් නව දෙනකු යැවීය. සියලුදෙන රහත්බවට පත්ව නිහඬ වූහ.
ඉක්බිති රජතෙමේ මෙසේ සිතීය. මෙපමණ ජනයෝ මා කෙරෙහි සෙනේ නැති බැවින් දසබලධාරීන් වහන්සේ මෙහි වැඩමවාගෙන ඒම පිණිස කිසිවක් නොකීහ. මේ උදායී දශබලධාරීන් වහන්සේ සමග සමවයස් ඇත්තේය. වැලිකෙළියේ එකට යෙදුණේය. මා කෙරෙහි සෙනෙහ ඇත්තේද වෙයි. මොහු යවන්නෙමියි ඔහු කැඳවා ‘දරුව, නුඹ පුරුෂයන් දහසක් පිරිවර ඇතිව රජගහ නුවරට ගොස් දශබලයන් වහන්සේ මෙහි වඩමවාගෙන එව’යි කියා යැවීය. හෙතෙමේ ‘දේවයන් වහන්ස, යම් හෙයකින් මට පැවිදි වන්නට ලැබේනම් පමණක් භාග්‍යවතුන් වහන්සේ මෙහි වඩමාගෙන එන්නෙමි’යි කියා ‘යම්කිසි දෙයක් කොට මාගේ පුත්‍රයා දක්වව’යි කී කල්හි රජගහනුවරට ගොස් ශාස්තෲන් වහන්සේගේ ධර්මදේශනා වේලාවෙහි පිරිස් කෙළවර සිටියේ දහම් අසා පිරිවර සහිතව රහත්බවට පත්වී ඒහිභික්ඛුභාවයෙන් උපසම්පදාව ලැබීය. රහත්බවට පත්ව තවමත් දශබලධාරීන් වහන්සේ කුල නුවරට වැඩමවීමට කල් නොවේ. වසන්තය පැමිණි කල වන ලැහැබ් මලින් බරවූ කල බිම නිල් තණපතින් ගැවසුණු කල වැඩමවීමට කාලය වන්නේ යයි කල් බලන්නේ වසන්තය උදාවූ කල ශාස්තෲන් වහන්සේ කුලනුවරට වැඩමවීමට ගමන්මග වරුණ මැනවින් වර්ණනා කරන්නේ;
මේ ගාථා කී සේක. එහි **අංගාරිනො** යනු අඟුරු මෙනැයි අංගාරානි මේ ගාථා කී සේක. එහි **අංගාරිනො** යනු අඟුරු මෙනැයි අංගාරානි අඟුරු වැනි රතුපබළු පැහැගත් ගස්වල මල්දලු මේවාට ඇතැයි අංගාරිනො. අතිශයින් රත්පැහැ ගත් මල් දලුවෙන් අඟුරු වැස්සෙන් හාත්පසින් **භදන්තෙ** යනු මොහුගේ අන්තයෙහි යහපතැයි **භද්දන්තෙ** යනුවෙන් කිවයුතු එක් දකාරයක් ලොප්කොට **භදන්තෙ** යි කියන ලදි. ගුණ විශේෂයන්ගෙන් යුක්ත වූවන්ටද අග්‍ර වූ ශාස්තෲන් වහන්සේ. ඒ නිසා **භදන්තෙ** යනු ශාස්තෲන් වහන්සේ ඇමතීමක්මය. මේ දුතියා වචනයද ඒකාරාන්ත වේ. සුකතෙ, පටික්කම්මෙ, සුඛෙ, දුක්ඛෙ ආදියෙහි මෙන්. මෙහි ආලපන අර්ථයෙහි දතයුතුය. එහෙයින් කියන ලදි. **භදන්තෙ** යනු ආලපන වේයැයි. භද්ද ශබ්දය හා සමානාර්ථ ඇති එක් පදාන්තරයක්ද ඇතැයි සමහරු කියති. ඵල සොයත්නුයි **එලෙසිනො**. අචේතනික නාමපදයන්හි ද සචේතනික ක්‍රියාවක් කීය. මෙසේ තෙරුන් වහන්සේ විසින් යාචිත වූ භාග්‍යවතුන් වහන්සේ එහි යාමෙන් බොහෝ දෙනකුට සිදුවන විශේෂ අධිගමයක් දැක විසිදහසක් රහතුන් පිරිවරන ලද සේක් රජගහනුවර සිට අනුපිළිවෙල චාරිකාවක් වශයෙන් කපිලවස්තුවට දිවෙන මහා මාර්ගයට පිළිපන් සේක. තෙරුන් වහන්සේ සෘද්ධියෙන් කපිල වස්තුවට ගොස් රජුගේ ඉදිරියෙහි අහසෙහි සිටියාහු නුදුටුවිරූ වේශයක් දැක රජු විසින් ‘ඔබ කවරෙක්දැයි විමසන ලද්දාහු ඔබ විසින් භාග්‍යවතුන් වහන්සේ සමීපයට යවන ලද අමාත්‍යපුත්‍රයා වූ මා නොදන්නා ඔබ මෙසේ දනුවයි දක්වන්නාහු –
එහි **බුද්ධස්ස පුත්තොම්හි** යනු සර්වඥ බුදුරජාණන් වහන්සේගේ ඖරස පුත්‍රයා වෙමි. **අසය්හ සාහිනො** යනු නිර්වාණාවබෝධයට පෙර මහබෝසතුන් හැර අන්‍යයන් විසින් අභිභවනය කිරීමට නොහැකි වූ බැවින් අභිභවනය කළ නොහැකි සියලු බෝධි සම්භාරයන් මහාකරුණා අධිකාරයන් අභිභවනය කරන බැවින්. ඉන්පසුවත් අනුන් විසින් සහිතුං අභිභවනය කරන්ට නොහැකි බැවින් අභිභවනය කළ නොහැකි පස්මරු **සදන්තො** අභිභවනය කරන හෙයින්, ආසයානුසය චරිතාධිමුත්ති ආදි විභාව අවබෝධයෙන් සුදුසු පරිදි හික්මවිය යුත්තන්ට මෙලොව පරලොව පරමාර්ථයන්ගෙන් අනුශාසන සංඛ්‍යාත අන්‍යයන් විසින් අභිභවනය නොකළහැකි බුද්ධකෘත්‍ය අභිභවනය කරන හෙයින්, ඒ ඒ තැන හෝ යහපත් දේ කරන හෙයින්, **අසය්හසාහි** නම් වේ. **අඞ්ගීරසස්ස** යනු පිළිගත් ශීලාදී සම්පත් ඇති අඟපසඟින් නික්මෙන ආලෝකය ඇති, යනුයි. කිසිවෙක් අංගීරස, සිද්ධාර්ථ යනුවෙන් නම් දෙකක් පියා විසින්ම තබන ලද්දේයයි කියති. **අප්පටිමස්ස** අනුපම වූ, ඉටුඅනිටු දැයෙහි නොසැලෙන ලක්‍ෂණ සම්පත්තියෙන් තාදිනො නමි. **පිතුප්පි** **තාමය්හං තුවංසි** යනු ආර්යජාති වශයෙන් මාගේ පියා වූ සම්‍යක් සම්බුදුරජාණන් වහන්සේගේ ලෝක ව්‍යවහාරයෙන් පියා ඔබ වෙහි. **සක්ක** යනු ජාති වශයෙන් රාජවරුන්ට අමතයි. **ධම්මෙන** යනු ස්වභාවයෙන් ආර්ය ජාතිය ලෞකික ජාතිය යන ජාතීන්ගේ ස්වභාව එකතුවෙන්. **ගොතම** යනු රජවරුන්ට ගෝත්‍රයෙන් අමතයි. **අය්‍යකොසි** යනු මුත්තණුවෝ වෙති. මෙහිද **බුද්ධස්ස පුත්තොම්හි** ආදිය කියන තෙරුන්වහන්සේ රහත් බව ප්‍රකාශ කිරීම් වශයෙන්,
තමා හඳුන්වා තුටුපහටු වූ රජතුමා විසින් මාහැඟි පුටුවෙක හිඳුවා තමාට පිළියෙල කරනු ලැබූ නානාග්‍රරසයෙන් යුතු භෝජනයෙන් පාත්‍රය පුරවා දුන්කල්හි යන ආකාරයක් දැක්වූ සේක. ‘ස්වාමීනි, කුමක් හෙයින් යනු කැමැත්තේද වළඳනු මැනවැයි’ද කී කල්හි ‘ශාස්තෲන් වහන්සේ සමීපයට ගොස් වළඳන්නෙමි’ යි. කොහිද ස්වාමීනි ශාස්තෲන් වහන්සේ? විසිදහසක් පිරිවරකොට ඔබ දකිනු පිණිස මගට පිළිපන් සේක. ඔබවහන්සේ මේ පිණ්ඩපාතය වළඳනු මැනවි. වෙනෙකක් භාග්‍යවතුන් වහන්සේට යවනු මැනවි. යම්තාක් මාගේ පුත්‍රයා මේ නගරයට පැමිණේද, එතෙක් ඔහුට මෙතැනින් පිණ්ඩපාතය ගෙනයනු මැනවැයි කී කල්හි තෙරුන්වහන්සේ බත්කිස කොට රජුට පිරිසටද ධර්මය කියා ශාස්තෲන් වහන්සේ පැමිණීමට පළමුවෙන්ම මුළු රජමැදුර රත්නත්‍රයෙහි අතිප්‍රසන්න කරන්නාහු ශාස්තෲන් වහන්සේට ගෙන ආ යුතු බත් පිරුණු පාත්‍රය අහසෙහි යවා තමාද අහසට පැනනැගී පිණ්ඩපාතය පිරිනමා ශාස්තෲන් වහන්සේගේ අතෙහි තැබූ සේක. ශාස්තෲන් වහන්සේ ඒ පිණ්ඩපාතය වැළඳූ සේක. මෙසේ සැටයොදුන් මග දවසින් දවස යොදුනක් යන්නා වූ භාග්‍යවතුන් වහන්සේට පිණ්ඩපාතය ගෙනවුත් දුන් සේක. ඉක්බිති භාග්‍යවතුන් වහන්සේ මුන්වහන්සේ මාගේ පියාගේ මුළු නිවසම පැහැද වූහයි මහණෙනි මාගේ ශ්‍රාවක භික්‍ෂූන් අතර කුලප්‍රසාදක යම් කෙනෙක් වේද ඒ කාලුදායීයයි කුලප්‍රසාදක භික්‍ෂූන් අතර අගතන්හි තැබූ සේක.
මෙසේ උන්වහන්සේ කරන ලද පුණ්‍ය සම්භාර අනුරූපයෙන් රහත් බවට පත්ව පැමිණි අගතැන් ඇත්තාහු තමාගේ පූර්වකර්මය සිහිකොට සොම්නස් වශයෙන් පූර්ව චරිතාපදානය ප්‍රකාශ කරන්නාහු **පදුමුත්තර බුද්ධස්ස** ආදිය කී සේක. **අද්ධානං පටිපන්නස්ස** යනු වෙනත් රටකට යනු පිණිස දුරුමගට පිළිපන් **චරතො චාරිකංතදා** යනු අන්තො මණ්ඩලය මධ්‍ය මණ්ඩලය බහි මණ්ඩලය යන තුන් මණ්ඩලයන්හි එකල චාරිකාවෙහි **චරතො** සරන්නා වූ පදුමුත්තර භාග්‍යවතුන් වහන්සේගේ. සුඵුල්ලං මැනවින් පිපුණු පිබිදුණු. **ගය්හ** අල්ලාගෙන එකම පද්මයක් ද මහනෙල් මලක් ද **ඵුල්ලිතං** පිපුණු මම **ගය්හ** දෑතින් ගෙන පිදුවෙමි යන සම්බන්ධයි. **පරමන්නං ගහෙත්‍වාන** යනු පරම වූ උත්තම ශ්‍රේෂ්ඨ වූ මධුර වූ සියල්ල මැනවින් පිසූ හැල්බත් ගෙන ශාස්තෲන් වහන්සේට **අදාසිං** වැළඳවූයෙමි යන අර්ථයි.
**සක්‍යානං නන්‍දිජනනො** යනු ශාක්‍යරාජ කුලයෙහි වූ භාග්‍යවතුන් වහන්සේගේ ඥාතීන්ට ආරෝහ පරිණාහ රූප යෞවන වචන ආලපන සම්පත්තියෙන් සතුට **ජනෙන්තො** උපදවන්නේ. **ඤාති බන්‍ධු භවිස්සති** යනු දන්නා ලද ප්‍රකට වූ ඤාතියෙක් වන්නේය. සෙස්ස පහසුවෙන් දතහැකි වන්නේ ම ය.
**අත්‍ථදස්සි තු භගවා** යනාදි වශයෙන් ආයුෂ්මත් මොඝරාජ තෙරුන් වහන්සේගේ අපදානයයි. මොහු ද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස් කරන්නේ අත්‍ථදස්සි භාග්‍යවතුන් වහන්සේගේ කාලයෙහි කුලගෙයක ඉපිද දැනමිති බවට පැමිණියේ එක් දවසක් ශාස්තෲන් වහන්සේගේ සමීපයෙහි ධර්මය අසන්නේ ශාස්තෲන් වහන්සේ එක් භික්‍ෂුවක් රළුසිවුරු දරන්නන් අතර අගතැන්හි තබනු දැක ඒ තනතුර අපේක්‍ෂා කරන්නේ ප්‍රාර්ථනාවක් කොට භවයෙහි තැනින් තැන පින් කරන්නේ අත්‍ථදස්සි භාග්‍යවතුන් වහන්සේ ධරමාන කාලයෙහිම නැවත බමුණු කුලයක ඉපිද බමුණන්ගේ විද්‍යා ශිල්පයන්හි පරතෙරට ගියේ එක්දවස් අත්‍ථදස්සි භාග්‍යවතුන් වහන්සේ භික්‍ෂු සංඝයා පිරිවරා වීදියෙහි යනු දැක පහන් සිත් ඇත්තේ පසඟ පිහිටුවා වැඳ හිසෙහි ඇඳිලි බැඳ ‘යාවතා රූපිනො සත්තා’ යනාදී ගාථා සයකින් ප්‍රශංසා කොට බඳුන පුරවා මීපැණි පිරිනැමීය. ශාස්තෲන් වහන්සේ එය පිළිගෙන අනුමෝදනා කළ සේක. ඔහු ඒ පුණ්‍යකර්මයෙන් දෙවිමිනිසුන් අතර සැරිසරන්නේ කාශ්‍යප භාග්‍යවතුන් වහන්සේගේ කාලයෙහි කාෂ්ටවාහන නම් රජුගේ අමාත්‍යයකුව උපන්නේ, ඔහු විසින් ශාස්තෲන් වහන්සේ වඩමවාගෙන එනු පිණිස යවන ලද්දේ ශාස්තෲන් වහන්සේ සමීපයට ගොස් දහම් අසා ලද සැදැහැ ඇත්තේ පැවිදිව විසිදහසක් අවුරුදු මහණදම් පුරා එයින් චුතව එක් බුද්ධාන්තරයක් සුගතීන්හිම පරිවර්තනය වන්නේ මෙම බුද්ධෝත්පාද කාලයෙහි බමුණු කුලයෙහි ඉපිද මොඝරාජ යයි ලැබූ නම් ඇත්තේ, පාවාරිය බමුණාගේ සමීපයෙහි උගත් ශිල්ප ඇත්තේ, සංවේගයට පත්වූයේ, තවුස් පැවිද්දෙන් පැවිදිව තවුසන් දහසක් පිරිවරකොට ඇත්තේ අජිත ආදීන් සමග ශාස්තෲන් වහන්සේ සමීපයට යවන ලද්දේ ඔවුන්ගේ පහළොස් වෙනියාව රහත් බවට පත්ව වස්ත්‍රයෙන් රළු, මැස්මෙන් රළු වර්ණයෙන් රළු යන විශේෂත්වයක් ඇති ත්‍රිවිධාකාර රළු බවින් යුතු පාංශුකූලය දැරීය. ඒ නිසා ශාස්තෲන් වහන්සේ ඔහු රළුසිවුරු දරන්නවුන් අතර අගතැන්හි තැබූ සේක.
මෙසේ ඔහු ප්‍රාර්ථනාකූලව රහත් ඵලයට පත්ව තමාගේ පෙර කළ දේ දැක පූර්වකර්ම අපදානය ප්‍රකාශ කරන්නේ ‘අත්‍ථදස්සිතු භගවා’ යනාදිය කීය. ඒ සියල්ල නොගැඹුරු අරුත් ඇත්තේමය.
**පුටකං පූරයිත්‍වා** පුටක යනු බඳුන හෝ කළය හෝ යයි කියනු ලැබේ. **අනෙලකං** දොසක් නැති. මැසි බිජු නැති නොවැදගත් මීපැණියෙන් කළය පුරවා එය දෑතින් අල්ලා ගෞරවාදරයෙන් ගෙන මහේසී භාග්‍යවතුන් වහන්සේට පිරිනැමීය යනු සම්බන්ධයි. සෙස්ස පහසුවෙන් දත හැක්කේ ම ය.
**නිබ්බුතෙ ලොක නාථම්හි** යනාදි වශයෙන් ආයුෂ්මත් අධිමුත්ත තෙරුන් වහන්සේගේ අපදානයයි. මොහු ද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස් කරන්නේ අත්‍ථදස්සි ලෝකනාථයන් වහන්සේ පිරිනිවි කල්හි එක් කුලගෙයක උපන්නේ තෙරුවන්හි පැහැදුණේ භික්‍ෂු සංඝයාට ආරාධනාකොට උක්ගසින් මණ්ඩපයක් කොට මහාදානයක් පවත්වා අවසන්හි නිර්වාණය ප්‍රාර්ථනා කළේය. ඔහු එයින් චුතව දෙවිමිනිසුන් අතර උභයසම්පත් අනුභව කොට මෙම බුද්ධෝත්පාද කාලයෙහි එක් කුලගෙයක උපන්නේ සසුනෙහි පැහැදී ශ්‍රද්ධාවෙන් පැවිදි වූ බැවින් අධිමුත්ත තෙරුන්වහන්සේ යයි ප්‍රකට වූයේ විය.
මෙසේ කරන ලද දේ වශයෙන් රහත්බවට පත්ව තමාගේ පූර්වකර්මය සිහිකොට සොම්නස් වූයේ පූර්ව චරිතාපදානය ප්‍රකාශ කරන්නේ නිබ්බුතෙ **ලොකනාථම්හි** ආදිය කීය. ඒ සියල්ල නොගැඹුරු අරුත් ඇත්තේ ම ය.
**හිමවන්තස්සාවිදූරෙ** යනාදි වශයෙන් ආයුෂ්මත් ලසුණදායක තෙරුන් වහන්සේගේ අපදානයයි. මේ ආයුෂ්මතුන් වහන්සේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතු වූ පින් රැස්කරන්නාහු විපස්සී භාග්‍යවතුන් වහන්සේගේ කාලයෙහි එක් කුලගෙයක ඉපිද දැනමිති බවට පත්ව ගිහිගෙයි ආදීනව දැක ගිහිගෙය අත්හැර තවුස් පැවිද්දෙන් පැවිදිව හිමවත ඇසුරුකොට වනයෙහි වසන්නාහු බොහෝ සුදුලූණු වවා එම වනමුල් ගෙඩිද අනුභව කරන්නාහු වාසය කළහ. ඔහු බොහෝ සුදුලූණු කදින් ගෙන මිනිස් පියසට ගෙනවුත් පහන් සිතින් දන් දී බුදුපාමොක් භික්‍ෂු සංඝයාට බෙහෙත් පිණිස දී යයි. මෙසේ ඔහු දිවි ඇති තෙක් පින්කොට ඒ පින් බෙලෙන්ම දෙව්මිනිසුන් අතර සැරිසරන්නේ, උභය සම්පත්තීන් අනුභවකොට ක්‍රමයෙන් මෙම බුද්ධෝත්පාද කාලයෙහි උපන්නේ ලැබූ ශ්‍රද්ධා ඇත්තේ පැවිදිව විදර්ශනා වඩා නොබෝ කලෙකින්ම රහත්බවට පැමිණියේ පූර්වකර්ම වශයෙන් ලසුණදායක තෙරුන් වහන්සේයයි ප්‍රකට වූයේ,
තමාගේ පූර්වකර්මය සිහිකොට සොම්නස් වූයේ පූර්ව චරිතාපදානය ප්‍රකාශ කරන්නේ **හිමවන්තස්සාවිදුරෙ** යනාදිය කීය. එහි හිමාලය පර්වතය කෙළවර මිනිසුන් හැසිරෙන තන්හි යම්කලෙක විපස්සි භාග්‍යවතුන් වහන්සේ උපන්සේක්ද එකල්හි මම තවුසෙක් වීමි යනු සම්බන්ධයි. **ලසුණං උපජීවාමි** යනු සුදුලූණු වවා එයම ආහාරයට ගෙන ජීවිතය ගෙනයමියි අර්ථයි. එසේ හෙයින් කියන ලදි **ලසුණං** **මය්හං භොජනං**.
**බාරියො පූරයිත්‍වාන** යනු තාපසයන්ගේ බඳුන් සුදුලූණුවලින් පුරවා කදින් ගෙන සඞ්ඝාරාමං සංඝයා වසන තැන. හේමන්ත ආදී තුන්කල්හි සංඝයා සිව් ඉරියව්වෙන් වාසය කරන විහාරයට **අගඤ්ජිං** ගියෙමි යනු අර්ථයි.
**විපස්සිස්ස -පෙ- නිරතස්සහං **යනු නරයන්ට අග්‍ර වූ ශ්‍රේෂ්ඨ වූ විපස්සි භාග්‍යවතුන් වහන්සේගේ සසුනෙහි මම නිරත වීමි යන සම්බන්ධයි. **සඞ්ඝස්ස ලසුණං දත්‍වා කප්පං සග්ගම්හි මොදහං** යනු මම සංඝයාට ලුණු දන් දී **සග්ගම්හි** මනා අගයක් ඇති දෙව්ලොව ආයු කල්පයක් දිවසැපත් අනුභව කරමින් **මොදිං** සතුටුවූයේ වෙමි යි අර්ථයි. සෙස්ස පහසුවෙන් දත හැක්කේ ම ය.
**නිබ්බුතො ලොකනාථම්හි** ආදී වශයෙන් ආයුෂ්මත් ආයාගදායක තෙරුන් වහන්සේගේ අපදානයයි. මොහු ද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවූ පින් රැස් කරන්නේ සිඛී භාග්‍යවතුන් වහන්සේ පිරිනිවිකල්හි එක් කුලගෙයක උපන්නේ සසුනෙහි පැහැදුණේ වඩුවන්ට මුදල් දී අතිමනෝහර දික් බොජුන්හලක් කරවා භික්‍ෂු සංඝයාට ආරාධනාකොට ප්‍රණීත ආහාරයෙන් වළඳවා මහදන් දී සිත පැහැදවීය. ඔහු දිවි ඇති තෙක් පින්කොට දෙවි මිනිසුන් අතරම සැරිසරන්නේ උභයසම්පත්තීන් අනුභවකොට මෙම බුද්ධෝත්පාදයෙහි එක් කුලගෙයක උපන්නේ ලද සැදැහැ ඇත්තේ පැවිදිව උත්සාහ කරන්නේ වෑයම් කරන්නේ විදර්ශනා වඩා නොබෝ කලෙකින්ම රහත් බවට පත්විය. පෙර කරන ලද පුණ්‍ය වශයෙන් ආයාග තෙරුන් වහන්සේ යයි ප්‍රකට විය.
මෙසේ ඔහු කරන ලද පුණ්‍යසම්භාර වශයෙන් රහත් බවට පත්ව තමා විසින් පෙර කරන ලද කුසල කර්මය සිහිකොට සොම්නස් ඇත්තේ පූර්ව චරිතාපදානය ප්‍රකාශ කරන්නේ **නිබ්බුතෙ ලොකනාථම්හි** ආදිය කීය. එහි **වදතං** අපි බුදුවරුයයි කියන්නවුන් අතරෙහි, **වරෙ** උත්තම වූ සිඛී භාග්‍යවතුන් වහන්සේ පිරිනිවි කල්හි යන අර්ථයි. **හට්ඨො හට්ඨෙන චිත්තෙන** යනු ශ්‍රද්ධාව නිසා තුටුපහටු වූයේ සොම්නස් සහිත සිත් ඇති බැවින් පහටු වූ සිතින්. **උත්තමං ථූපං** ශ්‍රේෂ්ඨ චෛත්‍යය. **අවන්‍දිං** වැන්දෙමියි අර්ථයි.
**වඩ්ඪකීහි කථාපෙත්‍වා** යනු බොජුන්හලෙහි **පමාණං** ප්‍රමාණය කොපමණදැයි කියවා යනු අර්ථයි. **මූලං දත්‍වානහං තදා** යනු **තදා** එකල්හි මම වැඩකරනු පිණිස ඒ වඩුවන්ට මුදල් දී **ආයාගං** දිග බොජුන්හලක් **සන්තුට්ඨො** සොම්නස් සිතින්. මම **කරාපෙසහං** කරවීමි යන අර්ථයි. සෙස්ස පහසුවෙන් දත හැක්කේමය.
**ආයාගස්ස ඉදංඵලං** යනු බොජුන්හල් දන්දීමේ මේ විපාකයයි අර්ථයි.
**සිද්ධත්‍ථස්ස භගවතො** ආදි වශයෙන් ආයුෂ්මත් ධම්මචක්කදායක තෙරුන් වහන්සේගේ අපදානයයි. මොහු ද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස් කරන්නේ සිද්ධාර්ථ භාග්‍යවතුන් වහන්සේගේ කාලයෙහි එක් කුලගෙයක උපන්නේ වැඩිවිය පත්වූයේ අඹුදරුවන් සමග වැඩුණේ විභව සම්පත් ඇත්තේ මහාභෝග ඇත්තේ තුනුරුවන්හි පැහැදුණේ සැදැහැ ඇත්තේ දම්සභාවෙහි ධර්මාසනය පිටුපස රුවන්මුවා ධර්මචක්‍රයක් කරවා පූජා කළේය. ඔහු ඒ පුණ්‍ය කර්මයෙන් දෙවිමිනිසුන් අතර උපනුපන් තැන ශක්‍රසම්පත්තිය ද චක්‍රවර්ති සම්පත්තිය ද අනුභවකොට ක්‍රමයෙන් මෙම බුද්ධෝත්පාද කාලයෙහි එක් කුලගෙයක උපන්නේ විභව සම්පත් ඇත්තේ උපන් ශ්‍රද්ධා ඇත්තේ පැවිදිව විදර්ශනා වඩා නොබෝ කලකින්ම රහත්බවට පත්ව පෙර කරන ලද කුසල නාමයට සමාන නමින් ධම්මචක්කිය තෙරුන්වහන්සේ යයි ප්‍රකට විය.
හෙතෙම පුණ්‍යසම්භාර අනුරූපව පැමිණි රහත්ඵල ඇත්තේ තමාගේ පෙර කර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ **සිද්ධත්‍ථස්ස භගවතො** යනාදිය කීය. **සීහාසන සම්මුඛා** යනු **සීහස්ස** වැඩහුන් භාග්‍යවතුන් වහන්සේගේ ඉදිරියෙහි බුද්ධාසනය ඉදිරිපිට ස්ථානයෙහි යන අර්ථයි. **ධම්මචක්කං මයා ඨපිතං** යනු මා විසින් ධර්මචක්‍රාකාරයෙන් දෙපස සිංහරූපය දක්වා මැද දර්පණයක් වැනිව කරවන ලද ධර්මචක්‍රය තබන ලදි. කුමක් සිදුවීද. හොඳින් දන්නා වූ බුද්ධිමතුන් විසින් අතිසුන්දරයයි වර්ණනා කරන ලදි. ස්ථිරව තබන ලද මනාසේ කරන ලද ධර්මචක්‍රය යන සම්බන්ධයි.
**චාරුවණ්ණොව සොභාමි** යනු ස්වර්ණ වර්ණ මෙන් **සොභාමි** බැබලෙමියි අර්ථයි. සිව්වණින් බැබලෙමි යනුද පාඨයකි. ඔහුට ක්‍ෂත්‍රිය බ්‍රාහ්මණ වෛශ්‍ය ශුද්‍ර සංඛ්‍යාත වූ චතුර්වර්ණයෙන් **සොභාමි** බබලමි යන අර්ථයි. **සයොග්ගබල වාහනො** යනු රන්සිවිගෙවල් ආදි වූ යෙදුම්වලින් ද සේනාපති මහාමාත්‍ර ආදී වූ සේවකයන්ගෙන් ද බලයන්ගෙන් ද අශ්වරථ සංඛ්‍යාත වූ වාහනයන්ගෙන් ද යුක්ත වූ යන අර්ථයි. **බහුජ්ජනා** බොහෝ මිනිස්සු. **අනුයුත්තා** මට අනුව පවත්නාහු **නිච්චං** නිතිකල් මා පිරිවරති යනු සම්බන්ධයි. සෙස්ස පහසුවෙන් දත හැක්කේ ම ය.
**සිද්ධත්‍ථස්ස භගවතො** ආදි වශයෙන් ආයුෂ්මත් කප්පරුක්ඛිය තෙරුන් වහන්සේගේ අපදානයයි. මේ ආයුෂ්මතුන් වහන්සේ ද පෙර බුදුවරුන් හමුවෙහි කරන ලද උත්සාහ ඇත්තාහු ඒ ඒ භවයෙහි නිර්වාණාවබෝධයට උපායභූත වූ පින් රැස් කරන්නාහු සිද්ධාර්ථ භාග්‍යවතුන් වහන්සේගේ කාලයෙහි විභව සම්පත් ඇති එක් කුලයක උපන්නාහු මහාධන ඇත්තාහු මහාභෝග ඇත්තාහු ශාස්තෲන් වහන්සේ කෙරෙහි පැහැදුණාහු සත්රුවනින් විසිතුරු වූ රුවන්මුවා කප්රුකක් කරවා සිද්ධාර්ථ භාග්‍යවතුන් වහන්සේගේ චෛත්‍යය සමීපයෙහි තබා පූජා කළහ. ඔහු මෙබඳු පින්කොට දිවි ඇති තෙක් සිට එයින් චුතව සුගතීන්හිම සැරිසරන්නේ ක්‍රමයෙන් මේ බුද්ධෝත්පාද කාලයෙහි එක් කුලගෙයක උපන්නේ දැනමිති බවට පත්වූයේ ගිහිගෙය තබා තෙරුවන්හි පැහැදුණේ දහම් අසා ලැබූ සැදැහැ ඇත්තේ ශාස්තෲන් වහන්සේ සතුටුකොට පැවිදි වූයේ නොබෝ කලෙකින්ම රහත්බවට පැමිණ පෙර කරන ලද පුණ්‍ය කර්මයෙන් කප්පරුක්ඛිය තෙරුන් වහන්සේ යයි ප්‍රකට විය.
ඔහු මෙසේ පැමිණි රහත්ඵල ඇත්තේ තමාගේ පූර්වකර්මය සිහිකොට සොම්නස් වශයෙන් පූර්වචරිතාපදානය ප්‍රකාශ කරන්නේ **සිද්ධත්‍ථස්ස** **භගවතො** යනාදිය කීය. **ථූපසෙට්ඨස්ස සම්මුඛා** යනු ශ්‍රේෂ්ඨ වූ උත්තම වූ ධාතු නිධන් කරන ලද **ථූපස්ස** චෛත්‍යයට සමීප තැනක, **විචිත්ත දුස්සෙ** නොයෙක් වර්ණයන්ගෙන් **විසමෙ** විසදෘශ වූ. **විචිත්තෙ** මනහර චීනපට සෝමාරපට ආදී රෙදි. ලංඝිත්‍වා එල්ලා. **කප්පරුක්ඛං ඨපෙසහං** මම පිහිටු වූයෙමි යන අර්ථයි. සෙස්ස කියන ලද අර්ථ ඇත්තේ ම ය.
5. උපාලි වර්‍ගය
**ඛීණාසව සහස්සෙහි** ආදි වශයෙන් ආයුෂ්මත් උපාලි තෙරුන් වහන්සේගේ බෑණනු උපාලි තෙරුන් වහන්සේගේ අපදානයයි. මේ තෙරුන් වහන්සේ ද පෙර බුදුවරුන් හමුවෙහි කරන ලද උත්සාහ ඇත්තාහු ඒ ඒ භවයන්හි පින් රැස් කරන්නාහු පදුමුත්තර භාග්‍යවතුන් වහන්සේගේ කාලයෙහි එක් කුලගෙයක උපන්නාහු වැඩිවිය පත්ව ගෘහවාසයෙහි ආදීනව දැක ගිහිගෙය අතහැර සෘෂි ප්‍රව්‍රජ්‍යාවෙන් පැවිදිව, පඤ්චඅභිඥා අෂ්ට සමාපත්තිලාභීව හිමවතෙහි විසූහ. එසමයෙහි පදුමුත්තර භාග්‍යවතුන් වහන්සේ විවේකීව වසනු කැමති සේක් හිමවතට පිවිසිසේක. තවුසා පූර්ණ චන්ද්‍රයා මෙන් බබලන භාග්‍යවතුන් වහන්සේ දුරදීම දැක පහන් වූ සිතැත්තේ අඳුන්දිවි සම ඒකාංශකොට ඇඳිලිබැඳ වැඳ සිටියේම දසනිය එක්කොට ගත් ඇඳිලි හිසමත තබා නොයෙක් උපමාවන්ගෙන් නොයෙක් ස්තුති වචනයන්ගෙන් භාග්‍යවතුන් වහන්සේට ස්තුති කළේය. ඒ අසා භාග්‍යවතුන් වහන්සේ ‘මේ තවුසා අනාගතයෙහි ගෞතම නම් ශාස්තෲන් වහන්සේගේ සසුනෙහි පැවිදිව විනයෙහි තියුණු නැණ ඇත්තවුන්ට අග්‍ර වන්නේයයි විවරණ දුන් සේක. ඔහු දිවිඇති තාක් සිට නොපිරිහුණු ධ්‍යාන ඇත්තේ බ්‍රහ්ම ලෝකයෙහි උපන්නේ, එයින් චුතව දෙවිමිනිසුන් අතර සැරිසරන්නේ සම්පත් අනුභව කොට මේ බුද්ධෝත්පාද කාලයෙහි කපිලවස්තු නගරයෙහි උපාලි තෙරුන් වහන්සේගේ බෑණනුවන් වී උපන්නේය. ඔහු ක්‍රමයෙන් වැඩිවියපත් වූයේ මාමා වූ උපාලි තෙරුන් වහන්සේ සමීපයෙහි පැවිදිව, කමටහන් ගෙන විදසුන් වඩා නොබෝ කලෙකින්ම රහත් විය. උන්වහන්සේ ආචාර්යයන් සමීපයෙහි විසූ බැවින් විනය ප්‍රශ්නයෙහි තියුණු නැණ ඇත්තෝ වූහ. ඉක්බිති භාග්‍යවතුන් වහන්සේ ‘මහණෙනි, මාගේ ශ්‍රාවකයන් අතර විනය ප්‍රශ්නයෙහි තියුණු නැණ ඇති යමෙක් වේද ඒ බෑණනු උපාලිය’යි උන්වහන්සේ අගතන්හි තැබූ සේක.
උන්වහන්සේ මෙසේ තැනට පැමිණ තමාගේ පූර්ව කර්මය සිහිකොට සොම්නස් වූවාහු පෙර චරිතාපදානය ප්‍රකාශ කරන්නාහු **ඛීණාසව සහස්සෙහි** ආදිය කී සේක. එහි හාත්පස සිට භවාග්‍රය තෙක් ගලාබසිති පවතිතියි ආසවා නම්. කාමාසව ආදී සතර ආසවයෝ. ඒ ආසව ක්‍ෂය කරන ලද්දේ වියලන ලද්දේ විශේෂයෙන් වියලන ලද්දේ විධ්වංසනය කරන ලද්දේ යම් කෙනකු විසින්ද ඒ ක්‍ෂීණ ආශ්‍රවයෝම දහසක් ඛීණාසවසහස්සා. ඒ දහසක් ඛීණාසවයන් විසින්. **පරෙතො** පිරිවරන ලද්දේ, **ලොකනායකො** ලෝකයා නිර්වාණයට පමුණුවන තැනැත්තේ, **විවේකමනුයුත්තො** සැඟවී සිටීමට, තනිවී සිටීමට ගියේයි සම්බන්ධයි.
**අජිනෙන නිවත්‍ථොහං** යනු මම අඳුන්දිවි සමින් වැසුණේ අඳුන් දිවිසම වස්ත්‍රයක් සේ අඳින්නේ යන අර්ථයි. **තිදණ්ඩපරිවාරකො** යනු කෙණ්ඩිය තබනු පිණිස දඬුවක් ගෙන දරන්නේ යන අර්ථයි. **භික්ඛුසංඝපරිබ්බුළ්හං** භික්‍ෂු සංඝයා විසින් පිරිවරන ලද ලෝකනායක බුදුරජාණන් වහන්සේ දුටුවෙමියි සම්බන්ධයි. සෙස්ස පැහැදිලි ම ය.
**අනොමදස්සිස්ස මුනිනො** යනාදි වශයෙන් ආයුෂ්මත් කොටිකණ්ණ තෙරුන් වහන්සේගේ අපදානයයි. මුන්වහන්සේ ද පෙර බුදුවරුන් හමුවෙහි කරන ලද උත්සාහ ඇත්තාහු භවයෙහි තැනින් තැන නිවනට හේතුවූ පින් රැස් කරන්නාහු අනෝමදස්සි භාග්‍යවතුන් වහන්සේගේ කාලයෙහි එක් කුලගෙයක උපන්නාහු වැඩිවියට පත්වූවාහු අඹුදරුවන් විසින් වඩන ලද්දාහු ධන සම්පත් ඇත්තාහු සසුනෙහි පැහැදුණාහු භාග්‍යවතුන් වහන්සේට සක්මන් කරනු පිණිස අලංකාර වූ සක්මනක් කරවා සුණුපිරියම් කරවා ආදාසතලයක් මෙන් සමසේ බබලන්නාක් කොට පහන් සුවඳ දුම් මල් ආදියෙන් සරසා භාග්‍යවතුන් වහන්සේට පවරා බුදුපාමොක් භික්‍ෂු සංඝයා ප්‍රණීත අහරින් පිදූහ. ඔහු මෙසේ දිවි ඇතිතෙක් පින්කොට එයින් චුතව දෙව්ලොව උපන්නේ එහි පෙළෙහි කියූ නයින් දිව්‍ය සම්පත් අනුභව කොට අතරෙහි ඔක්කාක කුලයෙහි උපන්නේ යයි ඒ සියල්ල පෙළෙහි කියූ අයුරින් දතයුතුය. පශ්චිම භවයෙහි කෝලිය රාජ වංශයෙහි උපන්නේ. වැඩිවිය පැමිණියේ කෝටියක් අගනා කන් පළඳනාවක් දැරූ බැවින් කොටිකණ්ණ කුටිකණ්ණ යනුවෙන්ද ප්‍රකට විය. ඔහු භාග්‍යවතුන් වහන්සේ කෙරෙහි පැහැදුණේ දහම් අසා ලද සැදැහැ ඇත්තේ පැවිදිව විදසුන් වඩා නොබෝ කලකින්ම රහත්බවට පැමිණියහ.
උන්වහන්සේ රහත්ව තමාගේ පූර්වකර්මය සිහිකොට උපන් සොම්නස් ඇත්තාහු පූර්ව චරිතාපදානය විස්තර කරන්නාහු **අනොමදස්සිස්ස මුනිනො** ආදිය කීහ. **අනොමදස්සිස්ස** යනු **අනොමං** අලාමක වූ සොඳුරු දැක්ම දෙතිස් මහපුරිස් ලකුණින් ප්‍රතිමණ්ඩිත වූ බැවින්, ව්‍යාමප්‍රභා මණ්ඩලයෙන් යුක්ත බැවින්, ආරෝහපරිණාහයෙන් යුක්ත බැවින්ද දර්ශනීය වූ ශරීරය යම් භාග්‍යවතුන් වහන්සේ කෙනකුන්ගේද ඒ අනෝමදස්සී මුනීන්ද්‍රයන් වහන්සේගේ යන අර්ථයි. **තාදිනො** යනු ඉටු අනිටු දෙයෙහි නොසැලෙන ස්වභාව ඇති. **සුධාය ලොනං කත්‍වා** යනු සුණුයෙන් තැවරූවක් කොට පහන් සුවඳ දුම් මල් ධජ පතාකාදියෙන් ද අලංකාර වූ සක්මනක් **කාරයිං** කෙළෙමි යන අර්ථයි. සෙසු ගාථාවල අර්ථය පෙළ අනුසරින් පහසුවෙන් දතහැක්කේ ම ය.
පිරිවර සම්පත්, ධන සම්පත් සංඛ්‍යාත යසස කරතියි යසෝධරා නමි. මේ සියලු සත් සත් චක්‍රවර්ති රජවරු යශෝධර නමින් එක් නමක් ඇත්තාහුයි සම්බන්ධයි.
**අඞ්ගීරසො** යනු අංගයන්ගෙන් ශරීරයෙන් නික්මුණු රශ්මිය යමකුගේද හෙතෙම අඞ්ගීරස නමි. ඡන්ද, දෝස, මෝහ, භය, අගතීන්ගෙන් හෝ පාපාචාර වශයෙන් හෝ සතර අපායට නොයතියි නාග නමි. මහත් වූයේද පූජිත වූයේද හෙතෙම නාග වෙතියි මහානාග නමි. සෙස්ස කියන ලද අර්ථ ඇත්තේ ම ය.
**පදුමුත්තර සම්බුද්ධං** යනාදී වශයෙන් ආයුෂ්මත් භද්දිය කාලිශොධාපුත්ත තෙරුන් වහන්සේගේ අපදානයයි. මුන්වහන්සේ ද පෙර බුදුවරුන් හමුවෙහි කරන ලද උත්සාහ ඇත්තාහු භවයෙහි තැනින් තැන නිවනට හේතු වූ පින් රැස්කරන්නාහු පදුමුත්තර භාග්‍යවතුන් වහන්සේගේ කාලයෙහි ධන සම්පත් ඇති එක් කුලයක උපන්නාහු වැඩිවිය පත්වූවාහු අඹුදරුවන් විසින් වර්ධනය කරන ලද්දාහු නුවරවැසියන් පින් කරනු දැක තමාද පින්කරනු කැමැත්තාහු බුදුපාමොක් භික්‍ෂු සංඝයා ආරාධනය කොට ඝන හැසුණු මල්කම් ආදිය යොදා නොයෙක් මාහැඟි යහන් පනවා සංඝයා සමග භාග්‍යවතුන් වහන්සේ වැඩහුන් කල්හි ප්‍රණීත ආහාරයෙන් වළඳවා මහා දානයක් දුන්හ. හේ මෙසේ දිවි ඇති තාක් පින්කොට දෙවි මිනිසුන් අතර උභය සම්පත්තීන් අනුභවකොට පසුකලෙක මෙම බුද්ධෝත්පාද කාලයෙහි කාලිගෝධා නම් දේවියගේ පුත්‍ර ව උපන්නේය. හේ දැනමිති බවට පත්වූයේ ආරෝහ පරිණාහ අත්පා රූප සම්පත්තියෙන් සුන්දර වූ බැවින්ද, කාලිගෝධා දේවියගේ පුත්‍රයා වූ බැවින්ද භද්දිය කාලිගෝධාපුත්‍රයයි ප්‍රකට වූයේ ශාස්තෲන් වහන්සේ කෙරෙහි පැහැද මව්පියන් සතුටුකොට පැවිදිව නොබෝ කලෙකින්ම රහත් විය.
හේ රහත්ව තමාගේ පූර්වකර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ **පදුමුත්තර සම්බුද්ධං** යනාදිය කීය. එය පෙර කී අර්ථය ම ය. **මෙත්ත චිත්තං** යනු සියලු සත්ත්වයන් කෙරෙහි මෘදුවෙයි. සෙනෙහවත් වෙයි. සතුටුවෙයි නුයි මෙත්තා. මෛත්‍රියෙන් යුත් සිත මෙත්තචිත්තං. එය මේ භාග්‍යවතුන් වහන්සේට ඇත්තේනුයි මෙත්තචිත්තො. එය මෙත්තචිත්තං. **මහාමුනී** යනු සියලු භික්‍ෂූන්ට මහත්වේනුයි මහාමුනි. උන්වහන්සේ **පදුමුත්තර සම්බුද්ධං** යනු සම්බන්ධයි. **ජනතා සබ්බා** යනු සියලු ජනකාය. සියලු නගර වැසියෝ යන අර්ථයි. **සබ්බ ලොකග්ගනායකං** යනු සියලු ලෝකයාට අග්‍ර වූ ශ්‍රේෂ්ඨ වූ නිර්වාණයට ගෙනයන බැවින් පමුණවන බැවින් නායක වූ පදුමුත්තර සම්‍යක් සම්බුදුරජාණන් වහන්සේ. **ජනතා උපෙති** සමීපයට යතියි සම්බන්ධයි.
අග්ගලා අත්සුණු සංඛ්‍යාත ආමිෂය. නැතහොත් බත්, කැවුම්, කෑයුතු දෑ, බිවයුතු දෑ, කැඳ ආදිය යාවකාලික බැවින් ආමිෂ වූ බෙහෙත් ද පැන් ද ගෙන පින්කෙත් වූ අනුත්තර වූ ශාස්තෲන් වහන්සේ වෙත දෙති යනු සම්බන්ධයි.
**ආසනං බුද්ධපුත්තකං** යනු බුදුන්ට යෝග්‍ය වූ, බුදුන්ට සුදුසු වූ, බුදුන්ට ගැළපෙන්නා වූ සත්රුවන් මුවා අසුන යන අර්ථයි. සෙස්ස නියමානුයෝගයෙන් පහසුවෙන් දත හැක්කේමය.
**අරඤ්ඤෙකුටිකං කත්‍වා** යනාදි වශයෙන් ආයුෂ්මත් සන්නිට්ඨාපක තෙරුන් වහන්සේගේ අපදානයයි. මොහු පෙරබුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතු වූ පින් රැස්කරන්නේ පදුමුත්තර භාග්‍යවතුන් වහන්සේගේ කාලයෙහි කුලගෙයක උපන්නේ දැනමිති බවට පැමිණියේ ගෘහබන්ධනයෙන් බැඳුණේ ගිහිගෙයි ආදීනව දැක වස්තුකාම ක්ලේශ කාමයන් හැර හිමවත නුදුරෙහි පර්වත අතරෙහි අරණ්‍යවාසය කළේය. එසමයෙහි පදුමුත්තර භාග්‍යවතුන් වහ්නසේ විවේක කැමති බැවින් එතැනට පැමිණි සේක. ඉක්බිති ඒ තවුසා භාග්‍යවතුන් වහන්සේ දැක පහන් සිතැත්තේ වැඳ වැඩහිඳිනු පිණිස තණ ඇතිරියක් පනවා දුන්නේය. එහි වැඩහුන් භාග්‍යවතුන් වහන්සේ නොයෙක් මිහිරි තිඹිරි ආදී කුදුමහත් ඵලයෙන් සන්තර්පණය කළේය. හේ ඒ පින්කමින් එයින් චුතව දෙවියන් අතරද මනුෂ්‍යයන් අතරද වරින්වර සැරිසරන්නේ උභය සම්පත්තීන් අනුභවකොට මේ බුද්ධෝත්පාද කාලයෙහි එක් කුලගෙයක උපන්නේ ශ්‍රද්ධා ඇත්තේ පැවිදි වූයේ විදසුන් වඩා නොබෝ කලකින්ම රහත් විය. හිස බානා කල්හිම රහත් ඵලයට පත්වූවාක් මෙන් නිරුත්සාහයෙන්ම ශාන්තිපද සංඛ්‍යාත වූ නිර්වාණයෙහි මනාව සිටි බැවින් සන්නිට්ඨාපක තෙරුන් වහන්සේ යයි ප්‍රකට විය.
රහත්ව තමාගේ පූර්ව කර්මය සිහිකොට සොම්නස් වූයේ පූර්ව චරිතාපදානය ප්‍රකාශ කරන්නේ **අරඤ්ඤෙකුටිකං කත්‍වා** යනාදිය කීය. එහි **අරඤ්ඤෙ** යනු සිංහ ව්‍යාඝ්‍ර ආදීන්ගේ භය නිසා මනුෂ්‍යයෝ එහි නොඇලෙති. රමණය නොකරති. ඇලීගැලී නොසිටිතියි අරඤ්ඤ නම් වේ. එම අරණ්‍යයෙහි **කුටිකං** යනු තණ හෙවූ කුඩා කුටියක් කොට පර්වත අතරෙහි **වසාමි** වාසය කරමි යන අර්ථයි. ලාභයෙන් ද, අලාභයෙන් ද, යසසින් ද, අයසින් ද සතුටුව විසුවෙමියි සම්බන්ධයි.
**ජලජුත්තම නාමකං** යනු ජලයෙහි උපන් **ජලජං** පියුම ජලජං උත්තමං ජලජුත්තමං. පියුමකට සමාන නමක් යමකුට ඇත්ද හේ ජලජුත්තම නම් වේ. ඒ පදුමුත්තර නම් වූ සම්‍යක් සම්බුදුරජාණන් වහන්සේ යන අර්ථයි. සෙස්ස පෙළෙහි නියමානුසාරයෙන් පහසුවෙන් දතහැක්කේ ම ය.
**සුමෙධොනාම සම්බුද්ධො** යනාදී වශයෙන් ආයුෂ්මත් පඤ්චහත්‍ථිය තෙරුන් වහන්සේගේ අපදානයයි. මොහුද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස් කරන්නේ සුමේධ භාග්‍යවතුන් වහන්සේගේ කාලයෙහි එක් කුලගෙයක උපන්නේ දැනමිති බවට පත්ව තෙරුවන්හි පැහැදී වාසය කළේය. එසමයෙහි උපුල්මල් මිටි පහක් ගෙනාවාහුය. හේ එම උපුල්මල් මිටි පහ ගෙන වීථියෙහි ගමන් කරන්නා වූ සුමේධ භාග්‍යවතුන් වහන්සේට පූජා කළේය. ඒවා ගොස් අහසෙහි වියනක්ව සෙවන සදමින් තථාගතයන් වහන්සේ සමගම ගියේය. හේ එය දැක සොම්නස්ව ප්‍රීතියෙන් පිරුණු සිරුර ඇත්තේ දිවිඇති තාක් එම පිනම සිහිකොට එයින් චුතව දෙව්ලොව උපන්නේ යළියළිත් සැරිසරන්නේ මේ බුද්ධෝත්පාද කාලයෙහි එක් කුලගෙයක උපන්නේ දැනමිති බවට පැමිණියේ සැදැහැ ඇත්තේ පැවිදිව විදසුන් වඩා නොබෝ කලෙකින්ම රහත් විය. කරන ලද කුසලයෙහි නමින් පඤ්චහත්‍ථිය තෙරුන්වහන්සේ යයි ප්‍රකට විය.
හේ තමාගේ පූර්ව කර්මය සිහිකොට ප්‍රත්‍යක්‍ෂයෙන් ප්‍රඥාවෙන් දුටු පූර්ව චරිතාපදානය ප්‍රකාශ කරන්නේ **සුමෙධොනම සම්බුද්ධො** ආදිය කීය. එහි **සුමෙධො** යනු යහපත් සොඳුරු නුවණ චතුරාර්ය සත්‍ය අවබෝධය. පටිසම්භිදා ආදි ප්‍රඥාව යමෙකුට ඇත්තේද ඒ භාග්‍යවතුන් වහන්සේ සුමේධ සම්‍යක් සම්බුදුරජාණන් වහන්සේය. **අන්තරාපණෙ** අතුරු වීදියෙහි යයි යනු සම්බන්ධයි. **ඔක්ඛිත්තචක්ඛු** යටට නැඹුරු වූ ඇස්. **මිතභාණී** යනු පමණ දැන කථාකරන සුලු, පමණ දැන ධර්මය දේශනා කරයි යන අර්ථයි. සෙස්ස පහසුවෙන් දත හැක්කේමය.
**නිබ්බුතෙ ලොකනාථම්හි** යනාදි වශයෙන් ආයුෂ්මත් පදුමච්ඡදනිය තෙරුන් වහන්සේගේ අපදානයයි. මොහුද පෙර බුදුවරුන් හමුවෙහි කරන ලද පුණ්‍ය සම්භාර ඇත්තේ භවයෙහි තැනින් තැන පින් රැස් කරන්නේ විපස්සි භාග්‍යවතුන් වහන්සේගේ කාලයෙහි එක් කුලගෙයක උපන්නේ දැනමිති බවට පත්වූයේ තෙරුවන්හි පැහැදුණේ, පිරිනිවන්පෑ විපස්සි භාග්‍යවතුන් වහන්සේගේ චිතකය නෙළුම්මලින් පිදුවේය. හේ එම සිත් පැහැදීමෙන් දිවි ඇතිතාක් කල් සිට එයින් සුගතීන්හිම සැරි සරන්නේ දිව්‍ය සම්පත්තිය මනුෂ්‍ය සම්පත්තිය යන උභය සම්පත්තීන් නොයෙක්වර අනුභවකොට මේ අපගේ සම්‍යක් සම්බුදුරජාණන් වහන්සේගේ කාලයෙහි එක් කුලගෙයක උපන්නේ දැනමිති බවට පත්වූයේ ශාස්තෲන් වහන්සේ කෙරෙහි පැහැද සසුනෙහි පැවිදිවූයේ වෑයම් කරන්නේ නොබෝ කලකින්ම රහත්විය. රාත්‍රිස්ථාන දිවා ස්ථානයන්හි ඒ ඒ තැන වසන්නා වූ උන්වහන්සේගේ විහාරය නෙළුම්මලින් වැසීයයි. එයින් උන්වහන්සේ පදුමච්ඡදනිය තෙරුන් වහන්සේ යයි ප්‍රකට වූවාහු,
තමාගේ පූර්ව කර්මය සිහිකොට සොම්නස් වශයෙන් පූර්ව චරිතාපදානය ප්‍රකාශ කරන්නාහු නිබ්බුතෙ **ලොකනාථම්හි** යනාදිය කීහ. එහි **නිබ්බුතෙ** යනු ස්කන්ධ පරිනිර්වාණයෙන් ශාස්තෲන් වහන්සේ පිරිනිවන්පෑ කල්හි විපස්සි සම්‍යක් සම්බුදුරජාණන් වහන්සේගේ සිරුර **චිතමානීයමානෙ** චිතකයට නැංවූ කල්හි සුපුල් නෙළුම්මල් කලඹක් ගෙන මම චිතකයට **ආරොපයිං** පිදුවෙමි යන අර්ථයි. සෙසු ගාථාවල අර්ථ යට කියූ පරිදි වේ.
**සිද්ධත්‍ථස්ස භගවතො** යනාදි වශයෙන් ආයුෂ්මත් සයනදායක තෙරුන් වහන්සේගේ අපදානයයි. මේ තැනැත්තේ ද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතු වූ පින් රැස්කරන්නේ සිද්ධාර්ථ භාග්‍යවතුන් වහන්සේගේ කාලයෙහි එක්තරා කුලගෙයක උපන්නේ දැනමිති බවට පැමිණියේ ශාස්තෲන් වහන්සේ කෙරෙහි පැහැද ඇත්දත් රන් ආදියෙන් නිදනු පිණිස ඇඳක් කරවා අනර්ඝ වූ විසිතුරු ඇතිරිලිවලින් අතුරා භාග්‍යවතුන් වහන්සේට පූජා කළේය. ඒ භාග්‍යවතුන් වහන්සේ ඔහුට අනුකම්පාවෙන් පිළිගෙන පරිහරණය කළ සේක. හේ එම පින්කමින් දෙව් මිනිස් සම්පත් අනුභව කොට මේ බුද්ධෝත්පාද කාලයෙහි එක් කුලගෙයක උපන්නේ දැනමිති බවට පත්ව ශාස්තෲන් වහන්සේගේ සසුනෙහි පැහැද පැවිදිව විදසුන් අරඹා නොබෝ කලෙකින්ම රහත් විය. පෙර කරන ලද පින්කමෙහි නමින් සයනදායක තෙරුන් වහන්සේයයි ප්‍රකට විය.
උන්වහන්සේ එක් දවසක් තමාගේ පුණ්‍යකර්මය සිහිකොට සොම්නස් ඇත්තාහු පූර්ව චරිතාපදානය ප්‍රකාශ කරන්නාහු **සිද්ධත්‍ථස්ස භගවතො** යනාදිය කීහ. ඒ සියල්ල පාළියෙහි නියමානුසාරයෙන් පහසුවෙන් දත හැක්කේ ම ය.
**අත්‍ථදස්සිස්ස මුනිනො** යනාදි වශයෙන් ආයුෂ්මත් චඞ්කමදායක තෙරුන් වහන්සේගේ අපදානයයි. මෙම ආයුෂ්මතුන් වහන්සේ ද පෙර බුදුවරුන් හමුවෙහි කරන ලද උත්සාහ ඇත්තාහු ඒ ඒ භවයන්හි නිවනට හේතුවූ පින් රැස් කරන්නාහු අත්‍ථදස්සි භාග්‍යවතුන් වහන්සේගේ කාලයෙහි එක් කුලගෙයක උපන්නාහු දැනමිති බවට පත්වූවාහු ශාස්තෲන් වහන්සේ කෙරෙහි පැහැදී උස් පාදමක් ඇති සුණු පිරියම් කළ රිදී රැසක් බඳු අලංකාර සක්මනක් කරවා මුතුදැල් වැනි සුදුවැලි අතුරා භාග්‍යවතුන් වහන්සේට දුන්හ. භාග්‍යවතුන් වහන්සේ සක්මන පිළිගත් සේක. පිළිගෙනද ස්වකීය සිත සමාධියට නංවා අනාගතයෙහි ගෞතම භාග්‍යවතුන් වහන්සේගේ සසුනෙහි ශ්‍රාවකයෙක් වන්නේ යයි ප්‍රකාශ කළ සේක. හේ එම පුණ්‍යකර්මයෙන් දෙවිමිනිසුන් අතර නැවත නැවත සැරිසරන්නේ උභය සම්පත්තීන් අනුභවකොට මේ බුද්ධෝත්පාද කාලයෙහි එක් කුලගෙයක උපන්නේ වැඩිවිය පත්වූයේ සැදැහැ ඇත්තේ සසුනෙහි පැවිදිව නොබෝ කලකින්ම රහත් බවට පත්ව කරන ලද පින්කමෙහි නමින් චඞ්කමදායක තෙරුන් වහන්සේ යයි ප්‍රකට විය.
උන්වහන්සේ එක් දවසක් තමා විසින් පෙර කරන ලද පුණ්‍ය කර්මය සිහිකොට සොම්නස් වූවාහු පූර්ව චරිතාපදානය ප්‍රකාශ කරන්නාහු **අත්‍ථදස්සිස්ස මුනිනො** යනාදිය කීහ. එහි **අත්‍ථදස්සිස්ස** යනු **අත්‍ථං** ප්‍රයෝජනය වෘද්ධිය නැගීම නිර්වාණය පෙන්වතියි දකිතියි අර්ථයි. නැතහොත් අත්‍ථං අර්ථය, නිර්වාණය දකිනසුලු, දන්නාසුලු යන අර්ථයි. ඒ අත්‍ථදස්සිහුගේ. **මුනිනො මොනෙන** ඤාණයෙන් යුක්ත වූ භාග්‍යවතුන් වහන්සේගේ. **මනෝරමං** මනබඳනා. **භාවනීයං** සිත තබා ගතයුතු සක්මනක් කරවීය යනු සම්බන්ධයි. සෙස්ස කියූ පරිදි පහසුවෙන් දතහැක්කේමය.
**පදුමුත්තරො ලොකවිදූ** ආදී වශයෙන් ආයුෂ්මත් සුභද්‍ර තෙරුන් වහන්සේගේ අපදානයයි. මෙතෙමේ ද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින්තැන නිර්වාණාවබෝධයට හේතුවන පින් රැස් කරන්නේ පදුමුත්තර භාග්‍යවතුන් වහන්සේගේ කාලයෙහි ධනසම්පත් ඇති සැදැහැති එක් කුලගෙයක උපන්නේ දැනමිති බවට පැමිණ ගෘහ බන්ධනයෙන් බැඳුණේ තෙරුවන්හි පහන් වූයේ පිරිනිවන් මංචකයෙහි වැදහොත් පදුමුත්තර භාග්‍යවතුන් වහන්සේ දැක, රැස්වූ දසදහසක් සක්වළ දෙවියන් ද දැක පහන් සිතැත්තේ නිග්ගුණ්ඩි, කේතකී, නීලක, අසෝක අසිත ආදී නොයෙක් සුවඳමලින් පූජා කළේය. හේ එම පුණ්‍යකර්මයෙන් දිවි ඇතිතාක් සිට එයින් මියගොස් තුසිත ආදියෙහි දිව්‍යසම්පත් අනුභවකොට ඉන් මනුෂ්‍යයන් අතර උපනුපන් තැන්වලදී ද සුවඳ මලින් ද පුදන ලද්දේ විය. මේ බුද්ධෝත්පාද කාලයෙහි එක් ධනසම්පත් ඇති කුලයෙක ඉපිද මිනිස් සැප අනුභවකොට දැනමිති බවට පැමිණියේ කාමයන්හි ආදීනව දැක පදුමුත්තර භාග්‍යවතුන් වහන්සේ පිරිනිවන්පානා කල්හි එතෙක් නොලද බුද්ධ දර්ශන ඇත්තේ අපගේ භාග්‍යවතුන් වහන්සේ පිරිනිවන් මංචකයෙහි වැදහොත් කල්හිම පැවිදිව රහත්බවට පත්විය. පෙර කරන ලද පින්කමෙහි නමින් සුභද්‍ර යයි ප්‍රකට විය.
හේ තමාගේ පූර්වකර්මය සිහිකොට සොම්නස් වශයෙන් පූර්ව චරිතාපදානය ප්‍රකාශ කරන්නේ **පදුමුත්තරො ලොකවිදූ** යනාදිය කීය. එය නොගැඹුරු අරුත් ඇත්තේමය. “මා කියන්නක් අසවු. ආශ්‍රව නැත්තේ පිරිනිවන් පාන්නේය”යි මෙය පිරිනිවන් මංචකයෙහි වැදහොත් සේක්ම පදුමුත්තර භාග්‍යවතුන් වහන්සේ ප්‍රකාශ කළ සේක.
හේ තමාගේ ප්‍රතිපත්තිය දක්වන්නේ **පුබ්බකම්මෙන සංයුත්තො** ආදිය කීය. **එකග්ගො** යනු ඒකාග්‍ර සිත් ඇත්තේ. **සුසමාහිතො** යනු මනාසේ සමාහිත වූයේ නිවුනු සිතැත්තේ යන අර්ථයි. **බුද්ධස්ස ඔරසොපුත්තො** යනු බුදුරජාණන් වහන්සේගේ **උරසා** හදවතින් නික්මුණු අවවාද අනුශාසනා අසා පැමිණි රහත්ඵල ඇත්තේය යන අර්ථයි. **ධම්මජොම්හි සුනිම්මිතො** යනු ධර්මයෙන් කර්මස්ථාන ස්වභාවයෙන් උපන්නේ ආර්ය ජාතියෙන් **සුනිම්මිතො** මනාසේ නිපදවාගත් සියලු කෘත්‍ය ඇත්තේ **අම්හි** වෙමියි අර්ථයි.
**ධම්මරාජං උපාගම්ම** යනු ධර්මයෙන් සියලු සත්ත්වයන්ට **රාජානං** ප්‍රධාන වූ භාග්‍යවතුන් වහන්සේ කරා **උපගන්ත්‍වා** සමීපයට ගොස් යන අර්ථයි. **ආපුච්ඡිං පඤ්හමුත්තමං** යනු උතුම් වූ ස්කන්ධ ආයතන ධාතු ප්‍රතීත්‍ය සමුත්පාද ආදියෙන් යුතු ප්‍රශ්නයක් ඇසුවෙමි යන අර්ථයි. **කථයන්තො ච මෙ පඤ්හං** යනු මේ අපගේ භාග්‍යවතුන් වහන්සේය. මෙ මාගේ ප්‍රශ්න කථයන්තො ප්‍රකාශ කරන්නේ **ධම්මසොතං උපානයී** යනු අනුපාදිශේෂ නිර්වාණ සංඛ්‍යාත වූ ධම්මසොතං ධර්මය නමැති ප්‍රවාහයට **උපානධි** පිවිසියේය යන අර්ථයි.
**ජලජුත්තරනායකො** යනු පදුමුත්තර නම් ඇති මකාරයට රකාරය කොට කරන ලද ව්‍යවහාරයයි. **නිබ්බායි** නොපෙනුණේය. නෙපෙනී ගියේය. මනුෂ්‍ය ලෝකාදියෙහි කිසිතැනක නොපිහිටියේය යන අර්ථයි. **දීපොව තෙල සඞ්ඛයා** යනු පහන්වැටි නැතිවීමෙන් නිවීගිය පහනක් මෙන් යන සම්බන්ධයි.
**සත්තයොජනිකං ආසී** යනු පිරිනිවියා වූ ඒ පදුමුත්තර භාග්‍යවතුන් වහන්සේගේ රුවන්මුවා ස්තූපය යොදුන් සතක් උස ආසි විය යන අර්ථයි. **ධජංතත්‍ථ අපූජයිං **යනු **තත්‍ථ** ඒ චෛත්‍යයෙහි **සබ්බ භද්දං** සියල්ල සුන්දර වූ මනහර වූ ධජයක් පිදුවෙමි යන අර්ථයි.
**කස්සපස්සච බුද්ධස්ස** යනු පදුමුත්තර භාග්‍යවතුන් වහන්සේ කාලයෙහි පටන් පැමිණ දෙවිමිනිසුන් අතර හැසිරීමෙන් පසුව කාශ්‍යප සම්‍යක් සම්බුදුරජාණන් වහන්සේගේ අග්‍රශ්‍රාවකයා වූ තිස්ස තෙමේ මාගේ පුත්‍රයා විය. **ජින සාසනෙ** බුද්ධ ශාසනයෙහි දායාදයක් **ආසි** විය යනු සම්බන්ධයි.
**තස්ස හීනෙන මනසා** යනු ඒ මාගේ පුත්‍ර වූ තිස්ස නම් අග්‍ර ශ්‍රාවකයාට හීනෙන ලාමක වූ **මනසා** සිතින් **අභද්දකං** අසුන්දර වූ අයුතු වූ **අන්තකො** අන්තකයා පශ්චිමයාය. යන **චාවං** වචනයක් **අභාසිං** කීවෙමියි අර්ථයි. **තෙන කම්මවිපාකෙන** යනු ඒ රහත්බවට නිගරුකිරීම් සංඛ්‍යාත අකුසල කර්මයෙහි විපාකයෙන්. **පච්ඡිමෙ අද්දසංජිනං** යනු **පච්ඡිමෙ** අවසානයෙහි, පිරිනිවන්පානා අවස්ථාවෙහි මල්ලයන්ගේ උපවර්තන සල්වනයෙහි පිරිනිවන් මංචකයෙහි වැදහොත් **ජිනං** සියලු මරුන් දිනූ අපගේ ගෞතම සම්බුදුරජාණන් වහන්සේ මම දුටුවෙමි යන අර්ථයි. පච්ඡිමෙ අසි භද්දකං යනුවෙන්ද පාඨයක් ඇත. ඒ භාග්‍යවතුන් වහන්සේගේ අවසාන කාලයෙහි, පිරිනිවන්පෑමට ආසන්න කාලයෙහි **මෙ** මාගේ භද්දකං සොඳුරු වූ චතුරාර්ය සත්‍ය අවබෝධය ආසි විය යන අර්ථයි.
**පබ්බාජෙසි මහාවීරො** යනු මහාවීර්ය ඇති සියලු සතුන්ට හිතවත් කරුණාවෙන් යුතු මරුන් දිනූ මුනිවරයන් වහන්සේ මල්ලයන්ගේ උපවර්තන සල්වනයෙහි අවසන් සයනයෙහි පිරිනිවන් මංචකයෙහි වැදහොත් සේක්ම මා පැවිදිකළ සේක යන සම්බන්ධයි.
**අජ්ජෙවදානි පබ්බජ්ජා** යනු **අජ්ජඑව** භාග්‍යවතුන් වහන්සේගේ පිරිනිවන්පානා දවසෙහිම මාගේ පැවිද්ද විය. එසේම උපසම්පදාව විය. එදිනම බුදුරජාණන් වහන්සේගේ පිරිනිවන් පෑමද වීය යනු සම්බන්ධයි. සෙස්ස පහසුවෙන් දත හැක්කේ ම ය.
**සිද්ධත්‍ථස්ස භගවතො** යනාදි වශයෙන් ආයුෂ්මත් චුන්ද තෙරුන් වහන්සේගේ අපදානයයි. මෙතෙමේ ද පෙර බුදුවරුන් හමුවෙහි කරන ලද පුණ්‍ය සම්භාර ඇත්තේ භවයෙහි තැනින් තැන පින් රැස් කරන්නේ සිද්ධාර්ථ භාග්‍යවතුන් වහන්සේගේ කාලයෙහි ධනසම්පත් ඇති කුලයක උපන්නේ දැනමිති බවට පැමිණ ශාස්තෲන් වහන්සේ කෙරෙහි පැහැදී සත්රුවන්මුවා රන් ඇගෑයක් කරවා සමන්මලින් වසා භාග්‍යවතුන් වහන්සේට පූජා කළේය. ඒ මල් අහසට පැනනැගී වියනක ආකාරයෙන් සිටියේය. ඉක්බිති භාග්‍යවතුන් වහන්සේ අනාගතයෙහි ඔහු ගෞතම නම් භාග්‍යවතුන් වහන්සේගේ සසුනෙහි චුන්‍ද නම් ශ්‍රාවකයෙක් වන්නේයයි ප්‍රකාශ කළ සේක. හේ එම පුණ්‍යකර්මයෙන් ඉන් චුතවූයේ දෙව්ලොව උපන්නේ ක්‍රමයෙන් කාමාවචර සයෙහි දෙවියන් අතර සැප අනුභවකොට මිනිසුන් අතර චක්‍රවර්ති ආදී සම්පත් අනුභව කළේය. ඉන්පසු මේ බුද්ධෝත්පාද කාලයෙහි බමුණු කුලයෙහි රූපසාරීයගේ පුත්‍ර වූ සාරිපුත්‍ර තෙරුන් වහන්සේගේ බාල සොහොයුරා වී උපන්නේය. දැනමිති බවට පත් ආරෝහ පරිණාහ රූප අවයවයන්ගේ සොඳුරු බව නිසා සකාරයව චකාරය තබා චුන්‍දයයි නම් කළහ. හේ වැඩිවිය පත්වූයේ ගිහිගෙයි ආදීනවද පැවිද්දෙහි ආනිසංසද දැක සොහොයුරු තෙරුන් වහන්සේගේ සමීපයෙහි පැවිදිව විදසුන් වඩා නොබෝ කලකින්ම රහත්බවට පැමිණියේය.
උන්වහන්සේ පැමිණි රහත්ඵල ඇත්තාහු එක් දවසක් තමාගේ පුණ්‍යකර්මය සිහිකොට පූර්ව චරිතාපදානය ප්‍රකාශ කරන්නාහු **සිද්ධත්‍ථස්ස භගවතො** ආදිය කීහ. එය යට කියන ලද පරිදි වේ. **අගසියං** යනාදියද නොගැඹුරු අර්ථ ඇත්තේමය.
**විතිණ්ණකඞ්ඛො සම්බුද්ධො** යනු විශේෂයෙන් මාර්ගාධිගමයෙන් විචිකිච්ඡාව අත්හැර දැමූ බැවින් **විතිණ්ණකඞ්ඛො** සැක නැති සම්බුදු රජාණන් වහන්සේය. **තිණ්ණොඝෙහි පුරක්ඛතො** යනු කාමාදී සතර ඕඝයන්ගෙන් **තිණ්ණකො** එතෙර වූ බැවින් ඕඝතරණය කළ රහතන් වහන්සේ විසින් **පුරක්ඛතො** පිරිවරන ලද්දේ යන අර්ථයි. ව්‍යාකරණ ගාථා නොගැඹුරු අර්ථ ඇත්තේමය.
**උපට්ඨහිං මහාවීරං** යනු උත්තම අර්ථ ඇති නිර්වාණයට **පත්තියා** පැමිණීම පිණිස කල්ප දසදහසකට අධික චතුරාසංඛ්‍ය කල්පයන්හි පාරමී පුරන්නා වූ කරන ලද වීර්ය ඇති බැවින් **මහාවීරං** බුදුරජාණන් වහන්සේට **උපට්ඨහිං** උපස්ථාන කළෙමි යන අර්ථයි. **අඤ්ඤෙච පෙසලෙ බහු** යනු හුදෙක් උපස්ථාන කළේ බුදුරජාණන් වහන්සේට පමණක් නොවේ. **පෙසලෙ** ප්‍රියශීලී වූ සීලවන්ත වූ අනික් බොහෝ අග්‍රප්‍රාප්ත වූ ශ්‍රාවකයන්ට. **මෙ** මාගේ **භාතරං** සැරියුත් තෙරුන් වහන්සේටද උපස්ථාන කෙළෙමි යනු සම්බන්ධයි.
**භාතරං මෙ උපට්ඨහිත්‍වා** යනු මාගේ සහෝදරයාට **උපට්ඨහිත්‍වා** වත් පිළිවෙත් කොට උන්වහන්සේ පිරිනිවියේ භාග්‍යවතුන් වහන්සේ පිරිනිවීමට කලින් බැවින් උන්වහන්සේගේ ශාරීරික ධාතූන් ගෙන පාත්‍රයෙහි බහා **ලොකජෙට්ඨස්ස** මනුෂ්‍යයන්ට ප්‍රධාන වූ බුදුරජාණන් වහන්සේට **උපනාමෙසිං** දුන්නෙමි යන අර්ථයි.
**උභොහත්‍ථෙහි පග්ගයහාති** යනු ඒ මා දුන් ධාතූන් ඒ භාග්‍යවතුන් වහන්සේ තමන් වහන්සේගේ දෑතින් මනාව ගෙන ඒ ධාතූන් **සං** මනාසේ පෙන්වමින් **අග්ගසාවකං** සාරිපුත්‍ර තෙරුන් වහන්සේ කිත්තයි ප්‍රකාශ කළ සේක යන අර්ථයි. සෙස්ස නොගැඹුරු අර්ථ ඇත්තේ ම ය.
6. බීජනි වර්‍ගය
**පදුමුත්තරස්ස බුද්ධස්ස** ආදි වශයෙන් ආයුෂ්මත් විධූපනදායක තෙරුන් වහන්සේගේ අපදානයයි. මෙතෙමේ ද පෙර බුදුවරුන් හමුවෙහි පුරන ලද පුණ්‍ය සම්භාර ඇත්තේ භවයෙහි තැනින් තැන නිවනට හේතුවන පින් රැස් කරන්නේ පදුමුත්තර භාග්‍යවතුන් වහන්සේගේ කාලයෙහි එක් කුලගෙයක උපන්නේ දැනමිති බවට පත්වූයේ ධනසම්පත් ඇත්තේ හටගත් ශ්‍රද්ධා ඇත්තේ භාග්‍යවතුන් වහන්සේ කෙරෙහි පැහැදුනේ ග්‍රීෂ්ම කාලයෙහි රන්රිදී මුතුමැණික් මුවා විජිනිපතක් කරවා භාග්‍යවතුන් වහන්සේට දුන්නේය. හේ එම පුණ්‍ය කර්මයෙන් දෙවි මිනිසුන් අතර සැරිසරන්නේ උභය සම්පත්තීන් අනුභවකොට අපගේ සම්මා සම්බුදුරජාණන් වහන්සේ උපන්කල්හි එක් කුලගෙයක උපන්නේ ගෘහ බන්ධනයෙන් බැඳී ගිහිගෙයි ආදීනව ද පැවිද්දෙහි ආනිසංස ද දැක ශ්‍රද්ධා ඇත්තේ සසුනෙහි පැවිදිව විදසුන් වඩා නොබෝ කලකින්ම රහත් විය.
“මා විසින් ඒ පුණ්‍යකර්මයෙන් මේ ලෝකෝත්තර සම්පත්තිය ලබන ලද්දේය”යි තමාගේ පූර්ව කර්මය සිහිකරන්නේ එය ප්‍රත්‍යක්‍ෂයෙන් දැන පූර්ව චරිතාපදානය ප්‍රකාශ කරන්නේ **පදුමුත්තරස්ස බුද්ධස්ස **යනාදිය කීය. එය යට කියන ලද පරිදි වේ. **වීජනිකා මයා දින්නා** යනු විශේෂයෙන් තාපයට පැමිණි සත්ත්වයන්ගේ උෂ්ණය **නිබ්බාපෙති** නිවයි. සීතල වාතය උපදවයිනුයි වීජනී නමි. වීජනී ම වීජනිකා නමි. සත්රුවන් මුවා විජිනිපත කරවා දෙන ලද්දේය යන අර්ථයි.
**උච්චියං සෙලමාරුය්හ** යනාදි වශයෙන් ආයුෂ්මත් සතරංසික තෙරුන් වහන්සේගේ අපදානයයි. මෙතෙමේ ද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස් කරන්නේ පදුමුත්තර භාග්‍යවතුන් වහන්සේගේ කාලයෙහි බමුණු කුලයෙහි උපන්නේ දැනමිති බවට පත්වූයේ සංස්කෘත ව්‍යාකරණයෙහිද ත්‍රිවේදයෙහිද පරතෙරට ගියේ ගිහිගෙයි වාසය හැර අරණ්‍යයට පිවිස සෘෂි ප්‍රව්‍රජ්‍යාවෙන් පැවිදිව හිමවතෙහි වාසය කළේය. එසමයෙහි පදුමුත්තර භාග්‍යවතුන් වහන්සේ විවේකය කැමති බැවින් එක් උස් පර්වතයකට නැග දැල්වෙන ගිනිකඳක් මෙන් වැඩහුන් සේක. එසේ වැඩහුන් ඒ භාග්‍යවතුන් වහන්සේ දැක තාපසයා හටගත් සොම්නස් ඇත්තේ ඇඳිලි බැඳ නොයෙක් කරුණින් ස්තුති කළේය. හේ එම පුණ්‍යකර්මයෙන් එයින් චුතවූයේ කාමාවචර දේවලෝක සයෙහි දිව්‍ය සම්පත් අනුභව කොට එයින් මනුෂ්‍ය ලෝකයෙහි සතරංසි නම් සක්විති රජව උපන්නේ ය. ඒ සම්පත්තියද නොයෙක්වර අනුභවකොට මේ බුද්ධෝත්පාද කාලයෙහි එක් කුලගෙයක උපන්නේ පුණ්‍ය සම්භාර වශයෙන් ඥානය මුහුකුරා ගිය බැවින් සත්හැවිරිදි වියෙහිම පැවිදිව රහත් විය.
උන්වහන්සේ මම කිනම් කර්මයකින් සත්හැවිරිදි වියෙහිදීම නිර්වාණයට පැමිණියේ වෙම්දැයි සිහි කරන්නාහු පූර්ව කර්මය ඥානයෙන් ප්‍රත්‍යක්‍ෂයෙන් දැක හටගත් සොම්නස් ඇත්තාහු පූර්ව චරිතාපදානය උදාන වශයෙන් ප්‍රකාශ කරන්නාහු **උච්චියං සෙලමාරුය්හ** යනාදිය කීහ. එහි **උච්චියං** යනු උස සෙල්මුවා පර්වතයට නැග පදුමුත්තර බුදුරජාණන් වහන්සේ වැඩහුන් සේක යනු සම්බන්ධයි. **පබ්බතස්සාවිදුරම්හි** යනු භාග්‍යවතුන් වහන්සේ වැඩහුන් පර්වතයට ආසන්න ස්ථානයෙහි යන අර්ථයි. **බ්‍රාහ්මණො මන්තපොරගු** යනු මන්ත්‍ර සංඛ්‍යාත තුන්වේදයෙහි **පාරං** අවසානයට, කෙළවරට ගිය එක් බ්‍රාහ්මණයෙක් යන අර්ථයි. අනිකකු මෙන් තමා නිර්දේශ කරයිද මොහු **මන්තපාරගු** නමි. **උපවිට්ඨංමහාවීරං** යනු එම පර්වතයෙහි වැඩහුන් වීරවත් වූ විශිෂ්ට වූ බුදුරජාණන් වහන්සේ **දෙවදෙවං** සියලු කාමාවචර බ්‍රහ්මයන්ට හා දෙවියන්ට උතුම් දෙවි වූ **නරාසභං** නරයන්ට **ආසහං** ශ්‍රේෂ්ඨ වූ. **ලොකනායකං** සියලු සත්වලෝකය ගෙනයන්නා වූ නිවනට පමුණුවන්නා වූ, මම **අඤ්ජලිං** දසනිය එක්කර තැනූ ඇඳිලිය. **සිරසි** මුදුනෙහි පග්ගහෙත්‍වාන පිහිටුවා. **සත්‍ථවිං** මනාසේ ස්තුති කෙළෙමි යන සම්බන්ධයි.
**අභාසථ** යනු ‘යම්හෙයකින් මොහු ඈඳිලි දුන්නේ -පෙ- ඔහු රහත් වන්නේය’යයි ප්‍රකාශ කළ සේක. සෙස්ස කී පරිදි ම වෙයි.
**පදුමුත්තරබුද්ධස්ස** යනාදි වශයෙන් ආයුෂ්මත් සයනදායක තෙරුන් වහන්සේගේ අපදානයයි. මෙතෙමේ ද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස් කරන්නේ පදුමුත්තර භාග්‍යවතුන් වහන්සේගේ කාලයෙහි එක් කුලගෙයක උපන්නේ දැනමිති බවට පත්වූයේ ගෘහවාසයෙහි පිහිටා සැප අනුභව කරමින් ශාස්තෲන් වහන්සේගේ ධර්මදේශනාව අසා ශාස්තෲන් වහන්සේ කෙරෙහි පැහැදුණේ ඇත්දත් රන්රිදී මුතුමැණික් මුවා මාහැඟි ඇඳක් කරවා චීනපට කම්බිලි ආදිය අතුරා සැතපෙනු පිණිස භාග්‍යවතුන් වහන්සේට දුන්නේය. භාග්‍යවතුන් වහන්සේ ඔහුට අනුග්‍රහ කරන්නාහු එහි සැතපුණු සේක. ඔහු එම පුණ්‍ය කර්මයෙන් දෙවි මිනිසුන් අතර සැරිසරන්නේ ඊට අනුරූප වූ අහස් ගමන් සැප සයන ආදී සැප අනුභව කොට මේ බුද්ධෝත්පාද කාලයෙහි ධන සම්පත් ඇති එක් කුලයක ඉපිද දැනමිති බවට පැමිණි ශාස්තෲන් වහන්සේගේ ධර්ම දේශනාව අසා පහන් වූ සිතැත්තේ පැවිදිව විදර්ශනා වඩන්නේ නොබෝ කලකින්ම රහත් විය.
උන්වහන්සේ තමාගේ පූර්වකර්මය ප්‍රකාශ කරන්නාහු **පදුමුත්තර බුද්ධස්ස** යනාදිය කීහ. එය යට කී අර්ථ ඇත්තේ ම ය.
**සුඛෙත්තෙ බීජ සම්පදා** යනු යම්සේ තණ කැලිකසල නැති මඩ ආදිය යුතු මනා වූ කෙතෙහි වපුළ බිජුවට යහපත් පල නිපදවයිද, එසේම රාග දෝස ආදී එක්දහස් පන්සියයක් වූ කෙලෙස් නම් වූ තණ කැලිකසල රහිත සුද්ධ වූ සන්තානයෙහි, පින්කෙතෙහි වපුළ දන් අල්ප වුව ද මහත්ඵල වන්නේයයි අර්ථයි. සෙස්ස පහසුවෙන් දත හැක්කේ ම ය.
**පදුමුත්තර බුද්ධස්ස** යනාදි වශයෙන් ආයුෂ්මත් ගන්‍ධොදකිය තෙරුන් වහන්සේගේ අපදානයයි. මෙතෙමේ ද පෙර මුනිවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස් කරන්නේ පදුමුත්තර භාග්‍යවතුන් වහන්සේගේ කාලයෙහි කුලගෙයක උපන්නේ භාග්‍යවතුන් වහන්සේ පිරිනිවන් පෑ කල්හි නුවරවැසියන් පූජා පවත්වනු දැක විසිතුරු කරන ලද කළයක් සඳුන් කපුරු අගිල් ආදියෙන් මිශ්‍ර සුවඳ ජලයෙන් පුරවා බෝරුක නැහැවීය. එකෙණෙහි මහවැසි වැස්සේය. එදා ඔහු හෙණ පහරින් කලුරිය කළේ එයින්ම දෙව්ලොව උපන්නේ ය. එහිම සිට ‘අහො බුද්ධො අහො ධම්මො’ යනාදි ගාථා කීයේය. මෙසේ ඔහු දෙවි මිනිසුන් අතර සම්පත් අනුභව කොට සියලු උපද්‍රව්‍යයන්ගෙන් මිදුණේ උපනුපන් තැන සිහිල්බවට පැමිණියේ සැපවත් වූයේ මේ බුද්ධෝත්පාද කාලයෙහි කුලගෙයක උපන්නේ දැනමිති බවට පත්වූයේ ශාස්තෲන් වහන්සේ කෙරෙහි පැහැදුණේ කමටහන් අරඹා විදසුන් වඩන්නේ නොබෝ කලකින්ම රහත්බවට පත්විය. පෙර කරන ලද පිනෙහි නමින් ගන්‍ධොදකීය තෙරුන් වහන්සේයයි ප්‍රකට වීය.
උන්වහන්සේ එක් දවසක් තමාගේ පූර්වකර්මය සිහිකොට හටගත් සොම්නස් ඇත්තාහු ඒ පූර්ව චරිතාපදානය ප්‍රකාශ කරන්නාහු පදුමුත්තර බුද්ධස්ස ආදිය කීහ. එය කියන ලද අර්ථ ඇත්තේ ම ය. **මහාබෝධි මහෝ අහු** යනු මහබෝරුකට පූජාවක් විය යන අර්ථයි. **විචිත්තං ඝටමාදාය** යනු නොයෙක් සිත්තම් රන්කම් වලින් විචිත්තං සෝභමාන වූ සුවඳපැනින් පිරුණු කළය ගෙන යන අර්ථයි. **ගන්‍ධොදකමදාසහං** යනු සුවඳපැන් දුන්නෙමි. මම සුවඳපැනින් නැහැවූයෙමි යන අර්ථයි.
**නහාය කාලෙව බෝධියා** බෝධීන් වහන්සේට පූජාකරන අවස්ථාවෙහිම යන අර්ථයි. සෙස්ස නොගැඹුරු අර්ථ ඇත්තේ ම ය.
**පදුමුත්තර බුද්ධස්ස** යනාදි වශයෙන් ආයුෂ්මත් ඔපවුය්හ තෙරුන් වහන්සේගේ අපදානයයි. මෙතෙමේ ද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස් කරන්නේ පදුමුත්තර බුදුරජාණන් වහන්සේ නමැති සූර්යයා ලොව පහළවූ කල්හි එක් ධනසම්පත් ඇති කුලයක උපන්නේ දැනමිති බවට පත් ව මහාධන ඇත්තේ මහභෝග සම්පත් ඇත්තේ ගිහිගෙයි වසමින් සසුනෙහි පැහැදුණේ ශාස්තෲන් කෙරෙහි පහන් බුහුමන් ඇත්තේ ආජානීය සෛන්ධව අශ්වයකු පූජා කළේය. එසේ පුදා බුද්ධාදී ශ්‍රමණයන්ට ඇත් අසුන් ආදී දේ නො කැපය. කැප බඩුවක් දෙමියි සිතා එය මිලකරවා එම අගය ඇති කහවණුවලින් කපු පිළි සිවුරු ද, කම්බිලි හා පළස් ද, කපුරු, කපුකිනිස්ස ආදීකොට ඇති බෙහෙත් පිරිකර ද දුන්නේය. ඔහු ඒ පුණ්‍ය කර්මයෙන් දිවි ඇතිතෙක් සිට එයින් චුතවූයේ දෙවියන් අතර ද මිනිසුන් අතරද ඇත් අස් ආදී නොයෙක් වාහනයන් ඇතිව සැප අනුභවකොට මේ බුද්ධෝත්පාද කාලයෙහි එක් කුලගෙයක උපන්නේ, දැනමිති බවට පත්වූයේ, සැදැහැ ඇත්තේ, සසුනෙහි පැවිදිව කමටහන් ගෙන විදසුන් වඩා මාර්ග පිළිවෙලින් රහත් බවෙහි පිහිටියේය. පෙර කරන ලද පුණ්‍ය සම්භාර වශයෙන් ඔපවුය්හ තෙරුන්වහන්සේ යයි ප්‍රකට විය.
උන්වහන්සේ කිනම් කරුණකින් මා විසින් මේ නිවන්පදය අවබෝධ කරන ලද්දේ’දැයි සලකා බලන්නාහු පූර්වකර්මය ඥානයෙන් ප්‍රත්‍යක්‍ෂයෙන් දැන හටගත් සොම්නස් ඇත්තාහු පූර්ව චරිතාපදානය උදාන වශයෙන් ප්‍රකාශ කරන්නාහු **පදුමුත්තර බුද්ධස්ස** යනාදිය කීහ. එය කියන ලද පරිදි ම ය. **ආජානීයමදාසහං** යනු උතුම් වූ ජාති සෛන්ධවයකු මම **අදාසිං** පූජා කෙළෙමි යන අර්ථයි.
**සපත්තභාරො** යනු තමාට පැමිණි අටපිරිකර බර ඇත්තේ යමකුටද **හේ** **සපත්තභාර** නමි. අටපිරිකරින් යුතු යන අර්ථයි.
**ඛමනීයමදාසහං** යනු **ඛමනීයං** යෝග්‍ය වූ සිවුරු ආදී කැප පිරිකර යන අර්ථයි.
**චරිමො** යනු අවසාන කෙළවරට පැමිණි භවය’ යන අර්ථයි. සෙස්ස පහසුවෙන් දත හැක්කේ ම ය.
**පදුමුත්තර බුද්ධස්ස** යනාදි වහයෙන් ආයුෂ්මත් සපරිවාරාසන තෙරුන් වහන්සේගේ අපදානයයි. මෙතෙමේ ද පෙර බුදුවරුන් හමුවෙහි කරන ලද උත්සාහ ඇත්තේ භවයන්හි තැනින්තැන පින් රැස් කරන්නේ පදුමුත්තර භාග්‍යවතුන් වහන්සේගේ කාලයෙහි ධන සම්පත් ඇතිකුලයක උපන්නේ වැඩිවිය පත් වූයේ සැදැහැ ඇත්තේ සසුනෙහි පැහැදුණේ දානඵලය අදහන්නේ නොයෙක් අග්‍රරස භෝජනයෙන් භාග්‍යවතුන් වහන්සේට පිණ්ඩපාතය දුන්නේ ය. දීද වනාහි බොජුන් හලෙහි බොජුන් පිණිස වැඩහුන් අසුන දෑසමන් ආදී මලින් අලංකාර කළේය. භාග්‍යවතුන් වහන්සේ ද භුක්තානුමෝදනාව කළ සේක. හෙතෙමේ ඒ පුණ්‍යකර්මයෙහි දෙවිමිනිසුන් අතර සැරිසරන්නේ නානාවිධ සම්පත් අනුභවකොට මේ බුද්ධෝත්පාද කාලයෙහි ධන සම්පත් ඇති කුලගෙයක උපන්නේ දැනමිති බවට පත්ව සැදැහැ ඇත්තේ පැවිදි ව නොබෝ කලකින්ම රහත් විය.
උන්වහන්සේ මෙසේ පැමිණි ශාන්තිපද ඇත්තේ ‘කවරනම් පිනකින් මේ ශාන්තිපදයට පැමිණියෙම්දැ’යි ඥානයෙන් සලකා බලන්නාහු පූර්ව කර්මය දැක හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු **පදුමුත්තර බුද්ධස්ස** යනාදිය කීහ. එය කියන ලද අර්ථ ඇත්තේ ම ය. **පිණ්ඩපාතමදාසහං** යනු ඒ ඒ තැන පිඬු ගුළි ගුළිකොට පිය යුතු බැවින් කෑයුතු බැවින් **ආහාරො** පිණ්ඩපාතය. ඒ පිණ්ඩපාතය භාග්‍යවතුන් වහන්සේට දුනිමි. භාග්‍යවතුන් වහන්සේ වැළඳවූයෙමි යන අර්ථයි.
**අකිත්තයි පිණ්ඩපාතං** යනු මා විසින් දෙන ලද පිණ්ඩපාතයෙහි **ගුණං** ආනිසංස ප්‍රකාශ කළ සේක යන අර්ථයි.
**සංවුතො පාතිමොක්ඛස්මිං** යනු ප්‍රාතිමෝක්‍ෂ සංවරයෙන් සීල සංවෘත වූයේ **පිහිතො** වැසුණේ යන අර්ථයි. **ඉන්‍ද්‍රියෙසුච පඤ්චසු** චක්‍ෂු ඉන්‍ද්‍රිය ආදී පසිඳුරන්හි රූප ආදියෙන් **ගොපිතො** ඉන්ද්‍රිය සංවර සීලය ද පාලනය කරන ලද්දේ යන අර්ථයි. සෙස්ස පහසුවෙන් දතහැක්කේ ම ය.
**පදුමුත්තර බුද්ධස්ස** යනාදි වශයෙන් ආයුෂ්මත් දීපක තෙරුන් වහන්සේගේ අපදානයයි. මෙතෙමේ ද පෙර බුදුවරුන් හමුවෙහි කරන ලද උත්සාහ ඇත්තේ උපනුපන් භවයන්හි පින් රැස් කරන්නේ පදුමුත්තර භාග්‍යවතුන් වහන්සේගේ කාලයෙහි කුලගෙයක උපන්නේ වැඩිවිය පත්ව ගිහිගෙයි වසන්නේ ධර්මය අසා සම්‍යක් දෘෂ්ටියෙහි පිහිටියේ සැදැහැ ඇත්තේ පහන් වූයේ මහජනයා බෝධිපූජා කරනු දැක බෝධිය වටා පහන් දල්වා බෝධියට පූජා කළේය. හේ ඒ පුණ්‍ය කර්මයෙන් දෙවිමිනිසුන් අතර සැරිසරන්නේ චක්‍රවර්ති සම්පත් ආදිය අනුභවකොට උපන් සෑම භවයන්හිම බබලමින් ජෝතිමත් විමාන ආදියෙහි වැස, මේ බුද්ධෝත්පාද කාලෙයහි එක් ධනසම්පත් ඇති කුලගෙයක උපන්නේ වැඩිවිය පත්වූයේ උපන් සැදැහැ ඇත්තේ පැවිදිව නොබෝ කලකින්ම රහත් විය. පහන් පූජාවේ පිනින් දීපක තෙරුන් වහන්සේ යයි ප්‍රකට වූයේ,
උන්වහන්සේ එක් දවසක් තමාගේ පූර්ව කර්මය සිහිකොට උපන් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු **පදුමුත්තර බුද්ධස්ස** යනාදිය කීහ. එය කියන ලද අර්ථ ඇත්තේ ම ය. **උජුදිට්ඨි අහොසහං** යනු වංකවූ මිථ්‍යා දෘෂ්ටිය හැරදමා සෘජු වූ අවංක වූ නිර්වාණ අභිමුඛයට පමුණුවන සම්‍යක් දෘෂ්ටි ඇත්තේ වීමි යන අර්ථයි.
**පදීපදානං පාදාසිං** යනු මේ මැනවින් දැල්වෙයි. දිලෙයි යනු පදීප නම් වේ. ඒ දානය ප්‍රදීප දානයයි. **අදාසිං** ප්‍රදීප පූජාවක් කෙළෙමි යන අර්ථයි. සෙස්ස සැමතැන නොගැඹුරු අරුත් ඇත්තේ ම ය.
**පදුමුත්තර බුද්ධස්ස** යනාදි වශයෙන් ආයුෂ්මත් ධජදායක තෙරුන් වහන්සේගේ අපදානයයි. මෙතෙමේ ද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස් කරන්නේ පදුමුත්තර භාග්‍යවතුන් වහන්සේගේ කාලයෙහි එක් කුලගෙයක උපන්නේ වැඩිවිය පත්ව ශාස්තෲන් වහන්සේ කෙරෙහි පැහැද සුන්දර වූ නොයෙක් වස්ත්‍රයන්ගෙන් කොඩි කරවා ධ්වජ පූජාවක් කළේය. හේ එම පුණ්‍යකර්මයෙන් උපනුපන් භවයන්හි උසස් කුලවලම උපන්නේ පූජා ලැබිය යුතු කෙනෙක් වූයේය. පසුකලෙක මේ බුද්ධෝත්පාද කාලයෙහි එක් කුලගෙයක උපන්නේ වැඩිවිය පත්ව අඹුදරුවන් සමග වැඩී මහාභෝග ඇත්තේ යසස් ඇත්තේ උපන් සැදැහැ ඇත්තේ ශාස්තෲන් වහන්සේ කෙරෙහි පැහැද ගිහිගෙය අතහැර පැවිදිව නොබෝ කලකින්ම රහත් විය.
උන්වහන්සේ පැමිණි අර්හත්ඵල ඇත්තාහු පූර්වකර්මය සිහිකොට උපන් සොම්නස් ඇත්තාහු තමාගේ පූර්ව චරිතාපදානය ප්‍රකාශ කරන්නාහු **පදුමුත්තර බුද්ධස්ස** යනාදිය කීහ. එහි අර්ථය පෙර කියන ලද්දේ ම ය. **හට්ඨො හට්ඨෙන චිත්තෙන** යනු සොම්නස් සහගත සිත් ඇති බැවින් සතුටු වූයේ පිරිපුන් රූපකාය ඇත්තේ, ශ්‍රද්ධා සම්ප්‍රයුක්ත සිත් ඇති බැවින් **හට්ඨෙන චිත්තෙන** සතුටු වූ සිතින් යන අර්ථයි. **ධජමාරොපයිං අහං** යනු සෙලවෙතියි. කම්පනය වෙතියි. සැලෙතියි ධජනම් වේ. එම ධජය **ආරොපයිං** උණගසෙක අග බැඳ පූජාකෙළෙමි යන අර්ථයි.
**සත පත්තානි ගණහිත්‍වා** යනු වැටුණු බෝකොළ සියයක් ගෙන මම පිටතට විසිකෙළෙමි යන අර්ථයි. **අන්තො සුද්ධං බහිසුද්ධං** යනු **අන්තො** චිත්ත සන්තානය නමැති කයින්ද, **බහි** චක්ඛුසෝත ආදී රූප කායෙන්ද **සුද්ධං** අතිශයින් මුදුණු, **කිලෙසතො විමුත්තං** කෙළෙසුන්ගෙන් මිදුණු, ආශ්‍රව රහිත වූ සම්බුදුන් වහන්සේ හමුවෙහි මනේ බෝධිය **අවන්‍දිං** වැන්දෙමි. යන අර්ථයි. සෙස්ස සියලු තැන කියන ලද අර්ථ ඇත්තේ ම ය.
**චතුසච්චං පකාසෙන්තො** යනාදි වශයෙන් ආයුෂ්මත් පදුම තෙරුන් වහන්සේගේ අපදානයයි. මෙතෙමේ ද පෙර බුදුවරුන් හමුවෙහි කරන ලද කුසල සම්භාර ඇත්තේ පදුමුත්තර මුනීන්ද්‍රයන් වහන්සේ විසින් දහම් පහන දල්වනු ලබන කල්හි, එක් කුලගෙයක උපන්නේ ගෘහවාසයෙහි පිහිටා භෝග සම්පත් ඇත්තේයයි ප්‍රකට විය. හේ ශාස්තෲන් වහන්සේ කෙරෙහි පැහැද මහජනයා සමග ධර්මය අසන්නේ මහජනයා සමග නෙළුම්මල් කලඹක් ගෙන ඒ නෙළුම්මල් කලඹ අහසට දැමීය. ඒ අසිරිය දැක අතිශයින් හටගත් සොම්නස් ඇත්තේ විය. හේ දිවි ඇති තාක් කුසල්කොට දිවි කෙළවර ස්වර්ගයෙහි උපන්නේ ධජයක් මෙන් කාමාවචර සයෙහි ප්‍රකට වූයේ, පූජිත වූයේ දිව්‍ය සම්පත් අනුභවකොට මනුෂ්‍යයන් අතරෙහි ද චක්‍රවර්ති සම්පත් අනුභවකොට, මේ බුද්ධෝත්පාද කාලයෙහි ධන සම්පත් ඇති ශ්‍රද්ධා සම්පන්න එක් කුලගෙයක ඉපදී හටගත් සැදැහැ ඇත්තේ වයස අවුරුදු පහේදීම පැවිදිව නොබෝ කලකින්ම රහත්වී, කරන ලද පිනෙහි නමින් පදුම තෙරුන් වහන්සේ යයි ප්‍රකට විය.
තමාගේ පුණ්‍ය කර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේන **චතුසච්චං පකාසෙන්තො** යනාදිය කීය. එහි සච්චං යනු සත්‍ය වූ අසත්‍ය නොවූ විපරීත නොවූ හෙයින් ඇත්ත නම් වේ. දුක්ඛ සමුදය නිරෝධ මග්ග වශයෙන් සතර සත්‍යයන් එක්තැන් **චතුරාර්ය සත්‍යය චතුසච්චං. පකාසෙන්නො** ලොවෙහි ප්‍රකට කරන්නේ යන අර්ථයි. **වරධම්ම වස්සිතකො** යනු උත්තම වූ දහම් වැසි වස්වන්නේ, ප්‍රකාශ කරන්නේ, යන අර්ථයි. **අමතවුට්ඨි** යනු අමෘත මහා නිර්වාණ නමැති වැසිදහර වස්වන්නේ, ගලා යවන්නේ, දෙවියන් සහිත ලෝවැස්සන් තෙමමින් **තෙමෙන්තො** සියලු කෙළෙස් දාහය නිවාලන්නේ ධර්ම නැමැති වර්ෂාව වස්වයි යන අර්ථයි.
**සධජං පදුමං ගය්හ** යනු ධ්වජය සමග එක්කොට **පදුමං** නෙළුම් මල් කලඹ රැගෙන යන අර්ථයි. **අඩ්ඪකොසෙඨිතො අහං** යනු දෙකම ඔසවා සිටි මම යන අර්ථයි. සෙස්ස සියලු තැන නොගැඹුරු අර්ථ ඇත්තේ ම ය.
**ජාතියා සත්තවස්සොහං** යනාදි වශයෙන් ආයුෂ්මත් අසනබෝධිය තෙරුන් වහන්සේගේ අපදානයයි. මෙතෙමේ ද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස්කරන්නේ තිසස් භාග්‍යවතුන් වහන්සේගේ කාලයෙහි එක්තරා කුලගෙයක ඉපදී වැඩිවිය පත්ව සුවපත්ව සසුනෙහි පැහැදී පියා නම් බෝ රුකෙන් ඵලයක්ද අසනබෝධියෙන්{1}ගෙන ඒ බෝධියෙන් පහලට වැටෙන මුල්ද ගෙන, බෝධියක් රෝපණය කළේය. එය යම්සේ විනාශ නොවේද එසේ ජලය ඉසීම් ආදී කාර්යයෙන් රැක පූජා කළේය. හේ ඒ පිනින් දෙවිමිනිසුන් අතර සම්පත් අනුභවකොට මේ බුද්ධෝත්පාද කාලයෙහි කුලගෙයක උපන්නේ අවශ්‍ය කරුණු මුහුකුරා ගිය බැවින් සත්වැනි වයස්හිම පැවිදිව, හිස මුඩු කරද්දීම රහත් බවට පත්විය. පෙර කරන ලද පිනෙහි නමින් අසනබෝධිය තෙරුන් වහන්සේ යයි ප්‍රකට වූයේ,
පුණ්‍ය සම්භාරය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ **ජාති සත්තවස්සොහං** යනාදිය කීය. එහි **ජාතියා** යනු මව්කුසින් උපන්කල්හි පටන් යන අර්ථයි. සත්වස් වූයේ පිරිපුන් සම්පත්අ ැත්තේ මම ලෝකනායක වූ තිස්ස භාග්‍යවතුන් වහන්සේ දුටුවෙමි යනු සම්බන්ධයි. **පසන්නචිත්තො සුමනො** යනු ප්‍රසන්න නොසැලුණු කම්පා නොවූ සිත් ඇත්තේ **සුමනො** සොඳුරු මනස් ඇත්තේ සොම්නස් සහගත සිත් ඇත්තේ යන අර්ථයි.
**තිස්සස්සාහං භගවතො** යනු “තෙවරක් උපන් හෙතෙම **මාතුගබ්භතො** මනුෂ්‍ය ජාතියෙන් පඤ්චස්කන්ධයෙන් මිදී **ජාතො** උපන්නේ. බුදුවූයේ යන අර්ථයි.” ඒ තාදී ගුණ ඇති ලෝකයට ජ්‍යෙෂ්ඨ උත්තම වූ තිස්ස භාග්‍යවතුන් වහන්සේගේ අසනබෝධිය රෝපණය කෙළෙමි යන සම්බන්ධයි.
**අසනො නාමධෙය්‍යෙන** යනු නාම ප්‍රඥප්තියෙන් නාම සංඥාවෙන් **අසනොනාම** අසන නම් බෝධියක් විය යන අර්ථයි. **ධරණීරුහපාදපො** යනු ගස්-වැල් පර්වත ගංගා සාගර ආදීන් දරානුයි ධරණී නමි. ඒ කවරක්ද? පෘථිවියයි. එහි **රුහති** පිහිටා සිටීනුයි ධරණීරුහ නමි. පාදයෙන් පානය කෙරේනුයි පාදප නමි. පාද සංඛයාත වූ මුලින් ඉසින ලද ජලය පානය කරයි. **ආපොරසං** තෙතමනය දරානුයි අර්ථයි. ධරණීරුහ වූයේද පාදප වූයේද එය ධරණීරුහපාදප නමි. ඒ උතුම් වූ අසනබෝධිය පස්වසක් **පරිචරිං** පෝෂණය කෙළෙමි යන අර්ථයි.
**පුප්ඵිතං පාදපං දිස්වා** යනු ඒ මා විසින් පෝෂණය කරනු ලැබූ අසනබෝධි වෘක්‍ෂය මල් පිපී ආශ්චර්ය අද්භූතව රෝමෝද්ගමනය කරනු දැක **සකං කම්මං** තමාගේ කර්මය **පකිත්තෙන්තො** මනාව කියමින් බුද්ධ ශ්‍රේෂ්ඨයන් වහන්සේ ළඟට ගියෙමි යන අර්ථයි. සෙස්ස සියලු තැන නොගැඹුරු අර්ථ ඇත්තේමය.
7. සකචින්තනිය වර්‍ගය
**පවනං කානනං දිස්වා** යනාදි වශයෙන් ආයුෂ්මත් සකචින්තනිය තෙරුන් වහන්සේගේ අපදානයයි. මෙතෙමේ ද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස්කරන්නේ සිඛී භාග්‍යවතුන් වහන්සේගේ කාලයෙහි එක් කුලගෙයක උපන්නේය. වැඩිවිය පත්වූ ඔහු ආයුෂ කෙළවර ජීවත්වන්නා වූ භාග්‍යවතුන් වහන්සේ වෙත පැමිණ පිරිනිවන් පෑ කල්හි සෘෂි පැවිද්දෙන් පැවිදිව හිමාලයෙහි වසන්නේ, විවේකී වූ රමණීය වූ එක් වනයකට පැමිණ එහි එක් කඳුරෙක වැලි චෛත්‍යයක් කොට භාග්‍යවතුන් වහන්සේයයි හැඟීම ඇතිකොට, ධාතූන් සහිතයයි හැඟීම ද ඇතිකොට වනමලින් පුදා නමදිමින් ගරු කළේය. ඒ පුණ්‍ය කර්මයෙන් දෙවිමිනිසුන් අතර සැරිසරන්නේ දෙලොවම අග්‍ර වූ ශක්‍ර සම්පත්තිය ද අග්‍ර වූ චක්‍රවර්ති සම්පත්තිය ද අනුභවකොට, මේ බුද්ධෝත්පාද කාලයෙහි එක් කුලගෙයක උපන්නේ ධනසම්පත් ඇත්තේ, සැදැහැ ඇත්තේ, ශාස්තෲන් වහන්සේ කෙරෙහි පැහැද පැවිදිව රහත්ව ෂට් අභිඥා ඇත්තේ විය.
හේ තමාගේ පූර්වකර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ **පවනං කානනං** **දිස්වා** යනාදිය කීය. එහි පවනං යනු ක්‍රමයෙන් වනය විස්තීර්ණ වූයේ ගහණ වූයේනුයි පවන නමි. අපිරිසිදු ආශ්වාස ප්‍රශ්වාස කිරීම් කැඳවීම් කානන නමි. ඒ කානන සංඛ්‍යාත වූ පවන. මිනිස් හඬ නැති බැවින් අල්ප ශබ්ද යන අර්ථයි. **අනාවිලං** යනු **නආවිලං** උපද්‍රව නැති යන අර්ථයි. **ඉසීනං අනුචිණ්ණං** යනු බුදු පසේබුදු රහත් ක්‍ෂීණාශ්‍රව සංඛ්‍යාත වූ සෘෂීන් විසින් **අනුචිණ්ණං** සේවනය කරන ලද්දේ යන අර්ථයි. **ආහුතීනං පටිග්ගහං** යනු **ආහුනං** පූජා සත්කාර ප්‍රතිග්‍රහණයෙහි ගෙයක් වැනිය යන අර්ථයි.
**ථූපං කත්‍වාන වෙළුනා** යනු උණපතුරුවලින් චෛත්‍යයක් කොට යන අර්ථයි. **නානා පුප්ඵං සමොකිරිං** යනු සපු ආදී නොයෙක් මලින් **සමොකිරිං** සැදුවෙමි යන අර්ථයි. **සම්මුඛා විය සම්බුද්ධං** යනු ජීවමාන සම්බුදුරජාණන් වහන්සේ සමීපයෙහිම නිර්මාණය කරන ලද උත්පාදනය කරන ලද කරවන ලද චෛත්‍යය මම විශේෂයෙන් **වදිං** ප්‍රණාම කෙළෙමි යන අර්ථයි. සෙස්ස පහසුවෙන් දතහැක්කේ ම ය.
**විහාරා අභිනික්ඛම්ම** යනාදි වශයෙන් ආයුෂ්මත් අවොපුප්ඵිය තෙරුන් වහන්සේගේ අපදානයයි. මෙතෙමේ ද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස්කරන්නේ සිඛී භාග්‍යවතුන් වහන්සේගේ කාලයෙහි කුලගෙයක උපන්නේ වැඩිවිය පත්ව සැදැහැ ඇත්තේ දහම් අසා සොම්නසට පැමිණියේ නොයෙක් මල් දෑතින් ගෙන බුදුරජාණන් වහන්සේ මතින් විසුරුවා හැරියේය. හේ එම පුණ්‍යකර්මයෙන් දෙවි මිනිසුන් අතර සැරිසරන්නේ ස්වර්ග සම්පත්තිය ද චක්‍රවර්ති සම්පත්තියද අනුභවකොට සැමතැන පූජිත වූයේ මේ බුද්ධෝත්පාද කාලයෙහි එක් කුලගෙයක ඉපදී වැඩිවිය පත්ව සසුනෙහි පැහැද පැවිදි වූයේ නොබෝ දිනකින්ම රහත් විය. **ආ** හාත්පසින් **කාසනි** බබුළුවානුයි ආකාස නමි. ඒ ආකාසයෙහි මල් විසුරුවා හැරියේය. එයින් **අවොපුප්ඵිය** තෙරුන් වහන්සේ යනුවෙන් ප්‍රකට වූයේ,
මෙසේ පැමිණි ශාන්ති පද ඇත්තේ තමාගේ පූර්වකර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ **විහාරා අභිනික්ඛම්ම** යනාදිය කීය. එහි විහාරො යනු විශේෂයෙන් හරති සිව් ඉරියව්වෙන් නොතැවෙන ආත්මභාවය **ආහරති** මෙහි පවත්වා ගනීනුයි විහාර නමි. විශ්වාසයෙන් **නික්ඛම්ම** නික්මී **අබ්භුට්ඨා සිංච චඞ්කමෙ** සක්මන් කරනු පිණිස සැටරියන් සක්මනෙහි විශ්වාසයෙන් යුතුව **උපට්ඨාසිං** නැගුණෙමි යන අර්ථයි. **චතුසච්චං පකාසෙන්තො** යනු එම සක්මනෙහි සක්මන් කරන්නේ දුක්ඛ සමුදය නිරොධ මග්ග සංඛ්‍යාත වූ චතුස්සත්‍යය **පකාසෙන්තො** ප්‍රකට කරන්නේ **අමතංපදං** නිර්වාණය **දෙසෙන්තො** විභජනය කරන්නේ පැහැදිලි කරන්නේ එම සක්මනෙහි යනු සම්බන්ධයි.
**සිඛිස්ස ගිරමඤ්ඤාය** **බුද්ධසෙට්ඨස්ස තාදිනො** යනු ශ්‍රේෂ්ඨ වූ තාදිගුණ ඇති බුදුරජාණන් වහන්සේගේ **ගිරං** ශබ්දය ඝෝෂාව. **අඤ්ඤාය** දැන. **නානාපුප්ඵං ගහෙත්‍වා** යනු නා පුවක් ආදී නොයෙක් මල් **ගහෙත්‍වා** ගෙනැවිත්. **ආකාසම්හි සමොකිරිං** යනු සක්මන් කරන්නා වූ භාග්‍යවතුන් වහන්සේගේ මුදුනෙහි අහසෙහි **ඔකිරිං** පිදුවෙමි.
**තෙන කම්මෙන දිපදින්‍දා** යනු මිනිසුන්ට දෙවි මිනිසුන්ට ඉන්දු! ප්‍රධාන වූ තැනැත්ත! **නරාසභ!** නරයන්ට ප්‍රධාන වූ තැනැත්ත! **පත්තොම්හි අචලංඨානං** යනු ඔබගේ සමීපයෙහි පැවිදිව **අචලට්ඨානං** නිවනට පැමිණියේ **අම්හි** වෙමි. **හිත්‍වාජයපරාජයං** යනු දිව්‍ය මනුෂ්‍ය සම්පත්ති සංඛ්‍යාත වූ ජයද, සතර අපාය දුක් සංඛ්‍යාත වූ පරාජයද **හිත්‍වා** හැරදමා නිවනට පැමිණියේ වෙමි යන අර්ථයි.
**සින්‍ධුයා නදියාතීරෙ** යනාදි වශයෙන් ආයුෂ්මත් පච්චාගමනීය තෙරුන් වහන්සේගේ අපදානයයි. මෙතෙමේ ද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස් කරන්නේ විපස්සි භාග්‍යවතුන් වහන්සේගේ කාලයෙහි සින්ධු ගංගාව සමීපයෙහි සක්වා යෝනියෙහි ඉපිද පෙර කළ පින් ඇති බැවින් පණ ඇති සතුන් නොකා සෙවෙල්ම කමින් හැසිරෙයි. එසමයෙහි විපස්සි භාග්‍යවතුන් වහන්සේ සත්ත්වයන්ට අනුග්‍රහ කරන්නේ එහි වැඩි සේක. එකෙණෙහි සක්වාලිහිණියා බබලන්නා වූ භාග්‍යවතුන් වහන්සේ දැක පහන් සිත් ඇතිව තුඩින් සල් රුකකි සල්මලක් කඩාගෙන අවුත් පූජා කළේය. ඌ එම සිත් පැහැදීමෙන් ම එයින් මියගොස් දෙව්ලොව උපන්නේ නැවත නැවත සය කාමාවචර සම්පත් අනුභවකොට එයින් චුතව මිනිස්ලොව ඉපිද චක්‍රවර්තී සම්පත් ආදිය අනුභවකොට මේ බුද්ධෝත්පාද කාලයෙහි එක් කුලයෙක උපන්නේය. එහි දැනමිති බවට පැමිණි හෙතෙම පෙර සිරිත් වශයෙන් ශාස්තෲන් වහන්සේ කෙරෙහි පැහැදුණේ පැවිදිව නොබෝ කලෙකින්ම රහත්විය. සක්වාලිහිණියකුව භාග්‍යවතුන් වහන්සේ දැක කිසියම් තැනකට ගොස් මලක් ගෙනවුත් පිදූ බැවින් පිනෙහි නමින් පච්චාගමනීය තෙරුන් වහන්සේ යයි ප්‍රකට වූයේය.
හේ තමාගේ පූර්ව කර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ සින්‍ධුයා නදියා තීරෙ යනාදිය කීහ. සන්සුන් ශබ්ද කරමින් **ධුනාති** සැලේනුයි සින්ධු. **නදති** ශබ්ද කරමින් යතියි නදී. **චක්කවාකො අහං තදා** යනු රියසකක් වේගයෙන් යන්නාක් මෙන් දියෙහි හෝ ගොඩබිම හෝ අහසෙහි හෝ වේගයෙන් **වාති** යනුයි චක්කවාකො; එකල්හි විපස්සි බුදුරජාණන් වහන්සේ දක්නාවිට මම සක්වාලිහිණියෙක් වීමි යන අර්ථයි **සුද්ධසෙවාල භක්ඛොහං** යනු වෙනත් ගොදුරකින් නොමුසු බැවින් පිරිසිදු සෙවෙල්ම කන්නේ මම වසමි. **පාපෙසු ච සුසඤ්ඤතො** යනු පූර්ව වාසනා වශයෙන් පව් කිරීමෙහි මනා සංයමයකින් තුන්දොරින් **සඤ්ඤතො** මැනවින් හික්මුණෙ,
**අද්දසං විරජං බුද්ධං** යනු රාග දෝසයන්ගෙන් විරහිත බැවින් විරජ වූ නික්ලේශී වූ බුදුරජාණන් වහන්සේ අද්දසං දුටුවෙමි. **ගච්ඡන්තං අනිලඤ්ජසෙ** යනු **අනිලඅඤ්ජසෙ** අහස් මගෙහි වඩින්නා වූ බුදුරජාණන් වහන්සේට **තුණ්ඩෙන** මාගේ තුඩින් **සාලං** සල්මලක්. **පග්ගය්හ** ගෙන, **විපස්සිස්සාහිරොපයිං** විපස්සි බුදුරජාණන් වහන්සේට පූජා කෙළෙමි යන අර්ථයි.
**උසභං පවරං වීරං** යනාදි වශයෙන් ආයුෂ්මත් පරප්පසාදක තෙරුන් වහන්සේගේ අපදානයයි. මෙතෙමේ ද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස් කරන්නේ සිද්ධත්‍ථ භාග්‍යවතුන් වහන්සේගේ කාලයෙහි බමුණු කුලයෙක උපන්නේය. ඉතිහාසය පස්වෙනිකොට ඇතිව වේදත්‍රයෙහි පරතෙරට ගිය ඔහු ව්‍යාකරණ නිඝණ්ඩු සහිත කේටුභයන්හි ද ලෝකායත මහාපුරුෂ ලක්ෂණයන්හිද දක්‍ෂ වූයේ නමින් සේල බ්‍රාහ්මණයා යයි ප්‍රකට වූයේය. සිද්ධත්‍ථ භාග්‍යවතුන් වහන්සේ දෙතිස් මහපුරිස් ලකුණින්ද අසූ අනුව්‍යඤ්ජනයෙන් ද බබලනු දැක පහන් සිතැත්තේ නොයෙක් කරැණුවලින් උපමාවනින් ස්තුති කළේය. හේ එම පුණ්‍යකර්මයෙන් දෙවි මිනිසුන් අතර සැරිසරන්නේ ඒ දෙකෙහි අග්‍රවූ ස්වර්ග සම්පත්තියද අග්‍ර වූ චක්‍රවර්ති සම්පත්තියද අනුභව කොට මේ බුද්ධෝත්පාද කාලයෙහි ධන සම්පත් ද සැදැහැ ද ඇති එක් කුලගෙයක උපන්නේය. අපගේ ශාස්තෲන් වහන්සේ කෙරෙහි පැහැදී පැවිදිව නොබෝ කලකින්ම සිව්පිළිසිඹියා ෂට් අභිඥාවන්ට පත්වූයේ මහා ක්‍ෂීණාශ්‍රව කෙනෙක් විය. බුදුරජාණන් වහන්සේට ස්තුති කිරීමෙන් සියලු සතුන්ටත් සිත් පැහැදවීම් කිරීම නිසා පරප්පසාදක තෙරුන් වහන්සේ යයි ප්‍රකට වූයේය.
එක් දවසක් තමාගේ පූර්ව කර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ **උසහංපවර වීරං **යනාදිය කීය. එහි **උසභං** යනු වසභය, නිසභය, විසභය, ආසභ යයි ජ්‍යෙෂ්ඨ පිරිමි ගවයෝ සිව් දෙනෙකි. එහි ගවයන් සියයකට ජ්‍යෙෂ්ඨ වූයේ වසභ නමි. ගවයන් දහසකට ජ්‍යෙෂ්ඨ වූයේ නිසභ නමි. ගවයන් දසදහසකට ජ්‍යෙෂ්ඨ වූයේ විසභ නමි. ගවයන් කෝටි දස දහසකට ජ්‍යෙෂ්ඨ වූයේ ආසභ නමි. උසභ යනුද වේ. යම් කිසිවකුට ස්තුති කරන්නා වූ බහුශ්‍රැත බමුණු පඬිවරු තම තමන්ගේ ප්‍රඥා වශයෙන් ස්තුති කරති. බුදුවරුන්ට සර්වාකාරයෙන් ස්තුති කිරීමට සමර්ථ වූ එකෙක්වත් නැත. බුදුරජාණන් වහන්සේ නොමිනිය හැකි වෙති. මෙය කියන ලදි.
මේ බමුණාද මුවට නැගුණු පමණින් මෙයද සිද්ධි වශයෙන් ආසභං යනුවෙන් කියයුතු කල්හි උසභං යනුවෙන් කීවේය. අත්හළ යුත්තේ ප්‍රාර්ථනා කළ යුත්තේ වර නමි. නොයෙක් කල්ප සිය දහසක් කල්හි කරන ලද වීර්ය ඇත්තේනුයි වීර නමි. මහත්වූ ශීලස්කන්ධ ආදිය සොයනුයි ගවේෂණය කරනුයි මහේසී නමි. විශේෂයෙන් ක්ලේශ ස්කන්ධ මාර ආදී වූ මාරයන් දිනන ලද්දේනුයි ජිතවා නමි. ඒ විජිතාවී නම් වූ සම්බුදු රජාණන් වහන්සේ. රනෙහි වර්ණය වැනි වර්ණය යම් සම්බුදුවරයකුට ඇද්ද උන්වහ්නසේ සුවණ්ණවණ්ණ නමි. ඒ රන්වන් සම්බුදු රජාණන් වහන්සේ දැක කවරෙක් නම් නොපහදීද යනුයි.
**වෙස්සභූ නාම නාමෙන** යනාදි වහයෙන් ආයුෂ්මත් භිසදායක තෙරුන් වහන්සේගේ අපදානයයි. මෙතෙමේ ද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස්කරන්නේ වෙස්සභූ භාග්‍යවතුන් වහන්සේගේ කාලයෙහි හිමවතෙහි ඇත් යෝනියක ඉපදී එහි වාසය කරයි. එසමයෙහි වෙස්සභූ භාග්‍යවතුන් වහන්සේ විවේක කැමති සේක් හිමවතට පැමිණි සේක. උන්වහන්සේ දැක ඒ ඇත්රජ පහන් සිතැත්තේ නෙළුම් මුල් අල ගෙන භාග්‍යවතුන් වහන්සේ වැළඳවීය. ඌ ඒ කුශල කර්මයෙන් ඇත් යෝනියෙන් චුතව දෙව්ලොව ඉපිද, එහි ෂට් කාමාවචර සම්පත් අනුභව කොට මිනිස් බවට පැමිණියේ මිනිසුන් අතර චක්‍රවර්ති සම්පත් ආදීන් අනුභව කොට මේ බුද්ධෝත්පාද කාලයෙහි මහා ධන ඇති එක්තරා කුලගෙයක උපන්නේය. පූර්ව වාසනා වශයෙන් ශාස්තෲන් වහන්සේ කෙරෙහි පැහැදුණේ පැවිදිව නොබෝ කලෙකින්ම රහත් විය. උන්වහන්සේ පෙර කළ පිනෙහි නමින් භිසදායක තෙරුන් වහන්සේ යයි ප්‍රකට වූවාහු,
තමාගේ පූර්ව කර්මය සිහිකොට පූර්ව චරිතාපදානය දක්වන්නාහු වෙස්සභූනාම නාමෙන යනාදිය කීහ. එහි **වෙස්සභූ** යනු වෛශ්‍යයා **ධුනාති** ඉක්මවා යේනුයි වෙස්සභු. නැතහොත් වෛශ්‍යවාණිජ කර්මයෙහි හෝ කාමාරාගාදිය මෙන් කුසල් ආදි කර්මයෙහි හෝ වස්තු කාම ක්ලේශ කාමයන් මෙන් **භුනාති** අභිභවනය කෙරේනුයි වෙස්සභු උන්වහන්සේ නමින් වෙස්සභු නම් භාග්‍යවතුන් වහන්සේය. **ඉසීනං තතියො අහු** යනු කුශල කර්මයන් සොයන්නේනුයි ගවේෂණය කෙරේනුයි ඉසි නමි. විපස්සි සිඛි වෙස්සභු යැයි කියූ බැවින් තුන්වැනි ඉසි. තුන්වැනි භාග්‍යවතුන් වහන්සේ වූ සේක. **කානනං වන මොගය්භා** යනු කානන සංඛ්‍යාත වූ වනය **ඔගාය්හ** විසීය යන අර්ථයි.
**භිසංමුලාළං ගණ්හිත්‍වා** යනු පා දෙකක් ඇත්තවුන්ගේද පා සතරක් ඇත්තවුන්ගේද පිපාසය **භිසති** නසානුයි භිස නමි. නෙළුම් මුල **භිසො මුලළො** මුල් අල ද වෙයි. නෙළුම් අල ගෙනවුත් යන අර්ථයි. **කරෙනව පරාමට්ඨො** යනු ඒ මා විසින් දෙන ලද දානය. **වෙස්සභු වරබුද්ධිනා** උතුම් බුද්ධි ඇති වෙස්සභු භාග්‍යවතුන් වහන්සේ විසින්.
**කරෙන** අත් තලයෙන් **පරාමට්ඨො** කරන ලද ස්පර්ශ ඇත්තේ විය. **සුබාහං නාභිජානාමි සමං තෙන කුතුත්තරිං** ඒ සැපයට සමාන සැපයක් නොදනිමි. එයට ඉහළ. එයින් අන්‍ය වූ එයට වැඩි සැපයක් කොයින්ද යන අර්ථයි. සෙස්ස නය අනුසාරයෙන් පහසුවෙන් දත හැක්කේ ම ය.
**ගිරිදුග්ගචරො ආසිං** යනාදි වශයෙන් ආයුෂ්මත් සුචින්ති තෙරුන් වහන්සේගේ අපදානයයි. මෙතෙමේ ද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස් කරන්නේ අත්‍ථදස්සි භාග්‍යවතුන් වහන්සේගේ කාලයෙහි හිමවත් පෙදෙසක වැදිකුලයෙක ඉපදී මුවන් ඌරන් ආදීන් මරා කමින් වාසය කරයි. එකල්හි ලෝකනාථයන් වහන්සේ ලෝකයාට අනුග්‍රහය ද, සත්ත්වයන්ට අනුග්‍රහය ද නිසා හිමවතට වැඩි සේක. එකල්හි ඒ වැද්දා පහන් සිතැත්තේ තමාට කෑම පිණිස ගෙන ආ උතුම් මධුර මාංශය භාග්‍යවතුන් වහන්සේට දුන්නේ ය. භාග්‍යවතුන් වහන්සේ ඔහුට අනුකම්පා පිණිස පිළිගත් සේක. එය වළඳා අනුමෝදන් කොට ආපසු වැඩි සේක. ඔහු ඒ පිනින් ඒ සොම්නසින් එයින් චුතව සුගතිවල සැරිසරන්නේ ෂට් කාමාවචර සම්පත් අනුභවකොට මිනිසුන් අතර චක්‍රවර්ති සම්පත් ආදිය අනුභව කොට මේ බුද්ධෝත්පාද කාලයෙහි කුලගෙයක ඉපිද ශාස්තෲන් වහන්සේ කෙරෙහි පැහැද පැවිදි වූයේ නොබෝ කලෙකින්ම රහත් විය.
සිව්පිළිසිඹියා පස් අභිඥා ආදී භේදවලට පැමිණ තමාගේ පූර්ව කර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ **ගිරිදුග්ගචරො ආසිං** යනාදිය කීය. කතා කෙරේනුයි ශබ්ද කෙරේනුයි ගිරි නමි. ඒ කුමක්ද? ගල් පස් පර්වතයයි. **දුට්ඨ** දුකසේ යා යුතු වූයේ **දුග්ගං** දුග්ග නමි. පර්වත නිසා දුර්ගය නැගීමට අපහසු වේ යන අර්ථයි. ඒ ගිරිදුර්ගයෙහි පර්වත අතරෙහි **චරො** හැසිරෙන සුලු. **ආසිං** වීමි. **අභිජාතොව කෙසරී** යනු විශ්වාසයෙන් **ජාතො** උපන්නේ **කෙසරීව** කේශර සිංහයකු මෙන් ගිරි දුර්ගයෙහි හැසිරෙමි.
**ගිරිදුග්ගං පවිසහං** යනු මම එකල්හි ඒ මුවමස් දානයෙන් හටගත් ප්‍රීති සොම්නස් ඇත්තේ පර්වත අතරට පිවිසියෙමි. සෙස්ස නොගැඹුරු අරුත් ඇත්තේමය.
**පක්ඛිජාතො තදාආසිං** යනාදි වශයෙන් ආයුෂ්මත් වත්‍ථදායක තෙරුන් වහන්සේගේ අපදානයයි. මෙතෙමේ ද පෙර බුදුවරුන් හමුවෙහි කරන ලද උත්සාහ ඇත්තේ නිවනට හේතුවන පින් රැස්කරන්නේ අත්‍ථදස්සි භාග්‍යවතුන් වහන්සේගේ කාලයෙහි ගුරුළු යෝනියෙහි උපන්නේය. ගන්ධමාදන පර්වතයට වඩින්නා වූ අත්‍ථදස්සි භාග්‍යවතුන් වහන්සේ දැක පැහැදුණු සිත් ඇතිව ගුරුළු ස්වරූපය හැර තරුණයකුගේ ස්වරූපය මවාගෙන මාහැඟි දිවසළුවක් ගෙනවුත් භාග්‍යවතුන් වහන්සේට පූජා කළේය. ඒ භාග්‍යවතුන් වහන්සේ ද පිළිගෙන අනුමෝදනා වදාරා වැඩි සේක. හේ ඒ සොම්නසින් ම දවස් ගෙවා දිවි ඇති තෙක් සිට එයින් චුතව දෙව්ලොව උපන්නේ එහි වරින්වර සැරිසරන්නේ පින් අනුභවකොට එයින් මිනිසුන් අතර මනුෂ්‍ය සම්පත් ද යන සැමතැන මාහැඟි වස්ත්‍ර ආභරණද ලැබීය. ඉන්පසු උපනුපන් භවයෙහි වස්ත්‍ර සෙවනැල්ලෙහි ගිය ගිය තැන වසන්නේ මේ බුද්ධෝත්පාද කාලයෙහි එක් කුලගෙයක ඉපිද දැනමිති බවට පත්ව ශාස්තෲන් වහන්සේ කෙරෙහි පැහැද පැවිදි වූයේ නොබෝ කලෙකින්ම ෂට් අභිඥාවන්ට පැමිණි රහත් කෙනෙක් විය. පෙර කරන ලද පුණ්‍යකර්මයෙන් වත්‍ථදායක තෙරුන් වහන්සේ යයි ප්‍රකට වූයේ,
උන්වහන්සේ තමාගේ පුණ්‍යකර්මය සිහිකොට හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු **‘පක්ඛිජාතො තදා ආසිං’** යනාදිය කීහ. එහි **පක්ඛිජාතො** යනු එයින් පනීනුයි. එයින් පාවේනුයි සකුන නමි. පියාපත් **‘පක්ඛමස්ස අත්‍ථීති’ **ඔහුට පියාපත් ඇත්තේනුයි පක්ඛී නමි. **පක්ඛිජාතො** පක්ෂි යෝනියෙහි උපන්නේ යන අර්ථයි. **සුපණ්ණො** යනු සොඳුරු පියාපත් ඇත්තේ යමෙකුටද ඔහු සුපණ්ණ නමි. වාතය අල්ලා ගන්නා රන්වන් දිලිසෙන පියාපත් නමැති මහ බරක් ඇත්තේ යන අර්ථයි. **ගරුළාධිපො** යනු නයින් අල්ලා ගැනීම පිණිස **ගරුං** බර ගල් ගිලින්නෝනුයි ගරුළා. ගරුඬයන්ට අධිපති වූයේ රජ වූයේ ගරුළාධිපො නමි. විරාගී බුදුරජාණන් වහන්සේ මම දැක්කෙමි යන සම්බන්ධයි.
**අනොමදස්සි භගවා** යනාදි වශයෙන් ආයුෂ්මත් අම්බදායක තෙරුන් වහන්සේගේ අපදානයයි. මෙතෙමේ ද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස් කරන්නේ අනොමදස්සි භාග්‍යවතුන් වහන්සේගේ කාලයෙහි වඳුරු යෝනියෙහි ඉපිද හිමවතෙහි වඳුරු රජෙක්ව වාසය කරයි. එසමයෙහි අනොමදස්සි භාග්‍යවතුන් වහන්සේ ඔහුට අනුකම්පා පිණිස හිමවතට වැඩි සේක. ඉක්බිති ඒ වඳුරු රාජයා භාග්‍යවතුන් වහන්සේ දැක පහන් සිතැත්තේ සුමධුර වූ අඹ ඵලයක් පැණි ස්වල්පයක් සමග දුන්නේය. ඉක්බිති භාග්‍යවතුන් වහ්නසේ ඔහු බලා සිටියදීම ඒ සියල්ල වළඳා අනුමෝදනා කොට වැඩි සේක. ඉක්බිති ඔහු සොම්නසින් පිරුණු හදවතින් යුතුව එම ප්‍රීති සොම්නසින් දිවි ඇති තෙක් සිට එයින් චුතව දෙව්ලොව උපන්නේ වරින්වර එහි දිව්‍ය සම්පත් අනුභවකොට මිනිසුන් අතර මිනිස් සම්පත් ද අනුභව කොට මේ බුද්ධෝත්පාද කාලයෙහි ධන සම්පත් ඇති එක් කුලයෙක ඉපිද ශාස්තෲන් වහන්සේ කෙරෙහි පැහැදී පැවිදිව නොබෝ කලෙකින්ම ෂට් අභිඥාවන්ට පැමිණියේ විය. පෙර පිනෙහි නමින් අම්බදායක තෙරුන් වහන්සේ යයි ප්‍රකට විය.
පසුකලෙක තමා විසින් කරන ලද කුශල බීජය දැක හටගත් සොම්නස් ඇත්තේ තමාගේ පූර්ව චරිතාපදානය ප්‍රකාශ කරන්නේ **‘අනොමදස්සි භගවා’** යනාදිය කීය. **මෙත්තාය අඵරීලොකං අප්පමාණං නිරූපධී** යනු ඒ භාග්‍යවතුන් වනහන්සේ සියලු ලොව අපමණ සත්ත්වයෝ සුවපත් වෙත්වායි ආදියෙන් නිරුපධී උපධි විරහිත කොට **මෙත්තාය** මෛත්‍රී සිත **අඵරි** පැතිරූ සේක. වර්ධනය කළ සේක යන අර්ථයි.
**කපි අහං තදා ආසිං** යනු එකල්හි උන්වහන්සේ වඩනා කල්හි මම වඳුරු රජෙක් වීමි යන අර්ථයි.
**සුමනො නාම නාමෙන** යනාදි වශයෙන් ආයුෂ්මත් සුමන තෙරුන් වහන්සේගේ අපදානයයි. මෙතෙමේ ද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස් කරන්නේ සිඛී භාග්‍යවතුන් වහන්සේගේ කාලයෙහි මල්කරුවකුගේ කුලගෙයක ඉපිද වැඩිවිය පත්ව හටගත් සැදැහැ ඇත්තේ පහන් සිතැත්තේ සමන් මල් මිටි ගෙන දෑතින්ම පූජා කළේය. හේ ඒ පුණ්‍ය කර්මයෙන් දෙවිමිනිසුන් අතර උභය සම්පත් අනුභවකොට මේ බුද්ධෝත්පාද කාලයෙහි එක් කුලගෙයක ඉපිද වැඩිවිය පත්ව අඹුදරුවන් සමග වැඩී සුමන නමින් ප්‍රකට වූයේ ශාස්තෲන් කෙරෙහි පැහැදී පැවිදි වී නොබෝ කලකින්ම රහත් විය.
හේ රහත්ව තමාගේ පූර්ව කර්මය සිහිකොට හටගත් සොම්නස් ඇත්තේ තමාගේ පූර්ව චරිතාපදානය ප්‍රකාශ කරන්නේ ‘සුමනොනාම නාමෙන’ යනාදිය කීය. සොඳුරු වූ **මනං** සිතක් ඇත්තේ යමකුටද හේ සුමනො නමි. ශ්‍රද්ධා ප්‍රසාද බහුමානයෙන් යුතු වූයේ එදා නමින් සුමන නමි. මල්කරුවෙක් වීමි.
**සිඛිනො ලොකබන්‍ධුනො** යනු **සිඛා** හිස බබලානුයි සිඛී නමි. නැතහොත් සම්ප්‍රයුක්ත සම්ප්‍රයෝගයෙහි කානුයි, විනාශ කෙරේනුයි සිඛී නමි. ඒ කවරක්ද? ගිනිසිළුවක් මෙන් හිස දිලෙන බැවින් සිඛී නමි. යම්සේ ගිනිසිළුවක් දිලේද ප්‍රකට වේද, පත්‍ර තණකබල් පරඬැල් ආදිය දහනය කෙරේද, එසේම මේ භාග්‍යවතුන් වහන්සේද නීල පීත ආදී රශ්මියෙන් බබලන සේක් ද, සියලු ලෝක සන්නිවාසයෙහි ප්‍රකට වන සේක්ද, ස්වකීය සන්තානගත වූ සියලු කෙලෙස් වියලවන සේක් ද, විනාශ වන සේක් ද, දවාලන සේක් දැයි ව්‍යවහාර නාම කර්මයක් නමක් යමකුට ඇත්ද ඒ සිඛී භාග්‍යවතුන් වහන්සේගේ, සියලු ලෝකයට **බන්‍ධු** ඥාතියෙක් වන සේක්නුයි ලොකබන්‍ධු නමි. ඒ සිඛී නම් ලෝකබන්‍ධු වූ භාග්‍යවතුන් වහන්සේට සමන් මලක් **අභිරොපයිං** පූජා කළෙමි යන අර්ථයි.
**අභීතරූපං සීහංවා** යනාදි වශයෙන් ආයුෂ්මත් පුප්ඵචංගොටිය තෙරුන් වහන්සේගේ අපදානයයි. මෙතෙමේ ද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතු වූ පින් රැස්කරන්නේ සිඛී භාග්‍යවතුන් වහන්සේගේ කාලයෙහි එක් කුලගෙයක උපන්නේය. වැඩිවියට පත් ඔහු මහා ධනසම්පත් ඇත්තේ ශාස්තෲන් වහන්සේ කෙරෙහි පැහැදී පැහැදුණු අයුරු පෙන්වන්නේ, රන්වන් කටුකරඬු මල් බහා වට්ටියක් පුරවා භාග්‍යවතුන් වහන්සේට පූජාකොට, මේ විපාකයෙන් උපනුපන් තැන රන්වන්ව පිදිය යුත්තේව නිවනට පැමිණෙන්නෙමි යි ප්‍රාර්ථනාවක් කළේය. හේ ඒ පිනෙන් දෙවි මිනිසුන් අතර උපන්නේ සියලු තන්හි පුදනු ලැබුවේ රන්වන්ව සුරූපී විය. හේ මේ බුද්ධෝත්පාද කාලයෙහි ධන සම්පත් ඇති එක් කුලගෙයක ඉපදී වැඩිවිය පත්ව ශාස්තෲන් වහන්සේ කෙරෙහි පැහැදී පැවිදි වූයේ විදසුන් වඩා නොබෝ කලකින්ම රහත්විය.
උන්වහන්සේ පැමිණි අර්හත්ඵල ඇත්තාහු තමාගේ පූර්වකර්මය සිහිකොට හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු **අභීතරූපං සීහංව** යනාදිය කීහ. එහි **සීහං** යනු දෙපා සිව්පා ආදී සත්ත්වයන් අභිභවනය කෙරේනුයි, යටපත් කෙරේනුයි සීහො. **අභීතරූපො** අභීත ස්වභාව ඇත්තේ, ඒ අභීත ස්වරූප ඇති සිංහයකු මෙන් වැඩහුන් බුදුරජාණන් වහන්සේ පිදුවෙමි යන සම්බන්ධයි. පක්‍ෂීන්ට අග්‍ර වූ කුරුලු රජකු මෙන් උතුම් වූ කේසර සිංහයකු මෙන් තුන්ලොවට සරණ වූ සිඛී සම්මා සම්බුදුරජාණන් වහන්සේ. කවරෙක් වීද? **අනෙජං** නිකෙලෙස්. ස්කන්ධ මාරාදීන් විසින් අපරාජිතව වැඩහුන් සිඛී බුදුරජාණන් වහන්සේ යනු සම්බන්ධයි. **සමණානග්ගං** යනු සියලු කෙලෙසුන් නැසීමෙහි දැවීමෙහි අග්‍ර වූ, පසේබුදු බුදුසව්වන්ට අග්‍ර වූ යනු සම්බන්ධයි. භික්‍ෂු සංඝයා පෙරටුකොට **පරිවාරිතං** පිරිවරා වැඩහුන් සිඛී බුදුරජාණන් වහන්සේ යන සම්බන්ධයි.
**චඞ්ගොටකෙ ගහෙත්‍වාන** යනු උතුම් වූ කටුකරඬුමළු කරඬුවක පුරවා ශ්‍රේෂ්ඨ වූ සිඛී සම්බුදු රජාණන් වහන්සේට **සිමොකිරිං** පූජාකෙළෙමි යන අර්ථයි.
8. නාගසමාල වර්‍ගය
**අපාටලිං අහං පුප්ඵං** යනාදි වශයෙන් ආයුෂ්මත් නාගසමාල තෙරුන් වහන්සේගේ අපදානයයි. මෙතෙමේ ද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස් කරන්නේ සිඛී භාග්‍යවතුන් වහන්සේගේ කාලයෙහි එක් කුලගෙයක උපන්නේය. වයසින් දැනමිති බවට පත්වූයේ ගෘහවාසයෙහි පිහිටා සුදුසු සත්පුරුෂ ආශ්‍රයක් නැති බැවින් ශාස්තෲන් වහන්සේ ජීවත්වන කාලයෙහි දැකීම් ඇසීම් පිදීම් නොකොට, පිරිනිවන්පෑ කල්හි ඒ භාග්‍යවතුන් වහන්සේගේ ශාරීරික ධාතු චෛත්‍යය කෙරෙහි සිත් පහදවා, පළොල්මලක් පූජාකොට සොම්නස් උපදවා දිවි ඇති තාක් සිට එම සොම්නසින්ම එයින් චුතව තුසිත පුරයෙහි දෙදෙව්ලොව සැප අනුභවකොට මේ බුද්ධෝත්පාද කාලයෙහි කුලගෙයක ඉපදී දැනමිති බවට පත්වූයේය. නා ගස්වල දලු හා සමාන කෝමල වූද රත්පැහැ වූ ද සමාන ශරීරයක් ඇති බැවින් නාගසමාල යයි මාපියන් විසින් තබන ලද නම් ඇත්තේ භාග්‍යවතුන් වහන්සේ කෙරෙහි පැහැදී පැවිදිව නොබෝ කලකින්ම රහත් විය.
උන්වහන්සේ පසුව පූර්ව කර්මය සිහිකොට ‘අපාටලිං අහං පුප්ඵං’ යනාදිය කීහ. එහි **අපාටලිං** යනු හාත්පසින් හෝ ආදරයෙන් හෝ පළොල්මලක් ගෙන මම ස්තූපයෙහි **අභිරොපෙසිං** පිදුවෙමි යන අර්ථයි. **උජ්ඣිතං සුමහාපථෙ** යනු සියලු නගරවාසීහු සඳුන් පුදනු පිණිස **මහාපථෙ** නුවර මැද වීථියෙහි **උජ්ඣිතං** ගොඩනැගූ උළුකම් සුණුකම් ආදියෙන් නිෂ්පාදනය කරන ලද යන අර්ථයි. සෙස්ස යට කියන ලද පරිදි පහසුවෙන් දත හැක්කේමය.
**අක්කන්තඤ්ච පදංදිස්වා** යනාදි වශයෙන් ආයුෂ්මත් පදසඤ්ඤක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ උපනුපන් භවයෙහි පින් රැස්කරන්නේ තිස්ස භාග්‍යවතුන් වහන්සේගේ කාලයෙහි එක් ශ්‍රද්ධා සම්පන්න වූ උපාසක ගෘහයක ඉපිද දැනමිති බවට පත්ව තෙරුවන්හි පැහැදුණේ, භාග්‍යවතුන් වහන්සේ විසින් ඔහුට අනුකම්පාවෙන් දක්වන ලද පද සලකුණ දැක රෝමෝද්ගමන ඇත්තේ සඳුන් පූජා ආදි බුහුමන් කළේය. හේ මනා වූ කෙතක මනාසේ කරන ලද එම පිනින් එයින් චුත වැ ස්වර්ගයෙහි ඉපිද එහි දිවසැපත් අනුභවකොට මේ බුද්ධෝත්පාද කාලයෙහි ධනසම්පත් ඇති කුලගෙයක ඉපිද වැඩිවිය පත්ව හටගත් සැදැහැ ඇත්තේ පැවිදිව නොබෝ කලකින්ම රහත් විය. පෙර කරන ලද පිනෙහි නමින් පදසඤ්ඤක තෙරුන් වහන්සේ යයි ප්‍රකට වූයේ,
එක් දවසක් තමාගේ පුණ්‍යකර්මය සිහිකොට පූර්ව චරිතාපදානය ප්‍රකාශ කරන්නේ ‘**අක්කන්තඤ්චපදංදිස්වා’** යනාදිය කීය. එහි **අක්කන්තං** යනු පාතැබූ තැන දක්වන ලදි. සියලු බුදුවරුන්ගේ සියලු කල්හි සිව්අඟුල් ප්‍රදීපයක මෙන් ගමනක් වෙයි. මෙය ඔහුගේ ශ්‍රද්ධා සම්පන්නභාවය දැන මොහු මා දකීවායි පාද චෛත්‍යය පෙන්වූ සේක. ඒනිසා ඔහු එහි පැහැද සඳුන්පූජා ආදී සත්කාර කළේය යන අර්ථයි. සෙස්ස සියලු තැන නොගැඹුරු අර්ථ ඇත්තේ ම ය.
**දුමග්ගෙ පංසුකූලිකං** යනාදි වශයෙන් ආයුෂ්මත් සඤ්ඤක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස්කරන්නේ තිස්ස භාග්‍යවතුන් වහන්සේගේ කාලයෙහි එක් කුලගෙයක ඉපිද වැඩිවිය පත්ව හටගත් සැදැහැ ඇත්තේ ගස් මුදුනක රැඳී තිබුණු පාංශුකූල චීවරයක් දැක, එය භාග්‍යවතුන් වහන්සේගේ අර්හත් ධජය යැයි පහන් සිතැතිව සඳුන් පූජා ආදී සත්කාර කළේය. හේ ඒ පුණ්‍යකර්මයෙන් දෙවි මිනිසුන් අතර සම්පත් අනුභවකොට මේ බුද්ධෝත්පාද කාලයෙහි ධන සම්පත් ඇති එක් කුලගෙයක ඉපිද හටගත් සැදැහැ ඇත්තේ පැවිදිව නොබෝ කලකින් ම රහත් විය.
රහත්බවට පැමිණි උන්වහන්සේ තමාගේ පූර්ව කර්මය සිහිකොට හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු ‘දුමග්ගෙ පංසුකූලිකං’ යනාදිය කීහ. එහි හිස් අවකාශය අහස්තලය පුරවානුයි **දුමො** ද්‍රැම නම් වේ- වෘක්‍ෂයයි. **දුමස්ස අග්ගො කොටීති** ගසෙහි උඩ අග කෙළවරේ තිබුණේ යයි දුමග්ග නම් වේ. ඒ ගස උඩ තිබුණු, **පංසුකූල චීවරං** පිළිකුල් බවටද අමනෝඥ භාවයට යනුයි පංසකූල නම් වේ. ඒ පංසුකූල සිවුර ගස උඩ තිබෙනු දුටු මම ඇඳිලි බැඳ වැන්දෙමි. ප්‍රණාමය කළෙමි යන අදහසයි. **තන්ති** වනාහි නිපාත මාත්‍රයකි. සෙස්ස සියලු තැන නොගැඹුරු අර්ථ ඇත්තේමය.
**කාන්නං වන මොගය්හ** යනාදි වශයෙන් ආයුෂ්මත් හිසාලුවදායක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස් කරන්නේ විපස්සි භාග්‍යවතුන් වහන්සේගේ කාලයෙහි හිමවත සමීපයෙහි අරණ්‍ය වාසයෙහි වසන්නේ, වනමුල්පල ආහාරකොට ඇත්තේ, විවේක වශයෙන් පැමිණි විපස්සි භාග්‍යවතුන් වහන්සේ දැක පහන් සිතැත්තේ නෙළුම් අල පහක් දුන්නේය. භාග්‍යවතුන් වහන්සේ ඔහුගේ සිත පහදවා ඔහු බලා සිටිය දී ම වැළඳූ සේක. හේ චිත්තප්‍රසාදයෙන් කලුරිය කොට තුසිත ආදී දිව්‍ය ලෝකවල සම්පත් අනුභවකොට පසුව මනුෂ්‍ය සම්පත් ද අනුභවකොට මේ බුද්ධෝත්පාද කාලයෙහි එක් කුලගෙයක ඉපදී ධන සම්පත්තියට පැමිණියේ එය අත්හැර සසුනෙහි පැවිදිව නොබේ කලකින්ම රහත් බවට පත්විය.
ඉන් තමාගේ පූර්ව කර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ ‘කානනං වන මොගය්හ’ යනාදිය කීය. එය යට කියූ පරිදි වේ ම ය. **වසාමි විපිනෙ අහං** යනු මම විවේක වාස ඇත්තේ වාසය කරමි යන සම්බන්ධයි. සෙස්ස නොගැඹුරු අර්ථ ඇත්තේ ම ය.
**ඛණ්ඩො නාමාසි නාමෙන** ආදි වශයෙන් ආයුෂ්මත් එකසඤ්ඤක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස්කරන්නේ විපස්සි භාග්‍යවතුන් වහන්සේගේ කාලයෙහි කුලගෙයක ඉපදී දැනමිති බවට පත්වූයේ තෙරුවන්හි පැහැදුණු සිතැත්තේ ඒ ශාස්තෲන් වහන්සේගේ ඛණ්ඩ නමැති අග්‍රශ්‍රාවකයා දන්පිණිස හැසිරෙනු දැක සැදැහැයෙන් යුතුව පිණ්ඩපාතය දුන්නේය. හේ එම පුණ්‍ය කර්මයෙන් දෙව්මිනිස් සම්පත් අනුභවකොට මේ බුද්ධෝත්පාද කාලයෙහි සැවැත්නුවර එක් කුලගෙයක ඉපිද දැනමිති බවට පැමිණියේ ශාස්තෲන් වහන්සේගේ ධර්ම දේශනය අසා ලැබූ සැදැහැ ඇත්තේ පැවිදි ව නොබෝ කලකින්ම රහත් විය. උන්වහන්සේ එක් දවසක් පිඬු පිණිස වූ සංඥාව සිහිකොට ලැබූ විශේෂය නිසා එකසඤ්ඤක තෙරුන් වහන්සේ යයි ප්‍රකට වූවාහු,
පසුකලෙක තමාගේ පින සිහිකොට හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු **‘ඛණ්ඩො නාමාසි නාමෙන’** යනාදිය කීහ. ඒ අග්‍රශ්‍රාවක තෙරුන් වහන්සේ කෙලෙස් කඩන ලද බැවින් **ඛණ්ඩ** යයි නම් වූහ. සෙස්ස සියලුතන්හි නොගැඹුරු අර්ථ ඇත්තේ ම ය.
**හිමවන්තස්ස අවිදුරෙ** යනාදි වශයෙන් ආයුෂ්මත් තිණසන්‍ථරදායක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස් කරන්නේ තිස්ස භාග්‍යවතුන් වහන්සේගේ කාලයෙහි එක් කුලගෙයක උපන්නේය. බුද්ධෝත්පාදයට පෙරාතුව උපන් බැවින් ගෘහවාසය අත්හැර තවුස් පැවිද්දෙන් පැවිදිව හිමවත නුදුරෙහි එක් විලක් ඇසුරුකොට වාසය කරයි. එසමයෙහි තිස්ස භාග්‍යවතුන් වහන්සේ ඔහුට අනුකම්පා පිණිස අහසින් වැඩි සේක. ඉක්බිති ඒ තවුසා අහසින් බැස සිටි ඒ භාග්‍යවතුන් වහන්සේ දැක පහන් සිතැත්තේ තණ කපා තණ ඇතිරියක් කොට වඩා හිඳවා බුහුමන් අදරින් පසඟ පිහිටුවා වැඳ ගියේය. හේ දිවි ඇති තෙක් සිට එයින් චුත ව දෙව්මිනිසුන් අතර සැරිසරන්නේ නොයෙක් ආකාර වූ සම්පත් අනුභවකොට මේ බුද්ධෝත්පාදයෙහි එක් කුලගෙයක ඉපිද වැඩිවිය පත්වූයේ ශාස්තෲන් වහන්සේ කෙරෙහි පැහැද පැවිදිවූයේ නොබෝ කලකින්ම රහත් විය.
උන්වහන්සේ පසුකලෙක තමාගේ පුණ්‍යකර්මය සිහිකොට හටගත් සොම්නස් ඇත්තාහු පූර්ව චරිතාපදානය ප්‍රකාශ කරමින් හිමවන්තස්ස අවිදූරෙ යනාදිය කීහ. එය යට කියන ලද අරුත් ඇත්තේ ම ය. **මහාජාතස්සරො** යනු දෙපා සිව්පා සත්ත්වයෝ පිපාසිත වූවාහු බොනු පිණිස මෙහි හැසිරෙත්නුයි සරං නමි. නැතහොත් මෙහි ගංගා කඳුරු ආදිය ගලාබසීනුයි සරං නමි. මහත්වූ ද එය තෙමේම හටගත් බැවින් සරද වෙයි. මහාජාතස්සරො අනෝතත්ත විල ඡද්දන්ත විල ආදිය මෙන් ප්‍රකට නම් නොමැති බැවින් මහාජාතස්සරො යයි කියන ලදැයි දතයුතුය. **සතපත්තෙහි සඤ්ජන්නො** යනු එක් එක් මලෙහි සියයක් සියයක් පෙති වශයෙන් **සතපත්තෙහි** සුදු නෙළුමින් **සඤ්ජන්නො** ගහණ වූයේය යන අර්ථයි. **නානාසකුණානමාලයො** යනු නොයෙක් හංස ආදීහු එක්ව **කූනත්ති** ශබ්ද කරත්නුයි සකුණ යයි ලද නම් ඇති පක්‍ෂීන්ට ආලයො ආධාර වූයේය යන අර්ථයි. සෙස්ස සියලු තන්හි නොගැඹුරු අර්ථ ඇත්තේ ම ය.
**තිංසකප්ප සහස්සම්හි** යනාදි වශයෙන් ආයුෂ්මත් සුචිදායක තෙරුන් වහන්සේගේ අපදානයයි. මෙතෙමේ ද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස් කරන්නේ සුමේධ භාග්‍යවතුන් වහන්සේගේ කාලයෙහි එක් කුලගෙයක ඉපිද වැඩිවිය පත්වූයේ භාග්‍යවතුන් වහන්සේගේ සිවුරු මැසීමට ඉඳිකටු පහක් දුන්නේය. හේ ඒ පිනින් දෙවිමිනිසුන් අතර පින් අනුභවකොට හැසිරෙන්නේ උපනුපන් භවයෙහි තියුණු ප්‍රඥා ඇත්තේ ව උපන්නේ ය. මේ බුද්ධෝත්පාද කාලයෙහි කුලගෙයක ඉපිද වැඩිවිය පත්ව ශාස්තෲන් වහන්සේ කෙරෙහි පැහැදී පැවිදි වන්නේ තියුණු ප්‍රඥා ඇති බැවින් හිසමුඩු කරද්දීම රහත් බවට පත්විය.
උන්වහන්සේ පසුකලෙක පින නැවත බලන්නාහු ඒ දැක හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු **‘තිංස කප්ප සහස්සම්හි’** යනාදිය කීහ. මෙහි අතරතුර පහසුවෙන් දතහැක්කේමය.
**පඤ්චසූචි මයා දින්නා** යනු සූවති සිදුරු කෙරේනුයි විදීනුයි සුචිනමි. පහක් පමණ ඉඳිකටු මා විසින් දෙන ලදී යන අර්ථයි. සෙස්ස පහසුවෙන් දත හැක්කේමය.
**සුවණ්ණ වණ්ණං සම්බුද්ධං** යනාදි වශයෙන් ආයුෂ්මත් පාටලී පුප්ඵිය තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස්කරන්නේ තිස්ස භාග්‍යවතුන් වහන්සේගේ කාලයෙහි එක් කුලගෙයක ඉපිද වැඩිවිය පත්වූයේ දක්‍ෂවූයේ කුසල සංඥා ඇත්තේ ශාස්තෲන් වහන්සේ කෙරෙහි පැහැද පළොල්මලක් ගෙන ශාස්තෲන් වහන්සේට පූජා කළේය. හේ එම පිනින් බෙහෙවින් සුවසම්පත් අනුභව කරමින් දෙවිමිනිසුන් අතර සැරිසරන්නේ මේ බුද්ධෝත්පාද කාලයෙහි කුලගෙයක ඉපිද වැඩිවිය පත්වූයේ ශාස්තෲන් වහන්සේ කෙරෙහි පැහැදුණේ පැවිදිව නොබෝ කලකින්ම රහත් විය.
පසුකලක තමාගේ පූර්ව කර්මය සිහිකොට හටගත් සොම්නස් ඇතිව පූර්ව චරිතාපදානය ප්‍රකාශ කරන්නේන සුවණ්ණ වණ්ණං සම්බුද්ධං යනාදිය කීය. **අන්තරාපණෙ** යනු හාත්පසින් අමුරන් රත්රන් ආදී භාණ්ඩ **පණෙන්ති** මෙහි ගෙන එත්නුයි විකුණත්නුයි පතුරත්නුයි ආපණ නමි. රන් බඩු විකිණීමට වෙන් වූ වීදිය ආපණ අතුරුවීදිය යනුයි අන්තරාපණං, එහි අන්තරාපණෙ. රන්වන් වූ රන්මුවා ඇගෑයක් සේ දෙතිස් වර ලක්‍ෂණ ඇති සම්බුදුන් දැක පළොල් මලක් පිදුවෙමි යන අර්ථයි. සෙස්ස සියලු තැන්හි නොගැඹුරු අර්ථ ඇත්තේ ම ය.
**මිගලුද්දො පුරෙ ආසිං** යනාදි වශයෙන් ආයුෂ්මත් ඨිතඤ්ජලිය තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ උපනුපන් භවයන්හි තැනින් තැන පින් රැස් කරන්නේ තිස්ස භාග්‍යවතුන් වහන්සේගේ කාලයෙහි පෙර කරන ලද කර්ම විපාකයක් අනුව එක් වැදි යෝනියෙක ඉපිද දැනමිති බවට පත්වූයේ මුවන් ඌරන් ආදීන් මරා දඩයමින් අරණ්‍යයෙහි වාසය කළේය. එසමයෙහි තිස්ස භාග්‍යවතුන් වහන්සේ ඔහුට අනුකම්පා පිණිස හිමවතට වැඩි සේක. හේ දෙතිස් වර ලක්‍ෂණයන්ගෙන් අසූවක් අනූව්‍යංජනයන්ගෙන් ව්‍යාම ප්‍රභාවන්ගෙන්ද දිලිසෙන ඒ භාග්‍යවතුන් වහන්සේ දැක හටගත් සොම්නස් ඇත්තේ ප්‍රණාම කොට ගොස් කොළ ඇතිරියෙහි හිඳගත්තේය. එවේලෙහි අහස ගුගුරමින් හෙණයක් වැටුණේය. වැද්දා එයින් මියයන කල්හි බුදුන් සිහිකොට නැවත ඇඳිලි බැඳගත්තේය. හේ එම පිනින් මනා කෙතන කරන ලද කුශලයක් බැවින් අකුශල විපාකය පසුබාවා ස්වර්ගයෙහි ඉපිද කාමාවචර සම්පත් ද, මිනිසුන් අතර මනුෂ්‍ය සම්පත් ද අනුභවකොට පසුකලෙක මේ බුද්ධෝත්පාද කාලයෙහි එක් කුලගෙයක ඉපිද වැඩිවිය පත්ව පෙරකළ වාසනා හේතුවෙන් ශාස්තෲන් වහන්සේ කෙරෙහි පැහැදී පැවිදි වූයේ නොබෝ කලකින්ම රහත් විය.
උන්වහන්සේ ඉන්පසුව පූර්ව කර්මය සිහිකොට හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු **මිගලුද්දො පුරෙ ආසිං** යනාදිය කීහ. එහි **මිගලුද්දො** යනු මුවන් මරනු පිණිස ළඟට යේනුයි මිගලුද්දො. **මිගති** වාත වේගයෙන්ම යනුයි දුවානුයි මිගලුද්ද නම් වේ. ඒ මම පෙර භාග්‍යවතුන් වහන්සේ දකින අවස්ථාවෙහි මුවවැද්දෙක් ආසිං වීමි යන අර්ථයි. අරඤ්ඤෙකානනෙ යනු අරති මුව සමූහයා මෙහි යේනුයි අරඤ්ඤ නමි. නැතහොත් හාත්පසින් **රජ්ජන්ති** එහි විවේක කැමති බුදු පසේබුදු ආදීහු ද මහා ඓශ්වර්යට පැමිණි සත්පුරුෂයෝ ද ඇලෙතියි අරඤ්ඤ නමි. පහත් අයුරින් හෝ භයානක අයුරින් **නදන්ති** ශබ්ද කරත්නුයි හෝ කානන නමි. එම අරණ්‍යයෙහි කානනයෙහි පෙර මුවවැද්දෙක් වීමි යන සම්බන්ධයි. **තත්‍ථද්දසාහං සම්බුද්ධං** යනු **තත්‍ථ** ඒ අරණ්‍යයෙහි සමීපයට පැමිණි සම්බුදුන් වහන්සේ **අද්දසං** දුටුවෙමි යන අර්ථයි. පෙර දර්ශනය නුදුරෙහි විය. ඒ නිසා මනෝද්වාර අනුසාරයෙන් චක්ඛුවිඤ්ඤාණය, පෙර හැසිරෙන කායවිඤ්ඤාණය සම තත්ත්වයට පමුණුවයි යන අර්ථයි.
**තතො මෙ අසනිපාතො** යනු හාත්පසින් **සනන්නො** ගර්ජනය කරමින් වැටේනුයි අසනි. අසනියෙහි පාතය අසනි පාතො නමි. දෙවියන්ගේ දණ්ඩ යන අර්ථයි. සෙස්ස සියලු තන්හි නොගැඹුරු අර්ථ ඇත්තේ ම ය.
**පදුමුත්තරො නාමජිනො** යනාදි වශයෙන් ආයුෂ්මත් තිපදුමිනිය තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස් කරන්නේ පදුමුත්තර භාග්‍යවතුන් වහන්සේගේ කාලයෙහි හංසවතී නුවර මාලාකාර කුලයක උපන්නේ වැඩිවිය පත්වූයේ මාලාකාර කර්මය කොට වාසය කරන්නේ එක් දවසක් අනේකවිධ වූ දියගොඩ මල්ගෙන රජුගේ සමීපයට යනු කැමැත්තේ මෙසේ සිතීය. රජ මේ මල් කම් දැක පැහැදී ප්‍රසාද වශයෙන් ධනය හෝ ගම් ආදියක් දෙන්නේය. ලෝකනාථයන් වහන්සේ පුදා නිර්වාණාමෘත ධනය ලබමි. මෙයින් යමක් සුන්දරනම් එයින් භාග්‍යවතුන් වහන්සේ පුදා ස්වර්ග මෝක්‍ෂ සම්පත්තීන් සාදා ගැනීමම වටනේ යයි සිතා වර්ණ ගන්ධයෙන් යුක්ත වූ අතිශයින් උත්තම වූ මල්තුනක් ගෙන පූජා කළේය. ඒවා ගොස් අහස වසා පැතිරී සිටියේය. නුවරවැසියෝ ආශ්චර්ය අද්භූත සිත් ඇත්තාහු දහස් ගණන් පිළි එසවීම් පැවැත්වූහ. ඒ දැක භාග්‍යවතුන් වහන්සේ අනුමෝදනාව කළ සේක. හේ ඒ පුණ්‍ය කර්මයෙන් දෙවි මිනිසුන් අතර සම්පත් අනුභව කොට මේ බුද්ධෝත්පාද කාලයෙහි ගෘහපති කුලයක උපන්නේ වැඩිවිය පත්ව ශාස්තෘෘන් වහන්සේ කෙරෙහි පැහැදී දහම් අසා ලැබූ ශ්‍රද්ධා ඇත්තේ පැවිදිව නොබෝ කලකින්ම රහත් විය.
උන්වහන්සේ තමාගේ පූර්ව කර්මය සිහිකොට හටගත් සොම්නස් ඇතිව පූර්ව චරිතාපදානය ප්‍රකාශ කරන්නාහු පදුමුත්තරො නාමජිනො යනාදිය කීහ. එහි අර්ථය යට කියන ලද්දේ ම ය. **සබ්බ ධම්මාන පාරගූ** යනු සියලු නවලෝකෝත්තර ධර්මයන් **පාරං** නිර්වාණය **ගතො** ප්‍රත්‍යක්‍ෂ කරන ලද්දේය යන අර්ථයි. **දන්තො දන්තෙහි පරිවුතො** යනු තමා කායවාචාදියෙහි දමනය වූයේ. අගපත් වූයේ යයි දේශනා කරනු ලැබූ ශ්‍රාවකයන් විසින් පිරිවරන ලද්දේ යන අර්ථයි. සෙස්ස අර්ථ සම්බන්ධ වශයෙන් නොගැඹුරු අර්ථ ඇත්තේ ම ය.
9. තිමිර වර්‍ගය
**චන්‍දභාගානදීතීරෙ** යනාදි වශයෙන් ආයුෂ්මත් තිමිරපුප්ඵිය තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස් කරන්නේ සිද්ධත්‍ථ භාග්‍යවතුන් වහන්සේගේ කාලයෙහි එක් කුලගෙයක ඉපිද වැඩිවිය පත්වූයේ ගෘහවාසයෙහි පිහිටා වාසය කරන්නේ ආදීනව දැක ගෘහවාසය අත්හැර තවුස් පැවිද්දෙන් පැවිදිව චන්‍දභාගා නදිය අසබඩ වාසය කරයි. විවේක කැමති බැවින් හිමවතට වැඩි සිද්ධත්‍ථ භාග්‍යවතුන් වහන්සේ දැක වැඳ උන්වහන්සේගේ ගුණ සිහිකොට තිමිර මලක් පූජා කළේය. හේ ඒ පිනින් දෙවියන් අතරද මනුෂ්‍යයන් අතරද සම්පත් අනුභව කරමින් සැරිසරා මේ බුද්ධෝත්පාද කාලයෙහි එක් කුලගෙයක උපන්නේ වැඩිවිය පත්වූයේ ශාස්තෲන් වහන්සේ කෙරෙහි පැහැද පැවිදිවූයේ නොබෝ කලකින්ම රහත් විය.
උන්වහන්සේ පසුකලෙක පූර්ව කර්මය සිහිකොට හටගත් සොම්නස් ඇතිව පූර්ව චරිතාපදානය ප්‍රකාශ කරන්නාහු **චන්‍දභාගා නදීතීරෙ** යනාදිය කීහ. එහි අර්ථය යට කියන ලදි. **අනුසොතං වජාමහං** ගඟ ආසන්නයෙහි, ගංතෙර යන අනුසාරයෙන් යට කියන ලද පරිදි **වජාමි** යමි. තැන තැන වසමි යන අර්ථයි. **නිසින්තං සමණං දිස්වා** සමනය කරන ලද පාපයන් ඇති බැවින්, දවාලන ලද පාපයන් ඇති බැවින් ශ්‍රමණ සංඛ්‍යාත වූ සම්මා සම්බුදුන් වහන්සේ දැක යන අර්ථයි.
**එවං චින්තෙසහං තදා** යනු මේ භාග්‍යවතුන් වහන්සේ තමන් එතරවූ සේක් සියලු සත්ත්වයන් **තාරයිස්සති** සංසාරයෙන් එගොඩ කරවන සේක.
තමන් කායද්වාර ආදියෙන් දමනය වූ සේ මේ භාග්‍යවතුන් වහන්සේ අනුන් දමනය කරන සේක. තමන් **අස්සත්‍ථො** අස්වැසුණු බවට පත්වූවාහු ක්ලේශ පරිදාහයෙන් මිදුණාහු සංසාරයෙන් මිදුණාහු අනුන් සංසාරයෙන් මුදවන සේක. ඒ මේ භාග්‍යවතුන් වහන්සේ තමන් කෙලෙස් ගින්නෙන් මිදුණාහු අනුන්ද කෙලෙස් ගින්නෙන් නිවාලන සේක. මෙසේ මම එදා සිතුවෙමි යන අර්ථයි.
**ගහෙත්‍වා තිමිරං පුප්ඵං** යනු සියලු වනාන්තරය නිල්වන් රශ්මීන්ගෙන් අන්ධකාරයක් මෙන් කරමින් ගෙවයිනුයි තිමිරපුප්ඵං. ඒ තිමිර පුෂ්පයි කර්ණිකාවෙන් **තංගහෙත්‍වා** අල්ලාගෙන **මත්‍ථකෙ** හිසට උඩින් අහසෙහි **ඔකිරිං** පිදුවෙමි යන අර්ථයි. සෙස්ස නොගැඹුරු අරුත් ඇත්තේ ම ය.
**ජාතියා සත්තවස්සොහං** යනාදි වශයෙන් ගතසඤ්ඤක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස් කරමින් තිස්ස භාග්‍යවතුන් වහන්සේගේ කාලයෙහි එක් කුලගෙයක ඉපිද, පෙර කරන ලද වාසනා වශයෙන් හටගත් සැදැහැ ඇත්තේ සත්හැවිරිදි වියෙහි ම පැවිදි වූයේ භාග්‍යවතුන් වහන්සේට ප්‍රණාමකරණයෙන්ම ප්‍රකට විය. හේ එක් දවසක් අතිශයින් නිල්වන් මැණිකක පැහැය ඇති නගුලින් සීසෑ අංගනයෙහි නැගුණු මල්සතක් ගෙන අහසෙහි පිදුවේය. හේ දිවි ඇතිතෙක් මහණදම් කොට ඒ පිනින් දෙවිමිනිසුන් අතර සැරිසරන්නේ නම් බුද්ධෝත්පාද කාලයෙහි එක් කුලගෙයක ඉපිද දැනමිති බවට පත්ව ශාස්තෲන් වහන්සේ කෙරෙහි පැහැදී නොබෝ කලෙකින්ම රහත් විය.
පසුකලෙක තමාගේ පූර්වකර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ **‘ජාතියා සත්තවස්සොහං’** යනාදිය කීය. එහි **ජාතියා** යනු මව්කුසින් උපන්තැන් පටන් පිරිපුන් සත්වස් වූයේ යන අර්ථයි. **පබ්බජිං අනගාරියං** යනු අගාරයට හිතවූයේ අගාරියං. කෘෂි වණික් කර්ම. අගාරිය නැත්තේ අනාගරිය නමි. බුදුසසුනෙහි මම පැවිදි වූයෙමි යන අර්ථයි.
**සුගතෙන ගතමග්ගං** - බුදුන් වහන්සේ ගියමග. සුගතයන් වහන්සේ විසින් දේශනා කරන ලද ධර්මානුධර්ම ප්‍රතිපත්ති පිරීම් වශයෙන්. **හට්ඨමානසො** තුටුසිතින් පුදා යන සම්බන්ධයි. සෙස්ස සියලු තන්හි නොගැඹුරු අර්ථ ඇත්තේමය.
**රුක්ඛමූලෙ නිසින්නොහං** යනාදි වශයෙන් ආයුෂ්මත් නිපන්නඤ්ජලිය තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ නොයෙක් භවයන්හි පින් රැස් කරන්නේ තිස්ස භාග්‍යවතුන් වහන්සේගේ කාලයෙහි කුලගෙයක උපන්නේ වැඩිවිය පත්වූයේ පැවිදි වී රුක්ඛමූලිකාංගය පුරමින් අරණ්‍යයෙහි වාසය කරයි. එක්කලෙක කටුක ආබාධයක් හටගත්තේය. එයින් පෙළුණේ අතිශයින් අනුකම්පා කටයුතු බවට පත්වූයේ විය. එකල්හි භාග්‍යවතුන් වහන්සේ ඔහුට කරුණාවෙන් එහි වැඩි සේක. ඉක්බිති ඔහු වැදහොත්තේම නැගිටින්නට අපොහොසත් වූයේ හිසෙහි ඇඳිලිකොට භාග්‍යවතුන් වහන්සේට නමස්කාර කළේය. හේ එයින් චුතව තුසිත භවනයෙහි උපන්නේ එහි සම්පත් ද කාමාවචර සයෙහි සම්පත් ද අනුභව කොට මේ බුද්ධෝත්පාද කාලයෙහි එක් කුලගෙයක උපන්නේ වැඩිවිය පත්වූයේ ශෘස්තෲන් වහන්සේ කෙරෙහි පැහැදී පැවිදි වූයේ නොබෝ කලකින්ම රහත් විය. පෙර කරන ලද පින් වශයෙන් නිපන්නඤ්ජලිය තෙරුන් වහන්සේ යයි ප්‍රකට වූයේ,
පසුකලක පුණ්‍ය සම්පත් බලා හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ ‘රුක්ඛමූලෙ නිසිනොහං’ යනාදිය කීය. එහි වැඩේනුයි නැවත වැඩේනුයි මුදුන උසට නගීනුයි රුක්ඛ නමි. එම රුකෙහි **මූලෙ** සමීපයෙහි යන අර්ථයි. **බ්‍යාධිතො පරමෙනාහං** යනු **පරමෙන** අධික වූ **බරෙන** කටුක වූ **බ්‍යාධිනා** රෝගයෙන් මම යුක්ත වූයෙමි යන අර්ථයි. **පරම කාරුඤ්ඤ පත්තොම්හි පරමං** අධික වූ **කාරුඤ්ඤං** කරුණාවන්ත බවට දීන බවට දුක්ඛිත බවට පැමිණියේ **අරඤ්ඤෙ** වනයෙහි යන සම්බන්ධයි.
**පඤ්චෙවාසුං මහාසිඛා** යනු හිසෙහි පළඳින අර්ථයෙන් සිඛා යයි කියනු ලැබේ. සිළුමිණක් මෙන් බබළන සිබාවක් ඔහුට ඇත්තේනුයි සිඛා නමි. එක් නමක් ඇති සක්විති රජවරු පස්දෙනෙක් **ආසුං** වූහ යන අර්ථයි. සෙස්ස සියලු තැන නොගැඹුරු අර්ථ ඇත්තේ ම ය.
**අභිභූනාම සො භික්ඛු** යනාදි වශයෙන් ආයුෂ්මත් අධොපුප්ඵිය තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ නොයෙක් භවයන්හි පින් රැස්කරන්නේ සිඛී භාග්‍යවතුන් වහන්සේගේ කාලයෙහි කුලගෙයක උපන්නේ වැඩිවිය පත්වූයේ ගෘහවාසය පිහිටුවා පසුකලෙක කාමයන්හි ආදීනව දැක එය අත්හැර සෘෂි පැවිද්දෙන් පැවිදිව පඤ්චාභිඥා අෂ්ට සමාපත්තිලාභීව සෘද්ධීන්හි ද නිපුණ බවට පත්ව හිමවතෙහි වෙසෙයි. ඉන්පසුව සිඛී භාග්‍යවතුන් වහන්සේගේ අභිභූ නම් අග්‍රශ්‍රාවකයන් වහන්සේ විවේකය කැමැතිව හිමවතට වැඩි සේක. ඒ තවුසා අග්‍රශ්‍රාවකයන් වහන්සේ දැක, තෙරුන් වහන්සේ සිටි පව්වට නැග, එහි යටතලයෙන් සුවඳවත් පැහැපත් මල් සතක් ගෙන පූජා කළේය. ඉක්බිති ඒ තෙරුන් වහන්සේ ඔහුට අනුමෝදනාව කළහ. ඒ තවුසා ද තමාගේ අසපුවට ගියේය. එහිදී එක් පිඹුරකු විසින් පීඩා කරන ලද්දේ නොපිරිහුන් ධ්‍යාන ඇත්තේ එම උපද්‍රවයෙන් ම බ්‍රහ්මලෝකයට පැමිණියේ විය. සදිව්‍ය ලෝකවලදී කාමාවචර සම්පත් අනුභව කොට, මිනිසුන් අතර මනුෂ්‍ය සම්පත් ද ගෙවා මේ බුද්ධෝත්පාද කාලයෙහි එක් කුලඟෙයක ඉපදී වැඩිවිය පත්වූයේ භාග්‍යවතුන් වහන්සේගේ ධර්මය අසා පැහැදුණු සිත් ඇත්තේ පැවිදිව නොබෝ කලකින්ම රහත් විය. පසුකලක තමා කරන ලද පිනෙහි නමින් අධොපුප්ඵිය තෙරුන් වහන්සේ යයි ප්‍රකට වූයේ,
එක් දවසක් තමාගේ පූර්වකර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ **අභිභූනාමසොභික්ඛු** යනාදිය කීය. එහි සීල සමාධීන්ගෙන් අනුන් අභිභවනය කෙරේනුයි අභිභූ නමි. ස්කන්ධ මාරාදී මාරයන් **අභිභවති** යටපත් කෙරේනුයි හෝ අභිභූ නමි. ස්වසන්තාන පරසන්තාන ගත ක්ලේශයන් යටපත් කෙරේනුයි, දවා හරීනුයි විශේෂයෙන් දවා හරීනුයි, විධ්වංසනය කෙරේනුයි හෝ අභිභු නමි. පිඬු සිඟා යන සුලු යදින සුලු වූයේ භික්ඛු නමි. සුන්බුන් වස්ත්‍ර දරානුයි හෝ භික්ඛු නමි. අභිභූ වූයේද හේ භික්ඛු වූයේද ඒ භික්‍ෂුවනුයි අභිභූ භික්ඛු නමි. ඒ අග්‍රශ්‍රාවක නම් වේනුයි අර්ථයි. සිඛී භාග්‍යවතුන් වහන්සේගේ අග්‍රශ්‍රාවක භික්‍ෂුව යන සම්බන්ධයි.
**අජගරො මං පීළෙසි** යනු මහත් වූ පිඹුරෙක් එබඳු සිල්වත් ධ්‍යානවත් තාපසයා පෙර කරන ලද පවින් හා වෛරයෙන්ද පෙළීය. හේ ඒ උපද්‍රවයෙන්ම උපද්‍රවයට පත්වූයේ නොපිරිහුන් ධ්‍යාන ඇත්තේ කලුරියකොට බ්‍රහ්මලෝක පරායණ විය. සෙස්ස සියලු තන්හි නොගැඹුරු අර්ථ ඇත්තේ ම ය.
**පබ්බතෙ හිමවන්තම්හි** යනාදි වශයෙන් ආයුෂ්මත් රංසිසඤ්ඤක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ ඒ ඒ භවයන්හි පින් රැස්කරන්නේ විපස්සි භාග්‍යවතුන් වහන්සේගේ කාලයෙහි කුලගෙයක ඉපිද වැඩිවිය පත්වූයේ ගෘහවාසයෙහි පිහිටා කාමයන්හි ආදීනව දැක ගෘහවාසය අත්හැර තවුස් පැවිද්දෙන් පැවිදිව අඳුන්දිවිසම් දරන්නේ හිමවතෙහි වාසය කළේය. එසමයෙහි විපස්සි භාග්‍යවතුන් වහන්සේ හිමවතට වැඩි සේක. ඉක්බිති ඒ තවුසා ඔහු වෙතට පැමිණි භාග්‍යවතුන් වහන්සේ දැක ඒ භාග්‍යවතුන් වහන්සේගේ ශරීරයෙන් නිකුත්වූ සවණක් බුදුරැස්හි පැහැදී ඇඳිලිබැඳ පසඟ පිහිටුවා නමස්කාර කළේය. හේ ඒ පුණ්‍ය කර්මයෙන් ම එයින් චුත ව තුසිත ආදී දිව්‍යලෝකවල දිවසැපත් අනුභවකොට පසුකලෙක මිනිස් සැපත් ද අනුභවකොට මේ බුද්ධෝත්පාද කාලයෙහි කුලගෙයක ඉපිද වැඩිවිය පත්ව ගෘහවාසයෙහි පිිහිටා එහි ආදීනව දැක ගිහිගෙය අත්හැර පැවිදි ව නොබෝ කලකින් ම රහත් විය.
හේ පසුකලෙක තමාගේ පූර්ව කර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ **පබ්බතෙ හිම වන්තම්හි** යනාදිය කීය. එහි **පබ්බතෙ** යනු ක්‍රමයෙන් **බ්‍රෑහති** වැඩෙන්නේනුයි **පබ්බත** නමි. එයට හිම ඇත්තේනුයි හිමවා නමි. හිමවන්ත වූයේද එම පබ්බත වූයේ ද හිමවන්ත පබ්බත නමි. හිමවන්තම්හි යයි කියන ලදි. පෙර මම හිමවත් පව්වෙහි වාසය කෙළෙමි යන සම්බන්ධයි. සෙස්ස සියලු තන්හි නියමාකාරයෙන් නොගැඹුරු අර්ථ ඇත්තේ ම ය.
**පබ්බතෙ හිමවන්තම්හි** යනාදි වශයෙන් ආයුෂ්මත් දුතිය රංසි සඤ්ඤක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද කුසල් ඇත්තේ උපනුපන් භවයෙහි පින් රැස් කරන්නේ ඵුස්ස භාග්‍යවතුන් වහන්සේගේ කාලයෙහි කුලගෙයක ඉපිද වැඩිවියට පත්වූයේ ගෘහවාසයෙහි පිහිටා එහි දොස් දැක එය හැර තවුස් පැවිද්දෙන් පැවිදිව හිමවත් පව්වෙහි වාසය කරන්නේ වැහැරී සිවුරු හඳින්නේ විවේක සුවයෙන් වාසය කරයි. එසමයෙහි හේ ඵුස්ස භාග්‍යවතුන් වහන්සේ ඒ පෙදෙසට පැමිණි බව දැක උන්වහන්සේගේ ශරීරයෙන් නික්මුණු සවණක් බුදුරැස් එහි මෙහි දිවෙනු දඬුවැට පහන් වැටක් සේ එහා මෙහා ඈතට ඈතට විහිදෙනු දැක එහි පැහැදුණේ ඇඳිලිබැඳ වැඳ සිත පහදවා ඒ ප්‍රීති සෝමනස්සයෙන්ම කලුරිය කොට තුසිත ආදී දිව්‍යලෝකවල උපන්නේ එහි සය කාමාවචරයන්හි සම්පත් ද අනුභවකොට පසුකලෙක මිනිස් සැපත් ද අනුභව කොට මේ බුද්ධෝත්පාද කාලයෙහි කුලගෙයක ඉපිද වැඩිවිය පත්වූයේ පූර්ව වාසනා වශයෙන් පැවිදිව නොබෝ කලකින්ම රහත්විය.
උන්වහන්සේ පසුකලෙක පූර්ව කුශලය සිහිකොට හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු ‘**පබ්බතෙහිමවන්තමහි’** යනාදිය කීහ. එය නොගැඹුරු අර්ථ ඇත්තේ ම ය.
**පබ්බතෙ හිමවන්තම්හි** යනාදි වශයෙන් ආයුෂ්මත් ඵලදායක තෙරුන් වහන්සේගේ අටුවාවයි. මෙතෙමේද පෙර බුදුවරුන් හමුවෙහි කරන ලද කුසල සම්භාර ඇත්තේ භවයෙහි ඒ ඒ තන්හි පින් රැස් කරන්නේ ඵුස්ස භාග්‍යවතුන් වහන්සේගේ කාලයෙහි එක් කුලගෙයක ඉපිද සියල්ල අත්හැර තවුස් පැවිද්දෙන් පැවිදිව කළුඅඳුන් දිවිසම් දරන්නේ වාසය කරයි. එසමයෙහි ඵුස්ස භාග්‍යවතුන් වහන්සේ එහි පැමිණි බව දැක පහන් සිතැත්තේ මිහිරි ඵල ගෙන වැළඳවීය. හේ ඒ කුසලයෙන් දිව්‍ය ලෝකාදියෙහි පුණ්‍ය සම්පත් අනුභවකොට මේ බුද්ධෝත්පාද කාලයෙහි එක් කුලගෙයක ඉපිද වැඩිවිය පත්ව ශාස්තෲන් වහන්සේ කෙරෙහි පැහැද පැවිදිව රහත් විය.
පසුකලෙක තමාගේ පුණ්‍යකර්මය සිහිකොට පූර්ව චරිතාපදානය ප්‍රකාශ කරන්නේ පබ්බතෙ හිමවන්තම්හි යනාදිය කීය. ඒ සියල්ල යට කියන ලද පරිදි නොගැඹුරු අර්ථ ඇත්තේමය.
**පබ්බතෙ හිමවන්තම්හි** යනාදි වශයෙන් ආයුෂ්මත් සද්ද සඤ්ඤක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස් කරන්නේ ඵුස්ස භාග්‍යවතුන් වහන්සේගේ කාලයෙහි එක් කුලගෙයක ඉපිද වැඩිවියට පැමිණියේ හටගත් සැදැහැ ඇත්තේ තවුස් පැවිද්දෙන් පැවිදිව හිමවතෙහි අරණ්‍ය වාසය වසන්නේ තමාට අනුකම්පා පිණිස පැමිණියා වූ භාග්‍යවතුන් වහන්සේගේ ධර්මය අසා දහම්හි සිත් පහදවා දිවි ඇතිතාක් සිට පසුකලෙක කලුරිය කොට තුසිත ආදි සදිව්‍යලෝකවල කාමාවචර සම්පත් ද මිනිසුන් අතර මිනිස් සම්පත් ද අනුභවකොට මේ බුද්ධෝත්පාද කාලයෙහි එක් කුලගෙයක ඉපිද වැඩිවිය පත්ව හටගත් සැදැහැ ඇත්තේ විදසුන් වඩා රහත්බවට පත්විය.
උන්වහන්සේ පසුකලෙක පූර්ව කර්මය සිහිකොට හටගත් සොම්නස් ඇත්තාහු තමාගේ පූර්ව චරිතාපදානය ප්‍රකාශ කරන්නාහු ‘පබ්බතෙ හිමවන්තම්හි’ යනාදිය කීහ. ඒ සියල්ල නොගැඹුරු අරුත් ඇත්තේ ම ය.
**විපස්සිස්ස භගවතො** යනාදි වශයෙන් ආයුෂ්මත් බෝධිසිඤ්චක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ නොයෙක් ජාතිවලදී පින් රැස්කරන්නේ විපස්සි භාග්‍යවතුන් වහන්සේගේ කාලයෙහි එක්තරා කුලගෙයක ඉපිද වැඩිවිය පත්වූයේ සසුනෙහි පැවිදිව වත්පිළිවෙතින් සසුන බබලවන්නේ මහජනයා බෝධිපූජා කරනු දැක නොයෙක් මල්ද සුවඳ පැන්ද ගෙන්වාගෙන පූජා කළේය. හේ ඒ පිනින් දෙව්ලොව උපන්නේ කාමාවචර සම්පත් අනුභවකොට මේ බුද්ධෝත්පාද කාලයෙහි කුලගෙයක ඉපිද වැඩිවිය පත්වූයේ උපන් සැදැහැ ඇත්තේ පැවිදිව නොබෝ කලෙකින්ම රහත් විය.
රහත් ව සාසනඵල අනුභව කරන්නේ පූර්ව කර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේන **‘විපස්සිස්ස භගවතො මහාබොධිමහො’** යනාදිය කීය. එහි විශේෂයෙන් පරම වූ නිර්වාණය බලානුයි විපස්සී නමි. **විපස්සන්තො** චතුරාර්ය සත්‍යය දක්නාසුලුනුයි විපස්සි නමි. විශේෂයෙන් ශ්‍රද්ධාවත් අශ්‍රද්ධාවත් ජනයන් බලානුයි විපස්සි නමි. ඒ විපස්සි භාග්‍යවතුන් වහන්සේගේ මහාබෝධි උත්සවය විය යන සම්බන්ධයි. එහිද **මහාබොධී** යනු සතරමග ඥානය බෝධියයි කියනු ලැබේ. එය මෙහි වැඩහුන් භාග්‍යවතුන් වහන්සේ අවබෝධ කළසේක්නුයි කිණිහිරි රුකද බෝධියයි කියනු ලැබේ ම ය. දෙව්බඹුන් නරන් විසින් පුදන ලද්දේ එය බෝධි යනුයි මහාබෝධි නමි. මහත් වූ භාග්‍යවත් බුදුරජාණන් වහන්සේගේ බෝධි හෝනුයි මහාබොධි නමි. එයට මහා පූජාවක් විය යන අර්ථයි. සෙස්ස සියලු තන්හි නොගැඹුරු අර්ථ ඇත්තේ ම ය.
**පොක්ඛරවනං පවිට්ඨොහං** යනාදි වශයෙන් ආයුෂ්මත් පදුමපුප්ඵිය තෙරුන් වහන්සේගේ අපදානයයි. මෙතෙමේද පෙර බුදුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස් කරන්නේ ඵුස්ස භාග්‍යවතුන් වහන්සේගේ කාලයෙහි එක්තරා කුලගෙයක ඉපිද වැඩිවිය පත්ව පද්මයන්ගෙන් යුතු එක් පොකුණකට පිවිස නෙළුම් අල කන්නේ පොකුණ නුදුරෙහි වසනා ඵුස්ස භාග්‍යවතුන් වහන්සේ දැක පැහැදුණු සිතැත්තේ එයින් නෙළුම් මල් නෙළා අහසෙහි ඔසවා භාග්‍යවතුන් වහන්සේ පිදීය. ඒ මල් අහසෙහි වියනක් ව සිටියේය. හේ බෙහෙවින් පැහැදුණු සිතැත්තේ පැවිදි ව පිළිවෙත් සරු වූයේ මහණදම් පුරා එයින් චුතව තුසිත භවනය අලංකාර කරමින් මෙන් එහි ඉපිද ක්‍රමයෙන් කාමාවචර සම්පත්ද මිනිස් සම්පත්ද අනුභවකොට මේ බුද්ධෝත්පාද කාලයෙහි කුලගෙයක ඉපිද වැඩිවිය පත්වූයේ හටගත් සැදැහැ ඇත්තේ පැවිදිව නොබෝ කලෙකින්ම රහත් විය.
පසුකලෙක තමාගේ පූර්ව කර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ **‘පොක්ඛර වනං පවිට්ඨො’** යනාදිය කීය. එහි මනාව දඬුකොළ ආදියෙන් වැගිරෙත්නුයි පොක්ඛරානි. පොකුණු සමූහය යනුයි පොක්ඛර වනය. නෙළුම් පඳුරු මඬුලුවලින් අලංකෘත මධ්‍යයට මම පිවිසියෙමි යන අර්ථයි. සෙස්ස සියලු තන්හි නොගැඹුරු අර්ථ ඇත්තේමය.
10. සුධා වර්‍ගය
**පුජාරහෙ පූජයතො** යනාදි වශයෙන් ආයුෂ්මත් සුධාපිණ්ඩිය තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස් කරන්නේ සිද්ධත්‍ථ භාග්‍යවතුන් වහන්සේගේ කාලයෙහි භාග්‍යවතුන් වහන්සේ ජීවත්ව සිටියදී පිනක් කරන්නට නොහැකි වූයේ භාග්‍යවතුන් වහන්සේ පිරිනිවි කල්හි උන්වහන්සේගේ ධාතු නිධන්කොට චෛත්‍ය කරනු ලබන කල්හි හුණු පිඬු දුන්නේය. හේ එම පිනින් අනූහතර වැනි කල්පයෙහි පටන් මේ අතරතුර සතර අපාය නො දැක දෙව්මිනිස් සම්පත් අනුභවකොට මේ බුද්ධෝත්පාද කාලයෙහි එක් කුලගෙයක ඉපිද දැනමිති බවට පත්වූයේ ශාස්තෲන් වහන්සේ කෙරෙහි පැහැද පැවිදිව නොබෝ කලකින්ම රහත් විය.
පසුකලෙක තමාගේ පූර්ව කර්මය සිහිකොට හටගත් සොම්නස් ඇත්තේ තමාගේ පූර්ව චරිතාපදානය ප්‍රකාශ කරන්නේ ‘පූජාරහෙ’ යනාදිය කීය. එහි පූජාරහ නම් බුදු පසේබුදු ශ්‍රාවක ආචාර්ය උපාධ්‍යාය මව්පිය ගුරු ආදීහුය. ඒ පූජාවට සුදුස්සන් කෙරෙහි මල්දම් පහන් සුවඳදුම් වස්ත්‍රාභරණ ආදී සිව්පසයෙන් **පූජයතො** පුදන්නාවූ පුද්ගලයාගේ පින් කොටස දහස සියදහස ආදි වශයෙන් ගණන් කිරීමට කිසිදු මහානුභාව ඇත්තකු විසින්වත් නොහැක්කේය යන අර්ථයි. හුදෙක් ජීවත්වන්නා වූ බුද්ධාදී උත්තමයන්ට පුදන්නහුට පමණක් නොව, පිරිනිවි භාග්‍යවතුන් වහන්සේගේ චෛත්‍ය ප්‍රතිමා බෝධි ආදිය කෙරෙහිද මෙම ක්‍රමයමය.
එය පැහැදිලි කිරීමට **‘චතුන්තම්පි දීපානං’** ආදිය කීය. එහි **චතුන්නං දීපානං** යනු ජම්බුද්වීපය. අපරගෝයනය, උත්තරකුරු, පූර්වවිදේහ සංඛ්‍යාත වූ සතර ද්වීපයන් හා එයට ඇතුළත් දෙහසක් කුඩා දිවයින්ද එකතුකොට සියලු සක්වළ ගැබට ප්‍රධාන වූ සක්විති රජය කරන්නේය යන අර්ථයි. **එකිස්සා පූජානායෙතං** යනු චෛත්‍යයෙහි ධාතු ගර්භයෙහි කරන ලද එක් පූජාවකින්, පිදුමකින් එකක්, සියලු දඹදිව සප්තරත්න ආදි වූ සියල්ල. **කලං නාග්ඝති සොළසිං** යනු චෛත්‍යයෙහි කළ පූජාව දහසයවරක් බෙදූ දහසයවැනි කොටස තරම් නො අගී යන අර්ථයි.
**‘සිද්ධත්‍ථස්ස නරග්ගස්ස චෙතියෙ එලිතන්තරෙ’ **යනු නරයන්ට අග්‍ර වූ ශ්‍රේෂ්ඨ වූ භාග්‍යවතුන් වහන්සේගේ චෛත්‍යයෙහි ධාතු ගර්භයෙහි සුණු පිරියම් කෙරෙන කල්හි පිරිසිඳීම් අතරෙහි මැද, නැතහොත් මල් තබන තැන් අතරෙහි. **යං** යනු යමෙක් මා විසින් හුණුපිඩ **දින්නො** තබන ලද්දේද යන සම්බන්ධයි. සෙස්ස සියලු තන්හි ප්‍රකට ම ය.
**තිස්සස්ස ලොකනාථස්ස** යනාදි වශයෙන් ආයුෂ්මත් සුචින්තිත තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ නොයෙක් ජාතිවල නිර්වාණය අවබෝධ කරනු පිණිස පින් රැස්කොට තිස්ස භාග්‍යවතුන් වහන්සේගේ කාලයෙහි එක් කුලගෙයක ඉපිද වැඩිවිය පත්ව ශාස්තෲන් වහන්සේ කෙරෙහි පැහැද ශාස්තෲන් වහන්සේට වැඩහිඳීම පිණිස පිරිසිදු සිනිඳු දැවමුවා මාහැඟි පුටුවක් දුන්නේ ය. හේ එම පින්කමින් සුගතියෙහි සැප අනුභව කරමින් ඒ ඒ තැන සැරිසරන්නේ මේ බුද්ධෝත්පාද කාලයෙහි එක් කුලගෙයක උපන්නේ වැඩිවිය පත්ව ශාස්තෲන් වහන්සේ කෙරෙහි පැහැදී පැවිදි වූයේ නොබෝ කලකින්ම රහත් විය.
පැමිණි රහත්ඵල ඇත්තේ පූර්ව කර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ ‘තිස්සස්ස ලොකනාථස්ස’ යනාදිය කීය. ඒ සියල්ල නොගැඹුරු අර්ථ ඇත්තේ ම ය.
**තිස්සස්සාහං භගවතො** යනාදී වශයෙන් ආයුෂ්මත් අඩ්ඪචෙලක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස් කරන්නේ තිස්ස භාග්‍යවතුන් වහන්සේගේ කාලයෙහි එක් අකුසල කර්මයකින් දුප්පත් කුලගෙයක ඉපිද වැඩිවිය පත්ව සද්ධර්ම දේශනාව අසා පහන් සිතැත්තේ සිවුරු පිණිස රෙද්දකින් අඩක් දුන්නේය. හේ ඒ සොම්නසින්ම කලුරිය කොට ස්වර්ගයෙහි උපන්නේ ස කාමාවචර සම්පත් අනුභවකොට එයින් චුතව මිනිසුන් අතර මිනිස් සම්පත්තීන්හි අග්‍රවූ චක්‍රවර්ති සැප අනුභවකොට මේ බුද්ධෝත්පාද කාලයෙහි එක් කුලගෙයක ඉපිද වැඩිවිය පත්වූයේ ශාස්තෲන් වහන්සේගේ ධර්මදේශනාව අසා පහන් සිතැත්තේ පැවිදිව නොබෝ කලකින්ම රහත් විය.
පසුකලෙක තමාගේ පූර්ව කර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ **‘තිස්සස්සානං භගවතො’** යනාදිය කීය.
**කම්මාරොහං පුරෙ ආසිං** යනාදි වශයෙන් ආයුෂ්මත් සුචිදායක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ අතරතුර කුසල්බිජු පුරන්නේ විපස්සී භාග්‍යවතුන් වහන්සේගේ කාලයෙහි අතරතුර කරන ලද එක් වැරදි ක්‍රියාවකින් කඹුරු කුලයෙහි ඉපිද වැඩිවිය පත්ව ස්වකීය ශිල්පයෙහි නිෂ්පත්තියට පැමිණියේ ශාස්තෲන් වහන්සේගේ ධර්මදේශනය අසා පහන් සිතැත්තේ සිවුර මැසීම පිණිස ඉඳිකටු දානයක් දුන්නේ ය. හේ ඒ පිනින් දිව්‍ය මනුෂ්‍ය සම්පත් අනුභවකොට පසුකලෙක මිනිසුන් අතර ඉපිද චක්‍රවර්ති ආදී සම්පත්ද අනුභව කරන්නේ උපනුපන් භවයෙහි තියුණු නුවණ ඇත්තේ වජ්‍රප්‍රඥා ඇත්තේ විය. හේ ක්‍රමයෙන් මේ බුද්ධෝත්පාද කාලයෙහි ඉපිද වැඩිවිය පත්ව හටගත් ශ්‍රද්ධා ඇත්තේ මහා ධන ඇත්තේ තියුණු නුවණ ඇත්තේ විය. එක් දවසක් ශාස්තෲන් වහන්සේගේ ධර්මදේශනය අසා ධර්මානුසාරයෙන් ඥානය යවා හුන් අසුනෙහිම රහත් විය.
හේ රහත් වූයේම පූර්ව කර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ ‘සිද්ධත්‍ථස්ස භගවතො’ යනාදිය කීය. එහි **කම්මාරො** යනු යකඩ වැඩ ලෝහ වැඩ ආදී කර්මයකින් ජීවත්වේනුයි, **රුහති** දියුණුවට වැඩි දියුණුවට පැමිණේනුයි කම්මාර නමි. පෙර පින් කරන කල්හි කඹුරෙක්. **ආසිං** වීමි යන අර්ථයි. සෙස්ස සියලු තන්හි නොගැඹුරු අරුත් ඇත්තේ ම ය.
**සිද්ධත්‍ථස්ස භගවතො** යනාදි වශයෙන් ගන්‍ධමාලිය තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද පින් රැස්කිරීම් ඇත්තේ සිද්ධත්‍ථ භාග්‍යවතුන් වහන්සේගේ කාලයෙහි කුලගෙයක ඉපිද මහාධන ඇත්තේ මහාභෝග විය. හේ ශාස්තෲන් වහන්සේ කෙරෙහි පැහැදී සඳුන් අගිල් කපුරු කස්තුරි ආදී වූ නොයෙක් සුවඳ වඩා ශාස්තෲන් වහන්සේට ස්තූපයක් කරවීය. එහි මුදුන සමන්මලින් වැසීය. බුදුන්වැඳ ප්‍රාර්ථනාවක් ද කළේය. ඒ පිනින් දෙව්මිනිස් සම්පත් අනුභවකොට මේ බුද්ධෝත්පාද කාලයෙහි ධනසම්පත් ඇති එක් කුලගෙයක ඉපිද වැඩිවියට පත්වූයේ ශාස්තෲන් වහන්සේ කෙරෙහි පැහැදී පැවිදිවූයේ නොබෝ කලකින්ම රහත් විය.
උන්වහන්සේ පසුකලක තමාගේ පූර්වකර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ ‘සිද්ධත්‍ථස්ස භගවතො’ යනාදිය කීය. ඒ සියල්ල නොගැඹුරු අර්ථ ඇත්තේමය.
**මිගලුද්දො පුරෙ ආසිං** යනාදි වශයෙන් ආයුෂ්මත් තිපුප්ඵිය තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ අතරෙහි එක්තරා අකුසල දෝෂයකින් විපස්සි භාග්‍යවතුන් වහන්සේගේ කාලයෙහි නේසාද කුලයෙහි උපන්නේ මුව වැද්දෙක් ව අරණ්‍යයෙහි වාසය කරයි. එකල්හි විපස්සි භාග්‍යවතුන් වහන්සේ පළොල් බෝධිය පිරුණු කොළදලු ඇත්තේය. හරිත වර්ණ ඇත්තේය. නිල් ආලෝකය ඇත්තේය. මනෝරම්‍ය වූයේය. ඒ දැක මල් තුනකින් පුදා පරඬැල් හැර භාග්‍යවතුන් වහන්සේගේ සම්මුඛයෙහි මෙන් පළොල් මහා බෝධිය වැන්දේය. හේ එම පිනින් එයින් චුතවූයේ දෙව්ලොව උපන්නේ එහි දිව්‍ය සම්පත් අනුභවකොට එයින් චුතවූයේ මිනිසුන් අතර ඉපිද එහි චක්‍රවර්ති ආදි සම්පත් අනුභව කොට මේ බුද්ධෝත්පාද කාලයෙහි එක් කුලගෙයක ඉපිද වැඩිවිය පත්ව ශාස්තෲන් වහන්සේගේ ධර්මදේශනාව අසා ලැබූ සොම්නස් සහගත හදවත් ඇත්තේ ගිහිගෙය අත්හැර පැවිදිව නොබෝ කලෙකින්ම රහත්විය.
හේ මෙසේ ශුද්ධත්වයට පත්වූයේ තමාගේ පූර්වකර්මය සිහිකොට හටගත් සොම්නස් ඇත්තේ පූර්වචරිතාපදානය ප්‍රකාශ කරන්නේ **‘මිගලුද්දො පුරෙ ආසිං’** යනාදිය කීය. එහි මරණයට යතියි පමුණුවතියි මිග නමි. නැතහොත් බලමින් **ඉහති** පවත්නේනුයි මිග නමි. මුවන් මැරීමෙහි **ලුද්දො** ලොබ වූයේ කපන්නේ මිගලුද්ද නමි. පෙර මා පින් කරන සමයෙහි කාන්ත සංඛ්‍යාත වූ මහා අරණ්‍යයෙහි මුවවැද්දෙක් වීමි යන සම්බන්ධයි. **පාටලිහරිතංදිස්වා** යනු එහි මැනවින් පාලන කෙරේනුයි රත්පැහැ වේනුයි පාටලී. මල් රත්පැහැ ඇති බැවින් පාටලී යයි ව්‍යවහාරයක් වෙයි. පත්‍ර හරිතවර්ණ බැවින් නීල වර්ණ බැවින් හරිත වූ නීලවර්ණ පළොල් බෝධිය දැක යන අර්ථයි. සෙස්ස සියලු තන්හි නියමාකාරයෙන් පහසුවෙන් දත හැක්කේ ම ය.
**විවනෙ කානනෙ දිස්වා** යනාදි වශයෙන් ආයුෂ්මත් මධුපිණ්ඩික තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස් කරන්නේ සිද්ධත්‍ථ භාග්‍යවතුන් වහන්සේගේ කාලයෙහි නේසාද යෝනියෙහි ඉපිද මහා අරණ්‍යයෙහි වාසය කරයි. එකල්හි විවේකය කැමැත්තෙන් සපැමිණි සිද්ධත්‍ථ භාග්‍යවතුන් වහන්සේ දැක සමාධියෙන් නැගුණු උන්වහන්සේට සුමිහිරි මීපැණි දුන්නේය. එයින් වෙසෙසින් පහන් වූ සිතැත්තේ වැඳ ගියේය. හේ ඒ පිනින්ම සම්පත් අනුභව කරන්නේ දෙවිමිනිසුන් අතර සැරිසරා මේ බුද්ධෝත්පාද කාලයෙහි කුලගෙයක ඉපිද ශාස්තෲන් වහන්සේ කෙරෙහි පැහැදී පැවිදි වූයේ නොබෝ කලෙකින්ම රහත් විය.
පසුකලෙක තමාගේ පූර්ව කර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ ‘විවනෙ කානනෙ දිස්වා’ යනාදිය කීය. එහි **විවනෙ** යනු විශේෂයෙන් වනය පැතිරුණේ විවන නමි. ඇත් අස් රිය ශබ්දයන්ගෙන්ද බෙර හඬින්ද වස්තුකාම ක්ලේශ කාමයන්ගෙන් පහවූ ව්‍යාප්ත නොවූ යන අර්ථයි. කානන සංඛ්‍යාත වූ මහා අරණ්‍යයෙහි විවනෙ යන සම්බන්ධයි. **ඔසධිංව විරොවන්තං** යනු අභිවර්ධනය වේනුයි **ජොතනං** කැමති කැමති දේ නිපදවානුයි ඔසධී. ඕෂධී තාරකාව මෙන් බබලත්නුයි කියයුතු තන්හි ගාථා බන්ධන පහසුව සඳහා **ඔසධීංව විරොචන්ති** යනුවෙන් කියන ලදි. සෙස්ස සියලු තන්හි නොගැඹුරු අර්ථ ඇත්තේමය.
**සිද්ධත්‍ථස්ස භගවතො** යනාදි වශයෙන් ආයුෂ්මත් සේනාසන දායක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස්කරන්නේ සිද්ධත්‍ථ භාග්‍යවතුන් වහන්සේගේ කාලයෙහි කුලගෙයක ඉපිද ශාස්තෲන් වහන්සේ කෙරෙහි පැහැදී තමාගේ වසනස්ථානය වූ වනාන්තරයට සපැමිණි භාග්‍යවතුන් වහන්සේට ප්‍රණාම කොට කොළ ඇතිරියක් අතුරා දුන්නේය. භාග්‍යවතුන් වහන්සේ වැඩහුන් තැන වටා බිත්තියක් කොට මල්පූජාවක් කළේය. හේ ඒ පිනින් දෙවිමිනිසුන් අතර සැරිසරන්නේ උභය සම්පත් අනුභවකොට මේ බුද්ධෝත්පාද කාලයෙහි කුලගෙයක ඉපිද වැඩිවිය පත්ව ශාස්තෲන් වහන්සේ කෙරෙහි පැහැද පැවිදිවූයේ නොබෝ කලකින්ම රහත්විය.
පසුකලෙක තමාගේ පූර්වකර්මය සිහිකොට හටගත් සොම්නස් ඇත්තේ තමාගේ පූර්ව චරිතාපදානය ප්‍රකාශ කරන්නේ ‘සිද්ධත්‍ථස්ස භගවතො’ යනාදිය කීය. ඒ සියල්ල යට කියන ලද පරිද්දෙන් නොගැඹුරු අර්ථ ඇත්තේ ම ය.
**විපස්සිස්ස භගවතො** යනාදි වශයෙන් ආයුෂ්මත් වෙය්‍යාවච්චකර තෙරුන් වහන්සේගේ අපදානයයි. උන්වහන්සේගේ උත්පත්ති ආදිය යට කියන ලද පරිද්දෙන් ම දතයුතු ය.
**විපස්සිනො භගවතො** යනාදි වශයෙන් ආයුෂ්මත් බුද්ධුපට්ඨාක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස් කරන්නේ විපස්සි භාග්‍යවතුන් වහන්සේගේ කාලයෙහි සක්පිඹින කුලයක ඉපිද වැඩිවිය පත්ව තමා සියලු සක්පිඹීමෙහි දක්‍ෂ වූයේ විය. හේ නිතරම භාග්‍යවතුන් වහන්සේට සක පිඹීය. සක් හඬින්ම පූජා කළේය. හේ එම පිනින්ම දෙවිමිනිසුන් අතර සැරිසරන්නේ සැමතැන ප්‍රකට වූයේ මහා ප්‍රතිරාව දෙන හඬ ඇත්තේ මිහිරිහඬ ඇත්තේ විය. මේ බුද්ධෝත්පාද කාලයෙහි ප්‍රසිද්ධ කුලයක ඉපිද වැඩිවිය පත්වූයේ මධුරස්සර යයි ප්‍රකට වූයේ ශාස්තෲන් වහන්සෙ කෙරෙහි පැහැද පැවිදිව නොබෝ කලකින්ම රහත්විය.
එක් දවසක් තමාගේ පූර්ව කර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ **විපස්සිස්ස භගවතො** යනාදිය කීය. එය යට කියන ලද්දේ ම ය. **‘අහොසිං සඞ්ඛධම්මකො’** යනු සක් පිඹීනුයි ඝෝෂා කරානුයි සඞ්ඛධම්ම නමි. ඒ මම සඞ්ඛධම්මක වීමි යන අර්ථයි. සෙස්ස සියලු තන්හි නොගැඹුරු අර්ථ ඇත්තේ ම ය.
11. භික්ඛදායි වර්‍ගය
**‘සුවණ්ණ වණ්ණං සම්බුද්ධං’** යනාදි වශයෙන් ආයුෂ්මත් භික්ඛාදායක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස්කරන්නේ සිද්ධත්‍ථ භාග්‍යවතුන් වහන්සේගේ කාලයෙහි එක් කුලගෙයක ඉපිද වැඩිවිය පත්ව ධන සම්පත් ඇත්තේ හටගත් සැදැහැ ඇත්තේ විහාරයෙන් නික්ම පිඬු පිණිස හැසිරෙන සිද්ධත්‍ථ භාග්‍යවතුන් වහන්සේ‌ දැක පහන් සිතැත්තේ ආහාර දුන්නේ ය. ඒ භාග්‍යවතුන් වහන්සේ එය පිළිගෙන අනුමෝදනා කියා වැඩි සේක. හේ එම කුසලයෙන්ම දිවි ඇතිතෙක් සිට ආයුෂ කෙළවර දෙව්ලොව උපන්නේ ස කාමාවචර සම්පත් අනුභවකොට මිනිසුන් අතරද මිනිස් සම්පත් අනුභවකොට මේ බුද්ධෝත්පාද කාලයෙහි කුලගෙයක ඉපිද වැඩිවිය පත්ව හටගත් සැදැහැ ඇත්තේ පැවිදිවූයේ නොබෝ කලකින්ම රහත් විය.
උන්වහන්සේ පසුකලෙක තමාගේ පූර්වකර්මය සිහිකොට හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු **‘සුවණ්ණ වණ්ණං’** යනාදිය කීහ. ඒ සියල්ල යටකී පරිදිමය. **‘පවරා අභිනික්ඛමන්තං’** යනු මනාසේ උතුම් දෙය ප්‍රාර්ථනා කළයුතුනුයි පවර නමි. රම්‍ය වූයෙන්ද, විවේක වූයෙන්ද ස්වකීය විහාරයෙන් විශ්වාසයෙන් යුතුව නික්මෙන යන අර්ථයි. **වානා නිබ්බන මාගතං** යනු **වානං** යනු තෘෂ්ණා යයි කියනු ලැබේ. එයින් නික්මුණු බැවින් වාන නම් වූ තෘෂ්ණාව **නිබ්බනං කත්‍වා** සියලු කෙලෙස් හැර නිර්වාණයට පැමිණියේ යන අර්ථයි.
**කටච්ඡුභික්ඛං දත්‍වාන** යනු අත්ලෙන් ගතයුතු හැන්ද කටච්ඡු නමි. පිඬු සිඟනු ලබන්නේනුයි ආයාචනය කෙරේනුයි භික්ඛා නමි. විශ්වාසයෙන් කෑයුතු භක්‍ෂණය භික්ඛා නමි. හැන්දෙන් බත් දී යන අර්ථයි. සෙස්ස සියලු තන්හි නොගැඹුරු අර්ථ ඇත්තේ ම ය.
**සුවණ්ණ වණ්ණං සම්බුද්ධං** යනාදි වශයෙන් ආයුෂ්මත් ඤාණසඤ්ඤික තෙරුන් වහන්සේගේ අපදානයයි. කුමක්ද උත්පත්තිය? මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස්කරන්නේ සිද්ධත්‍ථ භාග්‍යවතුන් වහන්සේගේ කාලයෙහි කුලගෙයක ඉපිද වැඩිවිය පත්ව හටගත් සැදැහැ ඇත්තේ සද්ධර්මය ඇසීමෙහි ආදර ඇත්තේ ආලය ඇත්තේ භාග්‍යවතුන් වහන්සේගේ ධර්මදේශනා අනුසාරයෙන් ඥානය යවා ඝෝෂප්‍රමාණ බැවින් භාග්‍යවතුන් වහන්සේගේ ඥානයෙහි පැහැදුණේ පසඟ අටඟ නමස්කාර වශයෙන් ප්‍රණාමකොට ගියේය. හේ එයින් චුතව දේවලෝකවල ඉපදී එහි සදිව්‍යලෝක සම්පත් අනුභව කරන්නේ එයින් චුතව මිනිස් ලොව ඉපිද එහි අග්‍ර වූ චක්‍රවර්ති සම්පත් ආදිය අනුභවකොට මේ බුද්ධෝත්පාද කාලයෙහි ධන සම්පත් ඇති එක්තරා කුලගෙයක ඉපිද වැඩිවිය පත්ව ශාස්තෲන් වහන්සේ කෙරෙහි පැහැද පැවිදිව නොබෝ කලකින්ම රහත් විය.
උන්වහන්සේ පසුකලෙක තමාගේ පූර්වකර්මය සිහිකොට හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු ‘සුවණ්ණවණ්ණං සම්බුද්ධං’ යනාදිය කීහ. එය කියන ල අර්ථ ඇත්තේ ම ය. **නිසභාජානියං** **යථා** ගවයන් සියදහසට ජ්‍යෙෂ්ඨයා නිසභ නමි. නිසභ වූයේ ද හෙම ආජානීය වූයේ ද උත්තම වූයේ ද ශ්‍රේෂ්ඨ වූයේ ද නිසභාජානීය නමි. භාග්‍යවතුන් වහන්සේද එසේමය යන අර්ථයි. ලෝකවිෂය සංඥාව. එය ප්‍රඥප්ති වශයෙන් මෙසේ කියන ලදි. භාග්‍යවතුන් වහන්සේ අනූපම වූ සේක. සෙස්ස සියලු තන්හි නොගැඹුරු අර්ථ ඇත්තේ ම ය.
**තීවරායං නිවාසීහං** යනාදි වශයෙන් ආයුෂ්මත් උප්පලහත්‍ථක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද කුසල් ඇත්තේ භවයෙහි තැනින් තැන නිවනට හේතුවන පින් රැස් කරන්නේ සිද්ධත්‍ථ භාග්‍යවතුන් වහන්සේගේ කාලයෙහි මාලාකාර කුලයෙහි ඉපිද වැඩිවිය පත්ව මාලාකාරයෙක්ව නොයෙක් මල් විකුණන්නේ ජීවත් වෙයි. ඉක්බිති එක් දවසක් මල් ගෙන හැසිරෙන්නේ භාග්‍යවතුන් වහන්සේ රුවන් ඇගෑයක් මෙන් දිලිසෙනු දැක එත් උපුල්මල් කලඹකින් පූජා කළේය. හේ එයින් චුතවූයේ ඒ පිනින්ම සුගතීන්හි පින් අනුභවකොට මේ බුද්ධෝත්පාද කාලයෙහි කුලගෙයක ඉපිද වැඩිවිය පත්ව හටගත් සැදැහැ ඇත්තේ පැවිදිව නොබෝ කලකින්ම රහත් විය.
පසුකලක තමාගේ පූර්වකර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ **‘තීවරායං නිවාසීහං’** යනාදිය කීය. එහි **තීවරා** යනු ඌරන් තිදෙනකු විසින් කරවන ලද සැඟවුණු නගරයි. ඒ නගරයෙහි **නිවාසී** වසනසුලු වූයේ නිවසන අර්ථයෙන් ගෙහි හෝ වසන මම යන අර්ථයි. **අහොසිං මාලිකො තදා** යනු නිවන් පිණිස පින් රැස් කරන කල්හි **මාලිකො** මල්කරුවෙක්ව මල් විකුණන්නේ ජීවත් වන්නේ වීමි යන අර්ථයි.
**පුප්ඵහත්‍ථ මදාසහං** යනු සිද්ධත්‍ථ භාග්‍යවතුන් වහන්සේ දැක උපුල්මල් කලඹ **අදාසිං** පිදුවෙමි යන අර්ථයි. සේසස සියලු තන්හි නොගැඹුරු අරුත් ඇත්තේ ම ය.
**සිද්ධත්‍ථ භගවතො** යනාදි වශයෙන් ආයුෂ්මත් පදපූජක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ සිද්ධත්‍ථ භාග්‍යවතුන් වහන්සේගේ කාලයෙහි කුල ගෙයක ඉපිද වැඩිවිය පත්ව ශාස්තෲන් වහන්සේ කෙරෙහි පැහැද සමන්මලින් පාමුල පිදුවේය. හේ ඒ පිනින් දෙවිමිනිසුන් අතර සැරිසරන්නේ ශක්‍රසම්පත් අනුභවකොට මේ බුද්ධෝත්පාද කාලයෙහි එක් කුලගෙයක උපන්නේ වැඩිවිය පත්ව ශාස්තෲන් වහන්සේ කෙරෙහි පැහැද පැවිදිව විදසුන් වඩා රහත්ඵලයෙහි පිහිටියේය.
උන්වහන්සේ පසුකලක තමාගේ පූර්වකර්මය සිහිකොට හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු **‘සිද්ධත්‍ථස්ස භගවතො’** යනාදිය කීහ. **ජාතිපුප්ඵමදාසහං** යනු දෑසමන් මලක් මම පිදුවෙමියි කියයුතු කල්හි ගාථා බන්ධන පහසුව පිණිස සුමන ශබ්දය ලොප්කොට කියන ලදි. එහි ජාතියෙන් උපන්නේ පිපෙනවිටම ජනයාගේ **සුමනං** සොම්නස ඇති කරවානුයි සුමන නමි. **පුප්ඵනට්ඨෙන** පිපෙන අරුතින් පුප්ඵ නමි. සුමන වූයේද හෙම මල වූයේද සුමනපුප්ඵ නමි. ඒ සමන්මල් සිද්ධත්‍ථ භාග්‍යවතුන් වහන්සේට මම පූජා කෙළෙමි යන අර්ථයි. සෙස්ස සියලු තන්හි නොගැඹුරු අර්ථ ඇත්තේ ම ය.
**සුදස්සනො** යනාදි වශයෙන් ආයුෂ්මත් මුට්ඨිපුප්ඵිය තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස්කරන්නේ පදුමුත්තර භාග්‍යවතුන් වහන්සේගේ කාලයෙහි මාලාකාර කුලයෙහි ඉපිද වැඩිවිය පත්ව ස්වකීය ශිල්පයෙහි නිෂ්පත්තියට පත්වූයේ එක් දවසක් භාග්‍යවතුන් වහන්සේ දැක පහන් සිතැත්තේ දෑසමන්මල් දෑතින් ගෙන භාග්‍යවතුන් වහන්සේගේ පාමුල විසුරුවා පූජා කළේය. හේ එම කුසල සම්භාරයෙන් දෙවිමිනිසුන් අතර සැරිසරන්නේ උභය සම්පත් අනුභවකොට මේ බුද්ධෝත්පාද කාලයෙහි කුලගෙයක ඉපිද වැඩිවිය පත්වූයේ පූර්ව වාසනා වශයෙන් ශාස්තෲන් වහන්සේ කෙරෙහි පැහැද පැවිදිව නොබෝ කලකින්ම රහත්විය.
උන්වහන්සේ පසුකලෙක තමාගේ පූර්වකර්මය සිහිකොට හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු **‘සුදස්සනොති නාමෙන’** යනාදිය කීහ. එහි **සුදස්සනො** යනු ආරෝහ පරිණාහ රූපයෙන් රූප ලක්‍ෂණයෙන් යෞවනයෙන් සොඳුරු දසුන් ඇත්තේනුයි සුදස්සන නමි. නමින් සුදස්සන නම් මල්කරුවෙක්ව දෑසමන් මලින් පදුමුත්තර භාග්‍යවතුන් වහන්සේ පිදුවෙමි යන අර්ථයි. සෙස්ස සියලු තන්හි නොගැඹුරු වේ ම ය.
**සුවණ්ණ වණ්ණං සම්බුද්ධං** යනාදි වශයෙන් ආයුෂ්මත් උදකපූජක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි පුරන ලද කුශල සමූහ ඇත්තේ භවයෙහි තැනින් තැන පින් පුරන්නේ පදුමුත්තර භාග්‍යවතුන් වහන්සේගේ කාලයෙහි එක් කුලගෙයක ඉපිද, වැඩිවිය පත්ව කුසල් අකුසල් දන්නේ, පදුමුත්තර භාග්‍යවතුන් වහන්සේ අහසින් වඩනාකල්හි නික්මුණු සවණක් බුදුරැස් කෙරෙහි පහන්වූයේ, දෑතින් ජලය ගෙන පූජා කළේය. ඔහු විසින් පුදන ලද ජලය රිදී බුබුළක් මෙන් අහසෙහි සිටියේය. හේ අතිශයින් පැහැදුණේ ඒ සොම්නසින්ම තුසිත දෙව්ලෝ ආදියෙහි උපන්නේ දිව්‍ය සම්පත් අනුභවකොට පසුකලක මිනිස් සම්පත් අනුභවකොට මේ බුද්ධෝත්පාද කාලයෙහි කුලගෙයක ඉපිද පැවිදිවූයේ නොබෝ කලකින්ම රහත් විය.
උන්වහන්සේ පසුකලක තමාගේ පූර්වකර්මය සිහිකොට හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු ‘සුවණ්ණ වණ්ණං සම්බුද්ධං’ යනාදිය කීහ. එය යට කියන ලද අර්ථ ඇත්තේ ම ය. **ඝතාසනමිව ජලිතං** යනු ඝත යනු ගිතෙල්ය. ගිතෙලට **ආසනං** ආධාර වේනුයි සතාසන යනු ගින්නය. නැතහොත් එය **අසති** අනුභව කරන්නේනුයි ඝතාසන යනු ගින්නමය. යම්සේ ගිතෙල් ඉසිවිට ගින්නෙහි ගිනිදැල් අතිශයින් දැල්වේද, එසේ ගිනිකඳක් මෙන් දිලිසෙන භාග්‍යවතුන් වහන්සේ යන අර්ථයි. **ආදිත්තංව හුතාසනං** යනු **හුත** යනු පූජා සත්කාරයයි කියනු ලැබේ. **හුතස්ස** පූජා සත්කාරයට අසුන් වූයේනුයි හුතාසන නමි. බබලන්නා වූ සූර්යයා මෙන් දෙතිස් උතුම් මහාපුරුෂ ලක්‍ෂණයන්ගෙන් ව්‍යාමප්‍රභා මණ්ඩලයෙන් බබලන්නා වූ රන්වන් සම්බුදුන් වහන්සේ අනිලඤ්ජසෙ අහසෙහි වඩිනු දුටුවෙමි යන සම්බන්ධයි. සෙස්ස සියලු තන්හි නොගැඹුරු අර්ථ ඇත්තේ ම ය.
**පදුමුත්තර බුද්ධස්ස** යනාදි වශයෙන් ආයුෂ්මත් නළමාලිය තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ නොයෙක් ජාතීන්හි නිවනට හේතුවන කුශලකර්ම රැස් කරන්නේ පදුමුත්තර භාග්‍යවතුන් වහන්සේගේ කාලයෙහි කුලගෙයක ඉපිද වැඩිවිය පත්ව ගෘහවාසය පිහිටුවා කාමයෙහි ආදීනව දැක ගිහිගෙය අත්හැර තවුස් පැවිද්දෙන් පැවිදිව තණඇතිරියක් ඇතිරුවේය. එහි වැඩහුන් භාග්‍යවතුන් වහන්සේට බටමල්වලින් විජිනිපතක් කොට පවන්සලා දුන්නේ ය. භාග්‍යවතුන් වහන්සේ ඔහුට අනුකම්පා පිණිස පිළිගත් සේක. අනුමෝදනාද කළ සේක. හේ ඒ පිනින් දෙවිමිනිසුන් අතර සැරිසරන්නේ උපනුපන් භවයෙහි පරිදාහ සන්තාප නොමැතිවූයේ කායචිත්ත සුඛයට පැමිණියේ නොයෙක් සැප අනුභවකොට මේ බුද්ධෝත්පාද කාලයෙහි එක් කුලගෙයක ඉපිද වැඩිවිය පත්ව පෙර වාසනා බලයෙන් ශාස්තෲන් වහන්සේ කෙරෙහි පැහැද පැවිදිව නොබෝ කලකින්ම රහත්විය.
උන්වහන්සේ පසුකලක තමාගේ පූර්වකර්මය සිහිකොට හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු **‘පදුමුත්තර බුද්ධස්ස’** යනාදිය කීහ. එය යටකියන ලද්දේ ම ය.
**නළමාලංගහෙත්‍වාන** යනු **නළති අසාරො** නිස්සාරව බටදඬුවෙන්ද **තනුකො** ලුහුවූයේනුයි නළනමි. බටදඬුවෙහි **මාලා** මල නළමාල නමි. ඒ නළමාලයෙන් විජිනිපතක් කරවූයේනුයි සම්බන්ධයි. වීජනී විශේෂයෙන් වාතය මෙයින් දිනානුයි වීජනී. ඒ වීජනිය බුදුරජාණන් වහන්සේට පිරිනැමුවෙමි. බුදුරජාණන් වහන්සේ පිළිගත් සේක යන අර්ථයි. සෙස්ස සියලු තන්හි නොගැඹුරු වූයේ ම ය.
**කානනං වනමොගය්හ** යනාදි වශයෙන් ආයුෂ්මත් ආසනුට්ඨාපක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස් කරන්නේ අත්‍ථදස්සි භාග්‍යවතුන් වහන්සේගේ කාලයෙහි කුලගෙයක ඉපිද ගිහිගෙයි වසන්නේ එහි දොස් දැක ගිහිගෙය අත්හැර තවුස් පැවිද්දෙන් පැවිදිව හිමවතෙහි වසන්නේ එහි සපැමිණි භාග්‍යවතුන් වහන්සේ දැක පැහැදුණේ සිංහාසනයක් දුන්නේය. එහි වැඩහුන් භාග්‍යවතුන් වහන්සේට මල්කළඹක් ගෙන පුදා පැදකුණුකොට ගියේය. හේ ඒ පිනින් දෙවිමිනිසුන් අතර සැරිසරන්නේ උපනුපන් භවයෙහි උසස්කුල ඇත්තේ ධන සම්පත් ඇත්තේ විය. හේ කාලාන්තරයකින් මේ බුද්ධෝත්පාද කාලයෙහි කුලගෙයක ඉපිද වැඩිවිය පත්ව ශාස්තෲන් වහන්සේ කෙරෙහි පැහැද පැවිදිවූයේ නොබෝ කලකින් ම රහත් විය.
උන්වහන්සේ රහත්වී තමාගේ පූර්ව කර්මය සිහිකොට හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු **‘කානනං වන මොගය්හ’** යනාදිය කීහ. ඒ සියල්ල යට කියන ලද්දේ ම ය.
**හිමවන්තස්ස අවිදුරෙ** යනාදි වශයෙන් ආයුෂ්මත් බිලාලිදායක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස් කරන්නේ පදුමුත්තර භාග්‍යවතුන් වහන්සේගේ කාලයෙහි කුලගෙයක ඉපිද දැනමිති බවට පත්වූයේ ගිහිගෙයි වසන්නේ එහි ආදීනව දැක ගිහිගෙය අත්හැර තවුස් පැවිද්දෙන් පැවිදිව හිමවතෙහි වසන්නේ අතිශයින් අල්පේච්ඡ සන්තුෂ්ට වූයේ අලමුල් ආදියෙන් යැපෙන්නේ වාසය කරයි. එකල්හි පදුමුත්තර භාග්‍යවතුන් වහන්සේ ඔහුට අනුකම්පා පිණිස හිමවතට වැඩි සේක. උන්වහන්සේ දැක පැහැදුණේ වැඳ ඇඹුල්කැඳ ගෙන පාත්‍රයෙහි වත් කළේය. තථාගතයන් වහන්සේ එය ඔහුට අනුකම්පාවෙන් සොම්නස් දනවමින් වැළඳූ සේක. හේ ඒ කර්මයෙන් එයින් චුතවූයේ දෙවිමිනිසුන් අතර උභය සම්පත්තීන් අනුභවකොට මේ බුද්ධෝත්පාද කාලයෙහි කුලගෙයක ඉපිද වැඩිවිය පත්ව ශාස්තෲන් වහන්සේ කෙරෙහි පැහැදුණේ සසුනෙහි පැවිදිව නොබෝ කලකින්ම රහත් විය.
උන්වහන්සේ පසුකලක තමාගේ කුශලකර්මය සිහිකොට හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු **‘පදුමුත්තර බුද්ධස්ස’** යනාදිය කීහ. ඒ සියල්ල යට කියන ලද පරිදි බැවින් නොගැඹුරු ම ය. අලමුල් ආදිය ඒ ඒ මුල් ජාතීන්ගේ නම් මය.
**සුවණ්ණ වණ්ණ සම්බුද්ධං** යනාදි වශයෙන් ආයුෂ්මත් රෙණුපූජක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස් කරන්නේ විපස්සි භාග්‍යවතුන් වහන්සේගේ කාලයෙහි කුලගෙයක ඉපිද වැඩිවිය පත්ව ශාස්තෲන් වහන්සේ‌ කෙරෙහි පැහැදුනේ ගිනිකඳක් මෙන් බබලන භාග්‍යවතුන් වහන්සේ දැක පැහැදුණු සිතැත්තේ නාමල් රේණුවක් ගෙන පූජා කළේය. ඉක්බිති භාග්‍යවතුන් වහන්සේ අනුමෝදනාව කළ සේක.
හේ ඒ පිනින් එයින් චුත වූයේ දෙවිමිනිසුන් අතර සැරිසරන්නේ උභය සම්පත් අනුභවකොට උපනුපන් භවයෙහි සියලු තැන පුදනු ලැබුවේ මේ බුද්ධෝත්පාද කාලයෙහි කුලගෙයක ඉපිද දැනමිති බවට පත්වූයේ පූර්ව වාසනා බලයෙන් ශාස්තෲන් වහන්සේ කෙරෙහි පැහැදුණේ පැවිදිව නොබෝ කලකින්ම රහත් විය. රහත් වී දිවැසින් තමාගේ පූර්ව කර්මය දැක හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ **‘සුවණ්ණ වණ්ණං සම්බුද්ධං’** යනාදිය කීය. එය යට කියන ලද අර්ථ ඇත්තේ ම ය. **සතරංසිව භානුමං** යනු **සතමත්තා **සියයක් පමණ **රංසි** ප්‍රභා යම් පුරුෂයකුට වේද හේ සතරංසි නමි. ගාථාවේ ඡන්දස් පහසුව පිණිස සතරංසී යනුවෙන් කියන ලදී. නොයෙක් දහස් ගණන් නොයෙක් සියදහස් ගණන් රැස් යන අර්ථයි. **භානු** යනු ප්‍රභාවයි. **භානු** ප්‍රභාව යමෙකුට වේද හේ භානුමා නමි. ඒ සූර්යයා වැනි විපස්සි භාග්‍යවතුන් වහන්සේ දැක රේණු සහිත නාමලක් ගෙන **අභිරෝපයිං** පූජා කෙළෙමි යන අර්ථයි. සෙස්ස නොගැඹුරු වේ ම ය.
12. මහාපරිවාර වර්‍ගය
**විපස්සි නාම භගවා** යනාදි වශයෙන් ආයුෂ්මත් මහා පරිවාර තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස්කරන්නේ විපස්සි භාග්‍යවතුන් වහන්සේගේ කාලයෙහි තෙමේම යක්‍ෂ යෝනියෙහි ඉපිද නොයෙක් සියදහස් ගණන් යක්ෂ පිරිවර ඇත්තේ එක් කුඩා දිවයිනක දිව්‍ය සම්පත් අනුභවකොට වෙසේ. ඒ දිවයිනෙහි චෛත්‍ය ආදියෙන් අලංකාර වූ විහාරයක් ඇත. භාග්‍යවතුන් වහන්සේ එහි වැඩම කළ සේක. ඉක්බිති ඒ යක්‍ෂ සේනාධිපතියා භාග්‍යවතුන් වහන්සේ එහි වැඩම කළ බව දැක දිවසළු රැගෙන ගොස් භාග්‍යවතුන් වහන්සේ වැඳ දිවසළුවලින් පූජා කළේය. පිරිවර සහිතව සරණ ගියේය. හේ එම පුණ්‍යකර්මයෙන් එයින් චුතව දෙව්ලොව ඉපිද එහි ස කාමාවචර සැප අනුභවකොට එයින් චුතව මිනිසුන් අතර චක්‍රවර්ති ආදී සැප අනුභවකොට පසුකලක මේ බුද්ධෝත්පාද කාලයෙහි කුලගෙයක ඉපිද දැනමිති බවට පත්වූයේ ශාස්තෲන් වහන්සේ‌ කෙරෙහි පැහැදී පැවිදි වූයේ නොබෝ කලකින්ම රහත් විය.
උන්වහන්සේ පසුකලෙක තමාගේ පූර්ව කර්මය සිහිකොට හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු **‘විපස්සි නාම භගවා’** යනාදිය කීහ. එහි විශේෂ වූ පරමාර්ථ නිර්වාණය දකීනුයි විපස්සි නමි. විවිධ වූ සතිපට්ඨානාදී සත්තිස් බෝධිපාක්‍ෂික ධර්මයන් දකීනුයි හෝ විපස්සි නමි. විවිධ වූ අනේකප්‍රකාර වූ අවබෝධ කරවිය හැකි සත්ත්වයන් වෙන වෙනම දකීනුයි හෝ විපස්සී නමි. ඒ විපස්සි භාග්‍යවතුන් වහන්සේ ඒ දිවයිනෙහි චෙතියං පූජනීය ස්ථානයට වැඩිසේක යන අර්ථයි. සෙස්ස සියලු තන්හි නොගැඹුරු වේ ම ය.
**අත්‍ථදස්සි ජිනවරො** යනාදි වශයෙන් ආයුෂ්මත් සුමංගල තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස් කරන්නේ අත්‍ථදස්සි භාග්‍යවතුන් වහන්සේගේ කාලයෙහි එක් තඩාගයක් සමීපයෙහි රුක්දෙවියෙක් ව උපන්නේ ය. එසමයෙහි භාග්‍යවතුන් වහන්සේ විහාරයෙන් නික්ම නහනු කැමතිසේක් ඒ තඩාංගයෙහි ඉවුරට වැඩමකොට එහි ස්නානය කොට එක් සිවුරකින් බබලන බ්‍රහ්මයා මෙන් සූර්යයා මෙන් රන් පිළිමයක් සේ වැඩසිටි සේක. ඉක්බිති ඒ දිව්‍යපුත්‍රයා හටගත් සොම්නස් ඇත්තේ ඇඳිලිබැඳ ස්තුති කළේය. තමාගේ දිව්‍යගීත තූර්ය වාදනයෙන් උපහාරද කළේය. හේ එම කර්මයෙන් දෙවිමිනිසුන් අතර සම්පත් අනුභවකොට පසුකලක මේ බුද්ධෝත්පාද කාලයෙහි කුලගෙයක ඉපිද දැනමිති බවට පත්වූයේ ශාස්තෲන් වහන්සේ කෙරෙහි පැහැද පැවිදිව නොබෝ කලකින්ම රහත්විය.
උන්වහන්සේ පසුව පූර්වකර්මය සිහිකොට හටගත් සොම්නස් ඇත්තාහු පූර්වචරිතාපදානය ප්‍රකාශ කරන්නාහු **අත්‍ථදස්සි ජිනවරො** යනාදිය කීහ. එහි පරමාර්ථ නිර්වාණය **දක්ඛති** දකින්නේනුයි අත්‍ථදස්සි නමි. නැතහොත් සියලු සත්ත්වයන්ට චතුරාර්ය සත්‍ය සංඛ්‍යාත **අත්‍ථං** ප්‍රයෝජනය දක්නාසුලු වූයේ යනුයි අත්‍ථදස්සි නමි. කෙලෙස් දිනුවේය. දිනයි දිනන්නේනුයි ජිනනමි. සියලු සත්ත්වයන් විසින් හැසිරිය යුත්තේ ප්‍රාර්ථනා කළයුත්තේනුයි **වර** නම් අත්‍ථදස්සි ජිනවූයේ ද හෙම වරවූයේ ද අත්‍ථදස්සි ජිනවර නමි. **ලොකජෙට්ඨො** යනු දිරානුයි විශේෂයෙන් දිරානුයි ලෝක නමි. බුද්ධාදීන් විසින් බලනු ලැබේනුයි. පිහිටනු ලැබේනුයි පරතෙර පත්වූයේනුයි හෝ ලෝක නමි. ලෝකයට ජ්‍යෙෂ්ඨ වූයේ නරයන්ට උත්තම වූයේ යන අර්ථයි. සෙස්ස සියලු තන්හි නොගැඹුරු වේ ම ය.
**උභින්නං දෙවරාජුනං** යනාදි වශයෙන් ආයුෂ්මත් සරණාගමනිය තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ උපනුපන් භවයෙහි පින් රැස්කරන්නේ පදුමුත්තර භාග්‍යවතුන් වහන්සේ උපන් කල්හි මොහු හිමවතෙහි දෙව්රජෙක් ව උපන්නේය. ඒ අසලම විසූ යක්දෙව් රජු සමග සංග්‍රාමය පිණිස එළැඹියේ දෙදෙන නොයෙක් යක්‍ෂයන් දහස් ගණන් පිරිවර ඇත්තාහු පලිස් ආයුධ ගත් අත් ඇත්තාහු වූහ. එකල්හි පදුමුත්තර භාග්‍යවතුන් වහන්සේ ඒ සත්ත්වයන් කෙරෙහි කරුණාව උපදවා අහසින් එහි වැඩමවා පිරිවර සහිත දෙව්රජුන් දෙදෙනාට ධර්මය දේශනා කළ සේක. එකල්හි ඒ සියලු පලිස් ආයුධ හැරදමා භාග්‍යවතුන් වහන්සේට ගරු බුහුමන් සහිතව වැඳ සරණ ගියහ. මේ තෙමේ ඔවුන්ගෙන් පළමුව සරණ ගියේය. හේ ඒ පිනින් දෙවි මිනිසුන් අතර සැරිසරන්නේ උභය සම්පත් අනුභව කොට මේ බුද්ධෝත්පාද කාලයෙහි කුලගෙයක ඉපිද වැඩිවිය පත්ව ශාස්තෲන් වහන්සේ කෙරෙහි පැහැදුණේ පැවිදිව නොබෝ කලකින්ම රහත් විය.
උන්වහන්සේ පසුකලක පෙර කුසලය සිහිකොට හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු **‘උභින්නං දෙවරාජූනං’** යනාදිය කීහ. එහි සුචිලෝම ඛරලෝම, ආලවක කුම්භීර කුවේර ආදීන් මෙන් නාම ගෝත්‍රයෙන් අප්‍රකට වූ යක් රජුන් දෙදෙන වෙනත් අයුරකින් දක්වන්නේ උභිතනං දෙව රාජුනං යනාදිය කීහ. **සඞ්ගාමො සමුපට්ඨිතො** යනු **සං** මනාසේ **ගාමො** කලහ පිණිස පැමිණීම යනු සංගාම නමි. ඒ සංග්‍රාමය **සං** මැනවින් **උපට්ඨිතො** පැමිණ සිටියේ වෙයි යන අර්ථයි. **අහොසි සමුපබ්බුළ්හො** යනු **සං** මැනවින් **උප** සමීපයෙහි එක්රැස් වූයේ යන අර්ථයි.
**සංවෙජෙසි මහා ජනං** යනු එක්රැස් වූ යකුන්ට අහසෙහි වැඩහුන් භාග්‍යවතුන් වහන්සේ චතුස්ස්‍ය ධර්ම දේශනාවෙන් **සං** මනාසේ **වෙජෙසි** ආදීනව දැක්වීමෙන් ගැන්වූ සේක දැන්වූ සේක අවබෝධ කරවූ සේක යන අර්ථයි. සෙස්ස නොගැඹුරු අර්ථ ඇත්තේ ම ය.
**වරුණොනාම නාමෙන** යනාදි වශයෙන් ආයුෂ්මත් ඒකාසනිය තෙරුන් වහ්නසේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස්කරන්නේ අත්‍ථදස්සි භාග්‍යවතුන් වහන්සේගේ කාලයෙහි වරුණ නම් දෙව්රජෙක් ව උපන්නේ ය. හේ භාග්‍යවතුන් වහන්සේ දැක පහන් සිතැත්තේ සුවඳමල් ආදියෙන් ද ගීතවාදිතයන්ගෙන් ද උවටැන් කරන්නේ පිරිවර සහිතව පූජා කළේය. ඉන් පසුකලක භාග්‍යවතුන් වහන්සේ පිරිනිවි කල්හි උන්වහන්සේගේ මහාබෝධි වෘක්‍ෂය බුදුන් දැක්මක් මෙන් සියලු තූර්ය තාල යෙදීම්වලින් පිරිවර සහිතව උපහාර කළේය. හේ ඒ පිනින් කලුරිය කොට නිර්මාණරතී දිව්‍ය ලෝකයෙහි උපන්නේ ය. මෙසේ දිව්‍ය සම්පත් අනුභවකොට මිනිසුන් අතරද මිනිසෙක් ව මිනිස් සම්පත්ද අනුභවකොට මේ බුද්ධෝත්පාද කාලයෙහි කුලගෙයක ඉපිද දැනමිති බවට පත්ව ශාස්තෲන් වහන්සේගේ සසුනෙහි පැවිදිව නොබෝ කලකින්ම රහත් විය.
පසුව ස්වකීය කර්මය සිහිකොට එය තථ්‍ය පරිදි දැන හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ **වරුණොනාම නාමෙන** යනාදිය කීය. එහි මම යම්කලක සතුටුවීම පිණිස බුද්ධ බෝධියද පිදුවෙම් ද, එකල්හි වරුණනම් දෙව්රජ වීමි, යන සම්බන්ධයි.
**ධරණීරුහ පාදපං** යනු වෘක්‍ෂලතා පර්වත සත්රුවන් ආදිය දරානුයි ධරණී නමි. එහි වැඩේනුයි පිහිටානුයි ධරණීරුහ නමි. පයින් පානය කෙරේනුයි පාදප නමි. ඉසින ලද ජලය පාදයෙන් බොයි, රුක් කඳ අතු රිකිලිවලින් ආපෝරසය පතුරුවා හරී යන අර්ථයි. ඒ ධරණීරුහ පාදපය වූ බෝධිවෘක්‍ෂය යන සම්බන්ධයි.
**සකකම්මාහිරද්ධො** යනු තමාගේ කුසල කර්මයෙන් **අභිරද්ධො පසන්නො** උතුම් බෝධිය කෙරෙහි පැහැදුණේ යන සම්බන්ධයි. සෙස්ස සියලු තන්හි නොගැඹුරු අර්ථ ඇත්තේ ම ය.
**විපස්සි නාම භගවා** යනාදි වශයෙන් ආයුෂ්මත් සුවණ්ණපුප්ඵිය තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස්කරන්නේ විපස්සි භාග්‍යවතුන් වහන්සේගේ කාලයෙහි එක්තැනක බූමාටු දිව්‍ය පුත්‍රයෙක් ව ඉපදී ඒ භාග්‍යවතුන් වහන්සේගේ ධර්මය අසා පහන් සිතැත්තේ රන්මල් සතරක් පූජා කළේය. ඒ මල් අහසෙහි රන් වියනක් වී වසාගති. රන් පැහැය ද බුදුරජාණන් වහන්සේගේ සිරසෙහි පැහැයද එකක් ව මහා ආලෝකයක් විය. හේ වැඩි වැඩියෙන් පැහැදුණේ ස්වකීය භවනයට ගිය ද සිහි කෙරේමය. හේ ඒ පුණ්‍ය කර්මයෙන් තුසිත භවනය ආදී සුගතීන්හිම සැරිසරන්නේ දිව්‍ය සම්පත් අනුභවකොට මේ බුද්ධෝත්පාද කාලයෙහි කුලගෙයක ඉපිද දැනමිති බවට පැමිණියේ ශාස්තෲන් වහන්සේගේ ධර්මදේශනාව අසා සසුනට උර දී පැවිදිවූයේ නොබෝ කලකින්ම රහත් විය.
පසුකලක පෙර කළ කර්මය සිහිකොට හටගත් සොම්නස් ඇත්තේ පූර්වචරිතාපදානය ප්‍රකාශ කරන්නේ විපස්සිනාම භගවා යනාදිය කීය. එය යට කියන ලද්දේ ම ය.
**පාමොජ්ජං ජනයිත්‍වාන** යනු බලවත් ප්‍රීතියක් උපදවා සිතෙහි මෝදනය ප්‍රමෝදනය භාසය ප්‍රභාසය ප්‍රීතිය ප්‍රමෝදය ප්‍රමුදිත භාවය සතුටු බව ආදිය මෙන් සතුටු සිත් ඇති බව උපදවා යන අර්ථයි. සෙස්ස සියලු තන්හි නොගැඹුරු ම ය.
**වසාමි රාජායතනෙ** ආදි වශයෙන් ආයුෂ්මත් චිතකපූජක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ ඉන්පසුව උපනුපන් භවයෙහි පින් රැස් කරන්නේ සිඛී භාග්‍යවතුන් වහන්සේගේ කාලයෙහි රාජායතන රුක් දෙවියෙක් ව ඉපිද අතරින්පතර දෙවියන් සමග ධර්මය අසා පැහැදුණේ සපිරිවරින් සුවඳ පහන් දුම් මල් බෙර ආදිය ගෙන්වාගෙන භාග්‍යවතුන් වහන්සේ ආදාහන කළ තැනට ගොස් පහන් ආදිය පුදා නොයෙක් තූර්යයෙන් නොයෙක් වාදිතයෙන් එය පිදුවේය. එතැන් පටන් ස්වකීය භවනයට පිවිසියේ ද භාග්‍යවතුන් වහන්සේ ම සිහිකොට සම්මුඛයෙහි මෙන් වඳියි. හේ එම පිනින් ම ඒ චිත්තප්‍රසාදයෙන් ම රාජායතනයෙහි කලුරිය කළේ තුසී දෙව්ලොව ඉපිද දිව්‍ය සම්පත් අනුභවකොට ඉන්පසු මිනිසුන් අතර මිනිස් සම්පත් අනුභවකොට මේ බුද්ධෝත්පාද කාලයෙහි කුලගෙයක ඉපිද දැනමිති බවට පත්වූයේ භාග්‍යවතුන් වහන්සේ කෙරෙහි උපන් චිත්තප්‍රසාද ඇත්තේ භාග්‍යවතුන් වහන්සේගේ සසුනෙහි පැවිදිව නොබෝ කලකින්ම රහත් විය.
උන්වහන්සේ පසුකලක තමාගේ පූර්වකර්මය සිහිකොට හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු **‘වසාමි රාජායතනෙ’** යනාදිය කීහ. ‘රාජායතන’ යනු දෙව්රදුන්ගේ ආයතනය රාජායතන නමි. ඒ රුකට නමක් හෝ වෙයි. **පරිනිබ්බුතෙ භගවති** යනු හාත්පසින් කිසිවක් ඉතිරි නොකොට ස්කන්ධ පරිනිර්වාණ කාලයෙහි පිරිනිවනට පත් සිඛී ලෝකබන්ධු වූ බුදුරජාණන් වහන්සේගේ යනු සම්බන්ධයි.
**චිතකං අගමාසහං** යනු සඳුන් අගිල් දෙව්දුරු කපුරු තකුල් ආදී වූ සුවඳ **චිතං** රැස්කරන ලද්දේනුයි චිත නමි. චිතම චිතකයයි. බුදුන් ගෞරව පිණිස චිතකය පුදනු සදහා චිතකය සමීපයට මම ගියෙමි යන අර්ථයි. එහි ගොස් කරන ලද කාර්යය දක්වන්නේ ‘තරියංතත්‍ථ වාදෙත්‍වා’ යනාදිය කීහ. ඒ සියල්ල පහසුවෙන් දත හැක්කේ ම ය.
**යදා විපස්සි ලොකග්ගො** යනාදි වශයෙන් ආයුෂ්මත් බුද්ධසඤ්ඤක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස් කරන්නේ විපස්සි භාග්‍යවතුන් වහන්සේගේ කාලයෙහි එක් බූමාටු විමනක දෙවි පුතෙක් ව උපන්නේය. එකල විපස්සි භාග්‍යවතුන් වහන්සේ ආයු සංස්කාරය හළ සේක. සියලු දසදහසක් ලෝකධාතුද චතුස්සාගරද බුද්ධ සඤ්ඤක පර්වතද ප්‍රකම්පනය විය. එදා දෙව්පුතුගේ විමන ද කම්පනය විය. එකෙණෙහි ඒ දේවපුත්‍රයා සැක හටගත්තේ පෘථුවි කම්පනයෙහි උපත කිමෙක්දැයි සිතා බුදුරජාණන් වහන්සේ ආයු සංස්කාර හළ බව දැන මහා ශෝක සංවේගයක් ඉපදවීය. එකල්හි වෛශ්‍රවණ මහරජ තෙමේ පැමිණ ඒ ගැන නොසිතවයි අස්වැසීය. ඒ දේවපුත්‍රයා එයින් චුතව ඒ පිනින් දෙවිමිනිසුන් අතර සැරිසරන්නේ මේ බුද්ධෝත්පාද කාලයෙහි කුලගෙයක උපන්නේ දැනමිති බවට පත්වූයේ ගිහිගෙය අත්හැර පැවිදිව නොබෝ කලකින්ම රහත් විය.
පසුකලක පූර්ව කර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ **‘යදා විපස්සි ලොකග්ගො’** යනාදිය කීය. **ආයුසඞ්ඛාර මොස්සජි** යනු හාත්පසින් **යුනොති** සත්ත්වයන් පාලනය කෙරේනුයි ආයු නමි. ආයුෂයෙහි **සංඛාරො** ඒකරාශී වීම ආයුසංඛාර නමි. ඒ ආයු සංස්කාරය **ඔස්සජි** ප්‍රතික්‍ෂේප කළ සේක. අත්හළ සේක යන අර්ථයි. එම ආයුසංස්කාර හැරීමෙහිදී **ජලමෙඛලා** සාගරජල මේඛලාව සහිත සියලු දසදහසක් චක්‍රවාට පෘථුවිය ප්‍රකම්පනය විය යනු සම්බන්ධයි.
**ඔතනං විත්‍ථතං ඔතතනං විතතං** විසිතුරු වූ සුපිරිසිදු වූ **චිත්තං** නොයෙක් සත්රුවනින් චිත්‍රවිචිත්‍ර වූ සෝබමාන වූ මාගේ භවන **පකම්පිත්‍ථ** ක්‍රමයෙන් ප්‍රකම්පනය විය යන අර්ථයි. සෙස්ස සියලුතන්හි නොගැඹුරුමය.
**පදුමුත්තර බුද්ධස්ස සාවකා** ආදි වශයෙන් ආයුෂ්මත් මග්ගසඤ්ඤික තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ එයින් පසුව භවයෙහි තැනින් තැන පින් රැස් කරන්නේ පදුමුත්තර භාග්‍යවතුන් වහන්සේගේ කාලයෙහි හිමවතෙහි දිව්‍යපුත්‍රයෙක් ව ඉපිද කැළයට ගොස් මංමුළා වූ මාර්ගය සොයන්නා වූ උන්වහන්සේගේ ශ්‍රාවකයන් වළඳවා මාර්ගය කීය. හේ ඒ පිනින් දෙව් මිනිස් සැප අනුභවකොට උපනුපන් භවයෙහි සියලු තන්හි මුළා නොවූයේ සංඥා ඇත්තේ විය. ඉක්බිති මේ බුද්ධෝත්පාද කාලයෙහි කුලගෙයක ඉපිද දැනමිති බවට පත්වූයේ ගෘහවාසයෙහි නොඇලුණේ පැවිදිව නොබෝ කලකින්ම රහත් විය.
උන්වහන්සේ පසුකලක තමාගේ පූර්ව කර්මය සිහිකොට හටගත් සොම්නස් ඇත්තාහු පූර්ව චරිතාපදානය ප්‍රකාශ කරවන්නාහු **‘පදුමුත්තර බුද්ධස්ස’** යනාදිය කීහ. **සාවකා වනචාරිනො** යනු භාග්‍යවතුන් වහන්සේ කියූ වචනය මැනවින් ආදරයෙන් අසත්නුයි සාවක නමි. නැතහොත් භාග්‍යවතුන් වහන්සේගේ දේශනා අනුසාරයෙන් ඥානය මෙහෙයවා සද්ධර්මය අසත්නුයි සාවක නමි. **වනචාරිනො** වනයෙහි හැසිරෙන ශ්‍රාවකයෝ ය. **විප්පනට්ඨං** මංමුළා වී මහා වනයෙහි අන්‍ධාව ඇස් නැත්තවුන් මෙන් **අනුසරෙ** හැසිරෙති යනු සම්බන්ධයි. සෙස්ස සියලු තන්හි නොගැඹුරු අර්ථ ඇත්තේ ම ය.
**අත්‍ථදස්සි සුගතෙ** යනාදි වශයෙන් ආයුෂ්මත් පච්චුපට්ඨාන සඤ්ඤක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස් කරන්නේ අත්‍ථදස්සි භාග්‍යවතුන් වහන්සේගේ කාලයෙහි යක් යෝනියෙහි ඉපිද භාග්‍යවතුන් වහන්සේ ජීවමාන කාලයෙහි දැක්මක් නොලැබුණු බැවින් පසුව පිරිනිවි කල්හි මහත් ශෝකයට පැමිණ වාසය කළේය. එකල්හි උන්වහන්සේගේ සාගත නම් අග්‍ර ශ්‍රාවකයන් වහන්සේ අනුශාසනා කරන සේක් ‘භාග්‍යවතුන් වහන්සේගේ ශාරීරික ධාතු පූජාව නම් ජීවත්ව සිටියදී කරන ලද පූජාවක් මෙන් මහත්ඵල වෙති’යි කියා ස්තූපයක් කරවයි යොදවනු ලැබුයේ ස්තූපයක් කරවීය. එයට පූජාකොට එයින් චුතවූයේ දෙවිමිනිසුන් අතර සම්පත් අනුභව කොට මේ බුද්ධෝත්පාද කාලයෙහි සැවැත්නුවර එක් කුලගෙයක ඉපිද දැනමිති බවට පත්වූයේ ශාස්තෲන් වහන්සේ කෙරෙහි පැහැද පැවිදි වූයේ නොබෝ කලකින්ම රහත් විය.
උන්වහන්සේ පසුකලක තමාගේ පූර්වකර්මය සිහිකොට හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු **‘අත්‍ථදස්සිම්හි සුගතෙ’** යනාදිය කීහ. එය යට කියන ලද්දේ ම ය. **යක්ඛයොනිං උපපජ්ජිං** යනු මෙහි තමාගේ ඉදිරියට පැමිණි පැමිණියවුන් කමින් **යාති** යතියි යක්ඛ නමි. යකුන්ගේ **යොනි** ජාතියනුයි යක්ඛයොනි නමි. යක්ෂ යෝනියෙහි උපන්නේ යන අර්ථයි.
**දුල්ලද්ධං වත මෙ ආසිං** යනු **මෙ** මා විසින් ලැබුණු යසස අපහසුවෙන් ලබන ලද්දේය. බුදුවූ ශාස්තෲන් වහන්සේට සත්කාරයක් නොකරන ලද බැවින් වරදවා ලබන ලද්දේය යන අර්ථයි. **දුප්පභාතං** යනු දුෂ්ප්‍රභාතයක්, රාත්‍රිය එලඹීමක්, මාගේ අතිශයින් දුෂ්ප්‍රභාතයක් යන අර්ථයි. **දුරුට්ඨිතං** යනු **දුට්ඨුතං** සූර්යාගේ උදාවීම මාහට නරක උදාවීමක්ය යන අර්ථයි. සෙස්ස සියලුතන්හි නොගැඹුරු ම ය.
**ජායන්තස්ස විපස්සිස්ස** යනාදි වශයෙන් ආයුෂ්මත් ජාතිපූජක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස් කරන්නේ විපස්සි භාග්‍යවතුන් වහන්සේගේ කාලයෙහි කුලගෙයක ඉපිද දැනමිති බවට පත්වූයේ නැකැත් කියන්නන් විසින් විපස්සි බෝධි සත්ත්වයන්ට කියන ලද ලක්‍ෂණ නිමිත්ත අසා, ‘මේ කුමාරයා වනාහි බුදුවී සකල ලෝකයාට අග්‍රව ශ්‍රේෂ්ඨව සියලු සත්ත්වයන් සසරින් ගොඩදමන්නේ යයි අසා, ඒ භාග්‍යවතුන් වහන්සේ කුමාර කල්හිම බුදුන්ට මෙන් පසුව ක්‍රමයෙන් කුමාරකාලය, යුවරජ කාලය රජ කාලයයි කාලත්‍රය ඉක්මවා බුදුරජාණන් වහන්සේ උපන් කල්හිද මහා පූජාවක් කොට එයින් චුතවූයේ තුසිත ආදී දිව්‍ය ලෝකවල ඉපිද දිව්‍යසැප අනුභව කොට පසුව මිනිසුන් අතර චක්‍රවර්ති ආදී මිනිස් සම්පත් අනුභවකොට මේ බුද්ධෝත්පාද කාලයෙහි කුලගෙයක උපන්නේ හත්අට වයස් කල්හිම භාග්‍යවතුන් වහන්සේ කෙරෙහි පැහැදී පැවිදිව විදසුන් වඩා නොබෝ කලෙකින්ම රහත් විය.
උන්වහන්සේ පසුකලක තමාගේ කුශලකර්මය සිහිකොට හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු **‘ජායන්තස්ස විපස්සිස්ස’** යනාදිය කීහ. එය යටකියන ලද අර්ථ ඇත්තේ ම ය.
**නෙමිත්තානං සුණිත්‍වාන** යනු මෙහි **නිමිත්තං** කරුණ සැපදුක් ඇතිවීමට හේතුව දනිත්නුයි නෙමිත්තා නමි. ඒ **නෙමිත්තානං** නක්‍ෂත්‍ර පාඨකයන්ගේ වචනය අසා යන අර්ථයි. සෙස්ස සියලු තන්හි නොගැඹුරු වේ ම ය.
13. සෙරෙය්‍ය වර්‍ගය
**අජ්ඣායකො මන්තධරො** යනාදි වශයෙන් ආයුෂ්මත් සෙරෙය්‍යක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ ආත්මභාව සියදහස් ගණන් පින් රැස් කරන්නේ විපස්සි භාග්‍යවතුන් වහන්සේගේ කාලයේදී බ්‍රාහ්මණ කුලයෙහි ඉපිද දැනමිති බවට පත්ව තුන්වේදයෙහි පරතෙරට ගොස් ඉතිහාස ආදී සියලු බ්‍රාහ්මණ ධර්මවල කෙළවරට පැමිණිායේ, එක් දවසක අභ්‍යවකාශයෙහි වැඩසිටි සපිරිවර භාග්‍යවතුන් වහන්සේ දැක පහන් සිතැත්තේ මහරි මලක් ගෙන පූජා කරමින් අහසට දැමීය. ඒ මල් අහසෙහි වියනක් ව සත්දිනක් තිබී පසුව අතුරුදහන් විය. හේ එම අසිරිය දැක අතිප්‍රසන්න සිත් ඇත්තේ එම ප්‍රීති සොම්නසින්ම කලුරිය කොට තුසිත ආදී දෙව්ලෝවල ඉපිද එහි දිවසැපත් අනුභවකොට ඉන්පසුව මිනිස් සුව අනුභව කළේය. ඉන්පසු මේ බුද්ධෝත්පාද කාලයෙහි එක් කුලගෙයක උපන්නේ දැනමිති බවට පැමිණ පූර්ව වාසනා බලයෙන් ශාස්තෲන් වහන්සේ කෙරෙහි පැහැදුණේ පැවිදි ව නොබෝ කලකින් ම රහත් විය.
උන්වහන්සේ පසුකලක පෙර කරන ලද කුසලය සිහිකොට හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු **‘අජ්ඣයකො මන්තධරො’** යනාදිය කීහ. එය යට කියන ලද අර්ථ ඇත්තේමය.
**සෙරෙය්‍යකං ගහෙත්‍වාන** යනු මහරිගසෙහි හටගත් ජාති පුෂ්පය සෙරෙය්‍ය නමි. සෙරෙය්‍ය සෙරෙය්‍යක නමි. ඒ සෙරෙය්‍යකය ගෙන යන සම්බන්ධයි. භාග්‍යවතුන් වහන්සේ කෙරෙහි පැහැදුණේ දෑසමන් මූනමල් සපු ආදී මල් පිහිටුවා පූජා කිරීමට කලක් නැති බැවින් එහි තිබුණු මහරිමල ගෙන පූජා කෙළෙමි යන අර්ථයි. සෙස්ස සියලු තන්හි නොගැඹුරු වේ ම ය.
**හිමවන්තස්සා විදුරෙ** යනාදි වශයෙන් ආයුෂ්මත් පුප්ඵථූපිය තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස්කරන්නේ විපස්සි භාග්‍යවත් බුදුරජාණන් වහන්සේගේ කාලයෙහි බමුණු කුලයෙහි ඉපිද දැනමිති බවට පැමිණ ස්වකීය ශිල්පයෙහි නිෂ්පත්තියට පැමිණියේ එහි හරයක් නොදක්නේ ගිහිගෙය අත්හැර හිමවතට පිවිස තමා සමග වූ පන්දහසක් ශිෂ්‍යයන් සමග පංචඅභිඥා අෂ්ට සමාපත්ති උපදවා කුක්කුර නම් පර්වතය සමීපයෙහි පන්සලක් කරවා වාසය කරයි. එකල බුදුන් උපන් බව අසා ශිෂ්‍යයන් සමග බුදුරජාණන් වහන්සේ සමීපයට යනු කැමැත්තේ කිසියම් ව්‍යාධියකින් පෙළුණේ පන්සලට පිවිස ශිෂ්‍යයන් හමුවෙන් බුද්ධානුභාව ලක්‍ෂණ අසා පහන් සිතැත්තේ හිමවතින් සපු අසෝක දුම්මැල්ල තණ වැටකේ ආදි නොයෙක් මල් ගෙන්වාගෙන ස්තූපයක් කොට බුදුන්ට මෙන් පූජාකොට කලුරියකොට බ්‍රහ්මලෝකයට පැමිණියේ විය. ඉක්බිති ඔහුගේ ශිෂ්‍යයෝ ඔහුගේ ආදාහනය සිදුකොට බුදුරජාණන් වහන්සේ සමීපයට ගොස් ඒ පුවත ශාස්තෲන් වහන්සේට දැන්වූහ. ඉක්බිති භාග්‍යවතුන් වහන්සේ බුදුඇසින් බලා අනාගත සංජානනයෙන් ප්‍රකට කිරීමක් කළසේක. හේ පසුකලක මේ බුද්ධෝත්පාද කාලයෙහි සැවැත්නුවර කුලගෙයක ඉපිද දැනමිති බවට පත්වූයේ පූර්ව වාසනා බලයෙන් ශාස්තෲන් වහන්සේ කෙරෙහි පැහැදුණේ පැවිදි ව නොබෝ කලකින්ම රහත් විය.
ඉක්බිති තමාගේ පූර්ව කුශලය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ ‘හිමවන්තස්සාවිදූරෙ’ යනාදිය කීහ. එය යටකියන ලද අර්ථ ඇත්තේ ම ය. **කුක්කුරොනාම පබ්බතො** යනු පර්වතයෙහි ශිඛරය **කුක්කුරාකාරෙන** බල්ලකුගේ ආකාරයෙන් පිහිටි බැවින් කුක්කුර පර්වතයයි ප්‍රසිද්ධියට ගියේ, ඒ සමීපයෙහි පන්සලක් කොට තවුසන් පන්දහසක් සමග වාසය කරන්නේ යන අර්ථයි. සෙස්ස සියලු තන්හි නොගැඹුරුය.
**සුවණ්ණවණ්ණං සම්බුද්ධං** යනාදි වශයෙන් ආයුෂ්මත් පායාසදායක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස්කරන්නේ විපස්සි භාග්‍යවතුන් වහන්සේගේ කාලයෙහි එක් විභව සම්පත් ඇති කුලගෙයක ඉපිද දැනමිති බවට පත්ව ගිහිගෙයි වසන්නේ ඇත් අස් ධන ධාන්‍ය සත්රුවන් ආදී විභව සම්පත් ඇත්තේ සැදැහැ ඇත්තේ කම්පල අදහා දහසක් පමණ රන් පාත්‍ර කරවා එහි කිරිබත් දහසක් පුරවා ඒ සියල්ල ගෙන්වාගෙන හිඹුල් වනයට ගියේය. එසමයෙහි විපස්සි භාග්‍යවතුන් වහන්සේ අහසෙහි සක්මනක් මවා සවණක් රැස් විහිදුවා එහි සක්මන් කරන සේක. ඒ සිටුවරයා ඒ අසිරිය දැක අතිශයින් පැහැදුණේ පාත්‍ර තබා වැඳ පිළිගන්නා ලෙස ආරාධනා කළේය. ඉක්බිති භාග්‍යවතුන් වහන්සේ අනුකම්පා උපදවා පිළිගත් සේක. පිළිගෙන ද වනාහි ඔහුට සොම්නස් උපදවනු පිණිස දහසක් පමණ භික්‍ෂූන් සමග වැළඳූ සේක. ඊට අමතරව නොයෙක් දහස් ගණන් භික්‍ෂූන් වහන්සේ වැළඳූ සේක. හේ ඒ පිනින් සුගතීන්හිම සැරිසරන්නේ මේ බුද්ධෝත්පාද කාලයෙහි කුලගෙයක ඉපදී දැනමිති බවට පත්වූයේ සැදැහැ ඇත්තේ පැවිදි ව නොබෝ කලකින් ම රහත්විය.
උන්වහන්සේ පසුකලක තමාගේ කුසලය නැවත බලන සේක් එය සිහිකොට හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු **‘සුවණ්ණ වණ්ණං සම්බුද්ධං’** යනාදිය කීහ එය යට කියන ලද්දේ ම ය.
**චඞ්කමං සුසමාරුළ්හො** යනු **චදිනන්තො** පියවර තබමින් කම යේනුයි **චඞ්කම** නමි. **චඞ්කමස්ස** පියවර තැබීමට ආධාරභූත වූ පොළෝ පෙදෙස සක්මන යන අර්ථයි. ඒ සක්මනට සුවිශේෂයෙන් නැගුණේ යනු සම්බන්ධයි. **අම්බරෙ අනිලායනෙ** යනු **වරීයති** අන්තය වසනු ලැබේනුයි **අම්බර** නමි. සුදු රෙද්දක් වැනි අහස යන අර්ථයි. සැඟවීමක් රැකීමක් මෙහි නැත්තේනුයි අනිල නමි. හාත්පසින් **යන්ති** මෙයින් යානුයි ආයන නමි. අනිලද එම ආයනද අනිලායන නමි. සෘද්ධි ඇත්තේ ඒ අහසෙහි අනිලායනයෙහි සක්මනක් මැවුයෙමි යන අර්ථයි. සෙස්ස සියලු තන්හි නො ගැඹුරු ම ය.
**නිසජ්ජ පාසාදවරෙ** යනාදි වශයෙන් ආයුෂ්මත් ගන්‍ධොදකිය තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස්කරන්නේ විපස්සි භාග්‍යවතුන් වහන්සේගේ කාලයෙහි සිටුකුලයෙහි ඉපිද දැනමිති බවට පත්වූයේ මහත්ධන ඇත්තේ මහාභෝග ඇත්තේ දිවසැප බඳු මිනිස් සුව අනුභව කරන්නේ එක් දවසක් උතුම් ප්‍රාසාදයෙහි සිටියේ වෙයි. එකල්හි භාග්‍යවතුන් වහන්සේ ස්වර්ණ මේරුව මෙන් වීදියෙහි වඩනා සේක. ඒ වඩනා භාග්‍යවතුන් වහන්සේ දැක පහන් සිතැත්තේ ගොස් වැඳ සුවඳ ජලයෙන් භාග්‍යවතුන් වහන්සේ ඉසිමින් පූජා කළේය. හේ එම පිනින් දෙවිමිනිසුන් අතර සැරිසරන්නේ මේ බුද්ධෝත්පාද කාලයෙහි එක් කුලගෙයක ඉපිද දැනමිති බවට පත්වූයේ ගෘහවාසයෙහි නො ඇලුණේ ශාස්තෲන් වහන්සේ සමීපයෙහි පැවිදි ව කමටහන් ගෙන විදසුන් වඩා නොබෝ කලකින්ම රහත්විය.
පසුකලක තමාගේ පූර්ව කර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ **‘නිසජ්ජ පාසාදවරෙ’** යනාදිය කීය. එහි **පාසාදො** යනු **පසාදං** සොම්නස **ජනෙති** උපදවානුයි පාසාද නමි. මල්කම් සිත්කම් රන්කම් ආදියෙන් එහි පිවිසි ජනයාට සොම්නස දනවයි යන අර්ථයි. ගන්‍ධොදකිය එම ප්‍රාර්ථනා කළයුතු අර්ථයෙන් වර වූයේද පාසාදවර නමි. ඒ ප්‍රාසාද වරයෙහි **නිසජ්ජ** හිඳ විපස්සි බුදුරජාණන් වහන්සේ දුටුවෙමියි සම්බන්ධයි. සෙස්ස සියලු තන්හි නොගැඹුරු ම ය.
**ජායමානෙ විපස්සිම්හි** යනාදි වශයෙන් ආයුෂ්මත් සම්මුඛාථවික තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස් කරන්නේ විපස්සි භාග්‍යවතුන් වහන්සේගේ කාලයෙහි බමුණු කුලයෙහි උපන්නේ සත්හැවිරිදි වයස් කල්හිම ස්වකීය ශිල්පයෙහි නිෂ්පත්තියට පත්වූයේ ගෘහවාසය පිහිටුවා වසන්නේ, විපස්සි බෝධිසත්ත්වයන් උපන්කල්හි පහළවූ ලකුණු දැක වේදත්‍රයෙහි දිස්වන අයුරින් ඒ ලකුණු සියලු ජනකායට විස්තර කරන්නේ නිසැකයෙන්ම මොහු ලෝකයේ බුදුවන්නේ යයි ප්‍රකාශකොට ජනයන්ගේ සිතෙහි බෝසතුන් කෙරෙහි ප්‍රසාදය දැනවීය. හේ එම කුසල කර්මයෙන් ස කාමාවචර සම්පත් අනුභවකොට මිනිසුන් අතර ද චක්‍රවර්ති සම්පත් අනුභවකොට මේ බුද්ධෝත්පාද කාලයෙහි කුලගෙයක ඉපිද දැනමිති බවට පත්වූයේ සැදැහැ ඇත්තේ පැවිදි ව නොබෝ කලකින් ම රහත් විය. කරන ලද කුසලයේ නමින් සම්මුඛාථවික තෙරුන් වහන්සේ යයි ප්‍රකට වූහ.
උන්වහන්සේ තමාගේ පූර්වකර්මය සිහිකොට හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු **ජායමානෙ** විපස්සිම්හි යනාදිය කීහ. විපස්සි සම්බුදු රජාණන් වහන්සේ **ජායමානෙ** මව්කුසින් නික්මෙන කල්හි පහළවූ **නිමිත්තං** කාරණය බුදුබවට හේතුවෙතියි **බ්‍යාකරිං** කීවෙමි. නොයෙක් ආශ්චර්ය ප්‍රකට කෙළෙමි යන අර්ථයි. සෙස්ස කියන ලද පරිද්දෙන් පහසුවෙන් දත හැක්කේ ම ය.
**නගරෙ ධඤ්ඤවතියා** යනාදි වශයෙන් ආයුෂ්මත් කුසුමාසනිය තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස්කරන්නේ විපස්සි භාග්‍යවතුන් වහන්සේගේ කාලයෙහි බමුණු කුලයෙහි ඉපිද දැනමිති බවට පත්වූයේ මහත්ධන ඇත්තේ මහාභෝග ඇත්තේ තුන්වේදයෙහි පරතෙරට පැමිණියේ බ්‍රාහ්මණ ශිල්පයන්හි කෙළ පැමිණියේ ස්වකීය හා පර සමයෙහි දක්‍ෂ වූයේ මවුපියන් පුදනු කැමැත්තේ උපුල්මල් කලප් පහක් තමාගේ සමීපයෙහි තබා හුන්නේය. එකල්හි භික්‍ෂු සංඝයා පිරිවරාගත් විපස්සි භාග්‍යවතුන් වහන්සේ වඩිනු දැක නීල පීත ආදී ඝන බුදුරැස් දැක පහන් සිතැත්තේ අසුන් පනවා එහි ඒ මල් අතුරා භාග්‍යවතුන් වහන්සේ එහි හිඳුවා ස්වකීය ගෘහයෙහි මව පිණිස පිළියෙල කරන ලද සියලු කෑයුතු දෑද බිය යුතු දෑද ගෙන සපිරිවර භාග්‍යවතුන් වහන්සේ තම අතින් සන්තර්පණය කරන්නේ වැළඳවීය. වළඳා අවසන්හි එක් උපුල්මල් අතක් දුන්නේය. එයින් හටගත් සොම්නස් ඇත්තේ ප්‍රාර්ථනයක් කළේය. භාග්‍යවතුන් වහන්සේද අනුමෝදනාව කොට වැඩි සේක. හේ ඒ පිනින් දෙව්මිනිස් සම්පත් අනුභවකොට මේ බුද්ධෝත්පාද කාලයෙහි සැවැත්නුවර විභව සම්පත් ඇත් එක් කුලයක ඉපිද දැනමිති බවට පත්වූයේ භෝගයෙන්ද යසසින්ද වැඩුණේ කාමයන්හි ආදීනව දැක ගෘහවාසය අත්හැර පැවිදිවූයේ නොබෝ කලකින්ම රහත් විය.
උන්වහන්සේ පසුකලෙක පෙර කරන ලද කුසල පූර්වේනිවාස ඥානයෙන් සිහිකොට හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු ‘නගරෙ ධඤ්ඤවතියා’ යනාදිය කීහ. ධන්‍ය පුණ්‍යවන්ත වූ ක්‍ෂත්‍රිය බ්‍රාහ්මණ ගෘහපති මහාසාරයන්ට නොයෙක් කුලයන්ට ආකර වූ බැවින් ධඤ්ඤවතී නමි. නැතහොත් මුතුමැණික් ආදී සත්රුවන්වලට සප්තවිධ ධාන්‍යයන්ට උපභෝග, පරිභෝග සම්පත්තීන්ට ආකර බැවින් ධඤ්ඤවතී නමි. නැතහොත් **ධඤ්ඤානං** බුදු පසේබුදු රහතුන්ගේ **වසනට්ඨානං** ආරාම විහාර ආදී නව ආකාර වූ බැවින් ධඤ්ඤවතී නමි. ඒ ධන්‍යවතී නුවරෙහි නගරං යනු රජ යුවරජ මහාමාත්‍යාදීන්ගේ වසන ස්ථානය නගර නමි. **ආඤ්ඤාති** ගනීනුයි නගර නමි. රාජ ආදීන්ගේ වසනස්ථානභූත වූ ප්‍රාකාර පරීක්ෂේප ආදියෙන් **පරික්ඛිත්තං** සැඟවුණු තැන නගර නමැයි අර්ථයි. ඒ නගරයෙහි යම්කලෙක මම විපස්සි භාග්‍යවතුන් වහන්සේගේ සමීපයෙහි විවරණ ලැබුවෙමි. එකල්හි ඒ ධඤ්ඤවතී නගරයෙහි බ්‍රාහ්මණයෙක් වීමි යන අර්ථයි. සෙස්ස නොගැඹුරුමය.
**අජ්ඣායකො මන්තධරො** යනාදි වශයෙන් ආයුෂ්මත් ඵලදායක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ නොයෙක් භවයන්හි පින් රැස්කර ඇත්තේ පදුමුත්තර භාග්‍යවතුන් වහන්සේගේ කාලයෙහි බමුණු කුලයෙහි ඉපිද දැනමිති බවට පත්ව ත්‍රිවේදය ආදී ස්වකීය ශිල්පයන්හි පරතෙරට පැමිණියේ නොයෙක් බමුණන් දහස් ගණනකට ප්‍රධාන ආචාර්යවරයා වීය. තමාගේ ශිල්පයන්හි කෙළවරක් නොදැක එහිද හරයක් නොදක්නේ ගෘහවාසය අත්හැර සෘෂි පැවිද්දෙන් පැවිදි ව හිමවත නුදුරෙහි අසපුවක් කරවා ශිෂ්‍යයන් සමග වාසය කළේය. එසමයෙහි පදුමුත්තර භාග්‍යවතුන් වහන්සේ පිඬු පිණිස හැසිරෙමින් ඔහුට අනුකම්පා පිණිස ඒ පෙදෙසට සම්ප්‍රාප්ත වූ සේක. තාපසයා භාග්‍යවතුන් වහන්සේ දැක පහන් සිතැත්තේ තමාගේ ප්‍රයෝජනය පිණිස බෙණයක තබා ගස් මුදුනෙහි තැබූ මිහිරි වූ පදුමපල{1} මීපැණි සමග දුන්නේය. භාග්‍යවතුන් වහන්සේ ඔහුට සොම්නස දනවනු පිණිස ඔහු බලා සිටියදී ම වළඳා අහසෙහි වැඩසිටි සේක් ඵලදානයෙහි අනුසස් වදාරා වැඩි සේක.
හේ ඒ පිනින් දෙවිමිනිසුන් අතර සැරිසරමින් උභය සම්පත් අනුභවකොට මේ බුද්ධෝත්පාද කාලයෙහි විභව සම්පත් ඇති එක් කුලගෙයක ඉපිද සත්හැවිරිදි ව සිටිය දී ම රහත්බවට පත්ව පෙර කරන ලද කර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ **අජ්ඣායකො මන්තධරො** යනාදිය කීය. එහි **අජ්ඣෙති** සිතානුයි අජ්ඣායී නමි. හේ ම අජ්ඣායක නමි. මෙහිදී අකාරය ‘ප්‍රතිෂේධ වෘද්ධි තද්භාවයෙහි -පෙ- **අකාරො** වෙන්කෙරේනුයි මෙසේ කියන ලද අර්ථ කියූ කල්හි තද්භාවයෙහි පවතී. ශිෂ්‍යයන්ගේ ශ්‍රවණ ධාරණ ආදි වශයෙන් යහපත **අජ්ඣෙති** සිතයි අධ්‍යයනය කරයිනුයි අජ්ඣායක නමි. සිතන්නා යන අර්ථයි. ගුරුවරයා හමුවෙහි උගත් සියලු මන්ත්‍ර මනසින් **ධාරෙති** පවත්වා ගනීනුයි **මන්තධර** නමි. **තිණ්ණං වෙදානංපාරගු** යනු වේදය යනු ඥානයයි කියනු ලැබේ. වේදයෙන් **වෙදිතබ්බා** දතයුතු වූයේ වෙද නමි. සෘග්වේද යජුර්වේද සාමවේද සංඛ්‍යාත වූ ග්‍රන්ථ තුන. එම වේදයන්ගේ **පාරං** අවසානයට කෙළවරට පැමිණියේනුයි පාරගූ නමි. සෙස්ස ප්‍රකට ම ය.
**පබ්බතෙ හිමවන්තම්හි** යනාදි වහයෙන් ආයුෂ්මත් ඤාණසඤ්ඤක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ ඒ ඒ උපනුපන් භවයෙහි පින් රැස්කරන්නේ විපස්සි භාග්‍යවතුන් වහන්සේගේ කාලයෙහි කුලගෙයක ඉපිද වැඩිවිය පත්වූයේ ගෘහවාසය අත්හැර තවුස් පැවිද්දෙන් පැවිදිව හිමවත නුදුරෙහි පන්සලක් කරවා පංචාභිඥා අෂ්ට සමාපත්ති උපදවා වසන්නේ එක් දවසක් පිරිසිදු පඬෙරවන් වැලිතලාවක් දැක බුද්ධඥානය මේ ලෙසට පරිශුද්ධ යයි බුදුන්ගේ ඥානය සිහිකළේය. ස්තුති කළේය.
හේ ඒ පිනින් දෙවිමිනිසුන් අතර සැරිසරන්නේ උභය සම්පත්තීන් අනුභවකොට මේ බුද්ධෝත්පාද කාලයෙහි එක් කුලගෙයක ඉපිද දැනමිති බවට පත්ව සසුනෙහි පැවිදිව නොබෝ කලකින්ම රහත්බවට පත්වූයේ පෙර කරන ලද පින සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ ‘පබ්බතෙ හිමවන්තම්හි’ යනාදිය කීය. **පුලිනං සොභනං දිස්වා** යනු පරිපූර්ණ කරන ලද්දක් මෙන් **විපුලාකාරෙන** පිරිසිදු කරන ලද අයුරින් **පවත්තං** සිටියේනුයි පුලින නමි. සෝභන වූ වැලි දැක ශ්‍රේෂ්ඨ වූ බුදුරජාණන් වහන්සේ සිහිකෙළෙමි යන අර්ථයි. සෙස්ස පහසුවෙන් දතහැක්කේ ම ය.
**සුවණ්ණ වණ්ණො සම්බුද්ධො** යනාදි වශයෙන් ආයුෂ්මත් ගන්‍ධපුප්ඵිය තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ නොයෙක් ජාතිවල කරන ලද පින්රැස් ඇත්තේ විපස්සි භාග්‍යවතුන් වහන්සේගේ කාලයෙහි එක් කුලගෙයක ඉපිද උපභෝග පරිභෝගයන් ගෙන් අනූන වූයේ එක් දවසක් විපස්සි භාග්‍යවතුන් වහන්සේ ශ්‍රාවකයන් සමග වැඩහිඳිනු දැක පැහැදුණු සිතැත්තේ ලදපස්මලින් පූජා කළේය. හේ එම සිත් පැහැදීමෙන් දිවි ඇති තෙක් සිට එයින් දෙව්ලොව උපන්නේ දිව්‍ය සම්පත් අනුභවකොට පසුකලෙක මිනිසුන් අතර මිනිස් සම්පත් අනුභව කොට මේ බුද්ධෝත්පාද කාලයෙහි එක් කුලගෙයක ඉපිද සැදැහැ ඇත්තේ පැවිදි ව නොබෝ කලකින්ම රහත් බවට පැමිණියේය.
හේ එක් දවසක් පෙර කරන ලද පින සිහිකොට හටගත් සොම්නස් ඇත්තේ මේ කුසලයෙන් මම නිවනට පැමිණියේ වෙමි යි පූර්ව චරිතාපදානය ප්‍රකාශ කරන්නේ **‘සුවණ්ණ වණ්ණො සම්බුද්ධො’** යනාදිය කීය. ඒ සියල්ල යට කියන ලද පරිද්දෙන් නොගැඹුරු අර්ථ ඇත්තේ ම ය.
**හිමවන්තස්ස අවිදූරෙ** යනාදි වශයෙන් ආයුෂ්මත් පදුමපූජක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස්කොට පදුමුත්තර භාග්‍යවතුන් වහන්සේගේ කාලයෙහි බමුණු කුලයෙහි ඉපිද දැනමිති බවට පත්ව ස්වකීය ශිල්පයෙහි නිෂ්පත්තියට පැමිණ එහි හරයක් නොදක්නේ බුද්ධෝත්පාදයට පෙරාතුව උපන් බැවින් අවවාද අනුශාසනා නොලැබ ගෘහවාසය අත්හැර සෘෂි පැවිද්දෙන් පැවිදිව හිමවත නොදුරෙහි ගෝතමක නම් පර්වතය ඇසුරුකොට ධ්‍යාන සුවයෙන් ම වාසය කළේය. එකල්හි පදුමුත්තර භාග්‍යවතුන් වනහන්සේ බුදුව සත්ත්වයන් සසරින් ගොඩලමින් වාසය කරන සේක. ඉක්බිති ඔහුට අනුකම්පා පිණිස හිමවතට වැඩි සේක. තාපසයා භාග්‍යවතුන් වහන්සේ දැක පහන් සිතැත්තේ ස්වකීය ශිෂ්‍යයන් කැඳවා ඔවුන් ලවා නෙළුම් මල් ගෙන්වාගෙන පූජා කළේය. ඒ පිනින් දෙවිමිනිසුන් අතර සැරිසරන්නේ උභය සම්පත්තීන් අනුභවකොට මේ බුද්ධෝත්පාද කාලයෙහි සැවැත්නුවර කුලගෙයක ඉපිද සැදැහැ ඇත්තේ පැහැදුණේ පැවිදිව නොබෝ කලකින්ම රහත් විය.
උන්වහන්සේ තමාගේ පුණ්‍යකර්මය සිහිකොට හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු **‘හිමවන්තස්ස අවිදුරෙ’** යනාදිය කීහ. **ගොතමො නාම පබ්බතො** යනු නොයෙක් යකුන් හා දෙවියන්ට නිවාසයක් වූ බැවින් අධිෂ්ඨාන වශයෙන් ගෝතමගේ භවන වූ බැවින් ගෝතමයයි ප්‍රකට වූයේ විය. **නානාරුක්ඛෙහි සඤ්ජන්නො** යනු වැඩේනුයි පිහිටානුයි රුක්ඛ නමි. නැතහොත් පොළොව හාරමින් උඩට නැගේනුයි රුක්ඛ නමි. **නානා** අනේකප්‍රකාර සපු කපුරු නා අගිල් සඳුන් ආදී රුක්නුයි නානාරුක්ඛා. එයින් **සඤ්ජන්නො** ප්‍රකීර්ණ වූ ගෝතම පර්වතය යනු සම්බන්ධයි. **මහාභූතගණාලයො** යනු වෙත්නුයි ජායන්ති උපදිත්නුයි වැඩෙත්නුයි භූත නමි. මහත් වූ ඒ භූතයෝ ද මහාභූත නමි. මහාභූතයන්ගේ **ගණො** සමූහය මහාභූතගණො නමි. මහාභූත ගණයාගේ ආලයය මහාභූත ගණාලය නමි.
**වෙමජ්ඣම්හිච තස්සාසී** යනු ඒ ගෝතම පර්වතයෙහි **වෙමජ්ඣෙ** අභ්‍යන්තරයෙහි ආශ්‍රමයක් **අභිනිම්මිතො** නිෂ්පාදනය කරන ලද්දේ ය යන අර්ථයි. සෙස්ස නොගැඹුරු අර්ථ ඇත්තේ ම ය.
14. සෝභිත වර්‍ගය
**පදුමුත්තරො නාම ජිනො** යනාදි වශයෙන් ආයුෂ්මත් සොභිත තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස් කරන්නේ පදුමුත්තර භාග්‍යවතුන් වහන්සේගේ කාලයෙහි එක් කුලගෙයක ඉපිද දැනමිති බවට පත්වූයේ ගෘහවාසය පිහිටුවා එක් දවසක් ශාස්තෲන් වහන්සේ විසින් දහම් දෙසනු ලබන කල්හි උන්වහන්සේ කෙරෙහි පැහැදුනු සිතැත්තේ නොයෙක් ආකාරයෙන් ස්තුති කළේය. හේ එම සොම්නසින් ම කලුරිය කොට දෙවියන් අතර උපන්නේ එහි දිව්‍යසැප අනුභවකොට මිනිසුන් අතර මිනිස් සැපද අනුභවකොට මේ බුද්ධෝත්පාද කාලයෙහි සැවැත්නුවර කුලගෙයක උපන්නේ සත්හැවිරිදි වියෙහිදී ම පැවිදිව නොබෝ කලකින් ෂට් අභිඥා සහිතව රහත් විය.
උන්වහන්සේ පසුකලක තමාගේ පූර්ව කර්මය සිහිකොට හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු ‘පදුමුත්තරො නාම ජිනො’ යනාදිය කීහ. ඒ සියල්ල යට කියූ පරිද්දෙන් පහසුවෙන් දත හැක්කේ ම ය.
**විත්‍ථතාය නදීතීරෙ** යනාදි වශයෙන් ආයුෂ්මත් සුදස්සන තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන කරන ලද පින් රැස්කිරීම් ඇත්තේ සිඛී භාග්‍යවතුන් වහන්සේගේ කාලයෙහි කුලගෙයක ඉපිද වැඩිවිය පත්වූයේ ගෘහවාසය පිහිටුවා වසන්නේ විත්‍ථතා නම් ගංගාව සමීපයෙහි (පිලක්ඛුඵලිතං) පලදරන පුලිල ගසක් සොයන්නේ ඒ ඒ ගංගා කීරයෙහි දැල්වෙන ගින්නක් මෙන් වැඩහුන් සිඛී සම්බුදුරජාණන් වහන්සේ දැක පහන් සිතැත්තේ වැටකේ මලක් නටුව සමගම කඩා පුදමින් මෙසේ කීය. ස්වාමීනි, යම් ඥානයකින් ඔබවහන්සේ මෙසේ මහානුභාව සම්පන්නව, සර්වඥ බුදුවරයෙක් වූ සේක්ද ඒ ඥානය මම පුදමි යි. ඉක්බිති භාග්‍යවතුන් වහන්සේ අනුමෝදනාව කළ සේක. හේ ඒ පිනින් දෙවි මිනිසුන් අතර ඉපිද උභය සම්පත්තීන් අනුභවකොට මේ බුද්ධෝත්පාද කාලයෙහි එක් කුලගෙයක ඉපිද ශාස්තෲන් වහන්සේ කෙරෙහි පැහැදී පැවිදි ව නොබෝ කලකින්ම රහත් විය.
උන්වහන්සේ තමා කරන කුසල සිහිකොට හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු ‘විත්‍ථතාය නදීතීරෙ’ යනාදිය කීහ. එහි **විත්‍ථතාය** යනු **විත්‍ථරති** පැතිරේ, විස්තීර්ණ වේනුයි විත්‍ථතා නමි. **නදන්ති** ශබ්ද කෙරෙත්නුයි **ඉතා** ගියාහු පැවතියාහුය නදී නමි. එයට පැමිණ තරණය කළාහු **තීරං** නමි. ඒ නදියෙහි තීරය සමීපයෙහි යන අර්ථයි. **කෙතකං පුප්ඵිතං දිස්වා** පහත් අයුරින් ගන්නවුන්ගේ අත කටු ඇනේනුයි කෙත නමි. කේතගේ මෙයනුයි **කෙතකංපුප්ඵං**. එය දැක නටුව කඩා යනු සම්බන්ධයි.
**සිඛිනො ලොකබන්‍ධුනො** යනු සිඛී යනු ගින්නයි. ගිනි හා සමාන නීලපීත ආදී භේදයෙන් යුතු දිලෙන සවණක් රැස් යමකුට වේද හේ සිඛී නමි. ඒ **ලොකස්ස** සියලු තුන්ලෝකයෙහි **බන්‍ධු** ඥාතියා යනු ලොකබන්‍ධු නමි. ඒ ලෝකබන්‍ධු වූ සිඛී බුදුරජාණන් වහන්සේට වැටකේ මලක් නටුවෙන් කඩා පිදුවෙමි යනු සම්බන්ධයි. සෙස්ස නොගැඹුරු අර්ථ ඇත්තේ ම ය.
**චන්‍දභාගා නදී තීරෙ** යනාදි වශයෙන් ආයුෂ්මත් චන්‍දනපූජක තෙරුන් වහන්සේගේ අපදානයයි. මෙතෙමේ ද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස් කරන්නේ අත්‍ථදස්සි භාග්‍යවතුන් වහන්සේගේ කාලයෙහි හිමවත චන්‍දභාගා නදිය සමීපයෙහි කින්නර යෝනියෙහි ඉපිද මල් අනුභව කරන්නේ මල් හඳින්නේ සඳුන් අගිල් ආදියෙහි සුවඳින් විභූෂිත වූයේ හිමවතෙහි බූමාටු දෙවියකු මෙන් උයන් දියකෙළි ආදී නොයෙක් සැප අනුභව කරමින් වාසය කළේය. එකල්හි අත්‍ථදස්සි භාග්‍යවතුන් වහන්සේ ඔහුට අනුකම්පා පිණිස හිමවතට වැඩ අහසින් බැස සඟල සිවුර පනවා වැඩහුන් සේක. ඒ කිඳුරා ඒ භාග්‍යවතුන් වහන්සේ බබලමින් එහි වැඩහිඳිනු දැක පහන් සිතැත්තේ සුවඳ සඳුනින් පූජා කළේය. භාග්‍යවතුන් වහන්සේ ඔහුට අනුමෝදනා කළ සේක.
හේ ඒ පිනින් ඒ සොම්නසින් දිවි ඇති තෙක් සිට එයින් චුත වූයේ දෙව්ලොව ඉපිද වරින්වර ස කාමාවචර සම්පත් අනුභවකොට මිනිසුන් අතර චක්‍රවර්ති සම්පත් ප්‍රදේශ රාජ්‍ය සම්පත් අනුභවකොට මේ බුද්ධෝත්පාද කාලයෙහි කුලගෙයක ඉපිද දැනමිති බවට පත්වූයේ පැවිදිව නොබෝ කලකින්ම රහත් බවට පත්ව තමාගේ පූර්ව කර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ ‘චන්‍දභාගා නදීතීරෙ’ යනාදිය කීය. එහි **චන්‍දං** සිත **රුචිං** අධ්‍යාශය දැන මෙන් උපන්නේනුයි චන්‍දො නමි. චන්ද්‍ර මණ්ඩලයෙන් ප්‍රසන්න නිර්මල ජලයෙන් දෙපැත්තේම මුතුදැල් හා සමාන සුදුවැලි තලයෙන්ද යුක්ත වූ බැවින් චන්ද්‍රයා හා සමාන පැති අයට ඇත්තේනුයි චන්‍දභාගා නමි. ඒ නදී තෙර සමීපයෙහි යන අර්ථයි. සෙසු සියල්ල යට කියන ලද පරිද්දෙන් පහසුවෙන් දත හැක්කේ ම ය.
**සුනන්‍දොනාම නාමෙන** යනාදි වශයෙන් ආයුෂ්මත් පුප්ඵඡදනිය තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ නොයෙක් භවයන්හි පින් රැස් කරන්නේ පදුමුත්තර භාග්‍යවතුන් වහන්සේගේ කාලයෙහි බමුණු කුලයෙහි ඉපිද දැනමිති බවට පත්ව ස්වකීය ශිල්පයන්හි නිෂ්පත්තියට පැමිණියේ මහාභෝග ඇත්තේ මහා යසස් ඇත්තේ දන්දීමෙහි ඇලුණේ විය. එක් දවසක් සියලු දඹදිව මේ යාචකයෝ නම් මම දානය නොලබන ලද්දේ වෙමි කියන්නට නොලබත්වා යි! මහා දානයක් පිළියෙල කළේය. එකල්හි පදුමුත්තර භාග්‍යවතුන් වහන්සේ පිරිවර සහිතව අහසින් වඩනා සේක. බමුණා උන්වහන්සේ දැක පහන් සිතැත්තේ සිය සිසුන් කැඳවා මල් ගෙන්වාගෙන අහසෙහි උඩට දමා පූජා කළේය. ඒවා මුළුනුවර වසා සත් දවසක් සිටියේය.
හේ ඒ පින්කමින් දෙවි මිනිසුන් අතර සැප අනුභවකොට මේ බුද්ධෝත්පාද කාලයෙහි සැවැත්නුවර එක් කුලගෙයක ඉපිද සැදැහැ ඇත්තේ පැවිදිව හිසකෙස් මුඩුකරනවිට රහත්බවට පත්ව තමාගේ පූර්ව කර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ **සුනන්‍දොනාම නාමෙන** යනාදිය කීය. එය යට කියන ලද පරිද්දෙන් පහසුවෙන් දත හැක්කේමය.
**හිමවන්තස්සාවිදූරෙ** යනාදි වශයෙන් ආයුෂ්මත් රහො සඤ්ඤක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස් කරන්නේ එක් බුදු කෙනකුන් නැති කලක මධ්‍යම දේශයෙහි බමුණු කුලයක ඉපිද වැඩිවිය පත්ව ස්වකීය ශිල්පයන්හි නිෂ්පත්තියට පැමිණ එහි හරයක් නොදක්නේ හුදෙක් බඩම පුරවාගෙන ක්‍රෝධය මානය ආදිය අකුසලයෙහි ම ඵල සේ දැක ගෘහවාසය අත්හැර හිමවතට පිවිස සෘෂි පැවිද්දෙන් පැවිදි ව නොයෙක් සියගණන් තවුසන් පිරිවරකොට ඇත්තේ වසභ පර්වත සමීපයෙහි ආශ්‍රමයක් මවා වර්ෂ තුන්දහසක් හිමවතෙහිම වසමින් මම මෙපමණක් සිසුන්ට ගුරුවරයා යයි සම්මත වූ ගුරුතන්හි තැබිය යුතු ගරු කටයුතු වන්දනීය වූ ගුරුවරයෙක් මට නැතැයි දොම්නසට පත්වූයේ ඒ සියලු ශිෂ්‍යයන් රැස්කරවා බුදුවරුන් නැතිකල්හි නිර්වාණ අධිගමයක් නැති බව ප්‍රකාශකොට, තමා හුදෙකලාව රහසින් විවේකස්ථානයෙහි ම හුන්නේ බුදුන් හමුවෙහි හුන්නාක් මෙන් බුද්ධ සංඥාව සිතෙහි තබා බුදුන් අරමුණු කොට ගත් ප්‍රීතිය උපදවාගෙන ශාලාවෙහි පර්යංකයක් බැඳගෙන හුන්නේ කලුරිය කොට බඹලොව උපන්නේ ය.
එහි ධ්‍යාන සුඛයෙන් බොහෝකල් වැස මේ බුද්ධෝත්පාද කාලයෙහි කුලගෙයක ඉපිද කාමයන්හි නොඇලුණේ සත්වස් ඇත්තේ පැවිදිව හිසකෙස් මුඩුකරද්දී ම රහත්බවට පැමිණ ෂට් අභිඥා ඇත්තෙක් ව පෙරවිසූ කඳ පිළිවෙල දන්නා නුවණින් තමාගේ පූර්ව කර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ ‘**හිමවන්තස්සාවිදුරෙ’** ආදිය කීය. **වසභො නාම පබ්බතො** යනු හිමවත් පව්ව හැර සෙසු පර්වතවල වඩා උස්බව නිසා ශ්‍රේෂ්ඨතර බව නිසා වසභයයි. ප්‍රසිද්ධියට ගිය පර්වතය යන අර්ථයි. සෙස්ස සියලු තන්හි නොගැඹුරු ම ය.
**කණිකාරංව ජොතන්තං** යනාදි වශයෙන් ආයුෂ්මත් චම්පක පුප්ඵිය තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස් කරන්නේ වෙස්සභූ භාග්‍යවතුන් වහන්සේගේ කාලයෙහි බමුණු කුලයෙහි ඉපිද වැඩිවිය පත්වූයේ ස්වකීය ශිල්පයන්හි නිෂ්පත්තියට පත්ව එහි හරයක් නොදැක ගෘහවාසය අත්හැර තවුස් පැවිද්දෙන් පැවිදි ව වනාන්තරයෙහි වසන්නේ වෙස්සභූ භාග්‍යවතුන් වහන්සේ උදෙසා සිසුන් විසින් ගෙනඑනු ලැබූ සපුමල් පූජා කළේය. භාග්‍යවතුන් වහන්සේ අනුමෝදනාව කළ සේක. හේ ඒ කුසලයෙන් දෙව් මිනිසුන් අතර සැරිසරන්නේ උභය සම්පත් අනුභවකොට මේ බුද්ධෝත්පාද කාලයෙහි කුලගෙයක ඉපිද දැනමිති බවට පැමිණ පූර්ව වාසනා බලයෙන් ගෘහවාසයෙහි නොඇලුණේ පැවිදිව නොබෝ කලකින් රහත් විය.
හේ පසුකලෙක තමාගේ පූර්වකර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ **‘කණිකාරංව ජොතන්තං’** යනාදිය කීය. එහි **කණිකාරං** යනු සියලු කොළ පරඬැල් අත්හැර මල් හටගන්නා කල්හි කැකුලක්ව මල්කෙමි හටගන්නා බැවින් කර්ණිකා කාරයෙන් උපන්නේ යයි කණිකාර නමි. කර්ණිකා කෙරේනුයි කියයුතු තන්හි නිරුක්ති නියමයෙන් අකුරු ලොප්කොට කණිකාරයයි කියන ලදැයි දතයුත්තේය. ඒ පිපුණු කිණිහිරි රුකක් මෙන් බබලන බුදුරජාණන් වහන්සේ දුටුවෙමි යන අර්ථයි. සෙස්ස නොගැඹුරු අර්ථ ඇත්තේ ම ය.
**විසාල මාලෙ ආසීනො** යනාදි වශයෙන් ආයුෂ්මත් අත්‍ථසන්‍දස්සක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ නොයෙක් ආත්ම භාවයන්හි කරන ලද පින් රැස්කිරීම් ඇත්තේ පදුමුත්තර භාග්‍යවතුන් වහන්සේගේ කාලයෙහි බමුණු කුලයෙහි ඉපිද වැඩිවිය පත්ව ස්වකීය ශිල්පයන්හි නිෂ්පත්තියට පත්වූයේ එහි හරයක් නැති බව දැන ගිහිගෙය අත්හැර හිමවතට ගොස් රමණීය ස්ථානයක පන්සලක් කොට වාසය කරයි. එකල්හි සත්වානුකම්පාවෙන් පදුමුත්තර භාග්‍යවතුන් වහන්සේ හිමවතට වැඩි සේක. උන්වහන්සේ දැක පහන් සිතැත්තේ පසඟ පිහිටුවා වැඳ ස්තුති වචනයන්ගෙන් ප්‍රශංසා කළේය. හේ ඒ පිනින් දිවි ඇතිතෙක් සිට කලුරියකොට බ්‍රහ්ම ලෝකයට පැමිණියේ විය. හේ පසුකලෙක මේ බුද්ධෝත්පාද කාලයෙහි කුලගෙයක ඉපිද දැනමිති බවට පත්වූයේ ශාස්තෲන් වහන්සේ ධර්මදේශනාව අසා ලද සැදැහැ ඇත්තේ පැවිදිව රහත්බවට පත්විය.
ඉන්පසු උන්වහන්සේ තමාගේ පූර්ව කර්මය සිහිකොට හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු ‘විසාල මාලෙ ආසීනො’ යනාදිය කීහ. එහි **විසාල මාලෙ** යනු **විසාල** පැතිරුණු විස්තීර්ණ වූ මහා මල් ඇත්තේ යම් තැනකද එය විසාලමාලා නමි. ඒ විසාල මාලයෙහි. **ආසීනො** හුන් මම ලෝකනායකයන් වහන්සේ දුටුවෙමි යන අර්ථයි. සෙස්ස පහසුවෙන් දත හැක්කේ ම ය.
**නාරදො ඉති මෙ නාමං** යනාදි වශයෙන් ආයුෂ්මත් එකපසාදනිය තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ නොයෙක් ජාතීන්හි කරන ලද කුසල් ඇත්තේ අත්‍ථදස්සි භාග්‍යවතුන් වහන්සේගේ කාලයෙහි බමුණු කුලයෙහි ඉපිද කේසව යයි ප්‍රකට වූයේ වී දැනමිති බවට පැමිණ ගෘහවාසය අත්හැර පැවිදිව පැවිදි සුවෙන් වසයි. හේ එක් දවසක් ශාස්තෲන් වහන්සේගේ ධර්ම දේශනාව අසා ඇඳිලිබැඳ අතිශයින් හටගත් ප්‍රීති සොම්නස් ඇත්තේ පෙරදිග දෙසට ගියේය. හේ දිවි ඇති තෙක් සිට ඒ සොම්නසින්ම කලුරියකොට දෙවියන් අතර ඉපිද එහි දිව්‍ය සම්පත් අනුභව කොට මිනිසුන් අතර ඉපිද එහි මිනිස් සම්පත් අනුභව කොට මේ බුද්ධෝත්පාද කාලයෙහි එක්තරා කුලගෙයක ඉපිද වැඩිවියපත් වූයේ ශාස්තෲන් වහන්සේ කෙරෙහි පැහැදී පැවිදි ව නොබෝ කලකින්ම රහත් විය.
උන්වහන්සේ පසුකලෙක තමාගේ කළ කුසල කර්මය සිහිකොට හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු **‘නාරදො ඉති මෙ නාමං’** යනාදිය කීහ. එහි **නාරදො** යනු ජාති වශයෙන් පිරිසිදු ශරීර ඇත්තේ, මොහුගේ සිතෙහි රජස් දූලි නැත්තේනුයි නාරද නමි. ජ කාරයට ද කාර ආදේශය. නාරද යනු කුලයෙන් දෙන ලද නමයි. කෙසවො යනු කිසවච්ඡ ගෝත්‍රයෙහි උපන් බැවින් කෙසවනමි. නාරද කේසව යනුවෙන් ජනයා මා **විදූ** දනිතියි අර්ථයි. සෙස්ස ප්‍රකටමය.
**මිගරාජා තදා ආසිං** යනාදි වශයෙන් ආයුෂ්මත් සාලපුප්ඵදායක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන කරන ලද කුසල් රැස්කිරීම් ඇත්තේ කිසියම් කර්ම දෝෂයකින් හිමවතෙහි සිංහ යෝනියෙහි ඉපිද නොයෙක් සිංහයන් පිරිවර කොට වාසය කළේය. එකල්හි සිඛී භාග්‍යවතුන් වහන්සේ ඔහුට අනුකම්පා පිණිස හිමවතට වැඩි සේක. සිංහයා උන්වහන්සේ පැමිණි බව දැක පහන් සිතැත්තේ සල් අත්තක් බිඳ නටුව සහිත සල්මලක් ගෙන පූජා කළේය. භාග්‍යවතුන් වහන්සේ ඔහුට අනුමෝදනා කළ සේක.
හේ ඒ පිනින් දෙවිමිනිසුන් අතර සැරිසරන්නේ උභය සම්පත් අනුභව කොට මේ බුද්ධෝත්පාද කාලයෙහි එක් කුලගෙයක ඉපිද දැනමිති බවට පැමිණ ශාස්තෲන් වහන්සේ කෙරෙහි පැහැදුණේ පැවිදි ව රහත් බවට පත්වූයේ තමාගේ පූර්ව කර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ **‘මිගරාජා තදා ආසිං’** යනාදිය කීය. එහි මරණයට යත්නුයි මිගා, ගොදුරු **මග්ගන්ත** සොයත්නුයි මිගා, මුවන්ගේ රජ මිගරාජා. සියලු සිව්පාවුන්ට රජබව ඇතිකල්හිද ගාථා බන්ධන පහසුව පිණිස මිගෙ ආදිකොට මිගරාජා යයි කියන ලදි. භාග්‍යවතුන් වහන්සේ දැක මල් සහිත සල් අත්තක් බිඳ පූජා කෙළෙමි. එකල්හි මම මුවරජ වීමි යන අර්ථයි.
**සකෙටං පුප්ඵමාහරිං** යනු නටුව සහිත (සකන්තිකං) සල්මල **ආහරිං** පිදුවෙමි යන අර්ථයි. සෙස්ස නොගැඹුරු අර්ථ ඇත්තේමය.
**පරොධකො තදා ආසිං** යනාදි වශයෙන් ආයුෂ්මත් පියාලඵලදායක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස් කරන්නේ සිඛී භාග්‍යවතුන් වහන්සේගේ කාලයෙහි වැදි කුලයෙහි ඉපිද හිමවතෙහි එක් බෑවුමක මුවන් මරා ජීවිකාව කරමින් වාසය කරයි. එකල්හි එහි පැමිණි සිඛී භාග්‍යවතුන් වහන්සේ දැක පහන් සිතැත්තේ උදය සවස නමස්කාර කරමින් කිසියම් දියයුතු දෙයක් නොදක්නේ මිහිරි මොරගෙඩි නෙලා දුන්නේ ය. භාග්‍යවතුන් වහන්සේ ඒවා වැළඳූ සේක. ඒ වැද්දා බුද්ධාලම්බන ප්‍රීතියෙන් නිරන්තරයෙන් පිරුණු සිරුරු ඇත්තේ පාප කර්මයෙහි නොඇලුණු සිත් ඇත්තේ මුල්පල ආහාර කොටගෙන බොහෝ කලකින් කලුරියකොට දෙව්ලොව උපන්නේ ය.
හේ එහි දිව්‍ය සම්පත් අනුභව කොට මේ බුද්ධෝත්පාද කාලයෙහි ගෘහපති කුලයෙහි ඉපිද දැනමිති බවට පත්වූයේ ගෘහවාසය පිහිටුවා එහි නොඇලුණේ ගිහිගෙය අත්හැර ශාස්තෲන් වහන්සේ සමීපයෙහි පැවිදිව විදසුන් වඩා නොබෝ කලකින් රහත් බවට පැමිණියේ තමා විසින් කරන ලද ඵලදාන කර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ ‘පරොධකො තදා ආසිං’ යනාදිය කීය. එහිදී මම පියල් පලයක් දී සිත් පැහැදවීමි. එකල්හි මම වැද්දෙක් වීමි යනු සම්බන්ධයි. **පරොධකො** යනු **පරසත්ත රොධකො **පර සත්ත්වයන්ට වෙහෙස ගෙන දෙන්නෙක්. පරරොධකො යනුවෙන් කියයුතු තන්හි පූර්ව රකාරය ලොප් කොට පරොධකො යනුවෙන් කියන ලදි.
**පරිචාරිං** **විනායකං** යනු නිර්වාණයට පමුණුවන ශාස්තෲන් වහන්සේට, ස්වාමීනි, මේ ඵලය වළඳනු මැනවැයි පැවරීමි. **නිමන්තෙසිං** ආරාධනය කෙළෙමි යන අර්ථයි. සෙස්ස පහසුවෙන් දතහැක්කේ ම ය.
15. ඡත්ත වර්‍ගය
**පරිනිබ්බුතෙ භගවති** යනාදි වශයෙන් ආයුෂ්මත් ජත්තාධිඡත්තිය තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස් කරන්නේ අත්‍ථදස්සි භාග්‍යවතුන් වහන්සේගේ කාලයෙහි එක් කුලගෙයක ඉපිද ජීවත්ව සිටි භාග්‍යවතුන් වහන්සේ පිරිනිවි කල්හි අහෝ මාගේ පරිහානිය යයි සිතා මාගේ උත්පත්තිය සඵල කරන්නෙමි යි කරන ලද සනිටුහන් ඇත්තේ ඡත්‍රයක් කරවා ඒ භාග්‍යවතුන් වහන්සේගේ ශාරීරික ධාතු තැන්පත් කර ඇති ධාතු ගර්භය පිදීය. පසුකලක මල්කූඩයක් කරවා එම ධාතු ගර්භයට පිදුවේය. හේ එම ඡත්‍රාධිඡත්‍රදාන පිනින් දෙව්මිනිසුන් අතර සැරිසරන්නේ උභය සම්පත් අනුභවකොට මේ බුද්ධෝත්පාද කාලයෙහි ගෘහපති කුලයෙහි ඉපිද දැනමිති බවට පත්වූයේ ශාස්තෲන් වහන්සේ කෙරෙහි පැහැදුණේ පැවිදිව කමටහන් ගෙන උත්සාහ කරන්නේ නොබෝ කලකින්ම රහත් බවට පැමිණියහ.
පසුකලෙක උන්වහන්සේ තමාගේ පූර්වකර්මය සිහිකොට හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු **‘පරිනිබ්බුතෙ භගවති’** යනාදිය කීහ. එහි **ඡත්තාධිඡත්තං **යනු **ඡාදීයති** අව්ව ආදිය වසනු ලැබේනුයි ඡත්ත නමි. **ඡත්තස්ස අධිඡත්තං** ඡත්‍රයට උඩින් කරන ලද ඡත්‍රය ඡත්තාධිඡත්තං යන අර්ථයි. **ථුපම්හි** අභිරොපයිං යනු **ථුපීයති** රැස් කෙරේනුයි ථූප නමි. නැතහොත් **ථූපෙති** ස්ථිර භාවයෙන් වෘද්ධියට වර්ධනයට විශාලත්වයට පැමිණෙමින් පිහිටානුයි ථූපනමි. ඒ ස්තූපයෙහි මා විසින් කරවන ලද ඡත්‍රය මතුමත්තෙහි තැබීම් වශයෙන් විශ්වාසයෙන් යුතුව **ආරොපයිං** පූජා කෙළෙමි යන අර්ථයි.
**පුප්ඵඡදනං කත්‍වාන** යනු පිපුණු සුවඳ හමන නොයෙක් මලින් **ජදනං** ඡත්‍රය ඉහළින් වියනක් කොට පූජා කෙළෙමි යන අර්ථයි. සෙස්ස සියලු තන්හි නොගැඹුරු අර්ථ ඇත්තේ ම ය.
**නිබ්බුතෙ ලොකනාථම්හි** යනාදී වශයෙන් ආයුෂ්මත් ථම්හාරොපක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස්කරන්නේ ධම්මදස්සි භාග්‍යවතුන් වහන්සේගේ කාලයෙහි කුලගෙයක ඉපිද සැදැහැ ඇත්තේ පැහැදුණේ භාග්‍යවතුන් වහන්සේ පිරිනිවි කල්හි ඒ භාග්‍යවතුන් වහන්සේගේ ධාතුගර්භ මාලකයෙහි කොඩිගසක් නංවා එහි කොඩියක් එසවීය. බොහෝ දෑසමන් මල් ගොතා ඉණිමගින් ගොස් ස්තූපයෙහි පූජා කළේය.
හේ දිවි ඇතිතාක් සිට කලුරියකොට දෙවිමිනිසුන් අතර සැරිසරන්නේ උභය සම්පත් අනුභවකොට සැමතැන පූජිත වූයේ මේ බුද්ධෝත්පාද කාලයෙහි එක් කුලගෙයක ඉපිද බාල කාලයෙහි සිට පූජනීය වූයේ සසුනෙහි බැඳුණු සැදැහැ ඇත්තේ පැවිදිව පිළිසිඹියා සහිත කොට රහත් බවට පත්විය. පසුකලෙක තමාගේ පූර්ව කර්මය සිහිකොට හටගත් සොම්නස් ඇත්තේ පූර්වචරිතාපදානය ප්‍රකාශ කරන්නේ **‘නිබ්බුතෙ ලොකනාථම්හි’** යනාදිය කීය. **නිබ්බුතෙ ලොකනාථම්හි** යනු සියලු ලොවට නාථෙ පිළිසරණ වූ ශාස්තෲන් වහන්සේ ස්කන්ධ පරිනිර්වාණයෙන් පිරිනිවි කල්හි නිවුණු පහන් සිළුවක් මෙන් නොපෙනී ගියකල්හි යන අර්ථයි. **ධම්මදස්සි නරාසහෙ** යනු සිව්සස් දහම් දකීනුයි ධම්මදස්සී නමි. නැතහොත් සතිපට්ඨාන ආදී වූ බෝධිපාක්‍ෂික ධර්මයන් **දස්සන සීලො** දකිනසුලු වූයේනුයි ධම්මදස්සී නමි. නරයන්ට ප්‍රධානවූයේ **පවරො** උත්තම වූයේනුයි නරාසහො නමි. ඒ ධම්මදස්සි නරාසහයන් වහන්සේ කෙරෙහි **ආරොපෙසිං ධජත්‍ථමහං** යනු චෛත්‍ය මළුවෙහි කණුවක් සිටුවා එහි කොඩියක් **ආරොපෙසිං** බැඳ තැබුවෙමි යි අර්ථයි.
**නිස්සෙණිං මාපයිත්‍වාන** යන මේ නිසා තංඉනන්ති එයට යත්නුයි නගිත්නුයි නිස්සෙණි නමි. ඒ ඉණිමග **මාපෙත්‍වා** කරවා ශ්‍රේෂ්ඨ ස්තූපයට නගිත් යනු සම්බන්ධයි. **ජාතිපුප්ඵං ගහෙත්‍වාන** යනු උපදින්නාක් මෙන් ජනයන්ගේ සොඳුරු මනසක් කරානුයි ජාතිසුමනං. ජාතිසුමන වූයේ ද එම මලවූයේ ද **ජාතිසුමන පුප්ඵං** යනුවෙන් කියයුතු තන්හි ගාථාබන්ධන පහසුව පිණිස සුමන ශබ්දයට ලෝපයක් කොට ජාතිපුප්ඵං යනුවෙන් කියන ලදි. ඒ ජාතිසුමන මල් ගෙන ගොතා ස්තූපයෙහි නැංවූයෙමි. නංවා පූජා කෙළෙමි යන අර්ථයි. සෙස්ස පහසුවෙන් දත හැක්කේමය.
**නිබ්බුතෙ ලොකනාථම්හි** යනාදි වශයෙන් ආයුෂ්මත් බුද්ධවේදික තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස්කරන්නේ පියදස්සි භාග්‍යවතුන් වහන්සේගේ කාලයෙහි විභව සම්පත් ඇති එක් කුලගෙයක ඉපිද දැනමිති බවට පත්වූයේ ගෘහවාසය තබා ශාස්තෲන් වහන්සේ පිරිනිවි කල්හි පැහැදුණේ උන්වහන්සේගේ චෛත්‍යයෙහි වළල්ලක් කරවීය. සත්රුවනින් පුරවා මහා පූජාවක් කළේය. හේ ඒ පිනින් දෙවිමිනිසුන් අතර සැරිසරන්නේ නොයෙක් සියදහස් ගණන් ජාතිවල පිදිය යුතු බවට පත්වූයේ මහාධන ඇත්තේ මහාභෝග ඇත්තේ උභය සැපත් අනුභවකොට මේ බුද්ධෝත්පාද කාලයෙහි කුලගෙයක ඉපිද විභව සම්පත් ඇත්තේ පැවිදි ව වෑයම් කරන්නේ නොබෝ කලකින්ම රහත් විය.
හේ එක් දවසක් කරන ලද කුසලය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ **‘නිබ්බුතෙ ලොකනාථම්හ’** යනාදිය කීය. එයට යට කියන ලද අර්ථ ඇත්තේමය. **පියදස්සි නරුත්තමෙ** යනු ප්‍රිය වූ සොම්නස් දනවන දර්ශනය යමකුගේද හේ පියදස්සි නමි. ආරෝම පරිණාහ දෙතිස්මහා පුරුෂ ලක්ෂණ අසූඅනූ ව්‍යංජන ව්‍යාමප්‍රභා මණ්ඩලයන්ගෙන් සාධු මහාජනයන්ගේ ප්‍රසාදය උපදවන ආකාර දර්ශනය යන අර්ථයි. නරයන්ට උත්තම වූයේ නරුත්තම නමි. පියදස්සි වූයේද හෙම නරුත්තම වූයේද පියදස්සි නරුත්තම නමි. ඒ පියදස්සි නරුත්තමයන් වහන්සේ පිරිනිවි කල්හි ධාතුගර්භයෙහි මුතු වේදිකාවක් මම කෙළෙමි යන සම්බන්ධයි. මල් පූජාකිරීම පිණිස කෙළවර වේදිකා වළල්ලක් කෙළෙමි යන අර්ථයි.
**මණීහි පරිවාරෙත්‍වා** යනු **මිනාති** ප්‍රභාවන්ගෙන් බබලානුයි මණි නමි. නැතහොත් ජනයන්ගේ සිත පුරවන්නේ සොම්නස් කරන්නේ මෙයින් ගියේ පැවතියේනුයි මණි නමි. දෑරඟමැණික් වෙරළුමිණි ආදී නොයෙක් මැණික්වලින් කරන ලද වේදිකා වළල්ල වටා උතුම් වූ මහා පූජාවක් කෙළෙමි යන අර්ථයි. සෙස්ස නොගැඹුරු අර්ථ ඇත්තේ ම ය.
**පදුමුත්තරො නාමජිනො** යනාදි වශයෙන් ආයුෂ්මත් සපරිවාරිය තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ නොයෙක් ජාතීන්හි පින් රැස් කරන්නේ පදුමුත්තර භාග්‍යවතුන් වහන්සේගේ කාලයෙහි කුලගෙයක ඉපිද දැනමිති බවට පත්වූයේ මහාධන ඇත්තේ මහාභෝග ඇත්තේ විය. ඉක්බිති පදුමුත්තර භාග්‍යවතුන් වහන්සේ පිරිනිවි කල්හි මහජනයා උන්වහන්සේගේ ධාතු නිධන්කොට මහත් වූ චෛත්‍යයක් කරවා පූජා කළේය. එකල්හි මේ උපාසකයා ඒ මතුපිට සඳුන් හරයෙන් චේතියඝරයක් කරවා මහා පූජාවක් කළේය. හේ ඒ පිනින් දෙවිමිනිසුන් අතර සැරිසරන්නේ උභය සම්පත් අනුභවකොට මේ බුද්ධෝත්පාද කාලයෙහි කුලගෙයක ඉපිද වැඩිවිය පත්ව කුසල්කොට සැදැහැයෙන් සසුනෙහි පැවිදි ව නොබෝ කලෙකින්ම රහත් විය.
උන්වහන්සේ පසුකලෙක තමාගේ පූර්ව කර්මය සිහිකොට හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු **‘පදුමුත්තරො නාමජිනො’** යනාදිය කීහ. එහි **ඔමත්තං** යනු ලාමක බවයි. නීච බවක් හෝ නොදකිමි නොදනිමි මා විසින් නීචත්වයක් නුදුටු විරූය යන අර්ථයි. සෙස්ස ප්‍රකටමය.
**නිබ්බුතෙ ලොක නාථම්හි** යනාදි වශයෙන් ආයුෂ්මත් **උම්මාපුප්ඵිය** තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස්කරන්නේ සිද්ධත්‍ථ භාග්‍යවතුන් වහන්සේගේ කාලයෙහි කුලගෙයක ඉපිද වැඩිවිය පත්වූයේ ගෘහවාසය තබා වසන්නේ පිරිනිවි භාග්‍යවතුන් වහන්සේගේ චෛත්‍ය උත්සවය පවත්නා කල්හි ඉන්ද්‍රනීල මාණික්‍යයක වර්ණය ඇති දියබෙරලිය මලක් ගෙන පූජා කළේය. හේ ඒ පිනින් සුගතීන්හි පමණක් සැරිසරන්නේ දිව්‍ය මනුෂ්‍ය සම්පත් අනුභවකොට උපනුපන් භවයෙහි බෙහෙවින් නීලවර්ණ වූයේ ජාතිසම්පන්න වූයේ විභව සම්පන්න වූයේ විය. මේ බුද්ධෝත්පාද කාලයෙහි විභව සම්පත් ඇති එක් කුලයක ඉපිද දැනමිති බවට පත්ව හටගත් සැදැහැ ඇත්තේ පැවිදිව නොබෝ කලකින්ම රහත්බවට පත්විය.
උන්වහන්සේ පසුකලක පූර්ව කර්මය සිහිකොට හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු **‘නිබ්බුතෙ ලොක මහිතෙ’** යනාදිය කීහ. එහි ලොක **මහිතෙ** යනු ලෝකයා විසින් **මහිතො** යනු ලෝකයා විසින් ගරුකරනු ලැබීය. පූජා කරනු ලැබීයයි **ලොකමහිතො** නමි. ඒ ලෝකමහිත වූ සිද්ධාර්ථ භාග්‍යවතුන් වහන්සේ පිරිනිවි කල්හි යනු සම්බන්ධයි. **ආහුතීනං** **පටිග්ගහෙ** යනු ආහුතිනො යනු ප්‍රජාසත්කාර යයි කියනු ලැබේ. ඒ පූජා සත්කාරයන් පිළිගැනීමට සුදුසු වේනුයි ආහුතීනං පටිග්ගහො නමි. අලුප්න කෘදන්ත සමාසයයි. ඒ පූජාසත්කාර පිළිගන්නා භාග්‍යවතුන් වහන්සේ පිරිනිවි කල්හි යන අර්ථයි.
**උම්මාපුප්ඵං** යනු උද්ධං මුදුන නිල්පැහැ මුදමින් **පුප්ඵති** පිපේනුයි **උම්මාපුප්ඵං**. එය ගෙන චෛත්‍යයෙහි පූජා කළේය යන අර්ථයි. සෙස්ස නොගැඹුරු අර්ථ ඇත්තේමය.
**අනොමදස්සි මුනිනො** යනාදි වශයෙන් ආයුෂ්මත් අනුලෙපදායක තෙරුන්වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස් කරන්නේ අනොමදස්සි භාග්‍යවතුන් වහන්සේගේ කාලයෙහි කුලගෙයක ඉපිද මහාධන ඇත්තේ මහාභෝග ඇත්තේ, ඒ භාග්‍යවතුන් වහන්සේගේ බෝරුකට වේදිකා වළල්ලක් කරවා සුණුපිරියම් ද කරවා වැලි අතුරා දිදුලන රජත විමානයක් මෙන් කරවීය. උන්වහන්සේ ඒ පිනින් සැමතන්හි සැපයට පැමිණියාහු උපනුපන් භවයෙහි රජත විමානවල රජත ප්‍රාසාද ආදියෙහි සැප අනුභවකොට මේ බුද්ධෝත්පාද කාලයෙහි කුලගෙයක උපන්නාහු දැනමිති බවට පත්වූවාහු ශාස්තෲන් වහන්සේ කෙරෙහි පැහැදී පැවිදිව විදසුන්හි යෙදී නොබෝ කලකින්ම රහත් වූහ.
උන්වහන්සේ පසුකලෙක කුමක්නම් කුසලයක් කොට මා විසින් මේ විශේෂය අධිගමනය කරන ලද්දේදැයි පූර්වේනිවාසානුස්මෘති ඥානයෙන් පිළිවෙලින් සිහිකොට පෙර කරන ලද කුසලය දැන හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු **අනොමදස්සි මුනිනො** යනාදිය කීහ. අනොමකං අලාමක වූ **දස්සනං** දර්ශනීය වූ ශරීරය යමකුට වේද හේ අනොමදස්සි නමි. දෙතිස් වර මහා පුරුෂ ලක්‍ෂණ අසු අනුව්‍යංජන ව්‍යාම ප්‍රභාවෙන් දිලිසෙන ශරීර ඇති බැවින් සොඳුරු දසුන් ඇත්තේ යන අර්ථයි. **සුධාය පිණ්ඩං දත්‍වාන** යනු බෝධිඝරයෙහි වේදිකා වළල්ලක් කරවා මුළු බෝධිඝරයෙහි සුණුපිරියම් කොට යන අර්ථයි. **ඵාතිකම්ම මකාසහං** යනු ලී අරටුවෙන් පාත්‍ර තනා ඒවා අතින් මට්ටම් කෙළෙමි යන අර්ථයි. සෙස්ස පහසුවෙන් දතහැක්කේ ම ය.
**උත්තරිත්‍වාන නදිකං** යනාදි වශයෙන් ආයුෂ්මත් මග්ගදායක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ නොයෙක් භවයන්හි නිවන් අවබෝධය පිණිස පින් රැස්කරන්නේ සිද්ධත්‍ථ භාග්‍යවතුන් වහන්සේගේ කාලයෙහි ලෝකසම්මත කුලගෙයක ඉපිද වැඩිවිය පත්ව ගෘහවාසයෙහි වසන්නේ එක් දවසක් භාග්‍යවතුන් වහන්සේ එක් නදියකින් එගොඩ වී වනාන්තරයට වඩිනු දැක පහන් සිතැත්තේ දැන් මා විසින් භාග්‍යවතුන් වහන්සේගේ මාර්ගය සම කිරීමට වටනේ යයි සිතා උදැල්ලක්ද කූඩයක්ද ගෙන භාග්‍යවතුන් වහන්සේ වඩිනාමග සමකොට වැලි විසුරුවා භාග්‍යවතුන් වහන්සේගේ පා වැඳ ස්වාමීනි, මේ මාර්ග අලංකරණයෙන් උපනුපන් තැන පිදිය යුත්තෙක් වන්නෙමි නිවනටද පැමිණෙන්නෙමි යි ප්‍රාර්ථනාවක් කළේය. භාග්‍යවතුන් වහන්සේ අදහස් කළ කරුණ ඉටුවේවායි අනුමෝදනා කියා වදාරා වැඩි සේක.
හේ ඒ පිනින් දෙවි මිනිසුන් අතර සැරිසරන්නේ සැමතැන පිදියයුත්තෙක් විය. මේ බුද්ධෝත්පාද කාලයෙහි එක් ප්‍රසිද්ධ කුලයක ඉපිද ශාස්තෲන් වහන්සේ කෙරෙහි පැහැදුණේ පැවිදිව විදසුන් වඩා නොබෝ කලකින්ම රහත්බවට පත්ව තමාගේ පූර්ව කර්මය ප්‍රත්‍යක්‍ෂයෙන් දැන හටගත් සොම්නස් ඇත්තේ තමාගේ පුර්ව චරිතාපදානය ප්‍රකාශ කරන්නේ ‘උත්තරිත්‍වාන නදිකං’ යනාදිය කීය. එහි **නදති** ශබ්ද නගානුයි නදී, නදියම නදික වෙයි. ඒ නදිකය **උත්තරිත්‍වා** අතික්‍රමණය කොට යන අර්ථයි. **කුද්දාල පිටක මාදාය** යනු කු යනු පෘථුවියයි. එය **විදාලනෙ** කෙටීමෙහිදී උඩපැනීමෙහි සුදුසු වේනුයි කුද්දාල නමි. පිටක යනු පස්වැලි ආදියෙ ගෙනයන තල්පත් වේවැල් ආදියෙන් කරන ලද බඳුන. උදැල්ලද ඒ කුඩයද ආදිය ගෙන යන අර්ථයි.
**යානකාරො පුරෙ ආසිං** යනාදි වශයෙන් ආයුෂ්මත් ඵලදායක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ නොයෙක් ආත්මභාවයන්හි කරන ලද පුණ්‍යසම්භාර ඇත්තේ සිද්ධත්‍ථ භාග්‍යවතුන් වහන්සේගේ කාලයෙහි වඩු කුලයෙහි ඉපිද තෙරුවන්හි පැහැදුණේ සඳුනින් එල්ලෙන ලෑල්ලක් කොට භාග්‍යවතුන් වහන්සේට දුන්නේය. භාග්‍යවතුන් වහන්සේ ඔහුට අනුමෝදනා කළ සේක.
හේ ඒ පිනින් දෙවිමිනිසුන් අතර සැරිසරන්නේ සැමතන්හි සිත්සුවයෙන් පිරුණේ උභය සම්පත් අනුභවකොට මේ බුද්ධෝත්පාද කාලයෙහි කුලගෙයක ඉපිද දැනමිති බවට පත්වූයේ ශාස්තෲන් වහන්සේගේ ධර්මදේශනාව අසා හටගත් ප්‍රසාද ඇත්තේ පැවිදිව වෑයම් කරන්නේ නොබෝ කලකින්ම පිළිසිඹියා සහිත රහත් බවට පැමිණ තමාගේ පූර්වකර්මය සිහිකොට හටගත් සොම්නස් ඇත්තේ පූර්වචරිතාපදානය ප්‍රකාශ කරන්නේ **‘යානකාරො පුරෙ ආසිං’** යනාදිය කීය. එහි **යානකාරො** යනු මෙයින් කැමති කැමති තැනට යත්නුයි යාන නමි. එය කරානුයි යානකර නමි. **පුරෙ** බුදුන් දක්නා කාලයෙහි මම යානකරුවෙක් වීමි යන අර්ථයි. **චන්‍දනං ඵලකං කත්‍වා** යනු **චන්‍දති** පරිදාහය මෙයින් නිවේනුයි චන්දන නමි. නැතහොත් සඳුන් සුවඳ හැමීම පිණිස මෙයින් සිරුර ගල්වත්නුයි චන්දන නමි. එයින් එල්ලෙන ඵලකයක් කොට යන අර්ථයි. **ලොකබන්‍ධුනො** යනු සියලු ලොවට බන්‍ධු නෑවූයේනුයි ලෝකබන්‍ධු. ඒ ලෝකබන්‍ධු වූ ශාස්තෲන් වහන්සේට දුනිමි යන අර්ථයි. සේස පහසුවෙන් දතහැක්කේ ම ය.
**සුමෙධො නාම නාමෙන** යනාදි වශයෙන් ආයුෂ්මත් වටංසකිය තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස්කරන්නේ සුමෙධ භාග්‍යවතුන් වහන්සේගේ කාලයෙහි කුලගෙයක ඉපිද දැනමිති බවට පත්වූයේ ගෘහවාසය තබා එහි ආදීනව දැක ගිහිගෙය අත්හැර තවුස් පැවිද්දෙන් පැවිදි ව මහවෙනෙහි වාසය කළේය. එසමයෙහි සුමේධ භාග්‍යවතුන් වහන්සේ විවේක කැමති බැවින් ඒ වනයට වැඩි සේක. ඉක්බිති තවුසා භාග්‍යවතුන් වහන්සේ දැක පැහැදුණු සිතැත්තේ පිපුණු හොරමලක් ගෙන නළල් පළඳනාවක ආකාරයෙන් ගොතා භාග්‍යවතුන් වහන්සේගේ පාමුල පිදුවේය. භාග්‍යවතුන් වහන්සේ ඔහුගේ සිත් පැහැදීම පිණිස අනුමෝදනා කළ සේක. හේ ඒ පිනින් දෙවිමිනිසුන් අතර සැරිසරන්නේ උභය සම්පත් අනුභවකොට මේ බුද්ධෝත්පාද කාලයෙහි විභව සම්පත් ඇති කුලයක ඉපිද වැඩිවිය පත්ව සැදැහැ ඇත්තේ පහන් වූයේ පැවිදි ව නොබෝ කලකින්ම රහත්විය.
ඉන්පසු කල පූර්වකර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ ‘සුමෙධො නාම නාමෙන’ යනාදිය කීය. **විවෙකමනූ බ්‍රෑහන්තො** යනු ජනාකීර්ණ විහාරය අත්හැර විවේක සිත **අනුබ්‍රෑහන්තො** වඩන්නේ බහුල වශයෙන් කරන්නේ මහා වනයට **අජ්ඣොගහි** පිවිසි සේක යන අර්ථයි. සෙස්ස නොගැඹුරු ම ය.
**සුමෙධස්ස භගවතො** යනාදි වශයෙන් ආයුෂ්මත් ඵල්ලඞ්කදායක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ නොයෙක් භවයන්හි නිවන් අවබෝධය පිණිස කරන ලද පින් රැස්කිරීම් ඇත්තේ සුමේධ භාග්‍යවතුන් වහන්සේගේ කාලයෙහි ගෘහපති කුලයක ඉපිද වැඩිවිය පත්ව මහාභෝග සම්පත් ඇත්තේ ශාස්තෲන් වහන්සේ කෙරෙහි පැහැදී දහම් අසා ඒ ශාස්තෲන් වහන්සේට සත්රුවන්මුවා ආසනයක් තනවා මහා පූජාවක් කළේය. හේ ඒ පිනින් දෙවිමිනිසුන් අතර සැරිසරන්නේ සියලු තන්හි පුදනු ලැබුවේ විය. හේ අනුක්‍රමයෙන් මේ බුද්ධෝත්පාද කාලයෙහි විභව සම්පත් ඇති එක් කුලයක ඉපිද දැනමිති බවට පත්වූයේ ගෘහවාසය තබා ශාස්තෲන් වහන්සේගේ ධර්මදේශනය අසා පැහැදුණේ පැවිදිව නොබෝ කලකින් රහත් බවට පැමිණ පෙර කරන ලද පිනෙහි නමින් පල්ලඞ්කදායක තෙරුන් වහන්සේ යයි ප්‍රකට විය. පෙර මෙන් පසුවද පෙර කරන ලද පිනෙහි නමින් තෙරුන් වහන්සේලාගේ නම් මේ අයුරින් දතයුතුය.
උන්වහන්සේ එක් දවසක් තමාගේ පූර්වකර්මය සිහිකොට හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු **‘සුමෙධස්ස භගවතො’** යනාදිය කීහ. **‘පල්ලඞ්කොහි මයාදින්නො’** යනු පල්ලඞ්කං අරමිණියා ගොතාගෙන යම්තැනක **උපදිසන්ති** හිඳගනිත්ද එය පර්යංකයයි කියනු ලැබේ. ඒ සත්රුවන්මුවා පර්යංකය මා විසින් **දින්නො** පූජාකරන ලද්දේය යන අර්ථයි. **සඋත්තරි ස පච්ඡදො** යනු වියනින් හා පසුතිරයෙන් යුත් වූයේ සඋත්තරි සපච්ඡදො. උඩවියනක් බැඳ අසුන උතුම් වස්ත්‍රයෙන් වටකොට යන අර්ථයි. සෙස්ස ප්‍රකටමය.
16. බන්‍ධුජීවක වර්‍ගය
**චන්‍දංව විමලං සුද්ධං** යනාදි වශයෙන් ආයුෂ්මත් බන්‍ධුජීවක තෙරුන් වහන්සේගේ අපදානයයි. මෙම ආයුෂ්මතුන් වහන්සේ ද පෙර බුදුවරුන් හමුවෙහි කරන ලද උත්සාහ ඇත්තාහු භවයෙහි තැනින් තැන පින් රැස් කරන්නාහු සිඛී භාග්‍යවතුන් වහන්සේගේ කාලයෙහි කුලගෙයක ඉපිද දැනමිති බවට පත්ව ගෘහවාසය තබා වාසය කරන්නාහු සිඛී භාග්‍යවතුන් වහන්සේගේ රූපකාය සම්පත්තිය දැක පැහැදුණු සිත් ඇතිව බඳු වදමල් ගෙන භාග්‍යවතුන් වහන්සේගේ පාමුල පූජා කළහ. භාග්‍යවතුන් වහන්සේ ඔහුගේ චිත්තප්‍රසාදය වර්ධනය කරනු පිණිස අනුමෝදනාව කළ සේක. හේ දිවි ඇති තාක් සිට ඒ පිනින් ම දෙව්ලොව ඉපිද ස කාමාවචර සම්පත් ද මිනිසුන් අතර චක්‍රවර්ති ආදි සම්පත් ද අනුභවකොට මේ අපගේ සම්මා සම්බුදුරජාණන් උපන් කල්හි ගෘහපති කුලයෙහි ඉපිද රූපයෙන් ද යසසින් ද අග්‍රප්‍රාප්ත වූයේ ශාස්තෲන් වහන්සේගේ ධර්මදේශනය අසා සැදැහැ ගිහිගෙය අත්හැර පැවිදිවූයේ රහත්බවට පැමිණියේය.
උන්වහන්සේ පෙර විසූ කඳපිළිවෙල දන්නා නුවණින් කරන ලද කුසලකර්මය අත්දැක හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු **‘චන්‍දංව විමලං සුද්ධං’** යනාදිය කීහ. එහි චන්‍දංව විමලං සුද්ධං යනු වලාකුළු මීදුම් දුම් දූලි රාහු යන උපක්ලේශ මලයෙන් විනිර්මුක්ත වූ චන්‍ද්‍රයා මෙන් එක්දහස් පන්සියයක් උපක්ලේශ මල ප්‍රහීණ කළ බැවින් විමල නමි. නික්ලේශී බැවින් **සුද්ධං** ප්‍රසන්න වූ සිඛී සම්බුදුරජාණන් වහන්සේ යනු සම්බන්ධයි. කෙලෙස් මඩ නැති බැවින් **අනාවිලං** නොකැළඹුණේ විය. නන්දිභව සංඛ්‍යාත වූ ඵල විශේෂයෙන් හාත්පසින් ක්‍ෂීණ වූ බැවින් නන්‍දිභවපරික්ඛීණං. **තිණ්ණං ලොකෙ** යනු ලෝකත්‍රයෙන් **තිණ්ණං** උත්තීර්ණ වූයේ අතික්‍රාන්ත වූයේ. විසත්තිකං යනු විසත්තිකා යනු තෘෂ්ණාවයි. තෘෂ්ණාව නැත්තේ යන අර්ථයි.
**නිබ්බාපයන්තං ජනතං** යනු ධර්මය නැමති වර්ෂාව වස්වන්නේ ජනතං ජන සමූහය කෙලෙස් පරිදාහ නැති බැවින් **නිබ්බාපයන්තං** ව්‍යුපසමනය කරන්නේ, තමා සංසාරයෙන් එතෙරවූයේ සියලු සත්ත්වයන් සංසාරයෙන් තාරයන්තං. එතෙර කරන්නේ චතුරාර්ය සත්‍යයන් දන්නා බැවින් මුනි නමි. සිඛී සම්බුදුරජාණන් වහන්සේ යනු සම්බන්ධයි. **වනස්මිං ඣායමානං** යනු ආරම්මණ උපනිජ්ඣාන ලක්ඛණ උපනිජ්ඣානයන්ගෙන් **ඣායන්තං** වනමැද සිතන්නේ යන අර්ථයි. **එකග්ගං** ඒකාග්‍ර වූ සිත. **සුසමාහිතං** මනා අරමුණෙහි **ආහිතං** තැබූ සිත සිඛී මුනිවරයන් වහන්සේ දැක යන සම්බන්ධයි.
**බන්‍ධුජීවක පුප්ඵානි** යනු බන්‍ධුනං ඥාතීන්ගේ **ජීවිතං** ජීවිතනිශ්‍රය වූ හදමස් ලේ **බන්‍ධුජීවිතං** හෘදයය. එවැනි වර්ණවත් මලක් ගෙන ලෝකබන්‍ධු වූ සිඛී බුදුරජාණන් වහන්සේට පිදුවෙමි යන අර්ථයි. සෙස්ස නොගැඹුරු අර්ථ ඇත්තේ ම ය.
**පරකම්මායනෙයුත්තො** යනාදී වශයෙන් ආයුෂ්මත් තම්බපුප්ඵිය තෙරුන් වහන්සේගේ අපදානයයි. මේ ආයුෂ්මත් වහන්සේ ද පෙර බුදුවරුන් හමුවෙහි කරන ලද උත්සාහ ඇත්තාහු භවයෙහි තැනින් තැන පින් රැස් කරන්නාහු පියදස්සි භාග්‍යවතුන් වහන්සේගේ කාලයෙහි කිසියම් පෙර කරන ලද අකුසල කර්මයකින් දුගී කුලයක ඉපිද වැඩිවිය පත්වූවාහු අනුන්ගේ කුලීවැඩ කොට ඒ කුලියෙන් ජීවිකාව කළහ. හේ මෙසේ දුකින් වසන්නේ අනුන්ට අපරාධකොට මරභයින් පළාගොස් වනයට පිවිසියේය. ඒ ගියතැන පළොල් බෝධිය දැක වැඳ හැමද එක් රුකක තඹවන් මල් දැක ඒ සියල්ල නටුවෙන් කඩා බෝධිපූජාවක් කළේය. එහි සිත පහදවා වැඳ පලක් බැඳ හුන්නේය. එකෙණෙහි ඒ මිනිස්සු පා අනුව ලුහුබැඳ එහි ගියාහුය. හේ ඔවුන් දැක බෝධිය ආවර්ජනය කරමින්ම පලා ගොස් භයානක වූ ගිරිදුර්ගයක ප්‍රපාතයට වැටී මිය ගියේය.
හේ බෝධිපූජාව සිහිකළ බැවින් ඒ ප්‍රීති සොම්නසින් ම තව්තිසා ආදියෙහි ඉපදී ස කාමාවචර සම්පත්තීන් ද මිනිසුන් අතර මිනිස් සැපද අනුභවකොට මේ බුද්ධෝත්පාද කාලයෙහි විභව සම්පත් ඇති කුලගෙයක ඉපිද වැඩිවිය පත්වුයේ ශාස්තෲන් වහන්සේගේ ධර්මය අසා පහන් සිතැත්තේ පැවිදිව නොබෝ කලකින්ම රහත්වී පූර්වකර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ ‘**පරකම්මායනෙ යුත්තො’** යනාදිය කීය. එහි අනුන්ගේ වැඩ පරකම්ම නමි. පරකර්මයන් **අයනෙ** කිරීමෙහි හෝ **යුත්තො** යොදනු ලැබුවේ වීමි යන අර්ථයි. සෙස්ස ප්‍රකට ම ය.
**උදෙන්තං සතරංසිව** යනාදි වශයෙන් ආයුෂ්මත් වීථිසම්මජ්ජක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ නොයෙක් ජාතීන්හි කරන ලද පින් රැස් කිරීම් ඇත්තේ ගෘහවාසයෙහි වසන්නේ නුවරවැසියන් සමග වීථිය සරසා භාග්‍යවතුන් වහන්සේ දැක පහන් සිතැත්තේ වීථිය සමකොට එහි කොඩියක් එසවීය.
හේ ඒ පිනින් දෙවිමිනිසුන් අතර සැරිසරන්නේ උභය සම්පත් අනුභවකොට මේ බුද්ධෝත්පාද කාලයෙහි ශාස්තෲන් වහන්සේගේ ධර්මය අසා ලද සැදැහැ ඇත්තේ බුහුමන් සහිත හදවත ඇත්තේ පැවිදිව ලබන ලද උපසම්පදා ඇත්තේ නොබෝ කලකින් ම රහත් වී තමාගේ පූර්ව කර්මය සිහිකරන්නේ ප්‍රත්‍යක්‍ෂයෙන් දැන පූර්ව චරිතාපදානය ප්‍රකාශ කරන්නේ ‘උදෙන්තං සතරංසීව’ යනාදිය කීය. එහි **උදෙන්තං** උඩට යන **සතරංසිං** සියයක් රශ්මි ඇති. **සතරංසි** යනු දේශනා ශීර්ෂ මාත්‍ර නොයෙක් සියදහසක් රශ්මි ඇති සූර්යයා මෙන් යන අර්ථයි. **සතරංසිව භානුමං** යනු **සතරංසිං** සංකුචිත රශ්මි ඇති **භානුමං** ප්‍රභාවත් චන්‍ද්‍ර මණ්ඩලය මෙන් සම්බුදුරජාණන් වහන්සේ දැක යන අර්ථයි. සෙස්ස පහසුවෙන් දතහැක්කේ ම ය.
**දෙවපුත්තොඅහං සන්තො** යනාදි වශයෙන් ආයුෂ්මත් කක්කාරු පුප්ඵ පූජක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයන්හි කරන ලද පින් රැස්කිරීම් ඇත්තේ සිඛී භාග්‍යවතුන් වහන්සේගේ කාලයෙහි බූමාටු දිව්‍ය පුත්‍රයෙක්ව ඉපිද සිඛී සම්බුදුරජාණන් වහන්සේ දැක දිව්‍ය කක්කාරු මලක් ගෙන පූජා කළේය.
හේ ඒ පිනින් දෙවිමිනිසුන් අතර සැරිසරන්නේ තිස්එකක් කල්ප අභ්‍යන්තරයෙහි උභය සැපත් අනුභවකොට මේ බුද්ධෝත්පාද කාලයෙහි සැවැත්නුවර කුලගෙයක ඉපිද වැඩිවිය පත්ව ශාස්තෲන් වහන්සේ කෙරෙහි පැහැදුණේ පැවිදිව නොබෝ කලකින්ම රහත්වී තමාගේ පූර්වකර්මය ප්‍රත්‍යක්‍ෂයෙන් දැන හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ **‘දෙවපුත්තො අහං සන්තො’** යනාදිය කීය. එහි **දිබ්බන්ති** පංචකාම ගුණයන් සමග ක්‍රීඩා කරත්නුයි දේව නමි. දෙවියන්ගේ පුත්‍රයා වූ දෙවියන් මවු හෝ පුත්‍රයා, මම දේව පුත්‍රයෙක් වූයේ දිව්‍යමය වූ කක්කාරු මලක් ගෙන සිඛී භාග්‍යවතුන් වහන්සේට **අභිරෝපයිං** පිදුවෙමි යන අර්ථයි. සෙස්ස නොගැඹුරු අර්ථ ඇත්තේ ම ය.
**දෙවපුත්තො අහං සන්තො** යනාදි වශයෙන් ආයුෂ්මත් මන්‍දාරව පුප්ඵපූජක තෙරුන් වහන්සේගේ අපදානයයි. මේ තෙරුන් වහන්සේ ද පෙර බුදුවරුන් හමුවෙහි කරන ලද උත්සාහ ඇත්තාහු භවයෙහි තැනින් තැන නිවනට හේතුවන පින් රැස්කරන්නාහු සිඛී භාග්‍යවතුන් වහන්සේගේ කාලයෙහි බූමාටුදේව පුත්‍රයෙක්ව ඉපිද සිඛී භාග්‍යවතුන් වහන්සේ දැක පහන් සිතැතිව දිව්‍ය මන්දාරව මලින් පූජා කළහ.
හේ **තෙන පුඤ්ඤෙන** යනාදී සියල්ල අනන්තර තෙරුන් වහන්සේගේ අපදාන වර්ණනාවෙහි කියන ලද පරිදි දතයුත්තේය.
**හිමවන්තස්ස අවිදූරෙ** යනාදි වශයෙන් ආයුෂ්මත් කදම්බපුප්ඵිය තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස් කරන්නේ සම්මා සම්බුදුවරුන්ගෙන් හිස්වූ ලෝකයෙහි එක්තරා කුලයක ඉපිද වැඩිවිය පත්ව ගෘහවාසයෙහි වෙසෙන්නේ එහි ආදීනව දැක ගෘහවාසය අත්හැර සෘෂි පැවිද්දෙන් පැවිදිව හිමවත සමීපයෙහි කුක්කුට නම් පර්වතයෙහි ආශ්‍රමයක් කොට වාසය කළේය. හේ එහි පසේබුදුවරුන් සත්නමක් දැක පහන් සිතැත්තේ පිපුණු {1}කොලොම් මලක් කඩා පසේ බුදුවරුන් පිදුවේය. උන්වහන්සේලා ද **‘ඉච්ඡිතංපෙත්‍ථිතං’** ආදී අනුමෝදනාව කළ සේක.
හේ ඒ පිනින් දෙවිමිනිසුන් අතර සැරිසරන්නේ උභය සම්පත් අනුභවකොට මේ බුද්ධෝත්පාද කාලයෙහි සැවැත්නුවර කුලගෙයක ඉපිද ධර්මදේශනාව අසා ලද සැදැහැ ඇත්තේ පැවිදි වී නොබෝ කලකින්ම රහත්වී පූර්වකර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ **‘හිමවන්තස්ස අවිදූරෙ’** යනාදිය කීය. එය කියන ලද අරුත් ඇත්තේ ම ය. **කුක්කුටො නාම පබ්බතො** යනු එහි දෙපැත්තෙහිම කුකුල් කරමලයක ආකාරයෙන් පව්කුළු පෙනෙන බැවින් කුක්කුට යයි ප්‍රසිද්ධියට ගියේ ක්‍රමයෙන් හරස්ව පිහිටානුයි පබ්බතො. **තම්හි** **පබ්බත පාදම්හි** යනු ඒ පර්වතය සමීපයෙහි. **සත්තබුද්ධාවසන්ති** යනු පසේ බුදුවරුන් සත්නමක් ඒ කුක්කුට පර්වත පාදයෙහි පන්සලෙහි වසත් යන අර්ථයි.
**දීපරාජංව උග්ගතං** යනු දීපයන්ට රජනුයි දීපරාජා. සියලු පහන්වලට දැල්වෙන තාරකාවලට රජවූ චන්ද්‍රයා යන අර්ථයි. සියලු ජම්බුද්වීපය, පූර්ව විදේහය, අපරගොයානය, උතුරුකුරු සංඛ්‍යාත වූ සතර දිවයින්වලද ආලෝකය පතුරුවන හෙයින් චන්ද්‍රයා **දීපරාජ** යයි කියනු ලැබේ. ඒ අහසෙහි නැගුණු චන්‍ද්‍රයා මෙන් **සුපුප්ඵිතං** පිපුණු කොලොම් ගසක් දැක එයින් මල් නෙලා දෝතින් **පග්ගය්හ** ගෙන සත් පසේ බුදුවරුන් වෙත **සමොකිරිං** මනාසේ විසුරුවෙමි. ආදරයෙන් පූජා කෙළෙමි යන අර්ථයි. සෙස්ස නොගැඹුරු අරුත් ඇත්තේ ම ය.
**හිමවන්තස්ස අවිදූරෙ** යනාදි වශයෙන් ආයුෂ්මත් තිණසුළක තෙරුන් වහන්සේගේ අපදානයයි. මේ තෙරුන් වහන්සේ ද පෙර බුදුවරුන් හමුවෙහි කරන ලද පින් රැස්කිරීම් ඇත්තාහු උපනුපන් භවයෙහි කුසල් රැස්කරන්නාහු සිඛී භාග්‍යවතුන් වහන්සේගේ කාලයෙහි කුලගෙයක ඉපිද ගෘහවාසය තබා එහි දොස් දැක එය අත්හැර තවුස් පැවිද්දෙන් පැවිදිව වසන්නාහු හිමවත සමීපයෙහි භූතගණ නම් පර්වතයෙහි වසන්නා වූ හුදෙකලාව විවේකය විඳින්නා වූ සිඛී සම්බුදුරජාණන් වහන්සේ දැක පහන් සිතැත්තාහු තිණසුළ මල් ගෙන පාමුල පිදූහ. බුදුරජාණන් වහන්සේද ඔහුට අනුමෝදනාව කළ සේක.
හේ ඒ පිනින් දෙවිමිනිසුන් අතර සැරිසරන්නේ උභය සම්පත් අනුභවකොට මේ බුද්ධෝත්පාද කාලයෙහි සැවැත්නුවර විභව සම්පත් ඇති එක් කුලයක ඉපිද වැඩිවිය පත්ව සසුනෙහි පැහැදුණේ පැවිදිව උපනිශ්‍රය සම්පත් ඇති බැවින් නොබෝ කලකින්ම රහත්බවට පැමිණ පූර්වකර්මය සිහිකොට සොම්නසට පැමිණියේ පූර්ව චරිතාපදානය ප්‍රකාශ කරන්නේ **‘හිමවන්තස්ස අවිදුරෙ’** යනාදිය කීය. **භුතගණොනාම පබ්බතො** යනු **භූතගණානං** දෙවියන්ට හා යකුන්ට නිවාස වූ බැවින් භවනයක් සමාන වූ බැවින්ද නැගී සිටිනා බැවින් පවත්නා බැවින්ද භූත ගණ නම් පර්වතය. එහි **එකො** දෙවැනියකු නැතිව. **ජිනො** යනු මරුන් දිනූ බුදුරජාණන් වහන්සේ. **වසතෙ** දිව්‍ය බ්‍රහ්ම ආර්ය ඊර්‍යාපථ විහාරයෙන් වාසය කරති යන අර්ථයි.
**එකූන සත සහස්ස කප්පං න විනිපාතිකො** යනු ඒ තිණසුළ මල් පූජා කිරීමේ විපාකයක් වශයෙන් නිරතුරුව එකක් අඩු සියදහසක් කල්පයන් විනාශ නොකරන්නේ සිව් උපායෙන් විනිර්මුක්ත වූයේ සම්පත්ති භවයට පැමිණියේ විය යන අර්ථයි. සෙස්ස පහසුවෙන් දත හැක්කේමය.
**සුවච්ඡො නාම නාමෙන** යනාදි වශයෙන් ආයුෂ්මත් නාගපුප්ඵිය තෙරුන් වහන්සේගේ අපදානයයි. මේ තෙරුන් වහන්සේද පෙර බුදුවරුන් හමුවෙහි කරන ලද උත්සාහ ඇත්තාහු භවයෙහි තැනින් තැන පින් රැස් කරන්නාහු පදුමුත්තර භාග්‍යවතුන් වහන්සේගේ කාලයෙහි බමුණු කුලයෙහි ඉපිද වැඩිවිය පත්ව වේදත්‍රයාදී ස්වකීය ශිල්පයන්හි නිෂ්පත්තියට පැමිණ එහි හරයක් නොදැක හිමවතට පිවිස තවුස් පැවිද්දෙන් පැවිදිව ධ්‍යාන සමාපත්ති සුඛයෙන් දවස් ගෙවූහ. එසමයෙහි පදුමුත්තර නම් භාග්‍යවතුන් වහන්සේ ඔහුට අනුකම්පා පිණිාස එහි වැඩි සේක. ඒ තවුසා ඒ භාග්‍යවතුන් වහන්සේ දැක ලක්‍ෂණ ශාස්ත්‍රයෙහි දක්‍ෂ බැවින් භාග්‍යවතුන් වහන්සේගේ ලක්‍ෂණ රූප සම්පත් දැක පැහැදුණේ වැඳ ඇඳිලි බැඳ සිටියේය. අහසින් නොබට බැවින් පූජාසත්කාර නොකරන ලද කල්හිම අහසින් වැඩි සේක. ඉක්බිති ඒ තවුසා ශිෂ්‍යයන් සහිතව නාමල් කඩා ඒ මලින් භාග්‍යවතුන් වහන්සේ වැඩි දිශාභාගයෙහි මාර්ගයට පූජා කළේය.
හේ ඒ පිනින් දෙවිමිනිසුන් අතර සැරිසරන්නේ උභය සම්පත් අනුභව කරන්නේ සියලු තන්හි පූජිත වූයේ මේ බුද්ධෝත්පාද කාලයෙහි සැවැත් නුවර කුලගෙයක ඉපිද වැඩිවිය පත්ව සැදැහැවත් වූයේ පැවිදිව වත්පිළිවෙතින් සසුන බබලවන්නේ නොබෝ කලකින්ම රහත්වී කුමක කුසල කර්මයකින් මා විසින් මේ ලෝකෝත්තර සම්පත්තිය ලබන ලද්දේදැයි අතීත කර්මය සිහිකරන්නේ පූර්ව කර්මය ප්‍රත්‍යක්‍ෂ වශයෙන් දැන හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ ‘සුවච්ඡො නාම නාමෙන’ යනාදිය කීය. එහි වච්ඡ ගෝත්‍රයෙහි උපන් බැවින් වච්ඡගොත්ත නමි. සුන්දර වූයේද වච්ඡවූයේද සුවච්ඡ නම් බ්‍රාහ්මණයා **මන්තපාරගු** වේදත්‍රය ආදී සකල මන්ත්‍ර ශාස්ත්‍රයෙහි කෙළවරට පත්වූයේය යන අර්ථයි. සෙස්ස නොගැඹුරු අරුත් ඇත්තේ ම ය.
**කානනං වන මොගය්හ** යනාදි වශයෙන් ආයුෂ්මත් පුන්නාග පුප්ඵිය තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස්කරන්නේ ඵුස්ස භාග්‍යවතුන් වහන්සේගේ කාලයෙහි වැදිකුලයෙහි ඉපිද මහ වනයට පිවිසියේ එහි මැනවින් පිපුණු දොඹමලක් දැක හේතුසම්පත් ඇති බැවින් බුද්ධාලම්බන ප්‍රීතිය නිසා භාග්‍යවතුන් වහන්සේ සිහිකොට ඒ මල්කිනිති නෙළා වැලිවලින් චෛත්‍යයක් කොට පූජා කළේය.
හේ ඒ පිනින් කල්ප අනූදෙකක් නිරන්තරයෙන් දෙව්මිනිස් සැප අනුභවකොට මේ බුද්ධෝත්පාද කාලයෙහි සැවැත්නුවර විභව සම්පත් ඇති කුලයක ඉපිද වැඩිවිය පත්ව පෙර වාසනා බලයෙන් සසුනෙහි පැහැදුණේ පැවිදි ව වෑයම් කරන්නේ නොබෝ කලකින් ම රහත් වී පෙර කරන ලද කුසලය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ **‘කානනං වන මොග්ගය්හ’** යනාදිය කීය. ඒ සියල්ල නොගැඹුරු අරුත් ඇත්තේ ම ය.
**හිමවන්තස්ස අවිදුරෙ** යනාදි වශයෙන් ආයුෂ්මත් කුමුදදායක තෙරුන් වහන්සේගේ අපදානයයි. මේ තෙරුන් වහ්නසේ ද පෙර බුදුවරුන් හමුවෙහි කරන ලද උත්සාහ ඇත්තාහු නොයෙක් භවයන්හි පින් රැස් කරන්නාහු පදුමුත්තර භාග්‍යවතුන් වහන්සේගේ කාලයෙහි හිමවත අසල මහා ජාතස්සරයක කකුධ නම් පක්‍ෂියෙක් ව ඉපිද කිසියම් අකුසලයකින් පක්‍ෂියකු සමාන වුවත් පෙර කරන ලද පිනින් බුද්ධිමත් වූවාහු පිනෙහි දක්‍ෂ වූවාහු සිල්වත් වූවාහු පණැති ගොදුරින් වෙන්වූහ. එසමයෙහි පදුමුත්තර භාග්‍යවතුන් වහන්සේ අහසින් වැඩ ඔහුගේ සමීපයේ සක්මන් කරන සේක. ඉක්බිති ඒ පක්‍ෂියා භාග්‍යවතුන් වහන්සේ දැක පහන් සිතැත්තේ කුමුදමලක් ඩැහැගෙන භාග්‍යවතුන් වහන්සේගේ පාමුල පූජා කළේය. භාග්‍යවතුන් වහන්සේ ඔහුගේ සොම්නස උපදවනු පිණිස පිළිගෙන අනුමෝදනාව කළ සේක.
හේ ඒ පිනින් දෙවිමිනිසුන් අතර උභය සැපත් අනුභවකොට මේ බුද්ධෝත්පාද කාලයෙහි සැවැත්නුවර එක්තරා කුලයක ඉපිද වැඩිවිය පත් ව මහාධන ඇත්තේ මහාභෝග ඇත්තේ තෙරුවන්හි පැහැදුණේ ශාස්තෲන් වහන්සේගේ ධර්මදේශනාව අසා ලද සැදැහැ ඇත්තේ පැවිදි ව නොබෝ කලකින්ම රහත් වී තමාගේ පූර්වකර්මය ප්‍රත්‍යක්‍ෂයෙන් දැන හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ ‘**හිමවන්තස්සාවිදුරෙ’** යනාදිය කීය. **පදුමුප්පල සඤ්ජන්නො **යනු සියපතින් සම්පූර්ණ වූ සුදු නෙළුම් ද නිල් රතු සුදු උපුල් ද **පදුමුප්පලානි** නමි. එයින් **සඤ්ජන්නො** ගහණ වූයේ සම්පූර්ණ වූ මහා ජාතස්සරයක් විය යන අර්ථයි. **පුණ්ඩරීක සමොත්‍ථටො** යනු පුණ්ඩරිකෙහි රන් පිසුමෙන් **ඔකිණ්ණො** සම්පූර්ණ වූයේ යන අර්ථයි. සෙස්ස පහසුවෙන් දතහැක්කේමය.
17. සුපාරිචරිය වර්‍ගය
**පදුමො නාම නාමෙන** යනාදි වශයෙන් ආයුෂ්මත් සුපාරිවරිය තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස් කරන්නේ පදුමුත්තර භාග්‍යවතුන් වහන්සේගේ කාලයෙහි යක් යෝනියෙහි ඉපිද හිමාලයෙහි යක්‍ෂ සමාගමට ගියේ භාග්‍යවතුන් වහන්සේ දේව යක්‍ෂ ගාන්ධර්ව නාගයින්ට කළ ධර්මදේශනාව අසා පහන් සිතැත්තේ දෑත් හකුලා අත්පොළසන් දුන්නේ ය. නමස්කාර ද කළේය. හේ ඒ පිනින් එයින් චුතව ඉහළ දෙව්ලොවක ඉපිද එහි දිව්‍ය සම්පත් අනුභව කොට මේ බුද්ධෝත්පාද කාලයෙහි සැවැත්නුවර කුලගෙයක ඉපිද ආඪ්‍ය වූයේ මහාධන ඇත්තේ මහාභෝග ඇත්තේ තෙරුවන්හි පැහැදුණේ ශාස්තෲන් වහන්සේගේ ධර්මදේශනාව අසා හටගත් සැදැහැ ඇත්තේ පැවිදි ව නොබෝ කලකින්ම රහත්බවට පත්විය.
උන්වහන්සේ එක් දවසක් තමාගේ පූර්වකර්මය සිහිකොට හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු **‘පදුමොනාම නාමෙන’** යනාදිය කීහ. එහි **පදුමො** යනු යමකුගේ පාද තබන කල්හි පොළොව බිඳගෙන නෙළුම් පැනනැගී පාදතලය පිළිගනීද ඒ සංග්‍රහයෙන් ඒ භාග්‍යවතුන් වහන්සේ පදුම යයි ප්‍රසිද්ධ වූ සේක. මෙහි පදුමුත්තර භාග්‍යවතුන් වහන්සේ අභිප්‍රේතය. ඒ භාග්‍යවතුන් වහන්සේ **පවනා** වසන විහාරයෙන් නික්ම වන මැදට පිවිස ධර්මය දේශනා කරන සේක යනු සම්බන්ධයි.
**යක්ඛානං සමයො** යනු දේව සමාගම **ආසි** විය යන අර්ථයි. **අජ්ඣාපෙක්ඛිංසු** **තාවදෙ** යනු ඒ දේශනාව අවස්ථාවෙහි අතිශයින් අපේක්‍ෂා කළහ. විශේෂයෙන් දකිනසුලු වූහ යන අර්ථයි. සෙස්ස ප්‍රකට ම ය.
**සිද්ධත්‍ථො නාම භගවා** යනාදි වශයෙන් ආයුෂ්මත් කණවෙර පුප්ඵිය තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ සිද්ධත්‍ථ භාග්‍යවතුන් වහන්සේගේ කාලයෙහි ශුද්‍ර කුලයෙහි ඉපිද වැඩිවිය පත් ව රජුගේ අන්තඃපුර පාලකයා විය. එසමයෙහි සිද්ධත්‍ථ භාග්‍යවතුන් වහන්සේ භික්‍ෂු සංඝයා පිරිවරා රජවීදියට පිළිපන් සේක. ඉක්බිති ඒ අන්තඃපුර පාලකයා ඇවිදින භාග්‍යවතුන් වහන්සේ දැක පහන් සිතැත්තේව කණේරු මලකින් භාග්‍යවතුන් වහන්සේ පුදා නමස්කාර කරමින් සිටියේය. හේ ඒ පිනින් සුගති සම්පත්ව අනුභවකොට මේ බුද්ධෝත්පාද කාලයෙහි එක් කුලයක ඉපිද වැඩිවිය පත්ව ශාස්තෲන් වහන්සේගේ ධර්ම දේශනාව අසා ලද සැදැහැ ඇත්තේ පැවිදි ව නොබෝ කලකින්ම රහත් විය.
උන්වහන්සේ පැමිණි අග්‍රඵල ඇත්තාහු පෙර කරන ලද කුසලය සිහිකොට හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු **‘සිද්ධත්‍ථො නාම භගවා’** යනාදිය කීහ. ඒ සියල්ල නොගැඹුරු අරුත් ඇත්තේ ම ය.
**තිස්සස්ස ඛො භගවතො** යනාදි වශයෙන් ආයුෂ්මත් ඛජ්ජදායක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස් කරන්නේ තිස්ස භාග්‍යවතුන් වහන්සේගේ කාලයෙහි ශුද්‍ර කුලයෙහි ඉපිද භාග්‍යවතුන් වහන්සේ දැක පහන් සිතැත්තේ අඹදඹ ආදී මිහිරි කුදුමහත් පලද නෙරළු ද කැවුම් ද දුන්නේ ය. භාග්‍යවතුන් වහන්සේ ඔහුගේ ප්‍රසාදය වර්ධනය කරනු සඳහා බලා සිටියදීම වැළඳූ සේක. හේ ඒ පිනින් සුගති සම්පත්ම අනුභවකොට මේ බුද්ධෝත්පාද කාලයෙහි සැවැත්නුවර කුලගෙයක ඉපිද වැඩිවිය පත්ව ශාස්තෲන් වහන්සේගේ ධර්ම දේශනාව අසා හටගත් සැදැහැ ඇත්තේ ප්‍රසාද බහුමාන ඇත්තේ පැවිදි ව වත් පිළිවෙතින් සසුන බබුළුවන්නේ සිල් අබරණින් සැරසුණේ නොබෝ කලකින්ම රහත්බවට පත්විය.
උන්වහන්සේ පූර්ව කර්මය සිහි කරන්නාහු පෙර මා විසින් යහපත් කෙතක කරන ලද කුසලය සුන්දර යයි හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු **‘තිස්සස්ස ඛො භගවතො’** යනාදිය කීහ. එහි **තිස්සො** යනු භාග්‍යවතුන් වහන්සේ සම්පත් දෙමින් උපන්නේනුයි මව්පියන් විසින් දෙන ලද නම් වශයෙන් තිස්ස නමි. නැතහොත් තුන් සරණාගමනයෙන් අස්වසන්නේ අවවාද දෙන්නේ හේතුසම්පත් ඇති පුද්ගලයන් සගමොක් දෙකෙහි පිහිටුවමින් උපන්නේනුයි තිස්ස නමි. සමාපත්ති සුබ ආදී වාසනාවන්ගෙන් යුක්තනුයි භගවා නමි. ඒ තිස්ස භාග්‍යවතුන් වහන්සේට මම පෙර පල දුනිමි යන අර්ථයි. **නාලිකෙරඤ්ච අදාසිං** යනු නාලිකාකාරයෙන් පැවැති ඵල නාලිකෝර ඵලනමි එය ද දුනිමි යන අර්ථයි. **ඛජ්ජකං අභිසම්මතං** යනු කෑයුතු දෙය ඛජ්ජක නමි. විශ්වාසයෙන් මීපැණි හකුරු ආදියෙන් මිශ්‍රකොට නිපදවන ලද මධුර යයි සුන්දරයයි **සම්මතං** දත්, අභිසම්මත වූ කැවිලි දුනිමි සෙස්ස පහසුවෙන් දත හැක්කේ ම ය.
**අත්‍ථදස්සිතු භගවා** යනාදි වශයෙන් ආයුෂ්මත් දෙසපූජක තෙරුන් වහන්සේගේ අපදානයයි. මේ තෙරුන් වහන්සේ ද පෙර බුදුවරුන් හමුවෙහි කරන ලද උත්සාහ ඇත්තාහු භවයෙහි තැනින් තැන පින් රැස් කරන්නාහු අත්‍ථදස්සි භාග්‍යවතුන් වහන්සේගේ කාලයෙහි කුලගෙයක ඉපිද වැඩිවිය පත්ව සැදැහැ ඇත්තාහු රත්නත්‍රය මාමක වූවාහු එකල්හි අත්‍ථදස්සි භාග්‍යවතුන් වහන්සේ භික්‍ෂු සංඝයා විසින් පිරිවරන ලද සේක් චන්ද්‍රයා මෙන් ද සූර්යයා මෙන්ද අහසින් වඩනා සේක. ඒ උපාසකයා භාග්‍යවතුන් වහන්සේ වැඩමකළ දිසාභාගය සුවඳමල් ආදියෙන් පූජා කරන්නේ ඇඳිලි බැඳ නමස්කාර කරමින් සිටියේය.
හේ ඒ පිනින් දෙව්ලොව ඉපිද ස්වර්ග සම්පත් අනුභවකොට මිනිසුන් අතර ද මිනිස් සම්පත් අනුභවකොට මේ බුද්ධෝත්පාදකාලයෙහි එක් කුලයක ඉපිද වැඩිවිය පත්වූයේ උපභෝග පරිභෝග සම්පත් ඇත්තේ ශාස්තෲන් වහන්සේගේ ධර්ම දේශනාව අසා පහන් සිතැත්තේ ගෘහවාසයෙහි නොඇලුණේ පැවිදි ව වත් සහිත වූයේ නොබෝ කලකින් රහත්වී තමාගේ පූර්ව කර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ ‘අත්‍ථදස්සිතු භගවා’ යනාදිය කීය. එය යට කියන ලද අරුත් ඇත්තේමය. **අනිලඤ්ජසෙ** යනු මග්ග පන්ථ පථ අඤ්ජස වටුමායන යන පර්යායයෙන් කියන ලද බැවින් අනිලඤ්ජස නමි. ඒ **අනිලඤ්ජසෙ** අහසෙහි යන අර්ථයි. සෙස්ස නොගැඹුරු අරුත් ඇත්තේමය.
**වෙස්සභු නාම සම්බුද්ධො** යනාදි වශයෙන් ආයුෂ්මත් කණිකාර ඡදනිය තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස් කරන්නේ වෙස්සභු භාග්‍යවතුන් වහන්සේගේ කාලයෙහි කුලගෙයක ඉපිද දැනමිති බවට පත්වූයේ සැදැහැ ඇත්තේ විය. එසමයෙහි වෙස්සභු භාග්‍යවතුන් වහන්සේ විවේක කැමති සේක් මහවනයට පිවිස වැඩහුන් සේක. ඉක්බිති ඒ උපාසකයා ද කිසියම් කටයුත්තක් සඳහා එහි ගොස් ගිනිකඳක් මෙන් බබලමින් වැඩහුන් භාග්‍යවතුන් වහන්සේ දැක පහන් සිතැත්තේ කිණිහිරි මලක් නෙළා ඡත්‍රයක් කොට භාග්‍යවතුන් වහන්සේ වැඩහුන් තැන වියනක් තනා පූජා කළේය. එය භාග්‍යවතුන් වහන්සේගේ අනුහසින් සත්දිනක් නොමැළ වී එහි තිබිණ. භාග්‍යවතුන් වහන්සේද පලසමවතට සහ නිරෝධ සමාපත්තියට සමවැද වාසය කළ සේක. හේ ඒ අසිරිය දැක හටගත් සොම්නස් ඇත්තේ භාග්‍යවතුන් වහන්සේ වැඳ ඇඳිලිබැඳ සිටියේය. භාග්‍යවතුන් වහන්සේ සමාපත්තියෙන් නැගිට විහාරයටම වැඩම කළ සේක.
හේ ඒ පිනින් දෙව්මිනිස් සම්පත් අනුභවකොට මේ බුද්ධෝත්පාද කාලයෙහි සැවැත්නුවර කුලගෙයක ඉපිද වැඩිවිය පත් ව සැදැහැ ඇත්තේ ශාස්තෲන් වහන්සේගේ ධර්මදේශනාව අසා ගෘහවාසයෙහි නොඇලුණේ පැවිදිව වත්පිළිවෙතින් බුදුසසුන බබුළුවන්නේ නොබෝ කලකින්ම රහත් වී තමාගේ පූර්වකර්මය සිහිකොට හටගත් සොම්නස් පූර්වචරිතාපදානය ප්‍රකාශ කරන්නේ **‘වෙස්සභුනාම සම්බුද්ධො’** යනාදිය කීය. එහි **වෙස්සභු** යනු වෛශ්‍ය ජනයා **භූනාති** අභිභවනය කෙරේනුයි **වෙස්සභු** නමි. නැතහොත් **වෙස්සෙ** පස්මරුන් **අභිභුනාති** අභිභවනය කෙරේනුයි වෙස්සභු නමි. තමාම සත්‍යයන් අවබෝධ කරගත්තේනුයි **සම්බුද්ධො** නම් නමින් වෙස්සභු නම් සම්බුදුරජාණන් වහන්සේ යන අර්ථයි. **දිවාවිහාරාය මුනී** යනු **දිබ්බති** බබුළුවයි, ඒ ඒ වස්තුව ප්‍රකට කෙරේනුයි දිවා නමි. සූර්යෝදයෙහි පටන් අස්තයට යාම තෙක් පිරිසිඳ කාලයයි, **විහරණං** ඉරියව්වලින් පැවැත්ම විහාර නමි. දිවා කාලයෙහි විහරණය දිවා විහාරයයි. ඒ සතර ඉරියව්වෙන් ලෝකයට ජ්‍යෙෂ්ඨ වූ නරාසභ වූ බුද්ධ මුනිතුමා දිවා විහාරය පිණිස **ඔගාහිත්‍වා** පිවිස යන අර්ථයි. සෙස්ස නොගැඹුරු අරුත් ඇත්තේ ම ය.
**ඵස්සො නාම භගවා** යනාදි වශයෙන් ආයුෂ්මත් සප්පිදායක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස් කරන්නේ ඵුස්ස භාග්‍යවතුන් වහන්සේගේ කාලයෙහි කුලගෙයක උපන්නේ විය. එකල්හි භාග්‍යවතුන් වහන්සේ භික්‍ෂුසංඝයා විසින් පිරිවරනු ලදුව වීදියෙහි ඇවිදිනසේක් ඒ උපාසකයාගේ ගෙදරට වැඩි සේක. ඉක්බිති ඒ උපාසකයා භාග්‍යවතුන් වහන්සේ දැක පහන් සිතැත්තේ වැඳ පාත්‍රය පුරා ගිතෙල්ද තෙල්ද දුන්නේ ය. භාග්‍යවතුන් වහන්සේ අනුමෝදනා වදාරා වැඩි සේක. හේ ඒ සොම්නසින්ම දිවි ඇති තෙක් සිට එයින් චුතවූයේ ඒ පිනින් දෙව්ලොව ඉපිද එහි දිවසුව අනුභවකොට මිනිසුන් අතර ද ඉපිද උපනුපන් භවයෙහි ගිතෙල් තෙල් මීපැණි හකුරු ආදී මිහිරි අහර සුව අනුභවකොට මේ බුද්ධෝත්පාද කාලයෙහි සැවැත්නුවර එක් කුලගෙයක ඉපිද වැඩිවිය පත්වූයේ සැදැහැ ඇත්තේ ශාස්තෲන් වහන්සේගේ ධර්ම දේශනාව අසා පහන් සිතැත්තේ පැවිදි ව වත් සම්පන්න වූයේ නොබෝ කලකින් රහත් විය.
උන්වහන්සේ තමාගේ පූර්වකර්මය සිහිකොට හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු **‘ඵුස්සො නාම නාමෙන’ **යනාදිය කීහ. එහි **ඵුස්සො** යනු පුස නැකැත් යෝගයෙන් උපන් බැවින් මව්පියන් විසින් තබන ලද නාමයක් ඇති හෙයින් **ඵුස්සො** නමි. නැතහොත් නිර්වාණය **ඵුසි** දුටුවේය. සාක්‍ෂාත් කෙළේනුයි ඵුස්සො නමි. නැතහොත් සමත්‍රිංශත් පාරමිතා, සත්තිස් බෝධිපාක්‍ෂික ධර්ම හා සියලු ත්‍රිපිටක සහිත පර්යාප්ති ධර්මයන් **ඵුසි** දුටුවේනුයි දැනගත්තේනුයි ඵුස්සො නමි. භගවා භාග්‍ය ඇත්තේනුයි භගවා නමි. ආහුතී යනු පූජා සත්කාර යයි කියනු ලැබේ. ඒ පූජා සත්කාර පිළිගැනීමට සුදුසු වේනුයි ආහුතීනං පටිග්ගහො නමි. මහජනයා නිවමින් වීර වූ ඵුස්ස නම් භාග්‍යවතුන් වහන්සේ වීදියෙහි වඩනා සේක. ඉක්බිති එකල්හි වඩින්නා වූ භාග්‍යවතුන් වහන්සේගේ යනු සම්බන්ධයි. සෙස්ස ප්‍රකට ම ය.
**චන්‍දභාගා නදීතීරෙ** යනාදි වශයෙන් ආයුෂ්මත් යුථිකාපුප්ඵිය තෙරුන් වහන්සේගේ අපදානයයි. මේ ආයුෂ්මතුන් වහන්සේ ද පෙර බුදුවරුන් හමුවෙහි කරන ලද උත්සාහ ඇත්තාහු නොයෙක් සියගණන් ජාතිවල නිවනට හේතුවන පින් රැස්කරන්නාහු ඵුස්ස භාග්‍යවතුන් වහන්සේගේම කාලයෙහි ශුද්‍ර කුලයෙහි ඉපිද වැඩිවිය පත්වූවාහු චන්‍දභාගා නදී තෙර කිසියම් දේවක්‍රියාවකින් යටගං බලා හැසිරෙන්නාහු පැන් සනහනු කැමති ඵුස්ස භාග්‍යවතුන් වහන්සේ ගිනිකඳක් මෙන් දිදුලනු දැක හටගත් සොම්නස් ඇත්තාහු එහි හටගත් සමන්මලක් නෙළා භාග්‍යවතුන් වහන්සේ පිදූහ. භාග්‍යවතුන් වහන්සේ ඔහුට අනුමෝදනා කළ සේක.
හේ එහි ඒ පින් කොටසින් දෙවිමිනිසුන් අතර සැරිසරන්නේ උභය සම්පත්තීන් අනුභවකොට මේ බුද්ධෝත්පාද කාලයෙහි කුලගෙයක ඉපිද භාග්‍යවතුන් වහන්සේගේ ධර්ම දේශනාව අසා පහන් සිතැත්තේ පැවිදිව වත්පිළිවෙතින් සසුන බබුළුවන්නේ නොබෝ කලකින්ම රහත්ව තමාගේ පූර්වකර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ **‘චන්‍දභාගා නදී තීරෙ’** යනාදිය කීය. ඒ සියල්ල නොගැඹුරු අරුත් ඇත්තේ ම ය.
**තීවරායං පුරෙ රම්මෙ** යනාදි වශයෙන් ආයුෂ්මත් දුස්සදායක තෙරුන් වහන්සේගේ අපදානයයි. මේ ආයුෂ්මතුන් වහන්සේ ද පෙර බුදුවරුන් හමුවෙහි කරන ලද උත්සාහ ඇත්තාහු භවයෙහි තැනින් තැන පින් රැස් කරන්නාහු සිද්ධත්‍ථ භාග්‍යවතුන් වහන්සේගේ කාලයෙහි රජ කුලයෙහි ඉපිද වැඩිවිය පත් කල්හි යුවරජ බවට පත්ව ප්‍රකට වූවාහු මෙසේ ජනපදයක් ලැබ එහි අධිපති වී සියලු ජනපදවාසීන්ට දාන ප්‍රියවචන අර්ථචර්යා සමානාත්මතා සංඛයාත සතර සංග්‍රහ වස්තුවෙන් සංග්‍රහ කෙරෙත්. එසමයෙහි සිද්ධත්‍ථ නම් භාග්‍යවතුන් වහන්සේ එ් ජනපදයට සපැමිණි සේක. ඉක්බිති ඒ යුවරජ තෙමේ පණිවුඩයක් ලැබ එහිදී සියුම් වස්ත්‍රයෙන් භාග්‍යවතුන් වහන්සේ පිදීය. භාග්‍යවතුන් වහන්සේ එය අතින් පිරිමැද අහසට පැන නැගි සේක. ඒ වස්ත්‍රයද භාග්‍යවතුන් වහන්සේ අනුවම ගියේය. ඉක්බිති ඒ යුවරජ තෙමේ ඒ අසිරිය දැක අතිශයින් පැහැදුණේ ඇඳිලිබැඳ සිටියේය. භාග්‍යවතුන් වහන්සේ පැමිණි පැමිණි තැන සියලු ජනයෝ ඒ අසිරිය දැක ආශ්චර්ය අද්භූත සිත් ඇත්තෝ ඇඳිලිබැඳ සිටියාහුය. භාග්‍යවතුන් වහන්සේ විහාරයටම වැඩි සේක. යුවරජ තෙමේ ඒ කුසල කර්මයෙන්ම එයින් චුතවූයේ දෙව්ලොව ඉපිද එහි දිව්‍ය සම්පත් අනුභවකොට මිනිසුන් අතර චක්‍රවර්ති ආදී සම්පත් අනුභවකොට මේ බුද්ධෝත්පාද කාලයෙහි විභව සම්පත් ඇති එක් කුලයක ඉපදී දැනමිති බවට පත්වූයේ ගෘහවාසය තබා තෙරුවන්හි පැහැදුණේ භාග්‍යවතුන් වහන්සේගේ ධර්මදේශනාව අසා ලද සැදැහැ ඇත්තේ පැවිදිව වෑයම් කරන්නේ නොබෝ කලකින්ම රහත් විය.
උන්වහන්සේ එක් දවසක් තමාගේ පූර්ව කර්මය සිහිකොට හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු **‘තීවරායං පුරෙ රම්මෙ’** යනාදිය කීහ. එහි තීවරා නම් නගරයෙහි මම රමණීය වූ රාජපුත්‍රයෙක් ව සිද්ධත්‍ථ භාග්‍යවතුන් වහන්සේ වස්ත්‍රයකින් පූජා කෙළෙමි යන අර්ථයි. සෙස්ස පහසුවෙන් දත හැක්කේ ම ය.
**නගරෙ බන්‍ධුමතියා** යනාදි වශයෙන් ආයුෂ්මත් සමාදපක තෙරුන් වහන්සේගේ අපදානයයි. මේ තෙරුන් වහන්සේ ද පෙර බුදුවරුන් හමුවෙහි කරන ලද කුසල් සම්භාර ඇත්තාහු නොයෙක් භවයන්හි පින් රැස් කරන්නාහු විපස්සි භාග්‍යවතුන් වහන්සේගේ කාලයෙහි කුලගෙයක ඉපිද වැඩිවිය පත්ව ගෘහවාසය තබා පින් කරන්නාහු සැදැහැත්තාහු පැහැදුණාහු බොහෝ උපාසකයන් රැස්කරවා ගණජ්‍යෙෂ්ඨව මළුවක් කරන්නෙමුයි ඒ සියලුදෙන සමාදන්කොට එක් මළුවක් සමකොට සුදුවැලි ඉස භාග්‍යවතුන් වහන්සේට පැවරූහ. හේ ඒ පිනින් දෙව්ලොව උපන්නේ ස කාමාවචර සම්පත් අනුභවකොට මිනිසුන් අතර චක්‍රවර්ති ආදී සම්පත් අනුභවකොට මේ බුද්ධෝත්පාද කාලයෙහි කුලගෙයක ඉපිද දැනමිති බවට පත්වුයේ භාග්‍යවතුන් වහන්සේ කෙරෙහි පැහැදුණේ ධර්මය අසා පහන් සිතැත්තේ සැදැහැ ඇත්තේ පැවිදි ව සිල්වත් වූයේ නොබෝ කලකින්ම රහත්බවට පැමිණියේය.
උන්වහන්සේ පසුකලක තමා විසින් කරන ලද කුසල කර්මය සිහිකොට හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු **‘නගරෙ බන්‍ධුමතියා’** යනාදිය කීහ. එහි **බන්‍ධන්ති** ඥාතිගෝත්‍ර ආදි වශයෙන් සියලු නගරවාසීහු එකට සම්බන්ධ වෙතියි බන්‍ධු නමි. මෙහි බන්‍ධුහු ඇත්නුහි බන්‍ධුමතී. ඒ බන්ධුමතී නගරයෙහි. **මහාපුග්ගණො** උපාසක සමූහය යන අර්ථයි. **මාලං කස්සාමි සඞ්ඝස්ස** යනු මෙහි **මාති** පැමිණි පැමිණි ජනයන්ගේ සිත ගනීනුයි මාලං නමි. මාලයම මාලක වේ. භික්‍ෂු සංඝයාගේ පහසු විහරණය සඳහා මාලකයක් කරන්නෙමු යන අර්ථයි. සෙස්ස ප්‍රකටමය.
**තිස්සො නාමාසි භගවා** යනාදි වශයෙන් ආයුෂ්මත් පඤ්චඞ්ගුලිය තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස් කරන්නේ තිස්ස භාග්‍යවතුන් වහන්සේගේ කාලයෙහි එක් කුලයක ඉපිද වැඩිවිය පත්ව ගෘහවාසය තබා විභව සම්පත් ඇත්තේ වීදියෙන් විහාරයට පිළිපන් භාග්‍යවතුන් වහන්සේ දැක දෑසමන් ආදී නොයෙක් සුවඳමල් චන්දන ආදී විලේපනද ගෙන්වාගෙන විහාරයට ගියේ මලින් භාග්‍යවතුන් වහන්සේ පුදා විලේපනයන්ගෙන් භාග්‍යවතුන් වහන්සේගේ සිරුරෙහි පසැඟිලි සලකුණු කොට වැඳ ගියේය.
හේ ඒ පිනින් දෙව්මිනිසුන් අතර උභය සම්පත් අනුභවකොට මේ බුද්ධෝත්පාද කාලයෙහි විභව සම්පත් ඇති එක් කුලයක ඉපිද වැඩිවිය පත්ව ශාස්තෲන් වහන්සේගේ ධර්ම දේශනාව අසා පහන් සිතැත්තේ පැවිදිව විදසුන් වඩා නොබෝ කලකින්ම රහත්වී පූර්ව කර්මය සිහි කරන්නේ ප්‍රත්‍යක්‍ෂයෙන් දැන මෙනම් කුසලයක් කොට මෙබදු ලොව්තුරා සම්පත්තියකට පැමිණියේ වෙමියි පූර්ව චරිතාපදානය ප්‍රකාශ කරන්නේ **‘තිස්සො නාමාති භගවා’** යනාදිය කීය. ඒ සියල්ල නොගැඹුරු අරුත් ඇත්තේමය.
18. කුමුද වර්‍ගය
**පබ්බතෙ හිමවන්තම්හි** යනාදි වශයෙන් ආයුෂ්මත් කුමුදමාලිය තෙරුන් වහන්සේගේ අපදානයයි. මේ තෙරනමද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස් කරන්නේ අත්‍ථදස්සි භාග්‍යවතුන් වහන්සේගේ කාලයෙහි හිමවත් පව්ව සමීපයෙහි මහා ජාතස්සරය ආසන්නයෙහි රාක්‍ෂසයෙක් ව ඉපිද අත්‍ථදස්සි භාග්‍යවතුන් වහන්සේ එහි පැමිණ සිටිනු දැක පහන් සිතැත්තේ කුමුදමල් නෙළා භාග්‍යවතුන් වහන්සේ පිදීය. භාග්‍යවතුන් වහන්සේ අනුමෝදනා කොට වැඩි සේක.
හේ ඒ පිනින් එයින් චුතව දෙව්ලොව ඉපිද ස කාමාවචර සම්පත් අනුභවකොට මිනිසුන් අතර චක්‍රවර්ති ආදී සම්පත් අනුභවකොට මේ බුද්ධෝත්පාද කාලයෙහි කුලගෙයක ඉපිද වැඩිවිය පත්වූයේ තෙරුවන්හි පැහැදුණේ පැවිදිව වෑයම් කරන්නේ බ්‍රහ්මචර්යය අවසන්කොට ඇති රහත්බවට පත්ව තමාගේ පූර්ව කර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ ‘පබ්බතෙ හිමවන්තම්හි’ යනාදිය කීය. **තත්‍ථජො රක්ඛසො ආසිං** යනු ඒ ජාතස්සර සමීපයෙහි **ජාතො** උපන්නේ **රක්ඛසො** අනුන්ගේ ලේ මස් කන්නා වූ නිර්දය වූ ඝෝර වූ රූපයක් ඇති භයානක ස්වභාවයක් ඇති මහාබල ඇති මහා ශක්තියක් ඇති කර්කශ වූ යකෙක් **ආසිං** වීමි යන අර්ථයි.
**කුමුද පුප්ඵකෙ තත්‍ථ** යනු ඒ මහා විලෙහි හිරුරැස් නැති කල්හි සවස් කාලයෙහි. **මුකුලිතං** පිළිකුල් අයුරින් **නිප්ඵභං** අවර්ණ වේනුයි කුමුදයයි ලද නම් ඇති මල **පුප්ඵතෙ** විකසිත වේයයි යන අර්ථයි. **චක්කමත්තානි ජායරෙ** යනු ඒ මල් රියසක් පමණ වී හටගනී යන අර්ථයි. සෙස්ස පහසුවෙන් දත හැක්කේ ම ය.
**කොණ්ඩඤ්ඤස්ස භගවතො** යනාදි වශයෙන් ආයුෂ්මත් නිස්සෙණිදායක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ නොයෙක් ජාතීන්හි නිවනට හේතු වූ පින් රැස් කරන්නේ කොණ්ඩඤ්ඤ භාග්‍යවතුන් වහන්සේගේ කාලයෙහි වඩු කුලයෙහි ඉපදී සැදැහැ ඇත්තේ පැහැදුණේ භාග්‍යවතුන් වහන්සේගේ ධර්මය අසා පහන් සිතැත්තේ භාග්‍යවතුන් වහන්සේට ප්‍රාසාදයට නැගීම පිණිස ලී අරටුවෙන් ඉණිමගක් කොට ඔසවා තැබීය. භාග්‍යවතුන් වහන්සේ ඔහුගේ ප්‍රසාදය වඩනු පිණිස බලා සිටියදීම පහට උඩට නැගි සේක. හේ අතිශයින් පැහැදුණේ ඒ ප්‍රීති සොම්නසින්ම කලුරියකොට දෙව්ලොව ඉපිද එහි දිව්‍ය සම්පත් අනුභවකොට මිනිසුන් අතර ඉපදෙන්නේ ඉණිමං දන්දීමේ හේතුවෙන් උසස් කුලයක උපන්නේ මිනිස් සුව අනුභව කොට මේ බුද්ධෝත්පාද කාලයෙහි එක් කුලයක ඉපිද ශාස්තෲන් වහන්සේගේ ධර්මය අසා පැවිදි වී නොබෝ කලකින්ම රහත් විය.
උන්වහන්සේ තමාගේ පූර්වකර්මය සිහිකොට හටගත් සොම්නස් ඇතිව පූර්ව චරිතාපදානය ප්‍රකාශ කරන්නාහු **‘කොණ්ඩඤ්ඤස්ස භගවතො’** යනාදිය කීහ. එහි **කොණ්ඩඤ්ඤස්ස** යනු පිළිකුල් ව **ඩෙති** පවතීනුයි **කොණ්ඩො** ලාමක සත්ත්වයා. ලාමක සත්ත්වයාගෙන් අන්‍ය වූයේ කොණ්ඩඤ්ඤ නමි. අලාමක උත්තම පුරුෂයා යන අර්ථයි. නැතහොත් බ්‍රාහ්මණ ගෝත්‍රයෙහි උපන්නේ කොණ්ඩඤ්ඤ යයි ගෝත්‍ර වශයෙන් උන්වහන්සේගේ නමයි. ඒ කොණ්ඩඤ්ඤ භාග්‍යවතුන් වහන්සේගේ සෙස්ස ප්‍රකටමය.
**මිගලුද්දොපුරෙ ආසිං** යනාදි වශයෙන් ආයුෂ්මත් රත්තිපුප්ඵිය තෙරුන් වහන්සේගේ අපදානයයි. මොහුද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස් කරන්නේ විපස්සි භාග්‍යවතුන් වහන්සේගේ කාලයෙහි වැදි කුලයෙහි ඉපිද මිගදාය අරණ්‍යයෙහි හැසිරෙයි. එකල්හි ඔහුට කරුණාවෙන් අරණ්‍යයෙහි හැසිරෙන විපස්සි භාග්‍යවතුන් වහන්සේ දැක පහන් සිතැත්තේ පිපුණු රත්තික නමැති මලක් ද කුටජ මලක් ද නටුව සමග නෙළා සොම්නසින් පූජා කළේය. භාග්‍යවතුන් වහන්සේ අනුමෝදනා කොට වැඩි සේක.
හේ ඒ පිනින්ම දෙව් මිනිසුන් අතර සැරිසරන්නේ උභය සම්පත් අනුභවකොට මේ බුද්ධෝත්පාද කාලයෙහි කුලගෙයක ඉපිද දැනමිති බවට පත්වූයේ තෙරුවන්හි පැහැදී ශාස්තෲන් වහන්සේගේ ධර්ම දේශනාව අසා කාමයන්හි ආදීනව දැක පැවිදිව නොබෝ කලකින්ම රහත් බවට පත්වූයේ තමාගේ පූර්ව කර්මය සිහිකොට වැදි කුලයෙහි උපන් මා විසින් කුන ලද කුසලය සුන්දරයයි හටගත් සොම්නස් ඇතිව පූර්ව චරිතාපදානය ප්‍රකාශ කරන්නේ ‘මිගලුද්දො පුරෙ ආසිං’ යනාදිය කීය. එහි මුවන්ගේ **ලුද්දො** සාහසිකයාද මාරයාදනුයි **මිගලුද්දො** නමි. මුවන් කෙරෙහි හෝ ලුද්දො ලෝභී වූයේ මිගලුද්දො. වැද්දෙක් **ආසිං** පෙර වීමි යන අර්ථයි.
**රත්තිකං පුප්ඵිතං දිස්වා** යනු නෙළුම්මල් ආදි නොයෙක් මල් සූර්ය රශ්මිය ස්පර්ශ කිරීමෙන් දිවා කාලයෙහි පිපෙයි. රාත්‍රියෙහි මුකුලිත වෙයි. දෑසමන් මල්ලිකා ආදී නොයෙක් මල් රාත්‍රියෙහි පිපෙයි දවල් කාලයෙහි නොවේ. ඒ නිසා රාත්‍රියෙහි පිපෙන බැවින් රෑ මල් නමින් යුතු නොයෙක් සුවඳ මල් ද කුටජ මල් ද ගෙන පිදුවෙමි යන අර්ථයි. සෙස්ස නොගැඹුරු අරුත් ඇත්තේ ම ය.
**විපස්සිනො භගවතො** ආදි වශයෙන් ආයුෂ්මත් උදපානදායක තෙරුන් වහන්සේගේ අපදානයයි. මේ තෙරනම ද පෙර බුදුවරුන් හමුවෙහි කරන ලද උත්සාහ ඇත්තේ නොයෙක් භවයන්හි කරන ලද පින් රැස් කිරීම් ඇත්තේ විපස්සි භාග්‍යවතුන් වහන්සේගේ කාලයෙහි කුලගෙයක ඉපිද වැඩිවිය පත්වූයේ මා විසින් පැන් දන් දීමක් කළ යුතුය. එයද නිරතුරු කොට පැවැත්වීමට වටී යයි සිතා එක් ළිඳක් කණවා ජලය සහිත කාලයෙහි උළු ගොඩගසා එහි උඩට ආ ජලයෙන් පිරුණු ඒ ළිඳ විපස්සි භාග්‍යවතුන් වහන්සේට පවරා දුන්නේ ය. භාග්‍යවතුන් වහන්සේ පැන් දන්දීම දැක්වෙන අනුමෝදනාවක් කළ සේක. හේ ඒ පිනින් දෙවිමිනිසුන් අතර සැරිසරන්නේ උපනුපන් තන්හි පොකුණුළිං පිය පුතු දෑ ආදියෙන් යුක්ත වූයේ සැප අනුභව කොට මේ බුද්ධෝත්පාද කාලයෙහි එක් කුලගෙයක ඉපිද වැඩිවිය පත් ව සැදැහැ ඇත්තේ පැහැදුණේ පැවිදි ව නොබෝ කලකින්ම රහත් විය.
හේ පසුකලෙක තමාගේ පූර්ව කර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ **‘විපස්සිනො භගවතො’** යනාදිය කීය. එහි **උදපානො කතො මයා **යනු මෙහි පැන් බොත්නුයි උදපානො, ළිංපොකුණු තඩාගවලට මෙය සමාන වචනයකි. ඒ **උදපානො** ළිඳ විපස්සි භාග්‍යවතුන් වහන්සේ සඳහා **කතො** කණින ලද්දේය යන අර්ථයි. සෙස්ස නොගැඹුරු අරුත් ඇත්තේ ම ය.
**නිබ්බුතෙ ලොකනාථම්හි** යනාදි වශයෙන් ආයුෂ්මත් සීහාසනදායක තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිර්වාණය අවබෝධ කිරීම පිණිස කරන ලද පුණ්‍ය ප්‍රත්‍ය ඇත්තේ පදුමුත්තර භාග්‍යවතුන් වහන්සේගේ කාලයෙහි ගෘහපති කුලයෙහි ඉපිද දැනමිති බවට පත්වූයේ ශාස්තෲන් වහන්සේගේ ධර්මදේශනාව අසා තෙරුවන්හි පැහැදුණේ ඒ භාග්‍යවතුන් වහන්සේ පිරිනිවි කල්හි සත්රුවනින් කැටයම් කළ සිංහාසනයක් කරවා බෝධිවෘක්‍ෂය පිදුවේය. බොහෝ මල්ගඳ දුමින් ද පිදුවේය.
හේ ඒ පිනින් දෙවිමිනිසුන් අතර සැරිසරන්නේ උභය සම්පත් අනුභවකොට සැමතන්හි පූජිත වූයේ මේ බුද්ධෝත්පාද කාලයෙහි සැවැත්නුවර කුලගෙයක ඉපිද වැඩිවිය පත්වූයේ ගෘහවාසයෙහි වසන්නේ ශාස්තෲන් වහන්සේගේ ධර්මදේශනාව අසා පහන් සිතැත්තේ ඥාතිවර්ගයා හැර පැවිදි ව නොබෝ කලකින්ම රහත් වී පෙර රැස්කළ පුණ්‍ය සම්භාරය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ **‘නිබ්බුතෙ ලොකනාථම්හි’** යනාදිය කීය. එහි **සීහාසන මදාසිං** යනු සිංහරූප රන්රුවනින් කැටයම් කළ ආසනය සීහාසන නමි. සිංහයකුගේ හෝ ආශ්චර්යවත් භාග්‍යවතුන් වහන්සේගේ වැඩහිඳීමට සුදුසු වූ හෝ ශ්‍රේෂ්ඨ වූ උත්තම වූ ආසන නුයි සීහාසන වේ. එය මම දුනිමි. බෝධිවෘක්‍ෂය පිදුවෙමි යන අර්ථයි. සෙස්ස පහසුවෙන් දත හැක්කේ ම ය.
**අනොමදස්සී භගවා** යනාදි වශයෙන් ආයුෂ්මත් මග්ගදත්තික තෙරුන් වහන්සේගේ අපදානයයි. මේ භික්‍ෂුවද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස්කරන්නේ අනෝමදස්සි භාග්‍යවතුන් වහන්සේගේ කාලයෙහි කුලගෙයක ඉපිද වැඩිවිය පත්ව ගෘහවාසය තබා වසන්නේ අනොමදස්සි භාග්‍යතුන් වහන්සේ අහසෙහි සක්මන් කරනුද පාඔසවනවිට සක්මන් කරන ස්ථානයෙහි මල් විසිරෙන අසිරියද දැක පහන් සිතැත්තේ අහසෙහි මල් ඔසවා තැබීය. ඒවා වියනක්ව සිටියේය.
හේ ඒ පිනින් සුගතීන්හිම සැරිසරන්නේ සැමතන්හි පූජිත වුයේ සැප අනුභවකොට මේ බුද්ධෝත්පාද කාලයෙහි එක් කුලයක ඉපිද ක්‍රමයෙන් යෞවනයට පැමිණ සැදැහැ ඇත්තේ පැවිදි ව පිනින් යුක්ත වූයේ නොබෝ කලකින්ම රහත් බවට පැමිණියේ සක්මන පුදන ලද බැවින් මග්ගදත්තික තෙරුන් වහන්සේ යයි ප්‍රකට වීය. උන්වහන්සේ පූර්ව කර්මය සිහිකොට හටගත් සොම්නස් ඇතිව පූර්ව චරිතාපදානය ප්‍රකාශ කරන්නේ **‘අනොමදස්සි භගවා’** යනාදිය කීය. **දිට්ඨධම්ම සුබත්‍ථාය** යනු මේ ආත්මභාවයෙහි ශරීරගත සුබ ආදී සැප නිසා යන අර්ථයි. **අබ්භොකාසම්හි චඞ්කමිං** යනු අභ්‍යවකාශස්ථ **චඞ්කමිං** පාතැබීම, පද සංචාරය කෙළෙමි යන අර්ථයි.
**උද්ධටෙපාදෙ පුප්ඵානි** යනු සක්මන් කරන්නහු පාදයන් එසවූ විට නෙළුම් උපුල් ආදී මල් පැනනැගී සක්මනෙහි විසිරිණ යන අර්ථයි. **සොහං මුද්ධනි තිට්ඨරෙ** යනු බුදුරජාණන් වහන්සේගේ **මුද්ධනි** හිසෙහි බබළමින් ඒවා සිටී යන අර්ථයි. සෙස්ස පහසුවෙන් දත හැක්කේ ම ය.
**පදුමුත්තරස්ස මුනිනො** යනාදි වශයෙන් ආයුෂ්මත් එකදීපිය තෙරුන් වහන්සේගේ අපදානයයි. මේ භික්‍ෂුව ද පෙර බුදුවරුන් හමුවෙහි කරන ලද කුසල සම්භාර ඇත්තේ භවයෙහි තැනින් තැන පින් රැස් කරන්නේ පදුමුත්තර භාග්‍යවතුන් වහන්සේගේ කාලයෙහි ගෘහපති කුලයෙහි ඉපිද වැඩිවිය පත්වූයේ සැදැහැ ඇත්තේ භාග්‍යවතුන් වහන්සේගේ සල්ලමහා බෝධියෙහි එක් පහනක් පිදීය. ස්ථිරකොට නිතර එක් පහනක් පිදීම පිණිස තෙල්වැට පිහිටවී ය. හේ ඒ පිනින් දෙවිමිනිසුන් අතර සැරිසරන්නේ සැමතන්හි බැබළෙන්නේ ප්‍රසන්න ඇස් ඇත්තේ උභය සැප අනුභව කොට මේ බුද්ධෝත්පාද කාලයෙහි සැවැත්නුවර විභව සම්පත් ඇති එක් කුලයක ඉපිද දැනමිති බවට පත්වූයේ තෙරුවන්හි පැහැදුණේ පැවිදිවිය. පැවිදි ව නොබෝ කලකින්ම රහත්බවට පත්වූයේ පහන් පූජාවෙන් ලත් විශේෂ අධිගම ඇති බැවින් එකදීපිය තෙරුන් වහන්සේ යයි ප්‍රකට වූයේ,
පසුකලක තමාගේ පූර්ව කර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ **‘පදුමුත්තරස්ස මුනිනො’** යනාදිය කීය. ඒ සියල්ල නොගැඹුරු අරුත් ඇත්තේ ම ය.
**ඔරෙන හිමවන්තස්ස** යනාදී වශයෙන් ආයුෂ්මත් මණිපූජක තෙරුන් වහන්සේගේ අපදානයයි. මේ තෙරනමද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින්තැන පින් රැස්කරන්නේ පදුමුත්තර භාග්‍යවතුන් වහන්සේගේ කාලයෙහි එක් කුලගෙයක ඉපිද ගෘහවාසය තබා එහි ආදීනව දැක ගෘහවාසය හැර තවුස් පැවිද්දෙන් පැවිදි ව හිමවතට මෙපිට එක් නදියක් අසබඩ පන්සලක් කරවා වසන්නේ විවේක කැමැත්ත නිසා ද ඔහුට අනුකම්පාව නිසා ද එහි වැඩම කළ පදුමුත්තර භාග්‍යවතුන් වහන්සේ දැක පහන් සිතැත්තේ මැණික් පුටුවක් භාග්‍යවතුන් වහන්සේට පූජා කළේය. භාග්‍යවතුන් වහන්සේ ඔහුගේ ප්‍රසාදය වර්ධනය වනු සඳහා එහි වැඩහුන් සේක. හේ බෙහෙවින් පැහැදුණේ නිර්වාණ අධිගමය පිණිස ප්‍රාර්ථනාවක් කළේය. භාග්‍යවතුන් වහන්සේ අනුමෝදනා වදාරා වැඩි සේක. හේ ඒ පිනින් දෙවිමිනිසුන් අතර සැරිසරන්නේ සැමතන්හි පූජිත වූයේ සැප අනුභවකොට මේ බුද්ධෝත්පාද කාලයෙහි සැවැත්නුවර විභව සම්පත් ඇති කුලයක ඉපිද ගෘහවාසයෙහි වසන්නේ එක් දවසක් ශාස්තෲන් වහන්සේගේ ධර්මදේශනාව අසා ලද සැදැහැ ඇත්තේ පැවිදි ව නොබෝ කලකින්ම රහත් විය.
උන්වහන්සේ එක්දවසක් තමා විසින් කරන ලද කුසලය සිහිකොට හටගත් සොම්නස් ඇතිව පූර්ව චරිතාපදානය ප්‍රකාශ කරන්නාහු **‘ඔරෙන හිමවන්තස්ස’** යනාදිය කීහ. එහි **ඔරෙන** යනු හිමවතෙහි අපරභාගය හැර මෙපස ආධාර අර්ථයෙහි කරණ වචනයයි. මේ පස දිශාභාගය යන අර්ථයි. **නදෙකා සම්පවත්තථ** යනු අප්‍රකට නමක් ඇති එක් නදියක් මනා සේ **පවත්තති** ගලයි, ගලාබසිමින් තිබිණ යන අර්ථයි. **තස්සා චානුප ඛෙත්තම්හි** ඒ නදියෙහි **අනුපඛෙත්තම්හි** තෙර සමීපයෙහි යන අර්ථයි. **සයම්භුවසතෙ තදා** යනු යම්කලෙක මම මිණිපලඟ පිදුවෙම්ද එකල්හි ගුරුවරයකු නැත්තේව තෙමේ ම බුදු වූ භාග්‍යවතුන් වහන්සේ **වසතෙ** වාසය කරන සේක යන අර්ථයි.
**මණිං පග්ගය්හ පල්ලඞ්කං මනං ති **චිත්තාරාධනය කෙරේනුයි සොම්නස් කෙරේනුයි මණි. නැතහොත් ආභරණ යනු මණි. රජවරු ආදීහු මැරුණත් එය අත්නොහරිති. ඒ සඳහා සටන් කරත්නුයි මණි. ඒ මැණික. **මිණිපලඟ** මනහරය. **සාධුචිත්තං** මනාසේ විචිත්‍ර වූ සිතින්. **පග්ගය්හ** ගෙන බුද්ධ ශ්‍රේෂ්ඨයන් වහන්සේට **ආරොපයිං** පිදුවෙමි යන අර්ථයි. සෙස්ස සියලු තන්හි නොගැඹුරු අරුත් ඇත්තේමය.
**නගරෙ බන්‍ධුමතියා** යනාදි වශයෙන් ආයුෂ්මත් තිකිච්ඡක තෙරුන් වහන්සේගේ අපදානයයි. මේ භික්‍ෂුව ද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස් කරන්නේ විපස්සි භාග්‍යවතුන් වහන්සේගේ කාලයෙහි බන්‍ධුමතී නගරයෙහි වෙද කුලයක උපන්නේ බහුශ්‍රැත වූයේ මනා සේ හික්මුණේ වෛද්‍ය කර්මයෙහි දක්ෂ වූයේ බොහෝ රෝගීන්ට ප්‍රතිකාර කරන්නේ විපස්සි භාග්‍යවතුන් වහන්සේගේ උපස්ථායක අසොක නම් තෙරුන් වහන්සේගේ රෝගයට පිළියම් කළේය. හේ ඒ පිනින් දෙවිමිනිසුන් අතර වරින්වර සැප අනුභව කරන්නේ උපනුපන් භවයෙහි නීරෝගී වූයේ දීර්ඝායුෂ ඇත්තේ රන්වන් සිරුරක් ඇත්තේ විය.
මේ බුද්ධෝත්පාද කාලයෙහි සැවැත්නුවර ගෘහපති කුලයෙහි ඉපිද වැඩිවිය පත්ව සියලු ශිල්පයන්හි නිෂ්පත්තියට පැමිණියේ නීරෝගී වූයේ සැපවත් වූයේ විභව සම්පත් ඇත්තේ තෙරුවන්හි පැහැදුණේ ශාස්තෲන් වහන්සේගේ ධර්ම දේශනය අසා ලද සැදැහැ ඇත්තේ ගෘහවාසය හැර පැවිදි ව නොබෝ කලකින්ම රහත් ව පූර්වකර්මය සිහිකොට හටගත් සොම්නස් ඇතිව පූර්ව චරිතාපදානය ප්‍රකාශ කරන්නේ ‘**නගරෙබන්‍ධුමතියා’** යනාදිය කීය. ඒ සියල්ල යට කියන ලද පරිද්දෙන් නොගැඹුරු අරුත් ඇත්තේමය.
**වෙස්සභුම්හි භගවති** යනාදි වශයෙන් ආයුෂ්මත් සංඝුපට්ඨාක තෙරුන් වහන්සේගේ අපදානයයි. මේ තෙරනමද පෙර බුදුවරුන් හමුවෙහි කරන ලද කුසල සම්භාර ඇත්තේ නොයෙක් භවයන්හි නිවනට හේතුවන පින් රැස්කරන්නේ වෙස්සභු භාග්‍යවතුන් වහන්සේගේ කාලයෙහි ඒ ආරාමිකයාගේ පුත්‍රයා ව ඉපිද දැනමිති බවට පැමිණ ශ්‍රද්ධා ඇත්තේ පැහැදුණේ විහාරයන්හි ආරාමික කර්මය කරන්නේ සකසා සංඝයාට උපස්ථාන කළේය. හේ ඒ කුසල කර්මයෙන් ම දෙවිමිනිසුන් අතර සැරිසරන්නේ උභය සම්පත් අනුභවකොට මේ බුද්ධෝත්පාද කාලයෙහි සැවැත්නුවර ගෘහපති කුලයෙහි ඉපිද වැඩිවිය පත්වූයේ විභව සම්පත් ඇත්තේ සැපවත් වූයේ ප්‍රකට වූයේ ශාස්තෲන් වහන්සේගේ ධර්මය අසා පැවිදිව සසුනෙහි පැහැදුණේ වත් සම්පන්න වූයේ සසුන බබුළුවන්නේ විදසුන් වඩා නොබෝ කලකින්ම පිළිසිඹියා සහිත රහත් බවට පැමිණියේ ෂට් අභිඥා ඇත්තේ පෙර කරන ලද පින්කම් වශයෙන් සංසුපට්ඨාක තෙරුන් වහන්සේ යයි ප්‍රකට වූයේ විය.
හේ එක් දවසක් පෙර මා විසින් කිනම් කර්මයක් කොට මේ ලොව්තුරා සැපත් ලබන ලද්දේදැයි තමාගේ පූර්ව කර්මය සිහිකොට ප්‍රත්‍යක්‍ෂයෙන් දැන හටගත් සොම්නස් ඇතිව පූර්ව චරිතාපදානය ප්‍රකට කරන්නේ ‘වෙස්සභුම්හි භගවති’ යනාදිය කීය. එහි අහොසාරාමිකො අහං යනු මම වෙස්සභු භාග්‍යවතුන් වහන්සේගේ සසුනෙහි ආරාමිකයෙක් වීමි යන අර්ථයි. සෙස්ස යට කියන ලද පරිද්දෙන් නොගැඹුරු අරුත් ඇත්තේ ම ය.
19. කුටජපුප්ඵිය වර්‍ගය
මින්පසුව දහනවවැනි වර්ගයෙහි පැමිණි මේ කුටජ තෙරුන් වහන්සේ ආදී තෙරුන් වහන්සේ දසනමගේ අපූර්වයක් නැත. ඒ තෙරුන් වහන්සේලා පෙර බුදුවරුන් හමුවෙහි කරන ලද පුණ්‍යසම්භාර අනුව ප්‍රකට වූ නම් ඇත්තාහුමය. නිවාස නගර ආදියද යට කියන ලද පරිද්දෙන් දතයුත්තේය. ඒ සියල්ල පහසුවෙන් දත හැක්කේ ම ය.
20. තමාලපුප්ඵිය වර්‍ගය
විසිවැනි වර්ගයෙහි පළමුවැනි තෙරුන් වහන්සේගේ අපදානය නොගැඹුරු ම ය.
දෙවැනි තෙරුන් වහන්සේගේ අපදානයෙහි **යං දායවාසිකො ඉසී** යනු සෘෂි පැවිද්දෙන් පැවිදි ව වනයෙහි වසන බැවින් දායවාසික සෘෂි යයි ප්‍රසිද්ධියට ගියේ තමාගේම අනුකම්පාව පිණිස ඒ වනයට වැඩමකළ සිද්ධත්‍ථ ශාස්තෲන් වහන්සේ වසන තැන මඩුවෙහි වහලය සඳහා යම් තණක් වේද එය **ලායති** කපානුයි අර්ථයි. කුසතණ වහලයක් තනා නොයෙක් කුඩා දඬුවලින් මඩුවක් තනා එය තණපතින් වසා සිද්ධත්‍ථ භාග්‍යවතුන් වහන්සේට **අදාසිං** පිදුවෙමි යන අර්ථයි.
**සත්තාහං ධාරයුංතස්ස** යනු ඒ මඩුව එහි සිටි දෙවිමිනිස්සු සත්දිනක් නිරෝධ සමාපත්තියට සමවැදී වැඩහුන් ශාස්තෲන් වහන්සේට හා දෙවි මිනිසුන්ට උපකාරී වූහ. **ධාරයිංසු** යන අර්ථයි. සෙස්ස නොගැඹුරු අරුත් ඇත්තේම ය.
තුන්වැනි තෙරුන් වහන්සේගේ අපදානයෙහි ඛණ්ඩඵුල්ලිය තෙරුන් වහන්සේ යනු මෙහි **ඛණ්ඩං** යනු බදාම කඩන ලද බැවින් සුන්බුන් වූ ස්ථානය **ඵුල්ල** යනු බදාම? කැඩුණු තැන කණ්ණාකිත හතුවැනි මල් පිපීම. ඛණ්ඩ ද ඵුල්ල ද ඛණ්ඩඵුල්ල වේ. කටුකොහොල් ප්‍රතිසංස්කරණය යනු නැවත නැවත තහවුරු කිරීම යනු ඛණ්ඩඵුල්ල පටිසංඛරණ නමි. මේ තෙරුන් වහන්සේ පුණ්‍ය සම්භාර පුරන කල්හි ඵුස්ස භාග්‍යවතුන් වහන්සේගේ චෛත්‍යයෙහි සුන්බුන් තන්හි හුණුපිඬක් ආලේපකොට තහවුරු කිරීම ඛණ්ඩඵුල්ල පටිසංඛරණ නමි. ඒ නිසා උන්වහන්සේ ඛණ්ඩඵුල්ලිය තෙරුන් වහන්සේයයි ප්‍රකට වූහ. තුන්වැනියි.
සතරවැනි තෙරුන් වහන්සේගේ අපදානයෙහි **රඤ්ඤො බද්ධචරො ආසිං** යනු රජුගේ පරිවාරකයෙක් ද වැඩකරුවෙක් ද වීමි යන අර්ථයි.
**ජලජුත්තම නාමිනො** යනු **ජලෙ** ජලයෙහි උපන් ජලජ. ඒ කුමක්ද පද්මයයි. පද්මයට සමාන නමක් ඇති බැවින් පදුමුත්තර භාග්‍යවතුන් වහන්සේගේ යන අර්ථයි. උත්තම වූ පදුම නම් භාග්‍යවතුන් වහන්සේගේ හෝ අර්ථයි. සිව්වැන්න.
පස්වැන්න නො ගැඹුරු ය.
සයවැන්නෙහි **නගරෙ ද්වාරවතියා** යනු මහදොරින් ද ජනෙල් කවුළුවලින් ද වැටපවුරු අගුල් ගෝපුර මඩදිය අගලින් ද යුතු නගර යනුයි ද්වාරවතී නගරය නමි. දොර ද වැට ද ප්‍රධානකොට නගරය උපලක්‍ෂිත වූ බැවින් ද්වාරවතී නගරයයි ව්‍යවහාර කරති. ද්වාරවතී නගරයෙහි යනු නගරයයි කියන ලදි. **මාලාවච්ඡො** මට මල් උයනක් අහූ විය යන අර්ථයි.
**තෙ කිසලයා** යන ඒ අසෝක දලු. සයවැනියි.
සවැනි, සත්වැනි, අටවැනි, නවවැනි අපදාන නොගැඹුරු අරුත් ඇත්තේමය. දසවැන්නෙහිද අපූර්වයක් නැත.
21-23. කණිකාරපුප්ඵිය වර්‍ගය
මින්පසුව සියලු තන්හි ගැඹුරු පද වර්ණනාව කරන්නෙමි. විසිඑක් වැනි විසිදෙවැනි විසිතුන්වැනි වර්ගයෙහි ද මනාසේ කරන ලද පිනින් ලද නම් ඇත්තා වූ කරන ලද පින් ඇත්තවුන් ද සියලු තෙරුන් වහන්සේලාගේ විවිධත්වය ද, විවරණ දෙන්නා වූ බුදුවරුන්ගේ නම් ද, වාසය කරන ලද නගර ද යට කියන ලද පරිද්දෙන් සියල්ල නොගැඹුරු ය. අපදාන ගාථාවන්හි අර්ථය ද නයානුසාරයෙන් දතයුතුය.
24. උදකාසන වර්‍ගය
[missing trans]
තුන්වැනි අපදානයෙහි අරුණවතියා නගරෙ යනු හාත්පසින් ආලෝක කරමින් **උදෙති** උඩට නැගේනුයි අරුණ නමි. එය එහි දක්නට ලැබේනුයි අරුණවතී. ඒ නගරය එලිය කරමින් සූර්යයා උඩට නැගේ යන අර්ථයි. සෙසු නගරවලද හිරු උදාව දක්නට ලැබෙද්දීත් විශේෂ වචනයකි. සියලු සිව්පාවුන්ට පොළොවෙහි වසානුයි පොළොවෙහි නිදිානුයි මහිසයයි කියන්නාක් මෙන් රූඪි වශයෙන් කියන ලදැයි දතයුතුය. නැතහොත් ප්‍රාකාර ප්‍රාසාද මන්දිර ආදියෙහි රන්රිදී මිණිමුතු ආදී සත්රුවන් පැහැයෙන් අරුණ නැගෙන්නාක් මෙන් ප්‍රභා ඇත්තී අරුණවතී නමි. ඒ අරුණවතී නගරයෙහි **පූපිකො** මම කැවුම් විකිණීමෙන් ජීවිකාව කරන්නේ වීමි යන අර්ථයි.
සිව්වැනි අපදානයෙහි **තීවරායං පුරෙ රම්මෙ **යනු පවුරු තුනකින් **පරිවාරිතා** වටකරන ලද්දේදනුයි තීවරා. කෑම්බීම් උපභෝග වස්ත්‍රාභරණ ආදී නැටුම් ගැයුම් ආදියෙන් රමණීය වේනුයි **රම්මං**. ඒ තීවරා **පුරෙ** රම්‍ය නගරයෙහි මම කුළුපොත්තෙක් වීමි යනු සම්බන්ධයි.
පස්වැනි අපදානය නොගැඹුරු අරුත් ඇත්තේ ම ය.
සවැනි අපදානයෙහි **වණ්ණකාරො අහං තදා** යනු නිල් කහ රතු ආදී වරණ වශයෙන් වස්ත්‍ර කරානුයි වර්ණ ගන්වානුයි වර්ණකාර නමි. එහි රජකයෙක් ව චෛත්‍යය වස්ත්‍රවලින් වසනකල්හි නොයෙක් වර්ණ ඇති රෙදිවලින් වර්ණ ගැන්වීම් යන අර්ථයි.
සත්වැනි අපදානයෙහි **පියාලං පුප්ඵිතං දිස්වා** මැනවින් පිපුණු මොරගසක් දැක **ගතමග්ගෙ ඛිපිං අහං** යනු මම මුවන් මරන වැද්දෙක්ව මොරමල් නෙළා බුදුරජාණන් වහන්සේ වැඩි මාර්ගයෙහි **ඛිපිං** පූජා කෙළෙමි යන අර්ථයි.
අටවැනි අපදානයෙහි **සකෙ සිප්පෙ අපත්‍ථද්ධො** යනු තමාගේ තර්ක ව්‍යාකරණ ආදී ශිල්පයෙහි **අපත්‍ථද්ධො** පිහිටියේ දක්‍ෂවූයේ මම වනයට **අගමං** ගියේ වෙමි. **සම්බුද්ධං යන්තං දිස්වාන** යනු වනාන්තරයෙහි වැඩම කරන්නා වූ විපස්සි සම්බුදුරජාණන් වහන්සේ දැක. **අම්බයාගං අදාසහං** යනු මම අඹදානයක් දුනිමි යන අර්ථයි.
නවවැනි අපදානයෙහි **ජගතී කාරිතා මය්හං** යනු අත්‍ථදස්සී භාග්‍යවතුන් වහන්සේගේ ශාරීරික ධාතූන් නිදන් කළ චෛත්‍යයෙහි **ජගති** සුන්බුන් **ආලින්‍ද** මල්දෙන තැන් සංඛ්‍යාත වූ ජගති මා විසින් **කාරිතා** කරවන ලද්දේය යන අර්ථයි.
දසවැනි අපදානය නොගැඹුරු අරුත් ඇත්තේමය.
25. තුවරදායක වර්‍ගය
විසිපස්වැනි වර්ගයෙහි පළමුවැනි අපදානයෙහි **භරිත්‍වාතුවරමාදාය** යනු {1}**තුවරට්ඨි** මෑ ඇට වැනි තුවර ඇට තලා පුපුරවා භාජනයකින් ගෙන **සංසස්ස** වනමැද වෙසෙන සංඝයාට **අද්දිං** දුනිමි යන අර්ථයි.
දෙවැනි අපදානයෙහි **ධනුං ද්වෙජ්ඣං කත්‍වාන** යනු මුව ආදීන් මරනු පිණිස දුන්න සාදාගෙන හැසිරෙමින්. **තෙසරං ඔසවං දිස්වා** යනු මැනවින් මල් පිපුණු කුඩා විලක් දැක. **බුද්ධස්ස අභිරොපෙසිං** යනු මම සිත පහදවාගෙන වනයට සපැමිණි තිස්ස භාග්‍යවතුන් වහන්සේට **අභිරොපෙසිං** පූජා කෙළෙමි යන අර්ථයි.
තෙවැනි අපදානයෙහි **ජලකුක්කුටො** යනු ජාතස්සරයෙහි හැසිරෙන දියසැවුළා. **තුණ්ඩෙන කෙසරිං ගය්හ **යනු නෙළුම්විලක් මුවතුඩින් ඩැහැගෙන, අහසින් වඩින්නා වූ තිස්ස භාග්‍යවතුන් වහන්සේට **අභිරොපයිං** පිදුවෙමි යන අර්ථයි.
සිව්වැනි අපදානයෙහි **විරවපුප්ඵං පග්ගය්හ** යනු විවිධ ලෙස නද කරානුයි ශබ්ද නගානුයි **විරවං**, හඬ නගන වේලාවෙහි පිපෙන විරවයයි නම් ලද මල් සමූහයක් ආදාය ගෙන සිද්ධත්‍ථ භාග්‍යවතුන් වහන්සේට **අභිරොපයිං** පූජා කෙළෙමි යන අර්ථයි.
පස්වැනි අපදානයෙහි **කුටිගොපකො** යනු සෙනසුන් පාලකයා. **කාලෙන කාලං ධූපෙසිං** යනු පැමිණි පැමිණි කාලානුකාලයෙන් **ධූපෙසිං** දුමින් සුවඳ කෙළෙමි යන අර්ථයි. සිද්ධත්‍ථ භාග්‍යවතුන් වහන්සේගේ ගඳකිළිය කාලානුරූප සුවඳ දුමින් සුවඳවත් කළෙමියි කියන ලද්දේ වෙයි.
සවැනි සත්වැනි අපදාන නොගැඹුරුමය.
අටවැනි අපදානයෙහි **සත්තසත්තලි පුප්ඵානි** යනු සත්තලි සංඛ්‍යාත වූ සත්පෙති දෑසමන් මල් සතක් හිසින්ගෙන වෙස්සභූ භාග්‍යවතුන් වහන්සේට **අභිරොපයිං** පූජා කෙළෙමි යන අර්ථයි.
නවවැනි අපදානයෙහි **බිම්බිජාලික පුප්ඵානි** යනු රත්කරව් මල්. සිද්ධත්‍ථ භාග්‍යවතුන් වහන්සේට පිදුවෙමි යන අර්ථයි.
දසවැනි අපදානයෙහි **උද්දාලකං ගහෙත්‍වා **යනු ස්වාභාවික විලෙහි කුරුලු කෙමෙහි හටගත් ඇසල මලක් නෙළා කකුසඳ භාග්‍යවතුන් වහන්සේට පූජා කෙළෙමි යන අර්ථයි. සෙස්ස පහසුවෙන් දතහැක්කේ ම ය.
26. ථොමක වර්‍ගය
විසිහයවැනි වර්ගයෙහි පළමුවැනි අපදානය නොගැඹුරුමය.
දෙවැනි අපදානයෙහි **විජහිත්‍වා දෙවවණ්ණං** යනු දේවතා ශරීරය **විජහිත්‍වා** හැරදමා මනුෂ්‍ය ශරීරයක් මවාගෙන යන අර්ථයි. **අධිකාරං කත්තුකාමො** යනු **අධිකකිරියං** පින් රැස් කිරීමක් කරනු කැමැත්තේ දේවර නම් වූ මම දේවර භාර්යාව සමග බුද්ධ ශ්‍රේෂ්ඨයින් වහන්සේගේ සසුනෙහි ආදර ඇති බැවින් **ඉධ** මේ මිනිස්ලොව. **ආගමිං** පැමිණියේ වෙමි යන අර්ථයි. **තස්ස භික්ඛා මයා දින්නා **යනු පදුමුත්තර භාග්‍යවතුන් වහන්සේගේ යම් දෙවරනම් ශ්‍රාවකයෙක් වීද, ඒ ශ්‍රාවකයාට මා විසින් අතිශයින් ප්‍රසන්න වූ සිතින් **භික්ඛාදින්නා** පිණ්ඩපාතය දෙන ලදී යන අර්ථයි.
තෙවැනි අපදානයෙහි **ආනන්‍දො නාම සම්බුද්ධො** යනු ආනන්‍දං සන්තෝෂය ජනනය කරන බැවින් ආනන්‍ද නම් පසේ බුදුරජාණන් වහන්සේ යන අර්ථයි. **අමනුස්සම්හි කානනෙ** යනු අමනුෂ්‍යයන් විසින් අරක් ගන්නා ලද **කානනෙ** මහා වනයෙහි **පරිනිබ්බායි** අනුපාධිසේස නිර්වාණ ධාතුවෙන් අන්තරධායි නොදැක්මට වැඩි සේක යන අර්ථයි. **සරීරං තස්ස ඣාපෙසිං **යනු මම දෙව්ලොවින් මේ මිනිස්ලොවට පැමිණ ඒ භාග්‍යවතුන් වහන්සේගේ සිරුර මේ මහවනයෙහි **ඣාපෙසිං** ආදාහනය කෙළෙමි යන අර්ථයි.
සතරවැනි පස්වැනි අපදාන නොගැඹුරුමය.
සවැනි අපදානයෙහි **අහොසිං චන්‍දනොනාම** යනු **නාමෙන** ප්‍රඥප්ති වශයෙන් චන්දන නමි. **සම්බුද්ධස්සත්‍රජො** යනු පසේ බුදුවන්නට පළමුව උන්වහන්සේගේ **අත්‍රජො** පුත්‍ර බවට මම පත්වීමි. **එකොපාහනො මයා දින්නො** යනු පාවහන් යුගලයක් මා විසින් දෙන ලදී. **බොධිං සම්මජ්ජ මෙ තුවං **යනු පින්වත් පාවහන් යුගලය, **මෙ** මාගේ ශ්‍රාවක බෝධිය ඔබ හැමද උපදවන්න යන අර්ථයි.
සත්වැනි අපදානයෙහි **මඤ්ජරිකං කරිත්‍වාන** යනු මදටියමලින් පිරුණු ගොටුවක් ගෙන **රථියා** වීදියෙහි පිළිපන්නෙමි. මම එසේ පිළිපන්නේ ව භික්‍ෂු සංඝයා **පුරක්ඛතං** පිරිවරන ලදුව. **සමණානග්ගං** භික්‍ෂූන්ට අග්‍රවූ ශ්‍රේෂ්ඨ වූ සම්මා සම්බුදුරජාණන් වහන්සේ දුටුවෙමි යන සම්බන්ධයි. **බුද්ධස්ස අභිරොපයිං** යනු ඒ මල දැක දෝතින් ගෙන ඔසවා **බුද්ධස්ස** ඵුස්ස භාග්‍යවතුන් වහන්සේට **අභිරොපයිං** පූජා කෙළෙමි යන අර්ථයි.
අටවැනි අපදානයෙහි **අලොණ පණ්ණ භක්ඛොම්හි** යනු කිරි සහිත කොළ ආදිය ඇවිද අහුලා ගෙනවුත් ලුණු නැති කොළ පිස කමි, **අලොණ පණ්ණ භක්ඛො අම්හි** වෙමි යන අර්ථයි. **නියමෙසුව සංයමො** යනු පෙරබත් කල් නොපැමිණි කල්හි. **සිද්ධත්‍ථො උපගඤ්ජිං** මං යනු මාගේ සමීපයට සිද්ධත්‍ථ භාග්‍යවතුන් වහන්සේ **උපගඤ්ජි** සපැමිණි සේක. **තාහං** **බුද්ධස්ස පාදාසිං** යනු මම ඒ ලුණු නැති කොළ ඒ බුදුරජාණන් වහන්සේට දුනිමි යන අර්ථයි.
නවවැනි අපදානය නොගැඹුරුමයි.
දසවැනි අපදානයෙහි **සිඛීනං සිඛිනං යථා** යනු ශරීරයෙන් නික්මුණු සවණක් රැසින් **ඔභාසයන්තං** දිලිසෙන **සිඛීනං** සිඛී භාග්‍යවතුන් වහන්සේ දිලෙන ගිනිකඳක් මෙන්. **අග්ගජං පුප්ඵමාදාය** යනු අග්‍රජ නම් මල් ගෙන **බුද්ධස්ස** සිඛී භාග්‍යවතුන් වහන්සේට අභිරොපයිං පූජා කෙළෙමි යන අර්ථයි.
27. ආකාසුක්ඛිපිය වර්‍ගය
විසිහත්වැනි වර්ගයෙහි පළමුවැනි අපදානයෙහි **ජලජග්ගෙ දුවෙ ගය්හ** යනු ජලෙ ජලයෙහි හටගත් අග්‍ර වූ උත්පල ආදී මල් දෙකක් ගෙන බුදුරජාණන් වහන්සේ සමීපයට ගොස් එක් මලක් පාමුල නික්ඛිපිං පූජා කෙළෙමි. එක් මලක් අහසට දැමීමි යන අර්ථයි.
දෙවැනි අපදානය ප්‍රකට ම ය.
තෙවැනි අපදානයෙහි **බොධියාපාදපුත්තමෙ** යනු උතුම් වූ බෝධි වෘක්‍ෂයෙහි. **අඩ්ඪචාදං මයා දින්නං** යනු ඒ බෝධිමූලයෙහි අර්ධ චන්ද්‍රාකාරයෙන් මා විසින් නොයෙක් මල් පූජාකරන ලද්දේය යන අර්ථයි. **ධරණීරුහාපාදපෙ** යනු වෘක්‍ෂ පර්වත රත්න ආදී දරානුයි ධරණී, පෘථුවියයි. ධරණියෙහි රුහති පිහිටානුයි ධරණීරුහ නමි. පාදසංඛ්‍යාත වූ මුලින් ජලය පානය කෙරේනුයි කඳ අතු ආදියෙහි පැතිරේනුයි පාදප නමි. ධරණීරුහ වූයේ ද හෙම පාදප වූයේ ද ධරණීරුහපාදප නමි. ඒ ධරණීරුහ පාදපයෙහි මා විසින් මලක් පූජා කරන ලද්දේය යන අර්ථයි.
සිව්වැනි අපදානය නො ගැඹුරු ම ය.
පස්වැනි අපදානයෙහි **හිමවන්තස්සාවිදුරෙ** යනු හිමවතට ආසන්නයෙහි **රොමසො නාම පබ්බජිතො **යනු රුක්ලිය ගැබින් හෝ හුදෙක් කුසතණ ආදියෙන් ගැවසුණු බැවින් රොමසො නම් පර්වතයක් විය. **තස්මිං පබ්බත පාදම්හි** යනු ඒ පර්වතය කෙළවර **සමණො භාවිතින්‍ද්‍රියො **පව් නැසූ සන්සුන් කළ කෙලෙස් ඇති සමණො වඩන ලද ඉන්‍ද්‍රිය ඇති රැකි චක්‍ෂු ඉන්‍ද්‍රිය ඇති යන අර්ථයි. නැතහොත් වඩන ලද ඉන්‍ද්‍රිය ඇත්තේ වඩන ලද ශ්‍රද්ධා ඉන්‍ද්‍රිය ඇත්තේ යන අර්ථයි. ඒ ශ්‍රමණයන් වහන්සේට මම බිළාලි ආලුවෙ-නෙළුම් අල ගෙන දුනිමි යන අර්ථයි.
සවැනි - සත්වැනි - අටවැනි - නවවැනි - දසවැනි අපදාන නොගැඹුරුමය.
28. ස්වර්‍ණබිම්බොහන වර්‍ගය
විසිඅටවැනි වර්ගයෙහි පළමුවන අපදානය නොගැඹුරු ම ය.
දෙවැනි අපදානයෙහි **මනොමයෙන කායෙන** යනු සිතට අනුරූප වශයෙන් පැවති කය යන අර්ථයි.
තෙවැනි අපදානයෙහි **මහා සමුද්දං නිස්සාය** යනු මහා සාගරය ආසන්නයෙහි සිටි පර්වතය අතරෙහි පර්වත ලෙනෙහි යන අර්ථයි. සිද්ධත්‍ථ භාග්‍යවතුන් වහන්සේ විවේක කැමැත්තෙන් වසති වාසය කරන සේක යන අර්ථයි. **පච්චුග්ගනත්‍වාන කාසාහං** යනු මම ඒ භාග්‍යවතුන් වහන්සේගේ **පටිඋග්ගනත්‍වා** පෙරමගට සමීපයට ගොස් වැඳීම් ආදී පින් කෙළෙමි යන අර්ථයි. **චඞ්ගොටක මදාසහං** යනු සිද්ධත්‍ථ භාග්‍යවතුන් වහන්සේට මම මුලින් බර වූ **චඞ්ගොටකං** කලඹක් ගොටුවක් **ආදාසිං** පූජා කෙළෙමි යන අර්ථයි.
සිව්වැනි අපදානයෙහි **අකක්කස චිත්තස්ස** යනු පරුෂ නොවූ සිතට. අථ ශබ්දය පදපූරණයෙහිය.
පස්වැනි අපදානයෙහි **උදුම්බරෙ වසන්තස්ස** යනු අත්තික්කා ගස මුල රුක් සෙවනෙහි වසන්නා වූ තිස්ස භාග්‍යවතුන් වහන්සේට, **නියතෙ පණ්ණ සත්‍ථරෙ** යනු **නියාමිතෙ** එකට බැඳුණු **පණ්ණාසන්‍ථරෙ** අතුකැබලි අසුනෙහි වැඩසිටියා වූ. **ඵුත්‍ථොකාසො මයා දින්නො** යනු **විවිත්තො** මණ්ඩපද්වාර ආදියෙන් වසන ලද අවකාශ ඇති එය **මයා දින්නො** සම්පාදනය කරන ලද්දේය යන අර්ථයි.
සවැනි අපදානයෙහි **පොත්‍ථදානං මයා දින්නං** යනු **පොත්‍ථපට්ට පොත්‍ථජලී** හණපට්ට තලා කරන ලද සළුව **විසම ගොඵාසුකෙන** ගටා නිමවන ලද නූල් ගෙන කපා ඒ නූලින් හිඳිනු පිණිස හෝ බුමුතුරුණු සඳහා හෝ සළුවක් වියවා ඒ සළුව මා විසින් තෙරුවනට දෙන ලදී යන අර්ථයි.
සත්වැනි අපදානයෙහි **චන්‍දභාගා නදීතීරෙ** යනු චන්‍ද්‍රභාගා නම් නදියෙහි තෙරින් වෙන්වීමෙහි ආධාර විබතයි. **අනුසොතං** යනු එහි යටිගං බලා **වජාමි** මම යමි යන අර්ථයි. **සත්තමාලුව පුප්ඵානි චිතක මාරොපයිං අහං** යනු පෙති සතක් ඇති මාලුව මල්ගෙන චිතකෙ වැලිගොඩෙහි වැල්ලෙන් ස්තූපයක් කොට පූජා කෙළෙමි යන අර්ථයි.
අටවැනි අපදානයෙහි **මහාසින්‍ධු සුදස්සනා** යනු සොඳුරු දසුන් සොඳුරු ජලය සුදුවැල්ලෙන් ශෝභමාන වූ බැවින් මනාසේ සිත් ඇදගන්නා මහාසින්ධු නමැති ජලනදියක් විය. **තත්‍ථ** ඒ සින්ධු ජලනදියෙහි. **සප්පභාසං** ප්‍රභාවෙන් යුක්ත. **සුදස්සනං** සුන්දර රූප ඇති **පරමොපසමෙ යුත්තං** උත්තම වූ උපසමයෙහි යෙදුණු හමුවුණු රහතන් වහන්සේ මම දුටුවෙමි යන අර්ථයි. **දිස්වාහං විම්හිතාසයො** යනු මෙබඳු භයානක වූ හිමවතට කෙසේ පැමිණියේදැයි **විම්හිත අජ්ඣාසයො** ආශ්චර්ය අද්භූත සිත් ඇත්තේ යන අර්ථයි. **ආලුවං තස්ස පදාසිං** ඒ රහතන් වහන්සේට මම පහන් සිතැත්තේ අල කැබැල්ලක් ආදරයෙන් දුනිමි යන අර්ථයි.
නවවැනි දසවැනි අපදාන නොගැඹුරුම ය.
29. පණ්ණදායක වර්‍ගය
විසිනවවැනි වර්ගයෙහි පළමුවැනි අපදානයෙහි **පණ්ණභොජනභොජිනො** යනු කිරි සහිත කොළ ආදී බොජුන් බුදිනු පිණිස පන්සලෙහි හුන්නේ **අම්හි** වෙමි යන අර්ථයි. උපවිට්ඨඤ්ච **මං සන්තං** යනු පන්සලට පිවිස මං සන්තං විද්‍යමාන වූ මා **උපාගඤ්ජි මහා ඉසී **යනු මහත් වූ ශීලාදී ස්කන්ධයන් සොයන බැවින් මහාඉසී. **ලොක පජ්ජොතො** ලෝකයට ප්‍රදීපයක් වූ සිද්ධත්‍ථ භාග්‍යවතුන් වහන්සේ **උපගඤ්ජි** මා සමීපයට පැමිණි සේක යනු අර්ථයි. **නිසින්නං පණ්ණ සන්ථරෙ** යනු පැමිණ කොළ ඇතිරියෙහි වැඩහුන් භාග්‍යවතුන් වහන්සේට වැළඳීම පිණිස වාෂ්පයෙන් තැම්බූ කොළ මා විසින් දෙන ලදී යනු සම්බන්ධයි.
**දුතියාපදානෙ** දෙවැනි අපදානයෙහි **සිනෙරු සමසන්තො** ඒ පර්වතයක් හා සමාන සිද්ධාර්ථ භාග්‍යවතුන් වහන්සේ යනු සම්බන්ධයි. **වුට්ඨහිත්‍වා සමාධිම්හා** යනු නිරෝධ සමාපත්තියෙන් නැගී වෙන්වූ යන අර්ථයි. **භික්ඛායමමුපට්ඨිතො** යනු පිඬු පිණිස හැසිරෙන වේලාවෙහි අද මට යමෙක් කිසියම් දානයක් දෙයිද ඔහුට මහත්ඵල වේයයි සිතා හුන් මාගේ **සන්තිකං උපට්ඨිතො** පැමිණි සේක යන අර්ථයි. හරීතකං -පෙ- **ඵාරුසක** **ඵලානිච** යනු මෙසේ සියලු ඒ පල සර්වලෝකයට හිතානුකම්පී වූ ඒ සිද්ධත්‍ථ මහර්ෂීන් වහන්සේට මා විසින් අතිශයින් පැහැදුණු සිතින් දෙන ලදී යන අර්ථයි.
තෙවැනි අපදානයෙහි **සීහංයථාවනචරං** යනු වනයෙහි හැසිරෙන සිංහරාජයකු මෙන් හැසිරෙන සිද්ධත්‍ථ භාග්‍යවතුන් වහන්සේ යනු සම්බන්ධයි. **නිසභාජානීයං** **යථා** යනු උසභය, වසභය, නිසභය, ආසභය යන ගව ජ්‍යෙෂ්ඨයෝ සතරදෙන. ඔවුන්ගේ ආජානීය වූ අභීත වූ නිශ්ඵල වූ උසභ රාජයකු මෙන් යන අර්ථයි. **කකුධං විලසන්තං** විය යනු මල් පල්ලෙන් සෝභමාන වූ කුඹුක්ගසක් මෙන් **නරාසභං** නරයන්ට ආසභ වූ උත්තම වූ පැමිණෙන සිද්ධත්‍ථ භාග්‍යවතුන් වහන්සේ දැක සැදැහැයෙන් යුක්ත බැවින් අතිශයින් පැහැදුණු සිතින් පෙරගමන් කෙළෙමි යන අර්ථයි.
[missing trans]
30. චිතකපූජක වර්‍ගය
තිස්වැනි වර්ගයෙහි පළමුවැනි අපදානයෙහි **ආහුතිං යිට්ඨුකාමොහං** යනු පූජා සත්කාර කරවනු කැමැත්තේ මම **නානාපුප්ඵං සමානයිං** යනු අනේකප්‍රකාර සපුසල් ආදී මල් **සං** මැනවින් **ආනයිං** රැස් කෙළෙමි යන අර්ථයි. **සිඛිනො ලොක බන්‍ධුනො** යනු සියලු තුන්ලොවෙහි **බන්‍ධුස්ස** ඥාතී වූ පිරිනිවන්පෑ සිඛී භාග්‍යවතුන් වහන්සේගේ **චිතකං** ආදාහන චිතකය දර සෑය **ජලන්නං** දැල්වෙද්දී මා විසින් රැස්කරන ලද මල් **ඔකිරිං** පූජා කෙළෙමි යන අර්ථයි.
දෙවැනි අපදානයෙහි **අජිනුත්තරවාසිනො** යනු අඳුන් දිවිසම උතුරු සළුවක් කොට **නිවාසිනො** හඳින්නහුගේ යන අර්ථයි. **අභිඤ්ඤා පඤ්ච නිබ්බත්තා** යනු ඉද්ධිවිධ ආදී පඤ්චඅභිඤ්ඤායෝ නැණපස **නිබ්බත්තා** උත්පාදනය කරන ලද්දේය. නිෂ්පාදනය කරන ලද්දේය. **චන්‍දස්ස පරිමජ්ජකො** යනු චන්ද්‍ර මණ්ඩලය වටා **මජ්ජකො** ස්පර්ශ කරන්නේ වීමි යන අර්ථයි. **විපස්සිං ලොක පජ්ජොතං** යනු සියලු තුන්ලොව පහනක් බඳු විපස්සි භාග්‍යවතුන් වහන්සේ මාගේ සමීපයට **අභිගතං** විශේෂයෙන් සපැමිණෙනු දැක, **පාරිච්ඡත්තක පුප්ඵානි** යනු දෙව්ලොවින් පරසතු මල් ගෙනවුත් විපස්සි ශාස්තෲන් වහන්සේගේ මතුයෙහි ඡත්‍රයක ආකාරයෙන් මම දුනිමි යන අර්ථයි.
තෙවැනි අපදානයෙහි **පුත්තො මම පබ්බජිතො** යනු මාගේ පුත්‍රයා සැදැහැයෙන් පැවිදිවූයේ. **කාසාය වසනො තදා **යනු ඔහු පැවිදිවුණු කල්හි **කාසාය නිවත්‍ථො** බාහිරක පැවිද්දෙන් පැවිදි වූයේ යන අර්ථයි. **සොව බුද්ධත්තං පත්තො** ඒ මාගේ පුත්‍රයා බුදුවරුන් සතරනම අතුරින් ශ්‍රාවක බුද්ධ භාවයට **සං** මනාසේ පත්තො අර්හත්වයට පැමිණියේ යන අර්ථයි. **නිබ්බුතො ලොකපූජිතො** යනු සකල ලෝකයා විසින් කරන ලද සත්කාර ඇත්තේ ස්කන්ධ පරිනිර්වාණයෙන් පිරිනිවන්පෑය යන අර්ථයි. **විචිනන්තො සකංපුත්තං** යනු මම ඔහු ගිය අත විචාරා තමාගේ පුත්‍රයා සොයා යන්නේ. **පච්ඡතො අගමං** අනුව ගියේ වෙමි යන අර්ථයි. **නිබ්බුතස්ස මහන්තස්ස** යනු මහත් වූ ශීල ස්කන්ධාදියෙන් යුතු බැවින් මහත්වූ ඒ මාගේ ඒ රහත් වූ පුත්‍රයාගේ **ආදාහනට්ඨානං** දරසෑය තිබුණු තැනට මම ගියෙමි යන අර්ථයි. **පග්ගය්හ අඤ්ජලිංතත්‍ථ** යනු ඒ ආදාහන ස්ථානයෙහි **අඤ්ජලිං** දසැඟිලි එක්කොට බැඳගෙන හිස් මුදුනෙහි තබා මම **චිතකං** දැවෙන දරසෑය **වන්‍දිත්‍වා** ප්‍රණාමකොට. **සෙතච්ඡත්තඤ්ච පග්ගය්හ** යනු හුදෙක් වැඳීම පමණක් නොකොට සේසතද **පග්ගය්හ** ඔසවා මම **ආරොපෙසිං** පිහිටුවීමි යන අර්ථයි.
සිව්වැනි අපදානයෙහි **අනුග්ගතම්හි** **ආදිච්චෙ** යනු සූර්යයා **අනුග්ගතෙ** නොනැගුණු අළුයම් කාලයෙහි යන අර්ථයි. **පසාදො විපුලො අහු** යනු රෝගයෙන් පීඩිත වූ මාගේ චිත්තප්‍රසාදය **විපුලො** බුදුන් සිහිකිරීමෙන් අතිරේක වූයේ අහු විය. **මහෙසිනො** ශ්‍රේෂ්ඨ වූ බුදුරජාණන් වහන්සේගේ ලෝකයෙහි **පාතුභාවො** ප්‍රකටවීම සිදුවිය යනු සම්බන්ධයි. **සද්දමස්සොසහං තස්ස** යනු උන්වහන්සේගේ පහළවීම ඇතිකල්හි මම ගිලන්වූයේ බුදුරජාණන් වහන්සේ උපන් සේකැයි යන ඝෝෂාව ඇසුවෙමි. **නචපස්සාමි තංජිනං** යනු ඒ පස්මරුන් දිනූ සම්මා සම්බුදුරජාණන් වහන්සේ නොදකිමි. දැඩිසේ ගිලන් බැවින් ගොස් බැලීමට නොහැක්කෙමි යන අර්ථයි. **මරණඤ්ච අනුප්පත්තො** යනු මරණාසන්න කාලය **අනුප්පත්තො** මරණාසන්න වී යන අර්ථයි. **බුද්ධසඤ්ඤමනුස්සරිං** බුද්ධ යන නම **අනුස්සරිං** බුද්ධාලම්භනය සිතෙහි ඇතිකර ගත්තෙමි යන අර්ථයි.
පස්වැනි අපදානයෙහි **ආරාමද්වාරා නික්ඛම්ම** යනු ආරාමයේ දොරින් සංඝයා වහන්සේ නික්මෙන දොරටුවෙහි යන අර්ථයි. **ගොසීසං සත්‍ථතං මයා** යනු ඒ නික්මෙන දොරටුවෙහි භාග්‍යවතුන් වහන්සේගේ ද භික්‍ෂු සංඝයාගේද පාදයෝ මඩ නොපාගත්වායි නික්මයාම පිණිස උතුම් වූ සඳුන් ගැටයක් මා විසින් අතුරන ලදී යන අර්ථයි. **අනුභොමි සකං කම්මං** යනු තමාගේ කර්මයෙහි බලයෙන් ආජානීය වූ වාතවේග ඇත්තා වූ සෛන්ධවයන්ද සීඝ්‍ර වාහන ආදී විපාකඵල අනුභව කරමි යන අර්ථයි. **අහොකාරං පරමකාරං** යනු මනා කෙතක් වූ සංඝයා කෙරෙහි මා විසින් මනා සේ කරන ලද **කාරං** සුළු වූද කාර්යය මහත්ඵල දෙන බැවින් පරමකාරං උතුම් කාර්යයක් විය. විස්මයකි යන අර්ථයි. යම්සේ තෘණ ආදී දෝෂයන්ගෙන් විරහිත වූ මනා වූ කෙතෙහි වපුරවන ලද හැල්බිජු මහත්ඵල දේද එසේම රාග ද්වේශ ආදී දෝෂ රහිත පිරිසිදු කායවචී සමාචාර ඇති සංඝයා නමැති කෙතෙහි කරන ලද සඳුන් ගැටය ඇතිරීම නම් කර්මය මා විසින් කරන ලදි. මෙය මහත්ඵල දෙතියි කියන ලද්දේ වෙයි. **නඅඤ්ඤං කලමග්ඝතී** යනු **අඤ්ඤං** බාහිර සසුනෙක කරන ලද කර්මය සංඝයා කෙරෙහි කරන ලද **කාරස්ස** පූජා සත්කාරයාගේ **කලං** සොළොස් වැනි **කලං** කොටසක්වත් නොඅගී යනු සම්බන්ධයි.
සවැනි-සත්වැනි-අටවැනි-නවවැනි-දසවැනි අපදාන නොගැඹුරු මැ යි.
31. පදුමකේසර වර්‍ගය
තිස්එක්වැනි වර්ගයෙහි පළමුවැනි අපදානයෙහි **ඉසිසඞ්ඝෙඅහං පුබ්බෙ** යනු මම පෙර බෝධිසම්භාරයන් පුරනකල්හි **ඉසි සඞ්ඝෙ** පසේබුදු සෘෂි සමූහයෙහි, උන්වහන්සේලා සමීපයෙහි හිමවත් පව්වෙහි මාතංග ඇත් කුලයෙහි **වාරණො** චණ්ඩ හස්තියෙක් වීමි යන අර්ථයි. මනුෂ්‍ය ආදීන් වළක්වානුයි වාරණ නමි. නැතහොත් වචනයෙන් **රවති** කුංචනාද කරතියි වාරණ නමි. **මහෙසිනං පසාදෙන** යනු පසේබුදු මහර්ෂීන්ගේ ප්‍රසාදයෙන්. **පච්චෙකජින සෙට්ඨෙසු ධුතරාගෙසු** තාදිසු යනු ලෝක ධර්මයන්ගෙන් නොසෙල්වෙන පසේබුදුවරුන් කෙරෙහි. **පදුමකෙසරං** නෙළුම් රේණු. **ඔකිරිං** විසුරුවෙමි යන අර්ථයි.
දෙවැනි තෙවැනි අපදාන නොගැඹුරු ය.
සිව්වැනි අපදානයෙහි **මහාබොධි මහො අහු** යනු විපස්සි භාග්‍යවතුන් වහන්සේගේ සිව්මග නැණ දරණ බැවින් බෝධි යන නම්ලද රුකට පූජාවක් විය යන අර්ථයි. **රුක්ඛට්ඨො විය සම්බුද්ධො** යනු මේ බෝධිපූජා පැවැත්වෙන කල්හි මහජනයාට ලෝකජ්‍යෙෂ්ඨ වූ නරාසභ වූ සම්බුදු රජාණන් වහන්සේ **රුක්ඛට්ඨො ඉව** රුකෙහි සිටියාක් මෙන් පෙනේ යන අර්ථයි. **භගවා තම්හි සමයෙ** එසමයෙහි පූජා පැවැත්වෙන කාලයෙහි භාග්‍යවතුන් වහන්සේ භික්‍ෂු සංඝයා පෙරටුකොට පිරිවරන ලද සේක. **වාචාසහිමුදීරයං** යනු මුදු සිලිටි මිහිරි උතුම් ගොස **උදීරයං** කියන්නේ නිකුත් කරන්නේ චතුස්සත්‍යය ප්‍රකාශ කළ සේක. දේශනා කළ සේක යන අර්ථයි. **සඞ්ඛිත්තෙනව දෙසෙන්තො** යනු හික්මවිය යුතු පුද්ගලයන්ගේ අධ්‍යාශ අනුරූපව දේශනා කරන්නේ සංක්‍ෂේපයෙන්ද විස්තර වශයෙන්ද දේශනා කරන සේක යන අර්ථයි. **විවට්ටච්ඡදො** යනු රාගය ආවරණයකි. දෝසය ආවරණයකි, මෝහය ආවරණයකි. සියලු කෙලෙස් ආවරණයෝය යනුවෙන් මෙසේ කියන ලද ආවරණ විවර කරන ලද්දේය පැහැදිලි කරන ලද්දේය. විනාශ කරන ලද්දේය යනුවෙන් විවට්ටච්ඡද සම්බුදුරජාණන් වහන්සේ ඒ මහජනයා දේශනා අවසානයෙහි නිවන ලද සේක. පරිදාහය නිවාලන ලද්දේය යන අර්ථයි. **තස්සාහං ධම්මං සුත්‍වාන** යනු ඒ භාග්‍යවතුන් වහන්සේ දහම් දෙසනු අසා.
පස්වැනි අපදානයෙහි **ඵලහත්‍ථො අපෙබවා** යනු විපස්සි භාග්‍යවතුන් වහන්සේ දැක මිහිරිපල ගෙන **අපෙබවා** නොඉක්මවත් සෙමින් ආශ්‍රමයට යන අර්ථයි.
සවැනි - සත්වැනි අපදාන නොගැඹුරුමැයි.
අටවැනි අපදානයෙහි **නිට්ඨිතෙ නවකම්මෙ** **ච** යනු සීමාවෙහි නවකම් අවසන් වූ කල්හි. **අනුපලෙපමදාසහං** යනු **අනු** පසුව සුණු ආලේප කරවූයෙමි යන අර්ථයි.
නවවැනි දසවැනි අපදාන නොගැඹුරු මැ යි.
32. ආරක්ඛදායක වර්‍ගය
තිස්දෙවැනි වර්ගයෙහි පළමුවැනි දෙවැනි තෙවැනි අපදාන පහසුවෙන් දතහැක්කේමය.
සිව්වැනි අපදානයෙහි **ජලජග්ගෙහි ඔකිරිං** යනු ජලයෙහි හටගත් උතුම් මහනෙල් නෙළුම් මලින් **ඔකිරිං** පිදුවෙමි යන අර්ථයි.
පස්වැනි අපදානය නොගැඹුරුමය.
සවැනි අපදානයෙහි **චෙතියං උත්තමං නාම සිඛිනො ලොක බන්‍ධුනො** යනු සියලු තුන්ලොවට **බන්‍ධුනො** ඥාතී වූ සිඛී භාග්‍යවතුන් වහන්සේගේ උත්තම චෛත්‍යය **ඉරිනෙ** ජනයාගේ හැසිරීමෙන් විරහිත. **විවනෙ** මිනිසුන්ගේ කෝලාහල රහිත මහා අරණ්‍යයෙහි විය යනු සම්බන්ධයි. **අන්‍ධාභිණ්ඩාමහං** තදා යනු ඒ කාලයෙහි වනයෙහි මංමුළා වූ බැවින් අන්ධ වූ ඇසින් අන්ධ නොවූයේ **අහං මම ආහිණ්ඩාමි** මාර්ගය සොයමි යන අර්ථයි. **පවනා නික්ඛමන්තෙන** යනු මහා වනයෙන් නික්මෙන මා විසින්. **සීහාසනං** උතුම් අසුන. සිංහයාගේ අසුන හෝ භාග්‍යවතුන් වහන්සේගේ අසුන දුටුවෙමි යන අර්ථයි. **එකංසං අඤ්ජලිංකත්‍වා **යනු උතුරුසළුව එකස්කොට හිසෙහි අඤ්ජලිය තබා යන අර්ථයි. **ථොමිස්සං ලොකනායකං** යනු සියලු තුන්ලොව **නයන්තං** නිවනට පමුණුවන ලෝකනාථයන් වහන්සේට **ථොමිස්සං** ස්තුති කෙළෙමි යන අර්ථයි.
සත්වැනි අපදානයෙහි **සුදස්සනො මහාවීරො** යනු සොඳුරු දසුන් ඇති දෙතිස් සංවර මහා පුරුෂ ලක්‍ෂණ ඇති ශරීරයක් ඇති බැවින් මනහර දසුන් ඇති මහාවීර්ය ඇති සිද්ධත්‍ථ භාග්‍යවතුන් වහන්සේ යනු සම්බන්ධයි. **වසතී ඝර මුත්තමෙ** යනු උතුම් වෙහෙරෙහි වසන සේක යන අර්ථයි.
අටවැනි නවවැනි දසවැනි අපදාන නොගැඹුරු ම ය.
33. උම්මාපුප්ඵිය වර්‍ගය
තිස්තුන්වැනි වර්ගයෙහි පළමුවැනි දෙවැනි තෙවැනි සිව්වැනි පස්වැනි සවැනි අපදාන නොගැඹුරු ම ය.
සත්වැනි අපදානයෙහි **සමූහං අගමාසහං** යනු **සමූහං** එකතුවන තැනට **අහං** මම ගියෙමි යන අර්ථයි.
**අබ්බුද නිරබ්බුදා** යනු කෝටි සයදහසකගේ සියය අබ්බුද නමි. අබ්බුද සියදහසකගේ සියය නිරබ්බුදයයි කියන ලද බැවින් ආයුෂයෙන් අබ්බුද නිරබ්බුද ගණනක් ගිය මහා ආයුෂ ඇති රජවරු චක්‍රවර්තීහු ක්‍ෂත්‍රියයෝ අට අට වී කල්ප විසිපන්දහසක්හි **ආසුං** වූහ යන අර්ථයි. අටවැනි නවවැනි දසවැනි අපදාන ප්‍රකටමය.
34-38. ගන්‍ධධූපිය වර්‍ගය
තිස්හතරවැනි වර්ගය, තිස්පස්වැනි වර්ගය, තිස්හයවැනි වර්ගය, තිස්හත්වැනි වර්ගය, තිස්අටවැනි වර්ගය නොගැඹුරු අරුත් ඇත්තේමය.
39. අවණ්ටඵල වර්‍ගය
තිස්නවවැනි වර්ගයෙහිද පළමු අපදාන ආදිය නොගැඹුරුමය.
නවවැනි අපදානයෙහි **විපස්සිනො** **පාවචනෙ** යනාදි වශයෙන් ආයුෂ්මත් සොණ කොළිවිස තෙරුන් වහන්සේගේ අපදානයයි. මේ තෙර නමද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස්කරන්නේ විපස්සි භාග්‍යවතුන් වහන්සේගේ කාලයෙහි මහාවිභව සම්පත් ඇති සිටුකුලයක ඉපිද වැඩිවිය පත්වූයේ සිටුවරයෙක් ව උපාසකයෙකු සමග විහාරයට ගොස් ශාස්තෲන් වහන්සේගේ ධර්මදේශනාව අසා පහන් සිතැත්තේ භාග්‍යවතුන් වහන්සේ සක්මන් කරන ස්ථානයෙහි සුණුපිරියම් කරවා එක් ලෙනක්ද කරවා නොයෙක් වර්ණ නැති වස්ත්‍රවලින් ලෙන්බිම අතුරා මතුයෙහි වියනක්ද කොට සිව්දිගින් වඩනා සංඝයාට පවරා සත්දිනක් මහදන් පවත්වා ප්‍රාර්ථනාවක් කෙළේය. භාග්‍යවතුන් වහන්සේ අනුමෝදනා කළ සේක. හේ ඒ පින්කමින් දෙවිමිනිසුන් අතර සැරිසරන්නේ උභය සම්පත් අනුභවකොට ඉන්පසු කාශ්‍යප දසබලයන් වහන්සේ පිරිනිවි කල්හි භාග්‍යවතුන් වහන්සේ නොපැමිණ තිබියදී බරණැස කුලගෙයක ඉපිද දැනමිති බවට පැමිණියේ ගංගා නදීතෙර පන්සලක් කරවා වසන්නේ එක් පසේබුදු කෙනකුන් වහන්සේ නමකට තුන්මසක් සිව්පසයෙන් සකසා උපස්ථාන කළේය. පසේ බුදුරජාණන් වහන්සේ විසූවස් ඇත්තේ පිරිපුන් පිරිවර ඇත්තේ ගන්ධමාදනයටම වැඩි සේක. ඒ කුලපුත්‍රයා දිවි ඇතිතාක් එහි පින්කොට එයින් චුතවී දෙවිමිනිසුන් අතර සැරිසරන්නේ අපගේ භාග්‍යවතුන් වහන්සේගේ කාලයෙහි චම්පා නුවර අගසිටුවරයාගේ ගෙහි පිළිසිඳ ගත්තේය. ඔහු පිළිසිඳ ගන්නා කාලයෙහි පටන් සිටුවරයාට මහාභෝග රැසක් වැඩිවිය. ඔහු මව්කුසින් නික්මෙන දවසෙහි මුළු නුවරම මහා ලාභසත්කාර සම්මාන ඇතිවිය. උපන්නා වූ ඔහුට පෙර පසේ බුදුරජාණන් වහන්සේට සියදහසක් අගනා රතුපලසක් පරිත්‍යාග කිරීමෙන් සුවඳ වූ ද රතුවූ ද රන්වන් වූ ද ආත්මභාවයක් විය. ඒ නිසා ඔහුට සෝණ යැයි නමක් විය. ඔහුගේ පියා ඔහුට කෝටියක් අගනා කන් පළඳනාවක් කරවීය. ඒ උදෙසා පසුකලෙක සෝණ කෝටිකණ්ණ යයි නාමයක් විය. හේ මහත් පිරිවරින් වැඩුණේය. ඔහුගේ අතුල්පතුල් බඳුවදමල් පැහැ විය. ඒ අතුල්පතුල්වල සියවරක් නෙළුෑ කපුපුළුන් මෙන් මුදුපහසක් විය. පතුල්වල මිණිකොඬොල් වැනි ලෝම ඇතිවිය. වැඩිවිය පත් ඔහුට තුන් සෘතුන්ට ගැළපෙන ප්‍රාසාද තුනක් කරවා නාටක ස්ත්‍රීන් ලවා උපස්ථාන කරවීය. හෙතෙමේ එහි මහත් වූ සම්පත් අනුභව කරන්නේ දෙව් කුමරකු මෙන් වාසය කරයි.
ඉක්බිතිව අපගේ භාග්‍යවතුන් වහන්සේ සර්වඥ භාවයට පැමිණ පවත්වන ලද උතුම් දම්සක් ඇතිසේක් රජගහනුවර නිසා වාසය කරන සේක් බිම්බිසාර රජු විසින් කැඳවන ලදුව අසූදහසක් ගැමියන් සමග රජගහ නුවරට පැමිණියේ ශාස්තෲන් වහන්සේ සමීපයට ගොස් දහම් අසා ලද සැදැහැ ඇත්තේ මව්පියන් අනුදන්වා භාග්‍යවතුන් වහන්සේ සමීපයෙහි පැවිදිව ලද උපසම්පදා ඇත්තේ ශාස්තෲන් වහන්සේ හමුවෙහි කමටහන් ගෙන ජනආශ්‍රය ලබනු පිණිස සීත වනයෙහි විසුවේය. හේ එහි වසන්නේ මාගේ සිරුර සියුමැලිය. සැපයෙන් සැපය අවබෝධ කරගත නොහැකියයි. කය වෙහෙසවා හෝ මහණදම් පුරනුවට වටී යයි සිතා හිටි සක්මන අධිෂ්ඨාන කොට ප්‍රධන්වීර්යයෙහි යෙදෙන්නේ පතුල්වල බිබිලි නැගුණුවිට වේදනාව උපේක්‍ෂාවෙන් සලකා දැඩි වීර්යය කරන්නේ අතිශයින් අරඹන ලද වීර්යය ඇති බැවින් විශේෂයක් උපදවා ගන්නට නොහැක්කෙමි. පැවිද්දෙන් මා හට කවර ප්‍රයෝජනයක්දැයි සිවුරුහැර භෝගයන් අනුභවකරමි. පින්ද කරන්නෙමියි සිතීය. ඉක්බිති භාග්‍යවතුන් වහන්සේ උන්වහන්සේගේ සිත් හැසිරීම් දැන එහි වැඩමවා වීණා උපමාවාදයෙන් අවවාදකොට වීර්යය සමකිරීම පිණිස යෙදෙන ආකාරය දක්වා කමටහන් යොදා ගිජුකුළු පව්වට වැඩි සේක. සෝණද ශාස්තෲන් වහන්සේ සමීපයෙන් අවවාද ලැබ වීර්ය සමථය යොදා විදර්ශනාව උත්සාහවත් කොට රහත්බැව්හි පිහිටියේය.
සෝණ රහත්වී තමාගේ පූර්ව කර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ **‘විපස්සිනො පාවචනෙ’** යනාදිය කීය. එහි **විපස්සී** යනු විශේෂයෙන් හෝ විවිධ ලෙස බලානුයි විපස්සී. **පාවචනෙ** පිළිවෙලින් කියනු ලැබේනුයි පාවචන නමි. පිටකත්‍රයයි. ඒ විපස්සි බුදුරජාණන් වහන්සේගේ ඒ පිටකත්‍රයෙහි යන අර්ථයි. **ලෙණං** යනු සත්ත්වයෝ මෙහි ඇලෙත්නුයි ලෙණ නමි. විහාරයයි. **බන්‍ධුමා රාජධානියා** යනු කුල පරම්පරා වශයෙන් ඔවුනොවුන් හමුවෙත්නුයි බැඳෙත්නුයි බන්ධු නමි. නෑයෝ. ඔවුහු මෙහි වසත්නුයි බන්‍ධුමා නමි. ඔහුට බන්‍ධූහු ඇතැයි හෝ බන්‍ධුමා නමි. රජවරුන්ගේ වසනස්ථානයනුයි රාජධානි. බන්ධුම වූයේද රාජධානි වූයේද බන්‍ධුමා රාජධානි. එයට ලෙණක් මා විසින් කරන ලදි යනු සම්බන්ධයි. මෙහි සෙස්ස නොගැඹුරුමය.
දසවැනි අපදානයෙහි **අනොතත්තඝරාසනෙන** යනු පර්වත කූටයන්ගෙන් වැසුණු බැවින් චන්ද්‍ර සූර්යයන්ගේ තැවීමෙන් උණුසුම් බවක් මෙහි නැතැයි අනොතත්ත නමි. **සරන්ති** මහා නදීහු මෙතැනින් යත්නුයි හටගනිත්නුයි ගලාබසිත්නුයි ඝරො නමි. සිංහමුඛ ආදියෙන් නික්මුණු මහානදීහු තුන් තුන් වරක් පැදකුණුකොට නික්මුණු නික්මුණු දිසාභාගයෙන් **සරන්ති** යත්නුයි සරො. එයට ආසන්න සමීප ස්ථානයනුයි **අනොතත්ත සරාසන්නං**. **තස්මිං** අනෝතත්ත විලට ආසන්නයෙහි සමීපයෙහි යන අර්ථයි. **රමණීයෙ** යනු දේවඅසුර ගාන්ධර්ව කින්නර උරග බුදු පසේබුදු ආදීන් විසින් **රමිතබ්බං** ඇලිය යුතු රමණීය නමි. **තස්මිං** ඒ රමණීය වූ **සිලාතලෙ** යනු එකට ඝන වූ පර්වත ශිලාතලයෙහි යන අර්ථයි. **නානාරතන පජ්ජොතෙ** යනු පද්මරාග වේළුරිය ආදි නොයෙක් රත්නයන්ගෙන් **පජ්ජොතෙ** පිළිවෙලින් බබළන **නානාගන්‍ධ වනත්තරෙ** යනු නානාප්‍රකාර වූ සඳුන් අගිල් කපුරු කොල්ලන් අසෝක නා පුවක් කේතක ආදී නොයෙක් සුවඳ මලින් ගහණ වූ වනාන්තරයෙහි [missing trans]
ගුණමහත් බැවින් ද සංඛ්‍යා මහත් බැවින් ද මහත් භික්‍ෂු සංඝයා විසින් **පරෙතො** පිරිවරන ලද්දේ **ලොකනායකො** තුන්ලොවට ස්වාමී වූ සම්මා සම්බුදුරජාණන් වහන්සේ ඒ සිලාසනයෙහි වැඩ හුන්සේක් තමාගේ පූර්වකර්මයන් ප්‍රකාශ කළ සේක. විශේෂයෙන් ප්‍රකට කළ සේක යන අර්ථයි. බුද්ධ අපදානයෙහි ඇතුළත් වුවද මෙහි අපදානයෙහි කුසල අකුසල කර්ම කියැවෙන බැවින් වර්ග සංග්‍රහ වශයෙන් ධර්ම සංග්‍රාහක තෙරුන් වහන්සේලා සංගායනා කළාහුය.
40. පිළින්‍දවච්ඡ වර්‍ගය
සතළිස්වැනි වර්ගයෙහි පළමුවැනි අපදානයෙහි **නගරෙ හංසවතියා** යනාදි වශයෙන් ආයුෂ්මත් පිළිදිවච්ඡ තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස්කරන්නේ පදුමුත්තර භාග්‍යවතුන් වහන්සේගේ කාලයෙහි හංසවතී නුවර දොරටුපාල පවුලක ඉපිද මහාධන ඇත්තේ මහාභෝග ඇත්තේ විය. හේ කෝටි ගණනින් උපයන ලද ධනරාශිය බලා රහසිගතව හුන්නේ මේ සියලු ධනය මා විසින් මැනවින් ගෙන යන්නට වටීයයි සිතා බුද්ධප්‍රමුඛ භික්‍ෂු සංඝයාට සියලු පිරිකර සහිත මහා දානයක් දෙන්නට සනිටුහන් කොට සියලු පරිභෝග පරිෂ්කාර සියදහසක් වශයෙන් කරවා පදුමුත්තර භාග්‍යවතුන් වහන්සේට ආරාධනාකොට බුද්ධප්‍රමුඛ මහා සංඝයාට මහා දානයක් දුන්නේ ය. මෙසේ සත්දිනක් දන් දී අවසන් දවසෙහි නිවන් අවබෝධය පතා දිවි ඇති තෙක් පින්කොට ජීවිතය කෙළවර දෙව්ලොව උපන්නේ ස කාමාවචර දිව්‍ය සම්පත් අනුභවකොට මිනිසුන් අතර චක්‍රවර්ති ආදි සම්පත් අනුභවකොට මේ බුද්ධෝත්පාද කාලයෙහි බමුණු කුලයෙහි ඉපිද සියලු ශිල්පයන්හි නිෂ්පත්තියට පැමිණිායේ ගෝත්‍ර වශයෙන් පිළින්‍දිවච්ඡ යයි ප්‍රකට විය.
හේ එක් දවසක් ශාස්තෲන් වහන්සේගේ ධර්මදේශනාව අසා ලද සැදැහැ ඇත්තේ පැවිදි වූ නොබෝකලකින් රහත් වී තමාගේ පූර්වකර්මය සිහිකොට හටගත් සොම්නස් ඇත්තේ උදාන වශයෙන් එය ප්‍රකාශ කරන්නේ **නගරෙහංසවතියා** යනාදිය කීය. එහි අර්ථය යට කියන ලදි. **ආසිං දොවාරිකො ආසිං** යනු හංසවතී නුවර රජුගේ ගෘහපාලකයා **ආසිං** වීමි යන අර්ථයි. **අක්ඛොහං** **අමිතං භොගං** යනු රජුට වල්ලභ හෙයින් අනුන් විසින් **ඛොහෙතුං** සොලවන්නට නොහැකි **අමිතං** අප්‍රමාණ **භොගං** ධනය මාගේ ගෙහි **සන්නිචිතං** රැස්කරන ලද්දේ විය යන අර්ථයි.
**බහුමෙධිගතා භොගා **යනු **මෙ** මා විසින් **අධිගතා** පැමිණෙන ලද්දේ ලබන ලද්දේ යන අර්ථයි. කුඩ දැලි පිහි ආදී පිරිකරවල නම්ද පහසුවෙන් දතහැකිය. පිරිකර දන්දීමේ ආනිසංසද නියමානුකාරයෙන් පහසුවෙන් දතහැක්කේ ම ය.
දෙවැනි, තෙවැනි, සිව්වැනි, පස්වැනි අපදාන නොගැඹුරුමය.
දෙවැනි, තෙවැනි, සිව්වැනි, පස්වැනි අපදාන නොගැඹුරුමය. සවැනි අපදානයෙහි **හිමවන්තස්ස අවිදුරෙ** ආදි වශයෙන් ආයුෂ්මත් බක්කුල තෙරුන් වහන්සේගේ අපදානයයි. මේ තෙරනමද අතීතයෙහි මෙයින් අසංඛ්‍ය කල්ප සියදහසකට අධික කලකට පෙර අනොමදස්සි භාග්‍යවතුන් වහන්සේගේ උත්පත්තියට පෙරාතුවම බමුණු කුලයෙහි ඉපිද වැඩිවිය පත්වූයේ තුන්වේදයන් ඉගෙන එහි හරයක් නොදක්නේ පරලොව දියුණුව සොයා යන්නෙමියි සෘෂි පැවිද්දෙන් පැවිදි ව පර්වත පාදයෙහි වාසය කරන්නේ පංචඅභිඥා අෂ්ට සමාපත්තිලාභීව බුදුන් උපන් බව අසා ශාස්තෲන් වහන්සේගේ සමීපයට ගොස් දහම් අසා සරණයන්හි පිහිටියේ ශාස්තෲන් වහන්සේට වාතාබාධ ඇතිවූ කල්හි වනයෙන් බෙහෙත් ගෙනවුත් එය සුව කළේය. හේ එයින් චුතව බඹලොව ඉපිද එක් අසංඛෙය්‍යයක් දෙවි මිනිසුන් අතර සැරිසරන්නේ පදුමුත්තර බුදුරජාණන් වහන්සේගේ කාලයෙහි හංසවතී නුවර එක් කුලගෙයක ඉපිද දැනමිති බවට පැමිණ ශාස්තෲන් වහන්සේගේ ධර්මදේශනාව අසා ශාස්තෲන් වහන්සේ විසින් එක් භික්‍ෂුවක අල්පාබාධ ඇත්තවුන් අතර අගතන්හි තබනු දැක තමා ද ඒ තනතුර අපේක්‍ෂා කරන්නේ ප්‍රාර්ථනාවක් කොට දිවි ඇති තෙක් කුසල කර්මයන් රැස්කොට සුගතීන්හිම සැරිසරන්නේ විපස්සි භාග්‍යවතුන් වහන්සේගේ උත්පත්තියට පෙරාතුවම බන්‍ධුමතී නුවර බමුණු කුලයෙහි උපන්නේ ය. හේ සියලු ශිල්පයන්හි නිෂ්පත්තියට පත්වූයේ එහි හරයක් නොදක්නේ සෘෂි පැවිද්දෙන් පැවිදිව ධ්‍යානලාභී වී පර්වත පාදයෙහි වසන්නේ බුදුන් උපන් බව අසා ශාස්තෲන් වහන්සේ සමීපයට ගොස් දහම් අසා සරණයන්හි පිහිටා භික්‍ෂූන්ට පීනස් රෝගය වැළඳුණු කල්හි එය සුවපත්කොට දිවි ඇතිතෙක් සිට එයින් චුතවූයේ බඹලොව ඉපිද අනූඑක්වැනි කල්පයෙහි දෙවිමිනිසුන් අතර සැරිසරන්නේ කස්සප භාග්‍යවතුන් වහන්සේගේ කාලයෙහි බරණැස කුලගෙයක ඉපිද ගෘහවාසයෙහි වසන්නේ එක් දිරාගිය විනාශයට යන විහාරයක් දැක එහි පොහොය ගෙය ආදී සියල්ල වාසස්ථානයක් කරවා, එහි භික්‍සු සංඝයාට සියලු බෙහෙත් පිළියෙලකොට දිවි ඇතිතෙක් කුසල්කොට බුද්ධාන්තරයක් දෙවිමිනිසුන් අතර සැරිසරන්නේ අපගේ භාග්‍යවතුන් වහන්සේගේ උත්පත්තියට පෙරාතුවම කොසඹෑනුවර සිටු කුලයක උපන්නේය.
හේ මව්කුසින් නික්ම කිරිමවුන් විසින් නීරෝගී බව පිණිස යමුනා නදියෙහි නහවනු ලබන්නේ ඔවුන්ගේ අතින් මිදුණේය. එකල්හි එක් මසකු විසින් ගිලින ලද්දේ විය. කෙවුලෝ ඒ මත්ස්‍යයා දැලින් ගෙන බරණැස සිටුවරයාගේ බිරිඳට වික්කාහුය. ඇය ඌ ගෙන පලන්නී පෙර කරන ලද පින් බලයෙන් නීරෝගී දරුවා දැක ‘මට පුතෙක් ලැබුණේයයි ගෙන පෝෂණය කළාය. ජාතක මව්පියන් විසින් ඒ පුවත අසා ගොස් ‘මේ අපගේ පුත්‍රයාය. ඔහු අපට දෙව’යි බලකළ කල්හි රජු විසින් දෙදෙනටම සාධාරණයක් වේවා’යි කුල දෙකටම දායාදයක් ලෙස විනිශ්චයකොට තැබූ බැවින් බක්කුලයයි ලද නම් ඇත්තේ වැඩිවිය පත්වූයේ මහා සම්පත් අනුභව කරන්නේ සිටුකුල දෙකෙහි එකින්එක සමසක් සමසක් වාසය කරයි. ඔවුහු තමතමන්ගේ වාරය පැමිණි කල්හි පහුරක් බැඳ ඒ මත රුවන් මණ්ඩපයක් කරවා පසඟතුරු දී කුමාරයා එහි හිඳුවා නගර දෙක මැද ගඟෙහි එක් තැනකට එති. අනිත් සිටුවරයාගේ මිනිස්සුද එසේම සදා එසේ ඒ ස්ථානයට ගොස් කුමාරයා ඒ අයුරින්ම ගෙන යති. හේ මෙසේ වැඩෙන්නේ දෙපිරිසේම ආශිර්වාදය ලබමින් සිටුවරුන් දෙදෙනාගේ පුත්‍රයා යයි ප්‍රකට වූයේ ශාස්තෲන් වහන්සේගේ සමීපයට ගොස් දහම් අසා ලද සැදැහැ ඇත්තේ පැවිදිව සත්දිනයක් වෑයම් කරන්නේ අටවැනි දවසෙහි පිළිසිඹියා සහිත රහත්බවට පත්විය.
රහත්වී තමාගේ පූර්ව කර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ ‘හිමවන්තස්ස අවිදූරෙ’ යනාදිය කීය. එහි අර්ථය යට කියන ලද්දේමය. සෙස්ස පහසුවෙන් දත හැක්කේමය. ඉන්පසු උන්වහන්සේ රහත්බවට පත්ව විමුක්ති සුඛයෙන් වාසය කරන්නාහු සැටදහසක් ආයුෂ ඇත්තේව පිරිනිවන් පෑ සේක.
සත්වැනි අපදානයෙහි **භරියා මෙ කාලකතා** යනාදි වශයෙන් ආයුෂ්මත් ගිරිමානන්‍ද තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින්තැන පින් රැස්කරන්නේ සුමෙධ භාග්‍යවතුන් වහන්සේගේ කාලයෙහි කුලගෙයක ඉපිද වැඩිවිය පත්වූයේ ගෘහවාසය තබා වසන්නේ භාර්යාව ද දරුවන් ද කලුරිය කළකල්හි සෝහුලින් අනනා ලද්දේ අරණ්‍යයට පිවිස වැටුණු ඵල බොජුන් ඇත්තේ රුක්මුල්හි වාසය කළේය. එකල්හි සුමෙධ භාග්‍යවතුන් වහන්සේ ඔහුට අනුකම්පා පිණිස එහි වැඩමකොට දහම් දෙසා සෝක නමැති හුල උගුලා දැමූ සේක. හේ දහම් අසා පහන් සිත් ඇත්තේ සුවඳමලින් භාග්‍යවතුන් වහන්සේ පුදා පසලා පිහිටුවා වැඳ හිසෙහි ඇඳිලි බැඳ ස්තුති කළේය.
හේ ඒ පින්කමින් දෙවිමිනිසුන් අතර සැරිසරන්නේ දෙතැනම සුව අනුභවකොට මේ බුද්ධෝත්පාද කාලයෙහි රජගහනුවර බිම්බිසාර රජුගේ පුරෝහිතයාට පුත් ව උපන්නේ ය. ඔහුට ගිරිමානන්ද යයි නමක් විය. හේ දැනමිති බවට පැමිණ ශාස්තෲන් වහන්සේ රජගහ නුවරට වැඩි ගමනේදී බුද්ධානුභාවය දැක ලද සැදැහැ ඇත්තේ පැවිදි ව මහණදම් පුරන්නේ කීපදවසක් ගම් අසපුවක වසා ශාස්තෲන් වහන්සේ වඳින්නට රජගහ නුවරට ගියේය. බිම්බිසාර මහරජ උන්වහන්සේගේ පැමිණීම අසා උන්වහන්සේ කරා එළඹ ස්වාමීනි මෙහිම වසනු මැනව. මම සිව්පසයෙන් උපස්ථාන කරමියි පවරා ගියේ නමුදු බොහෝ කළයුතු දෑ ඇති බැවින් එය සිහි නො කළේය. තෙරුන් වහන්සේ අවකාශ ස්ථානයක ම විසූ සේක. දෙවිවරු තෙරුන් වහන්සේ තෙමෙතියි යන බියෙන් වැසිදහර වැළකූහ. රජ තෙමේ වැසි නොවැසීමට කරුණ විමසා දැන තෙරුන්වහන්සේට කුඩා කුටියක් කරවීය. තෙරුන්වහන්සේ වසන්නාහු සේනාසන සප්‍රාය ලැබීමෙන් චිත්ත සමාධානය ලැබ වීර්ය මහත්වය යෙදූ විදසුන් උත්සුක කරවා රහත් බවට පැමිණියහ.
උන්වහන්සේ රහත්බවට පැමිණ තමාගේ පූර්වකර්මය සිහිකොට හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු **‘භරියා මෙ කාලකතා’** යනාදිය කීහ. භාග්‍යවතුන් වහන්සේට කළ දැන්වීමද භාග්‍යවතුන් වහන්සේ විසින් කරන ලද අනුශාසනාව ද මාර්ගඵල අධිගම අපදානය ද පෙළ අනුසාරයෙන් පහසුවෙන් දත හැක්කේ ම ය.
අටවැනි නවවැනි දසවැනි අපදාන නොගැඹුරු අරුත් ඇත්තේමය.
41. මෙත්තෙය්‍ය වර්‍ගය
සතළිස් එක්වැනි වර්ගයෙහි පළමුවැනි අපදානයෙහි **පබ්බතකූටං නිස්සාය** යනාදි වශයෙන් ආයුෂ්මත් තිස්ස මෙත්තෙය්‍ය තෙරුන් වහන්සේගේ අපදානයයි. තවුස් පැවිද්දෙන් පැවිදි ව පදුමුත්තර භාග්‍යවතුන් වහන්සේට අඳුන්දිවිසම දන්දීම පමණක් වෙනස්ය. සෙස්ස පහසුවෙන් දත හැක්කේ ම ය.
දෙවැනි අපදානයෙහි **පබ්භාරකූටං නිස්සාය** යනාදි වශයෙන් ආයුෂ්මත් පුණ්ණක තෙරුන් වහන්සේගේ අපදානයයි. එහි හිමවතෙහි යක්‍ෂ සේනාපතියකු වී පිරිනිවි බුදුරජාණන් වහන්සේගේ ආදාහනය කිරීම පමණක් වෙනස්ය. සෙස්ස පෙළ අනුසාරයෙන් පහසුවෙන් දතහැක්කේ ම ය.
තෙවැනි අපදානයෙහි **හිමවන්තස්ස අවිදුරෙ** යනාදි වශයෙන් ආයුෂ්මත් මෙත්තගුත්ත තෙරුන් වහන්සේගේ අපදානයයි. හිමවත සමීපයෙහි අශෝක පර්වතයෙහි හේ තවුසෙක් ව පන්සලෙහි වසන්නේ සුමෙධ සම්බුදුරජාණන් වහන්සේ දැක පාත්‍රය ගෙන ගිතෙලින් පුරවා දුන්නේය. එය විශේෂයයි. පින්පල ආදී සෙස්ස පහසුවෙන් දතහැක්කේ ම ය. අපදාන ගාථාවන්ගේ අර්ථයද ප්‍රකට ම ය.
සිව්වැනි අපදානයෙහි **ගඞ්ගාභාගීරථීනාම** යනාදි වශයෙන් ආයුෂ්මත් ගොධක තෙරුන් වහන්සේගේ අපදානයයි. එහිද බමුණෙක් ව භාගීරථී ගංගාව තරණය කරන්නේ භික්‍ෂූන් දැක පහන් සිතැත්තේ ඒදඬුවක් කරවා බුදුන් ප්‍රමුඛ භික්‍ෂු සංඝයාට පවරාදුන් බව පමණක් විශේෂයි. පින්පල දක්වන ගාථාවල අර්ථය නියමානුසාරයෙන් පහසුවෙන් දතහැක්කේ ම ය.
පස්වැනි අපදානයෙහි **හිමවන්තස්ස අවිදුරෙ** යනාදි වශයෙන් ආයුෂ්මත් උපසීව තෙරුන් වහන්සේගේ අපදානයයි. මෙතුමා ද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස්කරන්නේ පදුමුත්තර භාග්‍යවතුන් වහන්සේගේ කාලයෙහි කුලගෙයක ඉපිද දැනමිති බවට පත්වූයේ ගෘහවාසය අත්හැර සෘෂි පැවිද්දෙන් පැවිදිව හිමවතෙහි පදුමුත්තර භාග්‍යවතුන් වහන්සේ දැක තණ ඇතිරියක් අතුරා **සත්‍ථු** වැඩහුන් භාග්‍යවතුන් වහන්සේට සල්මල් පූජාවක් කළේය යන්න මේ විශේෂයයි. සෙස්ස නොගැඹුරු ම ය.
සවැනි අපදානයෙහි **මිගලුද්දොපුරෙ ආසිං **යනාදි වශයෙන් ආයුෂ්මත් නන්‍දක තෙරුන් වහන්සේගේ අපදානයයි. මෙතුමාද වනාහි පදුමුත්තර භාග්‍යවතුන් වහන්සේ කාලයෙහි කරවීක පක්‍ෂියෙක් ව මිහිරි හඬින් නාද කරමින් ශාස්තෲන් වහන්සේ ප්‍රදක්‍ෂිණා කළේය. පසුකලෙක මොනරෙක් ව එක්තරා පසේ බුදුරජාණන් වහන්සේ නමක් වසන ලෙන්දොර පහන් සිතැත්තේ දවසට තෙවරක් මිහිරිහඬින් (නද කරනවිට) වැස්සක් වැස්සේය. මෙසේ භවයෙහි තැනින් තැන පින්කොට අපගේ භාග්‍යවතුන් වහන්සේගේ කාලයෙහි සැවැත්නුවර කුලගෙයක ඉපිද නන්‍දකයයි ලද නම් ඇත්තේ ශාස්තෲන් වහන්සේගේ සමීපයෙහි දහම් අසා පැවිදි ව විදසුන් වඩා රහත් බවට පැමිණියේය. උන්වහන්සේ පසුකලෙක තමාගේ පූර්වකර්මය සිහිකොට හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු **‘මිගලුද්දොපුරෙ ආසිං’** යානදිය කීහ. එහි පසේ බුදුරජාණන් වහන්සේට මණ්ඩපයක් කොට නෙළුම්මලින් වැසීම පමණක් විශේෂයකි.
සත්වැනි අපදානයෙහි **පබ්භාරකූටං නිස්සාය** යනාදි වශයෙන් ආයුෂ්මත් හෙමක තෙරුන් වහන්සේගේ අපදානයයි. මොහුද සෘෂි පැවිද්දෙන් පැවිදි ව හිමවතෙහි වසන්නේ පියදස්සි භාග්‍යවතුන් වහන්සේ පැමිණි බව දැක රන්මුවා පුටුවක් පනවා දුන්නේ ය. එහි වැඩහුන් බුදුරජාණන් වහන්සේට කළයක් තරම් දඹපලයක් ගෙනවුත් දුන්නේ ය. භාග්‍යවතුන් වහන්සේ ඔහුගේ සිත්පහන්වීම පිණිස ඒ ඵලය වැළඳූ සේක. විශේෂය මෙපමණය.
අටවැනි අපදානයෙහි **රාජාසි විජයො නාම** යනාදි වශයෙන් ආයුෂ්මත් තොදෙය්‍ය තෙරුන් වහන්සේගේ අපදානයයි. එහිද **රාජාසි විජයො නාම** යනු තරුණ කාලයෙහි පටන් සියලු සංග්‍රාමයන්හි ජයගන්නා බැවින් සතරසංග්‍රහ වස්තූන්ගෙන් ජනයා රංජනය කරන හෙයින් ඇලෙන බැවින් විජයනම් රජ වීය යන අර්ථයි. **කෙතුමතී පුරුත්තමෙ** යනු කේතු යනු ධ්වජපතාකය. නැතහොත් නගරයෙහි සිට පාලනය සඳහා නුවරමැද ඔසවන ලද රුවන් තොරන් ය. ඒ කේතු නිතරම ඔසවනලදුව බබලමින් ඇතැයි කේතුමතී, සියලු ජනයාගේ සිත් ධනධාන්‍යයෙන් පිරේනුයි **පුරං**. කේතුමතිය ද නගරය ද ශ්‍රේෂ්ඨ අර්ථයෙන් උත්තම ද වේනුයි කේතුමතී **පුරුත්තම** ඒ උතුම් පුරයෙහි. **සුරො වික්කම සම්පන්නො** යනු අභීත වූ වීර්ය සම්පන්න වූ විජය නම් රජතෙමේ වාසය කරයි යනු සම්බන්ධයි. මෙබඳු වූ පුරය ද සියලු වස්තු වාහන ද හැරදමා හිමවතට පිවිස සෘෂි පැවිද්දෙන් පැවිදි ව වසන්නේ සුමේධ භාග්‍යවතුන් වහන්සේ දැක සොම්නස් උපදවා සඳුන් පූජා කිරීම පමණක් විශේෂයි.
නවවැනි අපදානයෙහි **නගරෙ හංසවතියා** යනාදි වශයෙන් ආයුෂ්මත් ඡතුකණ්ණිය තෙරුන් වහන්සේගේ අපදානයයි. එහි සිටුපුත්‍රයෙක් ව රන්පහයෙහි වසන බව ආදිය කියන ලද්දේමය. [missing trans]
දසවැනි අපදානයෙහි **හිමවන්තස්ස අවිදූරෙ** යනාදි වශයෙන් ආයුෂ්මත් උදෙන තෙරුන් වහන්සේගේ අපදානයයි. එහි හිමවත සමීපයෙහි පදුම පර්වතය නිසා තවුස් පැවිද්දෙන් පැවිදි ව වසන්නහු විසින් පදුමුත්තර භාග්‍යවතුන් වහන්සේට නෙළුම් මල්ගෙන පුදන ලද බවම විශේෂයයි. සෙස්ස සියලු තන්හි නොගැඹුරුමය.
42. භද්දාලි වර්‍ගය
සතළිස්දෙවැනි වර්ගයෙහි ප්‍රථම අපදාන පහසුවෙන් දතහැක්කේ ම ය.
සිව්වැනි අපදානයෙහි **නගරෙ බන්‍ධුමතියා** යනාදි වශයෙන් ආයුෂ්මත් මධුමංසදායක තෙරුන් වහන්සේගේ අපදානයයි. එහි **සුකරිකො** යනු ඌරුමස් විකුණා ජීවිතය කරන්නේ **උක්කොටකං රන්‍ධයිත්‍වා** යනු අක්මා පෙනහලු මස් පිස මධුමාංශයෙහි **ඔකිරිං** බැහුවෙමි. ඒ මසින් පාත්‍රය පුරවා භික්‍ෂු සංඝයාට දී ඒ පින්කමින් මේ බුද්ධෝත්පාද කාලයෙහි රහත් බවට පැමිණියෙමි යන අර්ථයි.
නාගපල්ලවක තෙරුන් වහන්සේගේ පස්වැනි අපදානයයි. එකදීපිය තෙරුන් වහන්සේගේ පස්වැනි අපදානයයි. එකදීපිය තෙරුන් වහන්සේගේ සවැනි අපදානයද උච්ඡඞ්ගපුප්ඵිය තෙරුන් වහන්සේගේ සත්වැනි අපදානයද, යාගුදායක තෙරුන් වහන්සේගේ අටවැනි අපදානයද පත්‍ථොදන දායක තෙරුන් වහන්සේගේ නවවැනි අපදානයද, මඤ්චදායක තෙරුන් වහන්සේගේ දසවැනි අපදානයද සියල්ල පහසුවෙන් දත හැක්කේමය.
43-48. සකිංසම්මජ්ජක ආදී වර්‍ග
සතළිස් තුන්වැනි වර්ගයෙහි සියලු තෙරුන් වහන්සේලාගේ අපදාන නොගැඹුරුම ය. හුදෙක් තෙරවරුන්ගේ නම්වල වෙනසත් පින්පල වෙනසත් විශේෂය.
සතළිස් සතරවැනි වර්ගයෙහිද සියලු අපදාන ප්‍රකට ම ය. හුදෙක් පින්වල වෙනසත් ඵලයන්ගේ වෙනසත් විශේෂය.
සතළිස් පස්වැනි වර්ගයෙහි පළමුවැනි අපදානයෙහි **කකුසන්‍ධො මහාවීරො** යනාදි වශයෙන් ආයුෂ්මත් විභීටකමිඤ්ජිය තෙරුන් වහන්සේගේ අපදානයයි.
එහි **වීජමිඤ්ජමදාසහං** යනු බුළුගෙඩි පළා **බීජානි** මද ගෙන මීපැණි හකුරු සමග යොදා කකුසන්‍ධ භාග්‍යවතුන් වහන්සේට දුනිමි යන අර්ථයි. දෙවැනි අපදාන ආදී සියල්ල පහසුවෙන් දත හැක්කේ ම ය. තෙරවරුන්ගේ නාමයන්ගේ වෙනස්කම් ආදියද පෙළ අනුසරින් දතයුතුය.
සතළිස් සයවැනි වර්ගයෙහි පළමුවැනි අපදානයෙහි **ජගතිං කාරයිං අහං** යනු උතුම් බෝරුක වටා ආලින්දයක් මම කරවීමි යන අර්ථයි. සෙසු දෙවැනි අපදාන ආදී සියල්ල නොගැඹුරු ම ය.
සතළිස් සත්වැනි වර්ගයෙහි පළමුවැනි අපදාන ආදිය පෙළ අනුසරින් පහසුවෙන් දතහැක්කේ ම ය.
සතළිස් අටවැනි වර්ගයෙහි පළමුවැනි දෙවැනි අපදාන නොගැඹුරුමය.
තෙවැනි අපදානයෙහි **කොසියො නාම භගවා** යනු කෝසිය ගෝත්‍රයෙහි උපන් බැවින් කොසිය නම් පසේබුදුරජාණන් වහන්සේ යන අර්ථයි. **චිත්තකූටෙ** යනු චිත්‍රකූට කෛලාශකූට සානුකූට ආදී අනෝතත්ත විල වටකොට සිටි පර්වත කූටවල නොයෙක් රත්න ඖෂධ ආදියෙන් විචිත්‍ර වූ චිත්‍රකූට පර්වතයෙහි ඒ පසේ බුදුරජාණන් වහන්සේ වසන සේක යන අර්ථයි.
සිව්වැනි පස්වැනි අපදාන නොගැඹුරුමය.
සවැනි අපදානයෙහි **කුසට්ඨකං මදාසනං** යනු පක්ඛිභත්ත, උපොසථික භත්ත ධුර භත්ත සලාක භත්ත ආදියෙහි කුසපත් වශයෙන් දියයුතු සලාක බත් අටක් මම දුනිමි යන අර්ථයි.
සත්වැනි අපදානයෙහි **සොභිතො නාම සම්බුද්ධො** යනු ආරෝහ පරිණාහ දෙතිස් මහාපුරුෂ ලක්ෂණ ව්‍යාමප්‍රභා ආදියෙන් ශෝභමාන වූ ශරීරයක් ඇති බැවින් සොභිත නම් සම්මා සම්බුදුරජාණන් වහන්සේ යන අර්ථයි.
අටවැනි අපදානයෙහි **කක්කරායං වසීතදා** යනු ඒ දස පින්කිරියවත් කරන ජනයා මෙහි වෙසෙත්නුයි තක්කරා රාජධානි නමි. ඒ තක්කරා රාජධානියෙහි එකල්හි වෙසේ යන අර්ථයි.
නවවැනි අපදානයෙහි **පානධිං සුකතං ගය්හ** යනු සුන්දර ආකාරයෙන් නිෂ්පාදනය කරන ලද පාවහන් යුගලය ගෙන යන අර්ථයි. දසවැනි අපදානය පහසුවෙන් දත හැක්කේ ම ය.
49. පංසුකූල වර්‍ගය
සතළිස් නවවැනි වර්ගයෙහි පළමුවැනි අපදානය පහසුවෙන් දතහැක්කේ ම ය.
දෙවැනි අපදානයෙහි **අධිච්චුප්පත්තිතා බුද්ධා** යනු **අධිච්චෙන** කරුණක් නැතිව **උප්පත්තිකා** තෙමේම හටගත්. අනිකුත් දේව බ්‍රහ්ම මාරාදී උපදේශ දෙන්නවුන් රහිතව ස්වයංභූ ඥානයෙන් **උප්පන්නා** උපන් පහළවූ යන අර්ථයි.
**ඔදුම්බරික පුප්ඵංව** යනු උදුම්බර රුකෙහි මල් දුර්ලභය. දුර්ලභ උත්පත්තියක් මෙන්. **චන්‍දම්හි සසකංයථා** චන්ද්‍ර මණ්ඩලයෙහි සස රේඛාව හා සමාන වූවක් දුර්ලභය. **වායසානං යථා ඛීරං** යනු කපුටුවන්ට නිතර රෑදවල් බඩසයින් පෙළෙන බැවින් කිරි දුර්ලභ වන්නා සේ. මෙසේ ලෝකනායකයෙක් දුර්ලභය. අසංඛ්‍ය සතරක් හෝ අසංඛ්‍ය අටක් හෝ අසංඛ්‍ය සොළොසක් හෝ කල්ප සියදහසක් පාරමී පුරා ලද බැවින් දුර්ලභ වූ ලෝකනායකයන් වහන්සේ යන අර්ථයි.
තෙවැනි අපදානයෙහි **මධුං භිසෙහි සවති** යනු පොකුරුමී නෙළුම් කෙසුරින් සංති යනු වැගිරේ. **ඛිරං සප්පි මුලාළීහි** යනු කිරි ද ගිතෙල් වෙඬරු ද නෙළුම් අලයෙන් **සවති** වැගිරෙයි. එහෙයින් මා සතු ඒ දෙකම බුදුරජාණන් වහන්සේ පිළිගන්නා සේක්වායි යන අර්ථයි.
සිව්වැනි පස්වැනි සවැනි අපදාන නොගැඹුරුමය.
සත්වැනි අපදානයෙහි **චත්තාළීස ද්විජාපිච** යනු දෙවරක් උපන්නේනුයි ද්විජ. කුමාර වයසෙහි නැගුණු දත් වැටුණු බැවින් නැවත නැගුණු දත් ද්විජ නමි. විවරණය ද යට නිදාන කථාවෙහි කියන ලද අර්ථ ඇත්තේමය.
අටවැනි අපදානය නොගැඹුරුමය.
නවවැනි අපදානයෙහි **තදාහං මාණවො ආසිං** යනු යම්කලෙක සුමෙධ පණ්ඩිත තෙමේ දීපංකර භාග්‍යවතුන් වහන්සේගේ සමීපයෙන් විවරණ ලැබීද එකල්හි මම මේඝ නම් බ්‍රාහ්මණ මාණවකයෙක්ව සුමෙධ තවුසා සෘෂි පැවිද්දෙන් පැවිදිව ශික්‍ෂාපදයන්හි මැනවින් හික්මුණේ කිසියම් පාපමිත්‍රයකු සමග එක්වූයේ එක්වීම් දෝෂයෙන් පාපවිතර්කයන්ගේ වසඟයට ගියේ මව මැරීමේ කර්මය නිසා නිරයෙහි ගිනිදැල් ආදී දුක් අනුභවකොට එයින් චුතවූයේ සමුද්‍රයෙහි තිමිංගල මහා මත්ස්‍යයෙක්ව උපන්නේ මුහුද මැද ගමන්කරන මහා නැවක් ගිලිනු කැමැත්තෙන් ගියේ මාදැක වෙළෙන්දෝ බියට පත්වූවෝ ‘අනේ ගෞතම භාග්‍යවතුන් වහන්සේ’ යැයි ශබ්දයක් කළහ. ඉක්බිති මහා මත්ස්‍යයා පූර්ව වාසනා බලයෙන් බුද්ධ ගෞරවය උපදවාගෙන එයින් චුතවූයේ සැවැත්නුවර විභව සම්පත් ඇති බමුණු කුලයෙක ඉපිද සැදැහැත්තේ ශාස්තෲන් වහන්සේගේ ධර්ම දේශනාව අසා පැවිදිව පිළිසිඹියා සහිත රහත්බවට පැමිණ දවසට තෙවරක් උපස්ථානයට ගොස් සිහිකරමින් වඳියි. එකල්හි භාග්‍යවතුන් වහන්සේ **‘චිරං ධම්මරුචීති’** යනාදිය කී සේක.
ඉක්බිති ඒ තෙරුන් වහන්සේ **‘සුචිරං සත පුඤ්ඤ ලක්ඛණං’** ආදී ගාථාවන්ගෙන් ස්තුති කරති. ස්වාමීනි, සියයක් පුණ්‍ය ලක්‍ෂණ දරන්නා වූ ගෞතමයන් වහන්ස, **පතිපුබ්බෙන විසුද්ධපච්චයං** යන පෙර දීපංකර පාදමූලයෙහි පිරිපුන් පාරමී ප්‍රත්‍ය සම්භාර ඇත්තේ දිගුකලකින් මා විසින් නොදක්නා ලද්දෙහි යන අර්ථයි. **අහමජ්ජ සුපෙක්ඛනං** යනු අද මේ දවසෙහි මම **සුපෙක්ඛානං** සොඳුරු දසුනක්, සුන්දර දෘෂ්ටියක් හෝ **නිරූපමග්ගහං** උපමා රහිත ශරීරයක් ඇති ගෞතමයන් වහන්සේ වත ඒකාන්තයෙන් **පස්සාමි** දකිමි යන අර්ථයි.
**සුචිරං විහතතමො තයා** යනු විශේෂයෙන් **හතතමො** විධ්වංසනය කරන ලද මෝහ ඇත්තේ, ඔබවහන්සේ මා විසින්ද බොහෝ කලකින් ස්තුති කරන ලද්දේ වෙහි යන අර්ථයි. **සුචිරක්ඛෙන නදී විසොහිතා** යනු මේ තෘෂ්ණා නමැති නදිය **සුරක්ඛෙන** රැකීම් වශයෙන් **සොහිතා** ඔබ විසින් අලංකාර කරන ලද්දේය යන අර්ථයි. **සුචිරං අමිලං විසොධිතං** යනු **සුට්ඨුචිරං** දිගුකලකින් නිර්මල වූ නිර්වාණය විශේෂයෙන් **සොධිතං** මනාසේ අවබෝධ කරන ලදී යන අර්ථයි. **නයනං ඤාණමයං මහාමුනෙ චිරකාලං සමධිගතො **යනු **මහාමුනෙ** මහා ශ්‍රමණයන් වහන්ස, ඥානමය වූ දිවැස ඔබවහන්සේ **සමධිගතො** ලබා බොහෝ කලෙකි යන අර්ථයි. **තයා න විනට්ඨො පුනරන්තරං** යනු මම නැවත අතරමැද ඔබ විසින් **පරිනට්ඨො** අන්ධ කරන ලද්දේ නොවීම් යන අර්ථයි. **පුනරජ්ජ සමාගතො තයා** යනු අද මෙකල්හි ඔබ සමග නැවතත් **සමාගතො** එක්වූයේ ඔබ සමග වසමි යන අර්ථයි. **මාහි නස්සති කතානි ගොතම** යනු **ගොතම** සර්වඥ වූ බුදුරජාණන් වහන්ස, ඔබ සමග කරන ලද එක්වීම් ආදිය **නහි නස්සති** පරිනිර්වාණය තෙක් වෙනස් නො වන්නේ ය යන අර්ථයි. සෙස්ස නො ගැඹුරුම ය. සෙස්ස නො ගැඹුරුම ය.
දසවැනි අපදානය පහසුවෙන් දත හැක්කේමය.
50-53. තිකිඞ්කණිපුප්ඵ ආදී වර්‍ග
පනස්වැනි වර්ගය ආදී වර්ග සතරෙහි සියලු අපදාන නොගැඹුරුමය.
54. කච්චායන වර්‍ගය
පනස් සතරවැනි වර්ගයෙහි පළමුවැනි අපදානයෙහි **පදුමුත්තරො නාම ජිනො** යනාදි වශයෙන් ආයුෂ්මත් මහා කච්චායන තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස්කරන්නේ පදුමුත්තර භාග්‍යවතුන් වහන්සේගේ කාලයෙහි ගෘහපති මහා කුලයක ඉපිද වැඩිවිය පත්වූයේ එක් දවසක් ශාස්තෲන් වහන්සේ සමීපයෙහි ධර්මය අසන්නේ ශාස්තෲන් වහන්සේ විසින් සංක්‍ෂේපයෙන් දෙසන ලද දෙය විස්තර වශයෙන් අර්ථ විභජනය කරන්නවුන් අතර අගතන්හි තබනු ලබන එක් භික්‍ෂුවක දැක තමාද ඒ ස්ථානය ප්‍රාර්ථනා කරන්නේ ප්‍රාර්ථනාවක් කොට දානාදී පින්කම් කොට දෙවිමිනිසුන් අතර සැරිසරන්නේ සුමේධ භාග්‍යවතුන් වහන්සේගේ කාලයෙහි විද්‍යාධරයෙක්ව අහසින් යන්නේ එක් වන ලැහැබක වැඩහුන් භාග්‍යවතුන් වහන්සේ දැක පහන් සිතැත්තේ කිණිහිරිමලින් පූජා කළේය.
හේ ඒ පින්කමින් වරින්වර සුගතීන්හිම පරිවර්තනය වන්නේ කාශ්‍යප බුදුරජාණන් වහන්සේගේ කාලයෙහි බරණැස කුලගෙයක ඉපිද භාග්‍යවතුන් වහන්සේ පිරිනිවි කල්හි ස්වර්ණ චෛත්‍යයක් කරන ස්ථානයෙහි සියදහසක් අගනා රන් ගඩොළු ගොඩක් කොට මේ පිනින් උපනුපන් තැන මාගේ ශරීරය රන්වන් වේවායි ප්‍රාර්ථනාවක් කළේය. ඉන්පසු දිවි ඇති තාක් කුසලකර්ම කොට එක් බුද්ධාන්තරයක් දෙවිමිනිසුන් අතර සැරිසරා මේ බුද්ධෝත්පාද කාලයෙහි උදේනී නුවර චණ්ඩපජ්ජොත රජුගේ පුරෝහිතයාගේ ගෙහි උපන්නේ ය. ඔහුට නම් තබන දවසෙහි මාගේ පුත්‍රයා රන්වන් වූයේ නම ගෙනම ආයේ වනැයි කඤ්චන මාණව යනුවෙන්ම නමක් තැබීය. හේ වැඩිවිය පත්ව තුන්වේදය උගෙන පියාගේ ඇවෑමෙන් පුරෝහිත තනතුර ලැබීය. හේ ගෝත්‍ර වශයෙන් කච්චාන යයි දන්නා ලද්දේය. චණ්ඩපජ්ජොත රජ බුදුන් උපන් බව අසා ‘ආචාර්යය, ඔබ එහි ගොස් ශාස්තෲන් වහන්සේ මෙහි වඩමවාගෙන එවයි ඔහු යැවීය. හේ තමා සත්වැනිකොට ශාස්තෲන් වහන්සේ සමීපයට ගියේය. ශාස්තෲන් වහන්සේ ඔහුට දහම් දෙසූ සේක. දේශනාවගේ කෙළවර මිනිසුන් සත්දෙන සමග පිළිසිඹියා සහිත රහත් බවෙහි පිහිටියේය.
උන්වහන්සේ මෙසේ පැමිණි අර්හත් ඵල ඇත්තේ තමාගේ පූර්වකර්මය සිහිකොට හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු **‘පදුමුත්තරො නාම ජිනො’** යනාදිය කීහ. එය යට කියන ලද අර්ථ ඇත්තේ ම ය. මෙසේ තෙරුන්වහන්සේ උතුම් අර්ථයක් නිපදවාගෙන ස්වාමීනි, පජ්ජොත රජතුමා ඔබවහන්සේගේ පාවැඳීමටත් ධර්මය ඇසීමටත් කැමැත්තේයයි දැන්වූහ. ශාස්තෲන් වහන්සේ කච්චාන ඔබම එහි යන්න. ඔබ ගියකල්හි රජ පැහැදෙන්නේ යයි කී සේක. තෙරුන් වහන්සේ ශාස්තෲන් වහන්සේගේ අණින් තමා සත්වැනි කොට එහි ගොස් රජු පහසවා අවන්ති ජනපදයෙහි සසුන පිහිටුවා නැවත ශාස්තෲන් වහන්සේගේ සමීපයට ම පැමිණි සේක. තමාගේ පූර්වකර්ම වශයෙන් කච්චායන ප්‍රකරණය, මහා නිරුත්තිප්‍රකරණය, නෙත්තිප්‍රකරණය යන ප්‍රකරණ තුන සඟමැද ප්‍රකාශ කළ සේක. ඉක්බිති සතුටට පත් භාග්‍යවතුන් වහන්සේ විසින් ‘මහණෙනි, මගේ ශ්‍රාවකයන් අතර සංක්‍ෂේපයෙන් කියූ දෙය විස්තර වශයෙන් විභජනය කරන යම් කෙනෙක් වේද ඒ කච්චායන යයි අග්‍රස්ථානයෙහි තබන ලද්දාහු අග්‍රඵල සුඛයෙන් වාසය කළ සේක.
දෙවැනි අපදානයෙහි **ඉතොසතසහස්සම්හි** යනාදි වශයෙන් ආයුෂ්මත් වක්කලී තෙරුන් වහන්සේගේ අපදානයයි. මේ තෙරනම ද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින්තැන පින් රැස්කරන්නේ පදුමුත්තර භාග්‍යවතුන් වහන්සේගේ කාලයෙහි හංසවතී නගරයෙහි කුලගෙයක ඉපිද දැනමිති බවට පත්වූයේ ශාස්තෲන් වහන්සේගේ සමීපයට ගිය උපාසකවරුන් සමග විහාරයට ගොස් පිරිස් කෙළවර සිටියේ දහම් අසන්නේ ශාස්තෘෘන් වහන්සේ එක් භික්‍ෂුවක ශ්‍රද්ධාවන්තයින් අතර අගතන්හි තබනු දැක තමාද ඒ තනතුර ප්‍රාර්ථනා කරන්නේ සත්දිනක් බුදුපාමොක් භික්‍ෂු සංඝයාට මහදන් දී ප්‍රාර්ථනාවක් කළේය. ශාස්තෲන් වහන්සේ ඔහුට අන්තරායක් නැති බව දැක විවරණ දුන් සේක.
හේ දිවි ඇතිතෙක් කුසල් රැස්කොට එය සමෘද්ධ වනසේ කොට දෙවිමිනිසුන් අතර සැරිසරන්නේ අපගේ භාග්‍යවතුන් වහන්සේගේ කාලයෙහි සැවැත්නුවර බමුණු කුලයෙහි උපන්නේ ය. ඔහුට වක්කලී යයි නමක් තැබූහ. එය **කලි** යනු අපරාධ තලකැලැල් ආදී දෝෂයට සමාන වචනයකි. නොසේදූ ස්වර්ණ පිණ්ඩයක් බඳු බැවින් පහව ගිය කලි දොස් මොහුට ඇත්තේනුයි වකාර ආගමයක් කොට වක්කලී යයි කියනු ලැබේ. හේ වැඩිවිය පත්වූයේ තුන්වේදය ඉගෙන බ්‍රාහ්මණ ශිල්පයන්හි නිෂ්පත්තියට ගියේ ශාස්තෲන් වහන්සේ සමගම හැසිරෙයි. ගිහිගෙයි වසන්නේ නිරන්තරයෙන් ශාස්තෲන් වහන්සේගේ දර්ශන නොලබන්නෙමියි ශාස්තෲන් වහන්සේගේ සමීපයෙහි පැවිදිව අහර වළඳන කාලය හා ශරීරකෘත්‍යය කරන කාලය හැර සෙසුකල්හි යම්තැනෙක සිට දසබලධාරීන් වහන්සේ දක්නට හැක්කේද එහි සිටියේ අනිකුත් කාර්ය හැරදමා භාග්‍යවතුන් වහන්සේ දෙසම බලමින් වාසය කරයි. ශාස්තෲන් වහන්සේ ඔහුගේ ඥාන පරිපාකයට පැමිණෙමින් බොහෝ කලක් ඔහු රූප දර්ශනයෙන් හැසිරෙන කල්හි කිසිවක් නොකියා නැවත එක් දවසක් වක්කලී, මේ කුණු ශරීරය දැකීමෙන් ඔබට ඇති ප්‍රයෝජනය කුමක්ද. වක්කලී, යමෙක් ධර්මය දකීද හේ මා දකී. වක්කලි ධර්මය දකින්නේ මා දකී’ යයි කී සේක. ශාස්තෲන් වහන්සේ මෙසේ කියද්දීත් තෙරුන් වහන්සේ ශාස්තෲන් වහන්සේගේ දර්ශනය අත්හැර අන්තැනක යාමට නොහැක්කාහු වෙති. ඉන්පසු ශාස්තෲන් වහන්සේ ‘මේ භික්‍ෂුව සංවේගය නොලැබ අවබෝධ කර නොගන්නේ යයි වස් එළඹෙන දිනයෙහි ‘වක්කලී ඉවත්වන්නැ’යි අත දික්කළ සේක. හේ ශාස්තෲන් වහන්සේ විසින් මම එළවාදමන ලද්දේ වෙමියි ශාස්තෲන් වහන්සේ සමීපයෙහි සිටීමට නොහැක්කේ ‘ශාස්තෲන් වහන්සේ දැකීමට නොලබමි නම් මාගේ ජීවිතයෙන් ඇති ප්‍රයෝජනය කුමක්දැයි ගිජුකුළු පවුවෙහි ප්‍රපාතස්ථානයකට නැගුණේය. ශාස්තෲන් වහන්සේ එපුවත දැන මේ භික්‍ෂුව මා සමීපයෙන් ආස්වාදයක් නොලබන්නේ මාර්ගඵලයන්ට ඇති උපනිශ්‍රය නසා ගත්තේය’යි තමන් වහන්සේ දක්වා ආලෝකයක් යවන සේක්,
ගාථාව වදාරා වක්කලි එන්නැයි අත දිගුකළ සේක. තෙරුන්වහන්සේ මා විසින් බුදුරජාණන් වහන්සේ දක්නා ලදහ. එන්නැයි ඇමතුමක්ද ලැබුණේයයි බලවත් ප්‍රීති සෝමනස්සයක් උපදවාගෙන කොතැනින් එමිදැයි තමාගේ පැමිණෙන ස්ථානය නොදැනම ශාස්තෲන් වහන්සේ සමීපයෙහි අහසෙහි පැන නගින්නේ පළමු පයින්ම පර්වතයෙහි සිටියේම ශාස්තෲන් වහන්සේ විසින් කියන ලද ගාථා ආවර්ජනය කරන්නේ අහසෙහිදීම ප්‍රීතිය ඔබා තබා සිව්පිළිසිඹියා සහිතව රහත් බවට පැමිණියාහු යයි අංගුත්තර අටුවාවේද ධම්මපද වර්ණනාවෙහිද පැමිණියේය.
මෙහි වනාහි මෙසේ දතයුතුයි. **කිංතෙ වක්කලී** යනාදි වශයෙන් ශාස්තෲන් වහන්සේ විසින් අවවාද දෙනු ලැබුවේ ගිජුකුළු පව්වෙහි වාසය කරන්නේ විදර්ශනාව එළඹවා ගත්හ. ඔහුගේ ශ්‍රද්ධාවෙහි බලවත් බැවින් මෙසේ විදර්ශනා වීථියට නොබසී. භාග්‍යවතුන් වහන්සේ එය දැන කමටහන් පිරිසිදුකොට දුන් සේක. ඉන්පසුව ඔහු විදර්ශනාව මුදුන්පත් කරගැනීමට නොහැකි වූයේමය. ඉක්බිති ඔහුට ආහාර වෙනසින් වාතාබාධයක් උපන. ඔහු වාතාබාධයෙන් පෙළෙමින් සිටින බව දැන භාග්‍යවතුන් වහන්සේ එහි වැඩමකොට විචාරන සේක්,
යයි ඇසූ සේක. ඒ අසා,
ගාථා හතර කීය. ඒ ගාථාවල ථෙරගාථා වර්ණනාවෙහි කියන ලද්දේම ය. මෙසේ තෙරුන් වහන්සේ විදර්ශනාව උත්සුක කරවා රහත් බවට පැමිණියහ.
රහත්බවට පත්ව තමාගේ පෙර කර්මය සිහිකොට හටගත් සොම්නස් ඇතිව පූර්ව චරිතාපදානය ප්‍රකාශ කරන්නාහු **‘ඉතො සත සහස්සම්හි’** ආදිය කීහ. එහි **ඉතො** යනු කකුසඳ ආදී බුදුවරුන් උපන් භද්‍රකල්පයෙන් යට කල්ප සියදහසක් මතුයෙහි යන අර්ථයි.
**පදුමාකරවදනො** යනු මනා සේ පිපුණු පියුමක සිරිය ඇති මුහුණ. **පදුමපක්කක්ඛො** යනු සුදු පියුම් පෙති හා සමාන ඇස් යන අර්ථයි.
**පදුමුත්තරගන්‍ධොච** යනු පියුම් සුවඳ ඇති මුඛය යන අර්ථයි.
**අන්‍ධානං නයනූපමො** යනු ඇස් නැති සත්ත්වයන්ට ඇසක් වැනි දහම් ඇසීමට සියලු සත්ත්වයන්ට ප්‍රඥා චක්‍ෂුස ආදී ඇස් දෙන්නේ යන අර්ථයි. **සන්ත වෙසො** යනු සංසුන් බව සංසුන් ඉරියව් ඇත්තේ **ගුණනිධී** යනු ගුණයන්ට නිධානයක් වූයේ, සියලු ගුණ සමූහයන්ට තබන ස්ථානයක් වූයේ යන අර්ථයි. **කරුණාමති ආකරො** යනු සාධූන්ගේ සිත් කම්පාකිරීම් සංඛ්‍යාත කරුණාවෙන් පිිරිසිදු වූ අදහසට ද **ආකරො** ආකාර වූයේ.
**බ්‍රහ්මාසුර සුරච්චිතො** යනු බ්‍රහ්මයන් විසින් ද අසුරයන් විසින් ද දෙවියන් විසින් ද **අච්චිතො** පුදන ලද්දේ යන අර්ථයි.
**මධුරෙන රුත්තෙච** යනු කෝකිලයන් විසින් කරන ලද මිහිරි හඬින් සියලු ජනයා රංජනය කරත් යනු සම්බන්ධයි. **සත්‍ථවී සාවකං සකං** යනු තමාගේ ශ්‍රාවකයාට මධුර ධර්ම දේශනාවෙන් **සත්‍ථවි** ස්තුති කළ සේක යන අර්ථයි.
**සද්ධාධිමුත්තො** යනු අදහන ශ්‍රද්ධාවෙන් සසුනෙහි **අධිමුත්තො** පිහිටියේය යන අර්ථයි. **මම දස්සන ලාලසො** යනු මා දැක්මෙහි ව්‍යාවෘත වූයේ ඇලුණේ.
**තංඨානම්හි රොචයිං** යනු ඒ ශ්‍රද්ධාධිමුක්ත තනතුර **අභිරොවයිං** කැමති වීම් ප්‍රාර්ථනා කෙළෙමි යන අර්ථයි.
**පීත හෙමයඤ්ඤොපවිතඞ්හං** යනු රන් අත්පා ඇති සිරුර යන අර්ථයි.
**නොනීත සුබුමාලංමං** යනු නවතීත මෙන් මෘදු තරුණ අත්පා උපන්පා **ජාතපල්ලව කොමලං **යනු අසෝක දලු කොළවල ඇති කෝමල බව මෙන් මෘදු වූ යන අර්ථයි. **පිසාචීභය තජ්ජිතා** යනු එකල්හි මෙසේ වූ කුමාර වූ මා අඤ්ඤාපිසාචී එක් රාක්‍ෂසියක් භයෙන් තර්ජනය කළාය යන අර්ථයි. එකල්හි මහේසී වූ සම්මා සම්බුදුරජාණන් වහන්සේගේ පාමුල මා **සයෙස්‍යුං** තැබූහ. **දීනමානසා** බියට පත් සිත් ඇති මාගේ මව්පියෝ මේ දරුවා ඔබට දෙමුයි මොහුගේ සරණ ප්‍රතිෂ්ඨාව වේවායි නිදි කරවූහ යනු සම්බන්ධයි.
**තදා පටිග්ගහී සො මං** යනු ඒ භාග්‍යවතුන් වහන්සේ මාගේ මව වියපත් කල්හි **ජාලිනා** දැල් නූලෙන්. **සඞ්ඛලඞ්කෙන** චක්‍ර ලක්‍ෂණ ආදියෙන් ලක්‍ෂණ වූ. **මුදුකොමල** **පාණිනා** යනු මෘදුවූ වෙනස් වූ අත්ලෙන් මා අල්ලා ගත්තේය යන අර්ථයි.
**සබ්බපාරමී සම්භූතං** යනු සියලු දාන පාරමිතාදියෙන් **සම්භූතං** උපන්. **ලක්ඛිනිලයනං පරං** යනු පුණ්‍ය සම්භාරයෙන් උපන් උතුම් වූ පෙර පින් ඇති **සබ්බ සුභාකිණ්ණං** සියලු **සුභෙන වණ්ණෙන** සලකුණුවලින් **ආකිණ්ණං** ගහණ වූ භාග්‍යවතුන් වහන්සේගේ අත්පා හිස් ආදී රූපය දැක **අතිත්තො** තෘප්තියට නොපැමිණියේ මම වසමි යන සම්බන්ධයි.
**තදා පණ්ණරසන්තගො** යනු ඒ මා රහත් බවට පත්වූ කාලයෙහි ශීල ආදී පසළොස් චරණ ධර්මයන්ගේ **අන්තගො** කෙළවරට පැමිණියේ. සම්පූර්ණ කළ තැනැත්තේ යන අර්ථයි. **මරණන්තගො** යනුවෙන්ද පාඨයකි. ඒ මරණයාගේ **අන්තං** නිවනට පැමිණියේය යන අර්ථයි. ශ්‍රද්ධාවෙන් බර වූවන්ගේ අග්‍රස්ථානය පෙන්වීය යනු සම්බන්ධයි. ඉක්බිති භාග්‍යවතුන් වහන්සේ භික්‍ෂු සංඝයා මැද වැඩහුන් සේක් ‘මහණෙනි, මාගේ ශ්‍රාවක භික්‍ෂූන් අතර ශ්‍රද්ධාධිමුක්ත වූ යමෙක් අග්‍රවේද ඒ වක්කලී’ යයි මා අග්‍රස්ථානයෙහි තැබූ සේකැයි කියන ලද්දේ වෙයි. සෙස්ස පහසුවෙන් දත හැක්කේ ම ය.
**පදුමුත්තරො නාම ජිනො** යනාදි වශයෙන් ආයුෂ්මත් මහාකප්පින තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස්කරන්නේ පදුමුත්තර භාග්‍යවතුන් වහන්සේගේ කාලයෙහි හංසවතී නගරයෙහි කුලගෙයක ඉපිද දැනමිති බවට පත්ව ශාස්තෲන් වහන්සේගේ ධර්මය අසන්නේ ශාස්තෲන් වහන්සේ විසින් එක් භික්‍ෂුවක භික්‍ෂූන්ට අවවාද දෙන්නවුන් අතර අගතන්හි තබනු දැක ගරුබුහුමන් කොට ඒ තනතුර ප්‍රාර්ථනා කළේය.
හේ දිවි ඇතිතාක් කුසල්කොට දෙවිමිනිසුන් අතර සැරිසරන්නේ බරණැසට නුදුරෙහි එක් පෙහෙරගමක දෙටු පෙහෙකරුගේ ගෙහි උපන්නේය. එකල්හි දහසක් පමණ පසේබුදුවරු හිමවතෙහි අටමාසයක් වැස වස් කාලයෙහි සාරමසක් ජනපදයෙහි වසති. උන්වහන්සේලා එක්වරක් බරණැස නුදුරෙහි බැස සෙනසුන් පිළියෙල කරනු පිණිස අත්කම් ඉල්වවයි රජුගේ සමීඵයට පසේ බුදුවරුන් අටනමක් යැවූහ. එකල්හි වනාහි රජුගේ වප්මඟුල වෙයි. රජ තෙමේ පසේබුදුවරු වැඩියහයි අසා නික්ම පැමිණි කරුණ විමසා ‘ස්වාමීනි, අද අවකාශයක් නැත. හෙට අපගේ වප්මගුලය. තෙවැනි දවසෙහි කරන්නෙමියි පසේ බුදුවරුනට කීය. පසේ බුදුවරු වෙනත් ගමකට පිවිසෙන්නමුයි ගියහ.
එසමයෙහි දෙටු පෙහෙකරුගේ බිරිය කිසියම් කටයුත්තක් සඳහා බරණැසට යන්නී ඒ පසේබුදුවරුන් දැක වැඳ ‘ස්වාමීනි, අවෙලාවෙහි ආර්යයන් වහන්සේලා වැඩියේ කුමක් නිසාදැයි ඇසුවාය. උන්වහන්සේලා මුලසිට කථාව කියූහ. ඒ අසා සැදැහැවත් බුද්ධිමත් ස්ත්‍රිය ‘ස්වාමීනි, හෙට අපගේ භික්‍ෂාව ගනු මැනැවැයි ආරාධනා කළාය. ‘නැගණියනි, අපි බොහෝ දෙනෙකි. කොපමණක්ද ස්වාමීනි? නැගණියනි දහසක් පමණ. ‘ස්වාමීනි, අපගේ ගමෙහි දහසක් පමණ දෙන වසති. එක් එක්කෙනා එක් එක් නමකට භික්‍ෂාව දෙන්නේය. ඉවසා වදාළ මැනව. ඔබවහන්සේලාගේ වසන ස්ථානය මම ම කරවන්නෙමි’යි කීවාය. පසේබුදුවරු ඉවසා වදාළහ.
ඈ ගමට පිවිස උද්ඝෝෂණය කළාය. අම්මේ තාත්තේ, මම දහසක් පමණ පසේබුදුවරුන් දැක ආරාධනා කෙළෙමි. ආර්යයන් වහන්සේලාට වැඩසිටිනා තැන් සංවිධාන කරවු. කැඳ බත් ආදිය සම්පාදනය කරවුයි ගම්මැද මණ්ඩපයක් කරවා ආසන පනවා දෙවැනි දවසෙහි පසේ බුදුවරුන් වඩාහිඳවා ප්‍රණීත ආහාර පානයෙන් වළඳවා බත්කිස අවසන්හි එගම සියලු ස්ත්‍රීන් ගෙන ඔවුන් සමග පසේබුදුවරුන් වැඳ තෙමසක් වසනු සඳහා ප්‍රතිඥාවක් ගෙන නැවත ගමෙහි උද්ඝෝෂණය කළාය. ‘අම්මේ තාත්තේ එක් එක් පවුලකින් එක් එක් පුරුෂයෙක් පිහියා පොරෝ ආදිය ගෙන කැලෑවට පිවිස දැව ගොඩක් ගෙනවුත් ආර්යයන් වහන්සේලාට වසනස්ථානය කරනු මැනවැයි. ගම්වැසියෝ ඇයගේ නියෝගයෙහි පිහිටා එක් එක්කෙනා එක් එක් වසනස්ථානය කොට රාත්‍රීස්ථාන දිවාස්ථාන ආදිය සමග පන්සල් දහසක් නිමවා නැවත තමාගේ පන්සලට පැමිණි පසේ බුදුරජාණන් වහන්සේට ‘මම සකසා උපස්ථාන කරන්නෙමි. මම සකසා උපස්ථාන කරන්නෙමි’යි කියා උපස්ථාන කළහ. ඈ වස් වැසිකල්හි තම තමාගේ පන්සලෙහි වස් විසූ පසේ බුදුවරුන්ට සිවුරු රෙදි පිළියෙල කරවයි එකඟ කරවාගෙන එක් එක් පසේ බුදුරජාණන් වහන්සේට දහසක් වටනා සිවුරක් දෙවුවාය. පසේබුදුවරු විසූ වස් ඇත්තාහු අනුමෝදනා කොට වැඩියාහුය. ගම්වැසියෝ ද මේ පින්කම කොට ඉන්පසුව තව්තිසා දෙව්ලොව ඉපිද ගණ දේවතා නම් වූහ.
ඔවුහු එහි දිව්‍ය සම්පත් අනුභව කොට කස්සප බුදුරජාණන් වහන්සේගේ කාලයෙහි කෙළෙඹි ගෙයක උපන්හ. පෙර දෙටු පෙහෙකරු දෙටු කෙළෙඹියාගේ පුත්‍රයා විය. ඔහුගේ බිරියද එක් දෙටු කෙළඹියකුගේ දුවය. සේසන්ගේ භාර්යාවරු සෙසු කෙළෙඹියන්ගේ දූවරු වූහ. ඒ සියල්ලෝම වැඩිවිය පත්වූවෝ අන් කුලයට යන්නාහු තමතමන්ගේම ගෙවල් විය. ඉක්බිති එක්දවසක් විහාරයෙහි ධර්මශ්‍රවණය දැන්වූ කල්හි ශාස්තෲන් වහන්සේ ධර්මය දේශනා කරතියි අසා ඒ සියලුම කෙළෙඹියෝ දහම් අසන්නෙමුයි භාර්යාවන් සමග විහාරයට ගියහ. ඔවුන් වෙහෙර මැදට පිවිසි කෙණෙහි වැස්සක් වැස්සේය. සෙසු ජනයෝ කුලුපග වූ ඥාති සාමණේර ආදීන්ගේ පිරිවෙන් ආදියට පිවිසියාහුය. ඔවුන්ට එබන්දවුන් නැති බැවින් කිසිතැනකට පිවිසෙන්ට නොහැක්කාහු වෙහෙර මැදම සිටියාහුය. ඉක්බිති දෙටු කෙළෙඹියා මෙසේ කීය. ‘පින්වතුනි බලවු. අපගේ වෙනස. කුලපුත්‍රයෙක් නම් මෙපමණකින් ලජ්ජා විය යුතුයි. ආර්යය, කුමක් කරමුද. විශ්වාස වූ තැනක් නැති බැවින් අපි මෙබඳු වෙනසකට පැමිණියෝ වෙමු. සියලු ධනය ගෙනවුත් පිරිවෙනක් කරන්නෙමු. ‘ආර්යය මැනවැයි දෙටු කෙළෙඹියා දහසක් දුන්නේ ය. සෙස්සෝ පන්සියය පන්සියය බැගින් දුන්හ. ස්ත්‍රීහු ඉන් අඩ බැගින් දුන්හ. ඔවුහු ධනය ගෙනවුත් දහසක් කුළුගෙවල් පිරිවරකොට ඇතිව ශාස්තෲන් වහන්සේට වැඩවසනු පිණිස මහා පිරිවෙනක් කරවූහ. නවකම් මහත් බැවින් ධනය ප්‍රමාණවත් නොවන කල්හි කලින් දුන් ධනයෙන් අඩක් බැගින් දුන්හ. පිරිවෙන නිමි කල්හි විහාර උත්සවය කරන්නාහු බුදුන් ප්‍රමුඛ භික්‍ෂු සංඝයාට සත්දිනක් මහදන් දී විසිදහසක් භික්‍ෂූන්ට සිවුරු පිළියෙල කළහ.
දෙටු කෙළෙඹියාගේ භාර්යාව ප්‍රඥාවෙන් සිටියා ‘මම ඔවුන්ට සමාන වූවක් නොකොට අතිරේක වූ යමක් කොට ශාස්තෲන් වහන්සේ පුදන්නෙමියි කටකරඬු මල් පැහැති දහසක් වටනා සළුවක් සමග කටුකරඬුමල් ගොටුවක් ගෙන ශාස්තෲන් වහන්සේ අනෝජ (කටුකරඬු) මලින් පුදා ඒ සළුව ශාස්තෲන් වහන්සේගේ පාමුල තබා ‘ස්වාමීනි, උපනුපන් තැන මාගේ සිරුර අනෝජමල් පැහැ වේවා. මාගේ නම අනෝජා නම් ම වේවායි ප්‍රාර්ථනාවක් කළාය. ශාස්තෲන් වහන්සේ එසේ වේවායි අනුමෝදනා කළ සේක. ඒ සියලු දෙනම දිවි ඇතිතාක් සිට එයින් චුත වූවාහු දෙව්ලොව උපන්හ. ඔවුහු මේ බුද්ධෝත්පාද කාලයෙහි දෙව්ලොවින් චුතව ජ්‍යෙෂ්ඨයා කුක්කුටවතී නගරයෙහි රජකුලයෙහි ඉපිද දැනමිති බවට පැමිණ කප්පින රජනම් විය. සේසසෝ අමාත්‍ය කුලයෙහි උපන්හ. ජ්‍යෙෂ්ඨයාගේ භාර්යාව මගධ රට සාගල නුවර රජකුලයෙහි උපන්නාය. ඇයගේ සිරුර අනෝජමල් පැහැම විය. ඒ නිසා ඇයට අනෝජාදේවී යයි නමක් තැබූහ. ඈ වැඩිවිය පත්වූවා කප්පින රජුගේ ගෙට ගොස් අනෝජා දේවීයයි ප්‍රකට වූවාය.
සෙසු ස්ත්‍රීහුද අමාත්‍ය කුලයෙහි ඉපිද වැඩිවිය පත්වූවාහු ඒ අමාත්‍ය පුත්‍රයන්ගේ ගෙවලට ගියාහුය. ඒ සියලුදෙනම රජුගේ සම්පත් සමාන සම්පත් අනුභව කළාහුය. යම්කලෙක රජ තෙමේ අලංකාරයෙන් යුතුව ඇතිපිට නැගී හැසිරේද, කල්හි ඔවුහු එසේම හැසිරෙති. මෙසේ ඔවුන් එක්ව කළ පින්වල විපාකයෙන් එක්වම සම්පත් අනුභව කළහ. රජුට වාළය, වාළවාහනය, පුෂ්පය, පුෂ්ප වාහනය සුපත්‍ර යයි අශ්වයෝ පස්දෙනෙක් වෙති. ඔවුන් අතරින් රජ සුපත්‍ර අසුගේ පිට නගියි. ඉතිරි සතරදෙන අසරුවන්ගේ හසුන් ගැනීම පිණිස දුන්නේය. රජතෙමේ උදෑසනම ඔවුන්ට කෑම දෙවා, කොල්ලනි, යමු. යොදුන් දෙකතුනක් ඇවිද බුදුන් හෝ දහම් හෝ සඟුන් හෝ උපන් බව අසා මට සුවහසුනක් දන්වවු යයි යැවීය. ඔව්හු සිව්දොරින් නික්ම දෙතුන් යොදුනක් ඇවිද කිසිදු හසුනක් නොලැබ ආපසු පැමිණියාහුය.
ඉක්බිති එක් දවසක් රජ සුපත්‍ර අසුපිට නැගී ඇමතිවරුන් දහසක් පිරිවරා උයනට යන්නේ ක්ලාන්ත රූප ඇති පන්සියයක් පමණ වෙළඳුන් නගරයට පිවිසෙනු දැක මොවුහු මහමග ක්ලාන්ත වූවෝය. ඒකාන්තයෙන් මොවුන්ගේ සමීපයෙන් එක් යහපත් හසුනක් අසන්නෙමියි ඔවුන් කැඳවා ‘කොහිසිට ආවහුදැ’යි ඇසීය. ‘දේවයන් වහන්ස, මින් යොදුන් විස්සක් ඈත සාවත්‍ථි නම් නගරයක් ඇත. එහි සිට ආවෝ වෙමු’යි ඔබගේ දේශයෙහි කිසියම් හසුනක් ඇත්තේද. ඇත දේවයන් වහන්ස, බුදුරජාණන් වහන්සේ උපන් සේක. රජ තෙමේ එකෙණෙහිම බලවත් ප්‍රීතියෙන් පිරුණු ශරීර ඇත්තේ කිසිවක් සලකා ගැනීමට නොහැක්කේ මොහොතක් ගතකොට නැවත දරුවනි, කුමක් කියවුදැයි ඇසීය. දේවයන් වහන්ස, බුදුරජාණන් වහන්සේ උපන් සේක. රජතෙමේ දෙවැනි වරටත් තුන්වැනි වරටත් එසේම ගතකොට සිව්වැනි වර දරුවනි, කුමක් කියවුදැයි අසා, බුදුරජාණන් වහන්සේ උපන්සේකැයි කී කල්හි දරුවනි සුව හසුනක් ඇසීම වෙනුවෙන් ඔබලාව සියදහසක් දෙමියි කියා, දරුවනි වෙනත් හසුනක් ඇත්දැයි විචාළේය. ඇත දේවයන් වහන්ස, ධර්මය උපන්නේය. රජතෙමේ එය ද අසා පෙර පරිදිම තෙවරක් ගතකොට සිව්වැනි වර ධර්මය උපන්නේයයි කී කල්හි මෙහිදීත් ඔබට සියදහසක් දෙමියි කියා, වෙනත් කිසියම් හසුනක් ඇත්තේද දරුවනියි ඇසීය. ඇත දේවයන් වහන්ස, සංඝයා උපන්නේ ය. රජතෙමේ එයද අසා එසේම තෙවරක් ගතකොට සිව්වැනි වර සංඝයා උපන්නේයයි කීකල්හි මෙහිදීත් ඔබට සියදහසක් දෙමියි කියා ඇමතිවරුන් දහසක් දෙන දෙස බලා දරුවෙනි, කුමක් කරන්නෙමුදැයි ඇසීය. දේවයන් වහන්ස, ඔබවහන්සේ කුමක් කරන්නේද? දරුවනි, මම බුදුන් උපන්නේ ය, ධර්මය උපන්නේය, සංඝයා උපන්නේ යයි අසා නො නවතින්නෙමි. භාග්‍යවතුන් වහන්සේ උදෙසා ගොස් උන්වහන්සේ සමීපයෙහි පැවිදි වන්නෙමි. දේවයන් වහන්ස, අපිත් ඔබවහන්සේ සමග පැවිදි වන්නෙමු. රජ තෙමේ රන්පතක අකුරු ලියවා වෙළඳුන්ට දී මෙය අනෝජා නම් දේවියට දෙවු. ඈ ඔබලාට තුන්සිය දහසක් දෙන්නීය. මෙසේත් ඇයට කියවු. රජු විසින් ඔබවහන්සේට ඓශ්චර්යය දෙන ලදි. සුවසේ සම්පත් වළඳන්න. යම්හෙයකින් රජ කොහිදැයි ඇසුවොත්, ශාස්තෲන් වහන්සේ උදෙසා පැවිදි වන්නෙමියි කියා ගියේයැයි දන්වවු යයි කීය. ඇමතියෝ ද තම බිරියන්ට එසේම හසුන් යැවූහ. රජතෙමේ වෙළඳුන් යවා දහසක් ඇමතියන් පිරිවරකොට ඇත්තේ එකෙණෙහිම නික්මුණේය.
ශාස්තෲන් වහන්සේද ඒ දවසෙහි උදෑසන ලෝකය බලනසේක් පිරිවර සහිත කප්පින රජු දැක මේ මහාකප්පින වෙළඳුන් අතින් තෙරුවන් උපන් බව අසා ඔවුන්ගේ වචනයට තුන්සිය දහසකින් පුදා රජකම හැරදමා දහසක් ඇමතිවරුන් පිරිවරකොට ඇත්තේ මා උදෙසා පැවිදිවනු කැමැත්තේම නික්මෙන්නේය. හෙතෙමේ පිළිසිඹියා සහිත රහත්බවට පැමිණෙන්නේ ය. ඔහුට පෙරගමන් කරන්නෙමියි. දෙවැනි දවසෙහි කුඩා ගමක් පාලනය කරන රජෙකුට පෙරගමන් කරන චක්‍රවර්ති රජකු මෙන් තමා ම පාසිවුරු ගෙන විසියොදුන් මග ගොස් චන්‍දභාගා නදී තෙර නුග රුකමුල සවණක් බුදුරැස් විහිදුවා වැඩහුන් සේක. රජද එන්නේ එක් නදියක් වෙත පැමිණ මේ කුමක්නම් ඇත්තීදැයි විමසීය. දේවයන් වහන්ස, අරවච්ඡා නමි. දරුවනි, මෙහි පරිමාණය කෙතෙක්ද? ගැඹුරින් ගවුවකි. පුළුලින් දෙගව්වකි දේවයන් වහන්ස. මෙහි නැවක් හෝ පහුරක් ඇත්තේද. නැත දේවයන් වහන්ස. රජ නදිය දෙස බලන්නේ, එම්බා, ජාතිය ජරාව කැඳවයි. ජරාව මරණය කැඳවයි. මම නොවෙනස් සිත් ඇත්තේ වී තෙරුවන් උදෙසා නික්මුණේ වෙමි. ඒ තෙරුවන් ආනුභාවයෙන් මෙය ජලය සේ නොවේවායි තෙරුවන් ගුණ ආවර්ජනය කොට **‘ඉතිපි සො භගවා අරහං සම්මා සම්බුද්ධො’** යනාදි බුදුගුණ සිහිකරන්නේ පිරිස් සහිතව අසුන් දහසක් සමග දිය මතුපිටට පැන්නේය. සෛන්ධවයෝ ගල්පිටක මෙන් පැන්නාහුය. කුරවල අග පමණක් තෙමිණ.
හේ ඉන් එය තරණයකොට පෙරට යන්නේ තවත් නදියක් දැක මේ කවර නම් ඇත්තීදැයි ඇසීය. දේවයන් වහන්ස, මැය නීලවාහා නම් ඇත්තීය. මැයගේ පරිමාණය කෙතෙක්ද? ගැඹුරිනුත් පුළුලිනුත් අඩයොදුනකි දේවයන් වහන්ස. සෙස්ස පෙර පරිදිමය. ඒ නදිය දැක **‘ස්වාක්ඛාතො භගවතා ධම්මො’** යනුවෙන් ධර්මානුස්මෘතිය සිහිකරන්නේ පැන්නේය. එය ද ඉක්මවා යන්නේ තවත් නදියක් දැක මේ කිනම් වේදැයි ඇසීය. දේවයන් වහන්ස, චන්‍දභාගා නමි. මැයගේ පරිමාණය කෙතෙක්ද? ගැඹුරිනුත් පුළුලිනුත් යොදුනකි දේවයන් වහන්ස. සෙස්ස පෙර පරිදිම වේ. ඒ නදිය දැක **‘සුපටිපන්නො භගවතො සාවක සංඝො’** යයි සංඝානුස්මෘතිය සිහි කරන්නේ පැන්නේ ය. ඒ නදිය ද ඉක්මවා යන්නේ ශාස්තෲන් වහන්සේගේ ශරීරයෙන් නික්මෙන සවණක් බුදුරැස් නුගරුකෙහි අතුරිකිලි පත් බබළවනු දැක මෙසේ සිතීය. මේ ආලෝකය සඳුගේ නොවේ. සූර්යයාගේ ද නොවේ. දේවමාරබ්‍රහ්ම සුපර්ණ නාගයන්ගෙන් කිසිවකුගේවත් නොවේ. ඒකාන්තයෙන් මම ශාස්තෲන් වහන්සේ උදෙසා පැමිණෙන්නේ සම්මා සම්බුදුරජාණන් වහන්සේ විසින් දක්නා ලද්දේ වන්නේ වෙමියි එකෙණෙහිම අසුපිටින් බැස නැමුණු සිරුරු ඇත්තේ බුදුරැස් අනුසාරයෙන් ශාස්තෲන් වහන්සේ කරා එළඹ හිඟුල් දියෙහි කිමිදෙන්නාක් මෙන් බුදුරැස් අන්තයට පිවිසියේය. හේ ඇමතිවරුන් දහස සමග ශාස්තෲන් වහන්සේ වැඳ එකත්පසෙක හුන්නේය. ශාස්තෲන් වහන්සේ ඔවුන්ට අනුපිළිවෙල කථාව කියූ සේක. දේශනාවගේ කෙළවර පිරිවර සහිත රජ සෝවාන් ඵලයෙහි පිහිටියේය.
ඉක්බිති සියල්ලෝ නැගිට පැවිද්ද ඉල්ලූහ. ශාස්තෲන් වහන්සේ මේ කුල පුත්‍රයන්ට සෘද්ධිමය පාසිවුරු පැමිණෙන්නේදැයි සලකා බලන්නේ මේ කුලපුත්‍රයෝ දහසක් පසේබුදුවරුන්ට සිවුරු දහසක් දුන්හ. කස්සප බුදුරදුන්ගේ කාලයෙහි විසිදහසක් භික්‍ෂූන්ට විසිදහසක් සිවුරු දුන්හ. මේ කුලපුත්‍රයන්ට සෘද්ධිමය පාසිවුරු පැමිණීම ආශ්චර්යයක් නොවේ යයි දැන දකුණු අත දිගුකොට එව මහණෙනි, දුක මැනවින් අවසන් කරනු පිණිස බ්‍රහ්මචර්යාවෙහි හැසිරෙවු යයි කී සේක. ඔවුහු එකෙණෙහි අටපිරිකර දරන්නාහු සියවස් වූ තෙරවරුන් මෙන් වී අහසට පැන නැගී නැවත බැස ශාස්තෲන් වහන්සේ වැඳ එකත්පසෙක හුන්නාහුය.
ඒ වෙළෙන්දෝ රජගෙට ගොස් දේවියට රජු විසින් එවන ලද හසුන දන්වා දේවිය විසින් එන්නැයි කී කල්හි පිවිස එකත්පසෙක හුන්නාහුය. ඉක්බිති දේවය ඔවුන්ගෙන් විචාළාය. දරුවනි, කුමන කරුනක් නිසා ආවාහුද? අපි රජතුමා විසින් ඔබවහන්සේ වෙත එවනු ලැබීමු. කුමන කරුණකටද? තුන්සිය දහසක් දෙවන්න. මිතුරෙනි, ඔබලා බහුලව කතා කරවු. ඔබලා විසින් රජතුමා හමුවෙහි කුමක් කරන ලද ද. රජතුමා ඔබලාගේ කුමක් කෙරෙහි පැහැදිණිද, මෙතරම් ධනයක් දෙන්නැයි කියන්නේ? දේවියනි, කිසිවක් නොකරන ලදි. එක් හසුනක් පමණක් දැන්වූයෙමු. දරුවනි, මටද ඒ හසුන දන්වන්ට හැකිද? හැකිය දේවීනි. රන් කෙණ්ඩියෙන් මුව සෝදා දේවියනි, බුදුන් උපන්නේය යි. ඈද අසා ප්‍රීතියෙන් පිරීගිය සිරුරු ඇත්තී තෙවරක් කිසිවක් නොසලකා සිව්වැනි වර බුදුන් උපන්නේ යයි අසා දරුවෙනි, මේ පදයෙහි රජතුමා විසින් කුමක් දෙනු ලැබීද, දේවියනි, සියදහසකි. දරුවෙනි, මෙවැනි හසුනක් අසා ඔබලාට සියදහසක් දීමෙන් කර ඇත්තේ නුසුදුසු දෙයකි. මම ඔබලාට මාගේ දුප්පත් පඬුර තුන්සිය දහසක් දෙමි. තවත් ඔබලා විසින් දන්වන ලද්දේ කුමක්ද? ඔවුහු මේ මේයයි ඉතිරි හසුන් දෙකද දැන්වූහ. දේවිය පෙර පරිදිම තෙවරක් නොසලකා සිව්වැනි වර තුන්සිය දහසක් දුන්නාය. මෙසේ ඔවුහු සියල්ල දොළොස් සියදහසක් ලැබූහ.
ඉක්බිති දේවිය ඔවුන්ගෙන් විචාළාය. දරුවනි, රජතුමා කොහිද? දේවියනි, රජතුමා ශාස්තෲන් වහන්සේ උදෙසැ පැවිදි වන්නෙමියි ගියේ විය. මට කිසියම් හසුනක් දෙනු ලැබීද? සියලු ඓශ්චර්ය ඔබතුමියට පවරා දෙනු ලැබීය. ඔබතුමී පහසුවෙන් සම්පත් අනුභව කරනු මැනව. ඇමතිවරු කොහි ගියෝද? දේවියනි, ඔවුහුද රජතුමා සමගම පැවිදි වන්නමුයි ගියාහුය. ඈ ඇමතිවරුන්ගේ භාර්යාවන් කැඳවා සොහොයුරියනි, ඔබගේ සැමියෝ රජතුමා සමග පැවිදි වන්නමුයි ගියාහුය. ඔබ කුමක් කරන්නහුද? දේවියනි, ඔවුන් විසින් අපට කිසියම් හසුනක් එවන ලද්දේද? ඔවුහු තමන්ගේ සම්පත් පහසුවෙන් අනුභව කරවයි ඔබට පවරා දෙනු ලැබීය. දේවියනි, ඔබතුමිය කුමක් කරන්නෙහිද? සොහොයුරියනි, ඒ රජතුමා මාර්ගයෙහි සිටියේම තුන්සිය දහසකින් තෙරුවන් පුදා කෙළපිඩක් මෙන් සම්පත් අත්හැර පැවිදි වන්නෙමියි නික්ම ගියේය. මා විසින්ද තෙරුවන් පිළිබඳ හසුන අසා ඒ තෙරුවන් නවසිය දහසකින් පූජාකරන ලදි. මේ සම්පත් රජතුමාට පමණක් නොව මටද දුකක් ම ය. රජතුමා විසින් හළන ලද කෙළපිඩ බිම දණගසා මුවින් ගන්නේ කවරෙක්ද? මටද සම්පතින් අර්ථයක් නැත. ශාස්තෲන් වහන්සේ උදෙසා පැවිදි වන්නෙමි. දේවියනි, අපටත් පුළුවන්නමි. අපිද ඔබතුමිය සමග පැවිදි වන්නෙමු. එසේනම් එවු. රිය දහසක් යොදවා රියට නැගී ඔවුන් සමග නික්මී අතරමග පළමුවැනි නදිය දැක යම්සේ රජතුමා පළමුවෙන් විචාළේද, එසේම විචාරා සියලු පුවත් අසා රජතුමා විසින් ගන්නා ලද මගම බලවු යයි කියා සෛන්ධවයන්ගේ පාසලකුණු නොදක්නෙමුයි කීකල්හි, රජතුමා තෙරුවන් උදෙසා නික්මුණේ වෙමියි සත්‍යක්‍රියා කොට තෙරුවන් ගුණ සිහිකොට ගියේ වෙයි. මම ද තෙරුවන් උදෙසා නික්මුණා වෙමි. ඒ මේ ආනුභාවයෙන් මේ ජලය ජලය මෙන් නොවේවායි තෙරුවන් ගුණ සිහිකරන්නී රිය දහස යැවුවාය. ජලය ගල් මතුපිටක් මෙන් විය. රියසක්වල අග පමණක් තෙමිණ. මේ උපායෙන්ම ඉතිරි නදී දෙකද තරණය කළහ.
ශාස්තෲන් වහන්සේ ඔවුන් ආ බව දැන යම්සේ ඔවුහු තමා සමීපයේ හුන් සැමියන් වූ භික්‍ෂූන් නොදකිත්ද එසේ අධිෂ්ඨාන කළ සේක. දේවීහු ද යන්නාහු ශාස්තෲන් වහන්සේගේ ශරීරයෙන් නික්මෙන රැස් දැක එසේම සිතා ශාස්තෲන් වහන්සේ කරා එළඹ වැඳ එකත්පසක සිටියාහු මෙසේ ඇසූහ. ‘ස්වාමීනි, මහාකප්පින රජතුමා ඔබවහන්සේ උදෙසා නික්ම ආයේ වෙයි. ඔහු කොහිද? අපට ඔහු පෙන්වනු මැනවි. හිඳගන්න. දැන් මෙතැනදීම ඔහු දක්නහුය. සියල්ලෝ තුටුපහටු වූවෝ ‘මෙහිම හුන් සැමියන් නොදකින්නෙමුයි හිඳගත්හ. ශාස්තෲන් වහන්සේ අනුපිළිවෙල කථාව කියූ සේක. අනෝජා දේවිය දේශනාවගේ කෙළවර ඔවුන් සමග සෝවාන් ඵලයට පැමිණියාය. මහා කප්පින තෙරුන් වහන්සේ ඔවුන්ට දේශනා කරනු ලබන ධර්මදේශනාව අසා පිරිස් සහිතව පිළිසිඹියා සහිත රහත් බවට පැමිණියහ. එකෙණෙහි ශාස්තෲන් වහන්සේ ඔවුන්ට ඒ භික්‍ෂූන් පෙන්වූ සේක. ඔවුන්ට පැමිණි මොහොතෙහිම තම සැමියන් කහසිවුරු දරා හිස මුඩුකොට සිටිනු දැක සිත් ඒකාග්‍රතාවක් නොවනු ඇත. මාර්ගඵල නිපදවා ගැනීමට නොහැකිවනු ඇත. ඒ නිසා අචල ශ්‍රද්ධාවෙහි පිහිටි කල්හි පටන් රහත් බවට පැමිණි ඒ භික්‍ෂූන් පෙන්වූ සේක. ඔවුහුද ඔවුන් දැක පසඟ පිහිටුවා වැඳ ස්වාමීනි, ඔබවහන්සේලාගේ පැවිදිකිස මුදුන්පැමිණියේ වනැයි කියා ශාස්තෲන් වහන්සේ වැද එකත්පස්ව සිට පැවිද්ද ඉල්ලූහ.
එසේ කී කල්හි ශාස්තෲන් වහන්සේ උප්පලවණ්ණා තෙරණියගේ පැමිණීම සිතූ සේක. ඈ ශාස්තෲන් වහන්සේ සිතූ කෙණෙහිම අහසින් පැමිණ ඒ සියලු ස්ත්‍රීන් රැගෙන අහසින් මෙහෙණවරට පමුණුවා පැවිදි කළාය. ඒ සියල්ලෝ නොබෝ කලකින්ම රහත්බවට පැමිණියාහුය. ශාස්තෲන් වහන්සේ භික්‍ෂූන් දහස රැගෙන අහසින්ම ජේතවනයට වැඩි සේක. එහිදී ආයුෂ්මත් මහාකප්පින තෙරුන් වහන්සේ රාත්‍රිස්ථාන ආදියෙහිදී අහෝ සැපයි අහෝ සැපයි යැයි උදන් අනමින් හැසිරෙත්. භික්‍ෂූහු භාග්‍යවතුන් වහන්සේට දැන්වූහ. ස්වාමීනි, මහාකප්පින අහෝ සැපයි අහෝ සැපයි යනුවෙන් උදන් අනමින් හැසිරෙයි. තමාගේ රජසුවය අරබයා උදන් අනන්නේ යයි සිතමු. ශාස්තෲන් වහන්සේ ඔහු ගෙන්වා ‘කප්පින, ඔබ කම්සුව අරබයා උදන් අනන්නේ සත්‍යයද? ස්වාමීනි, භාග්‍යවතුන් වහන්සේ ඒ අරබයා උදන් අනන බවද, නැතහොත් වෙනෙකක් අරබයා උදන් අනන බවද දන්නා සේක. ඉක්බිති ශාස්තෲන් වහන්සේ මහණෙනි, මාගේ පුත්‍රයා රජසුව අරබයා උදන් නො ඇනීය. ධර්මයෙහි හැසිරෙන මාගේ පුත්‍රයාට ධර්මප්‍රීතිය උපදී. හේ අමෘත මහා නිර්වාණය අරබයා මෙසේ උදන් අනන්නේ වේදැයි අනුසන්ධි ගළපා දහම් දෙසනසේක් මේ ගාථාව කී සේක.
ඉක්බිති එක් දවසක් ශාස්තෲන් වහන්සේ භික්‍ෂූන් ඇමතූ සේක. කෙසේද මහණෙනි, කප්පින භික්‍ෂූන්ට ධර්ම දේශනා කරයිද? ස්වාමීනි, අල්ප උත්සාහ ඇත්තේ දිට්ඨධම්ම සුඛ විහාරයෙන් වාසය කරයි. අවවාද මාත්‍රයක්වත් නොදෙයි. ශාස්තෲන් වහන්සේ තෙරුන් කැඳවා ‘කප්පින, අන්තේවාසිකයන්ට ඔබ අවවාද මාත්‍රයක්වත් නොදෙන්නේ ඇත්තද? භාග්‍යවතුන් වහන්ස, ඇත්තයි. බමුණ, එසේ නොකරව. අද පටන් පැමිණියවුන්ට දහම් දෙසව. හොඳමයි ස්වාමීනි. තෙරුන් වහන්සේ භාග්‍යවතුන් වහන්සේගේ වචනය හිස්මුදුනින් පිළිගෙන එක් අවවාදයකින්ම මහණුන් දහසක් රහත් බවෙහි පිහිටවූහ. එයින් ශාස්තෲන් වහන්සේ පිළිවෙලින් තමන්වහන්සේගේ ශ්‍රාවකයන් තනතුරෙහි තබනු සේක් මහණෙනි, භික්‍ෂූන්ට අවවාද දෙන්නා වූ මාගේ ශ්‍රාවකයන් අතර අග්‍ර වූ යමෙක් වේද හේ මහා කප්පිනයැයි අගතන්හි තැබූ සේක.
මෙසේ තෙරුන් වහන්සේ පැමිණි රහත්ඵල ඇත්තාහු තමාගේ පූර්වකර්මය සිහිකොට හටගත් සොම්නස් ඇතිව පූර්ව චරිතාපදානය ප්‍රකාශ කරන්නාහු **‘පදුමුත්තරො නාමජිනො’** යනාදිය කීහ. උදිතො ජගදාකාසෙ යනු සියලු අහසෙහි **උදිතො** නැගුණේ ප්‍රකට වූයේ. **සරදම්බරෙ** සරත් කාලයෙහි අහසෙහි. **රවීව** සූර්යයා මෙන් යන අහසයි.
**අක්ඛදස්සො තදා ආසිං** යනු ඒ පදුමුත්තර භාග්‍යවතුන් වහන්සේගේ කාලයෙහි **සාරදස්සී** යහපත දක්නා ආචාර්යවරයා යැයි ප්‍රකට වූයේ වෙමි යන අර්ථයි.
**සාවකස්ස කතාචිනො** යනු ඒ භාග්‍යවතුන් වහන්සේගේ ශ්‍රාවක වූ **මෙ මනං** මාගේ සිත **සංසන්තස්ස** සතුටු කරන ශ්‍රාවකයාගේ **කතාවිනො** නිරන්තර කාර්යයෙහි නියුක්ත වූවහුගේ වචනය අසා යන සම්බන්ධයි.
**හංස සමාගාභාගො** යනු හංසයකුට සමාන ගමන් ඇත්තේ. **හංස දුන්‍දුභිනීවචො** යනු හංසරාවය **දුන්‍දුභි** බෙරහඬ සමාන වචන ඇත්තේ. මෙසේ මහණෙනි මහාමාත්‍රයා බලවු යයි කී සේක යනු සම්බන්ධයි.
**සමුග්ගත තනුරූපහං **යනු මනාසේ නැගුණු ලොම් නැගුණු අග් ඇති ලොම් උඩට නැගීම හෝ, **මුත්තවණ්ණං** යනු මුතුඇට සමාන වර්ණය. සුන්දර වූ ශරීර ප්‍රභාව ගෙන අර්ථයි. **පීණංසං** යනු පිරිපුන් විය. **පසන්න නයනානනං** යනු ප්‍රසන්න ඇස්, ප්‍රසන්න මුව යන අර්ථයි.
**කතාවිනො** යනු කරන ලද උත්සාහ ඇති අගතන්හි තබනු ලැබූ භික්‍ෂුවගේ. වහාම මොහු මුදිතාවෙන් පහටු සිත් ඇති බැවින් ප්‍රාර්ථනා කළේය යනු සම්බන්ධයි.
**සතසො අනුසාසියා **යනු දැහැමෙන් සෙමෙන් වචනයෙන් කාරණ වශයෙන් අනුශාසනාකොට යන අර්ථයි. **බාරාණසී සමාසන්තෙ** යනු බරණැස සමීපයෙහි පේසකාර ගමෙහි උපන්නේ. **කෙනිය ජාතියං** යනු නූල් වියන ජාතියෙහි පේසකාර කුලයෙහි උපන්නේය යන අර්ථයි. සෙස්ස පහසුවෙන් දත හැක්කේ ම ය.
සිව්වැනි අපදානයෙහි **පදුමුත්තරො නාමජිනො** යනාදි වශයෙන් ආයුෂ්මත් දබ්බමල්ලපුත්ත තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස් කරන්නේ පදුමුත්තර භාග්‍යවතුන් වහන්සේගේ කාලයෙහි හංසවතී නගරයෙහි සිටුපුත්‍රයෙක් ව ඉපිද විභව සම්පත් ඇත්තේ විය. ශාස්තෲන් වහන්සේ කෙරෙහි පැහැද ශාස්තෲන් වහන්සේගේ ධර්මය අසන්නේ ශාස්තෲන් වහන්සේ විසින් එක් භික්‍ෂුවක සේනාසන පනවන්නවුන් අතර අගතන්හි තබනු දැක පහන් සිතැත්තේ බුදුපාමොක් භික්‍ෂු සංඝයාට ආරාධනා කොට සත්දිනක් මහදන් දී සත්දින ඇවෑමෙන් භාග්‍යවතුන් වහන්සේගේ පාමුල වැටී ඒ තනතුර පැතීය. භාග්‍යවතුන් වහන්සේ ද සමෘද්ධවන බව දැන විවරණ දුන් සේක. හේ දිවි ඇතිතාක් කුසල්කොට ඉන්පසු තුසිත ආදී දෙවියන් අතර දිව්‍යසම්පත් අනුභවකොට විපස්සි භාග්‍යවතුන් වහන්සේගේ කාලයෙහි එක් කුලයක ඉපිද අසත්පුරුෂයන් ඇසුරු කිරීමෙන් උන්වහන්සේ සව්වකු රහත්යයි දැනගෙන අභූත චෝදනා නැගීය. උන්වහන්සේම ශ්‍රාවකයන්ට කිරිබත් සලාකයද දුන්හ. හේ දිවි ඇති තෙක් පින්කොට දෙවි මිනිසුන් අතර සැරිසරන්නේ උභය සම්පත්තීන් අනුභවකොට කස්සප බුදුරජාණන් වහන්සේගේ කාලයෙහි කුලගෙයක ඉපිද අවසාන කාලයෙහි සසුනෙහි පැවිදිවූයේ භාග්‍යවතුන් වහන්සේ පිරිනිවි කල්හි සියලු ලෝකයෙහි කෝලාහල ඇතිවූ කල්හි භික්‍ෂූන් සත්නමක් ප්‍රත්‍යන්ත ජනපදයෙහි වනමැද එක් පර්වතයකට නැගී ‘ජීවිත ආශාව බැස යෙත්වායි ආලයෙන් තොරව හිඳිත්වායි ඉණිමග හෙළූහ. ඔවුන්ගේ අවවාද දායක ජ්‍යෙෂ්ඨ තෙරුන් වහන්සේ සත්දිනක් ඇතුළත රහත් වූහ. ඉන්පසු එන තෙරුන් වහන්සේ අනාගාමී වූහ. මේ පිරිසිදු සිල් ඇති පඬිනම එයින් චුතව දෙව්ලොව උපන්නාහු ඉන් අනතුරුව දිවසැපත් අනුභවකොට මේ බුද්ධෝත්පාද කාලයෙහි පුක්කුසාති, සහිය, බාහිය, කුමාරකාශ්‍යප යන මේ සතරදෙන එහි උපන්නාහුය. මොහු වනාහි මල්ල රටෙහි රජගෙයි උපන්නේය. ඔහු මව්කුසින් නික්මුණු කල්හිම මව කලුරිය කළාය. ඉක්බිති එකෙක් ඇයගේ සිරුර දවනු පිණිස චිතකයෙහි නංවා දැව අතරෙහි වැටුණු දරුවා ගෙන පෝෂණය කරවීය. දර ගොඩෙහි වැටුණු බැවින් **දබ්බ මල්ලපුත්ත** යැයි ප්‍රකට විය. පසුකලක පූර්ව පින් රැස්කිරීම් වශයෙන් පැවිදි විය. හේ කර්මස්ථානයෙහි යෙදුණේ නොබෝ කලකින්ම පිළිසිඹියා සහිත රහත් බවට පැමිණියේය.
ඉක්බිති ශාස්තෲන් වහන්සේ මධ්‍යස්ථ බැවින් යුතුව අනුහස් ඇති බැවින් යුතුව භික්‍ෂූන්ට සෙනසුන් පැනවීමෙහි හා බත් උදෙසීමෙහිද යෙදවූ සේක. සියලු මෙත්තිය භුම්මජක භික්‍ෂූහු උන්වහන්සේ වෙත පැමිණියාහුය. එය විනය බන්‍ධකයෙහි පැමිණියේමය. පසුකලෙක තෙරුන් වහන්සේ එක් උතුම් සලාක දායකයකුගේ සලාක බත් මෙත්තිය භුම්මජකා නම් භික්‍ෂුණිය ඇයි ස්වාමීනි, දොම්නස්වැයි ඔවුන්ගෙන් ඇසුවාය. ඔවුහු නැගණිය, දබ්බමල්ල පුත්‍රයා අප වෙහෙසවා පාලනය කරන්නේ ඇයිදැයි ඇසූහ. ‘ස්වාමීනි, මා විසින් කළහැක්කේ කුමක්ද? උන්වහන්සේට දොස් නගන්නැයි කීවේය. ඇය තැනින් තැන තෙරුන් වහන්සේට අභූත චෝදනා කළාය. ඒ අසා භික්‍ෂූහු භාග්‍යවතුන් වහන්සේට දැන්වූහ. ඉක්බිති භාග්‍යවතුන් වහන්සේ දබ්බමල්ල පුත්ත කැඳවා ‘ඔබ මෙත්තියා භික්‍ෂුණියට වෙනසක් කළේ ඇත්තදැ’යි ඇසූ සේක. ‘භාග්‍යවතුන් වහන්සේ මා දන්නා සේකැ’යි කීය. දබ්බ මෙසේ ප්‍රතික්‍ෂේප නොකරව. කරන ලද බව හෝ නොකරන ලද බව හෝ කියව. ස්වාමීනි, මම එසේ නොකෙළෙමි. භාග්‍යවතුන් වහන්සේ මෙත්තියා භික්‍ෂුණීයට වරදට සමාව දී ඒ භික්‍ෂූන්ට අවවාද කරවුයයි කියූ සේක. උපාලි තෙරුන් වහන්සේ ප්‍රමුඛ භික්‍ෂූන් වහන්සේ ඒ භික්‍ෂුණිය උපැවිදි කොට මෙත්තිය භුම්මජක භික්‍ෂූන්ට වරද පෙන්වා දී ඔවුන් අප විසින් ඒ භික්‍ෂුණිය යොදවන ලද්දීයයි කී කල්හි භාග්‍යවතුන් වහන්සේට ඒ කරුණ දැන්වූහ. භාග්‍යවතුන් වනහන්සේ මෙත්තිය භුම්මජක භික්‍ෂූන්ට අමුලක සංඝාදීසේසය පැනවූ සේක.
එසමයෙහි මල්ල තෙරුන් වහන්සේ භික්‍ෂූන්ට සෙනසුන් පනවන්නාහු වේළුවන විහාරය හාත්පස දසඅටක් මහා විහාරයන්ට සභාග භික්‍ෂූන් යවන්නාහු රාත්‍රී කාලයෙහි අන්ධකාරයෙහි ඇඟිල්ලෙන් පහන දල්වා ඒ ආලෝකයෙන්ම යැවූහ. මෙසේ තෙරුන් වහන්සේගේ සෙනසුන් පනවන තවත් උදෙසන කාර්යය ප්‍රකට වූ කල්හි ශාස්තෲන් වහන්සේ ආර්යගණයා මැද ****සියලු තෙරුන් වහන්සේලා තනතුරුවල තබන සේක්, මහණෙනි, මාගේ ශ්‍රාවක භික්‍ෂූන්ගෙන් සේනාසන පනවන්නවුන් අතර යමෙක් අගතැන්පත් වේද ඒ දබ්බමල්ලපුත්ත යයි තෙරුන් වහන්සේ අගතන්හි තැබූ සේක.
තෙරුන් වහන්සේ තමාගේ පූර්වකර්මය සිහිකොට හටගත් සොම්නස් ඇතිව පූර්ව චරිතාපදානය ප්‍රකාශ කරන්නාහු **පදුමුත්තරො නාමජිනො** යනාදිය කියූහ. ඒ සියල්ල යට කියන ලද අරුත් ඇත්තේ ම ය. මින් අනූවැනි කල්පයෙහි විපස්සි නම් නායකයෙක් ලෝකයේ උපදී යනු සම්බන්ධයි.
**දුට්ඨචිත්තො** යනු දූෂිත සිත් ඇත්තේ දුර්ජනයන් ආශ්‍රය කිරීමෙන් අප්‍රසන්න සිත් ඇත්තේ යන අර්ථයි. **උපවදිං සාවකං** යනු ඒ භාග්‍යවතුන් වහන්සේගේ ක්‍ෂීණාශ්‍රව ශ්‍රාවකයකුට අවමන් කෙළෙමි. උන්වහන්සේ කෙරෙහි බොරු බස් කියූවෙමි. බොරුවෙන් චෝදනා කෙළෙමි යන අර්ථයි.
**දුන්‍දුභියො** යනු දුන්දුං යයි ශබ්ද නගන හෙයින් දුන්‍දුභි සංඛ්‍යාත වූ බෙර. **නාදයිංසු** යනු ශබ්ද කළහ. **සමන්තතො අසනියො** යනු සියලු දිශා භාගයෙන් **අසනෙ** විනාශ කිරීමෙහි නියුක්ත වූයේනුයි අසනියො නමි. බිය එළවන දෙවියන්ගේ දඬුවම් පතිත විය යනු සම්බන්ධයි.
**උක්කා පතිංසු නභසා** යනු ආකාශයෙන් ගිනිකඳක් මෙන් පතිත විය යන අර්ථයි. **ධුමකෙතුච දිස්සථ** යනු දුම්රොටු සහිත ගිනිකඳක් මෙන් **දිස්සති** පෙනෙන්නේ ය යන අර්ථයි.
පස්වැනි අපදානයෙහි **ඉතො සහස්සම්හි** යනාදි වශයෙන් ආයුෂ්මත් කුමාර කස්සප තෙරුන් වහන්සේගේ අපදානයයි. මොහුද වනාහි පදුමුත්තර භාග්‍යවතුන් වහන්සේගේ කාලයෙහි බමුණු කුලයෙහි ඉපිද දැනමිති බවට පත්ව එක් දවසක් ශාස්තෲන් වහන්සේ සමීපයෙහි දහම් අසන්නේ ශාස්තෲන් වහන්සේ විසින් එක් භික්‍ෂුවක චිත්‍රකථිකයන් අතර අගතන්හි තබනු දැක තමාද ඒ තනතුර ප්‍රාර්ථනා කරන්නේ ප්‍රාර්ථනාවක් කොට ඊට අනුරූප වූ පින් කරන්නේ දිවි ඇතිතාක් සිට එයින් චුතව දෙවි මිනිසුන් අතර සැරිසරන්නේ උභය සම්පත් අනුභවකොට කස්සප භාග්‍යවතුන් වහන්සේගේ කාලයෙහි කුලගෙයක ඉපිද ඒ භාග්‍යවතුන් වහන්සේගේ සසුනෙහි පැවිදි ව මහණදම් කොට එයින් චුතව දෙවිමිනිසුන් අතර සැරිසරන්නේ දිව්‍යසැපත් හා මිනිස් සැපත් අනුභවකොට මේ බුද්ධෝත්පාද කාලයෙහි රජගහනුවර එක්තරා සිටුදුවකගේ කුසෙහි උපන්නීය. ඈ වනාහි කුඩාකලම පැවිදිවනු කැමැත්තී මව්පියන්ගෙන් ඉල්ලා පැවිද්ද නොලබන්නී පතිකුලයට ගොස් ගැබ්ගෙන ඒ බව නොදැන සැමියාට දන්වා පැවිද්දට අනුමැතිය ලබාගන්නෙමියි සිතුවාය. සැමියාට ආරාධනා කරන්නී, ආර්යපුත්‍රය –
ආදි වශයෙන් ශරීරයෙහි දොස් දක්වන්නී ඔහුට ආරාධනය කළාය.
ඈ සැමියා විසින් අනුදන්නා ලද්දී ගැබිනි බව නොදන්නී දේවදත්ත පාක්‍ෂික භික්‍ෂුණීන් වෙත පැවිදි වූවාය. ඇයගේ ගැබිනි බව දැක භික්‍ෂුණීහු දේවදත්තගෙන් ඇසූහ. ඔහු මෙහෙණක් නොවේයයි කීහ. ‘ඈ මම දේවදත්ත උදෙසා පැවිදි නොවූයෙමි. භාග්‍යවතුන් වහන්සේ උදසො පැවිදි වූවා වෙමියි භාග්‍යවතුන් වහන්සේ සමීපයට ගොස් උන්වහන්සේගෙන් විමසුවාය. ශාස්තෲන් වහන්සේ උපාලි තෙරුන් වහන්සේට පැවරූ සේක. තෙරුන්වහන්සේ සැවැත්නුවර වාසීන්ගේ පවුල් ද විසාකා උපාසිකාව ද කැඳවා රජු සහිත පිරිසෙහි එය විනිශ්චය කරන්නාහු පෙර ලද ගැබය. පැවිද්ද නිවරද යයි කීහ. ඒ අසා ශාස්තෲන් වහන්සේ උපාලි විසින් අධිකරණය මැනවින් විනිශ්චය කරන ලද්දේයයි තෙරුන් වහන්සේට සාදුකාර දුන් සේක.
ඒ භික්‍ෂුණිය රන් පිළිමයක් බඳු පුතකු වැදුවාය. පසේනදී කොසොල් රජතුමා දරුවන් හදාගැනීම භික්‍ෂුණීන්ට පලිබෝධයක් යයි ඒ දරුවා කිරිමවුන්ට දෙවා ඔහුට කස්සප යයි නමක් තැබීය. ඔහු අලංකාර ලෙස පෝෂණය කරවීය. පසුකලෙක ශාස්තෲන් වහන්සේ සමීපයට ගෙන්වා පැවිදි කරවීය. කුමාර කල්හි පැවිදි වූ බැවින් භාග්‍යවතුන් වහන්සේ කස්සප කැඳවන්න. මේ ගෙඩිය හෝ කෑයුත්තක් හෝ කස්සපට දෙවැයි කී කල්හි කවර කස්සපද කුමාර කස්සප. මෙසේ ගන්නා ලද නම් ඇති බැවින් රජු විසින් පෝෂණීය වූ පුත්‍රයා හෙයින්ද වෘද්ධ කල්හිද කුමාර කස්සපයැයි ප්‍රසිද්ධ විය.
හේ පැවිදි වූ කල්හි පටන් විදර්ශනා කර්මය කරයි. බුද්ධවචනයද ඉගෙන ගනී. ඉක්බිති ඔහු සමග පර්වත මස්තකයෙහි මහණදම් පුරා අනාගාමී වී සුද්ධාවාසයෙහි උපන් මහා බ්‍රහ්මයා විදර්ශනාවට මග දක්වා මාර්ගඵල උපදවන්ට උපායක් කරන්නෙමියි ප්‍රශ්න පසළොසක් රැස්කොට අන්ධ වනයෙහි වාසය කරන තෙරුන් වහන්සේට මේ ප්‍රශ්න ශාස්තෲන් වහන්සේගෙන් විමසන්නැයි කීය. ඉක්බිති උන්වහන්සේ ඒ ප්‍රශ්න භාග්‍යවතුන් වහන්සේගෙන් විමසූහ. භාග්‍යවතුන් වහන්සේද උන්වහන්සේගේ ප්‍රශ්න විසඳූ සේක. තෙරුන් වහන්සේ භාග්‍යවතුන් වහන්සේ කියූ ආකාරයෙන්ම ඒවා ඉගෙනගෙන විදර්ශනාව ගර්හ ගන්වා රහත් බවට පත්වූහ.
උන්වහන්සේ රහත් බවට පත්ව තමාගේ පූර්ව කර්මය සිහිකොට හටගත් සොම්නස් ඇතිව පූර්ව චරිතාපදානය ප්‍රකාශ කරන්නාහු **ඉතො සත සහස්සම්හි** යනාදිය කීහ. එහි යමක් ඇත්නම් ඒ යට කියන ලද පරිදිය. නොගැඹුරු අරුත් ඇත්තේ ම ය. ඒ සියල්ල වර්ණනා නො කරන්නෙමි. ගැඹුරුපද පමණක් වර්ණනා කරන්නෙමි.
**ආපන්න ගබ්භා මෙ මාතා** යනු මාගේ මව **ගරුගබ්භා** ගර්භණීව ප්‍රසූතියට ආසන්න ගර්භ ඇත්තී යන අර්ථයි.
**වම්මික සදිසං කායං** යනු ශරීරය නම් තුඹසක් වැන්න. යම්සේ තුඹස තැනින් තැන සිදුරු ඇත්තේ නැත්තේ ගැරඬි වේ ආදීන්ට නිවාසය වේද එසේම මේ ශරීරය නවදොරක් ඇත්තේ නිතර වැගිරේය යනු බුදුවූ භාග්‍යවතුන් වහන්සේ විසින් **දෙසිතං** ප්‍රකාශ කරන ලදි. ඒ අසා මාගේ සිත ආශ්‍රවයන් නොගෙන ඉතිරි නොකොට කෙලෙස්වලින් මිදුණේය. රහත්බවෙහි පිහිටියේය යන අර්ථයි. පසුකලෙක තැන තැන භික්‍ෂූන්ගේ විචිත්‍ර ධර්මකථික බව අසා ශාස්තෲන් වහන්සේ ‘මහණෙනි, මාගේ ශ්‍රාවක භික්‍ෂූණ්ගෙන් චිත්‍ර කථිකයන් අතර අග්‍රවූයේ යමෙක්ද ඒ කුමාර කස්සප’යයි අගතන්හි තැබූ සේක.
සවැනි අපදානයෙහි **ඉතො සත සහස්සම්හි** යනාදි වශයෙන් ආයුෂ්මත් බාහිය දාරුචීරිය තෙරුන්වහන්සේගේ අපදානයයි. මෙතෙමේ ද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස්කරන්නේ පදුමුත්තර භාග්‍යවතුන් වහන්සේගේ කාලයෙහි බමුණු කුලයක ඉපිද බ්‍රාහ්මණ ශිල්පයන්හි නිෂ්පත්තියට ගොස් වේදාංගයන්හි පූර්ණත්වයට පත්වූයේ එක්දවසක් ශාස්තෲන් වහන්සේ එක් භික්‍ෂුවක වහා අවබෝධ වන්නවුන් අතර අගතන්හි තබනු දැක ඒ තනතුර ප්‍රාර්ථනා කරනු කැමැත්තේ සත්දිනක් බුදුපාමොක් සංඝයාට මහදන් දී සත්දින ඇවෑමෙන් භාග්‍යවතුන් වහන්සේගේ පාමුල වැදහොත්තේ ස්වාමීනි, භාග්‍යවතුන් වහන්සේ මින් සත්වැනි දවසෙහි යම් භික්‍ෂුවක වහා අවබෝධ වන්නවුන් අතර අගතන්හි තැබූ සේක්ද, ඒ භික්‍ෂුව මෙන් මම ද අනාගතයෙහි එක් බුදුවරයකුගේ සසුනෙහි වහා අවබෝද වන්නවුන් අතර අග්‍ර වන්නෙමියි ප්‍රාර්ථනාවක් කළේය. භාග්‍යවතුන් වහන්සේ අනාගතංස ඥානයෙන් බලා අනාගතයෙහි ගෞතම භාග්‍යවතුන් වහන්සේගේ සසුනෙහි වහා අවබෝධ වන්නවුන් අතර අග්‍ර වන්නේ යයි ප්‍රකාශ කළ සේක. හේ දිවි ඇති තාක් පින්කොට එයින් චුතවූයේ දෙව්ලොව ඉපිද එහි ස කාමාවචර සම්පත් අනුභවකොට නැවත මිනිසුන් අතර චක්‍රවර්ති ආදී සම්පත් නොයෙක් කල්පකෝටි සියගණන් අනුභවකොට කස්සප භාග්‍යවතුන් වහන්සේගේ කාලයෙහි එක් කුලගෙයක උපන්නේ ය. භාග්‍යවතුන් වහන්සේ පිරිනිවි කල්හි පැවිදි වූයේ වෙයි. එකල්හි සසුන පිරිහී යද්දී භික්‍ෂූන් සත්නමක් සිව්පිරිසෙහි වැරදි හැසිරීම දැක සංවේගයට පත්වූවෝ ආරණ්‍යයට පිවිස යම්තාක් ශාසන අන්තර්ධානය නොවීද ඒ තාක් තමාට ප්‍රතිෂ්ඨාවක් කරන්නෙමුයි ස්වර්ණ චෛත්‍යය වැඳ මෙහි අරණ්‍යයෙහි එක් පර්වතයක් දැක ‘ජීවිතයෙහි ආලය ඇත්තෝ නවතිත්වා, ආලය නැත්තෝ මේ පර්වතයට නගිත්වායි ඉණිමගක් බැඳ සියල්ලෝ ඒ පර්වතයට නැග ඉණිමග හෙළා මහණදම් කළහ. ඔවුන් අතරින් සංඝ ස්ථවිරයන් වහන්සේ එක් රැයක් ඉක්ම යාමේදී රහත් බවට පත්වූහ. උන්වහන්සේ අනෝතත්ත විලෙහි නාගලතා දැහැටිදඬුවක් හපා මුව දොවා උතුරුකුරු දිවයිනෙන් පිණ්ඩපාතය ගෙනවුත් ඒ භික්‍ෂුන්ට මෙසේ කීහ. ‘ඇවැත්නි, මේ පිණ්ඩපාතය වළඳන්න. උන්වහන්සේලා මෙසේ කීහ. ‘ස්වාමීනි, අප විසින් මෙබඳු කතිකාවක් කරන ලදි. යමෙක් පළමුව රහත්බවට පත්වේද ඔහු විසින් ගෙනෙන ලද පිණ්ඩපාතය සෙස්සෝ වළඳත්වායි. ‘ඇවැත්නි, එසේ නොවේ.’ එසේනම් යම්හෙයකින් අපිද ඔබවහන්සේ මෙන් විශේෂයක් නිපදවා ගන්නෙමු නම්, අපි ගෙනවුත් වළඳන්නෙමුයි නොකැමති වූහ.
දෙවැනි දවසෙහි දෙවැනි තෙරුන් වහන්සේ අනාගාමීව ඒ අයුරින්ම පිණ්ඩපාතය ගෙනවුත් අන් අයට ආරාධනා කළහ. ඔවුහු මෙසේ ඇසූහ. ඇවැත්නි, මහතෙරුන් වහන්සේ විසින් ගෙනඑන ලද පිණ්ඩපාතය නොවළඳා දෙවැනි තෙරුන් වහන්සේ විසින් ගෙන එන ලද පිණ්ඩපාතය වළඳන්නෙමුයි කතිකාවක් කරනු ලැබීද. නැත ඇවැත්නි, මෙසේ ඇතිකල්හි ඔබ මෙන් අපිද විශේෂයක් නිපදවා මේ මානුෂික ප්‍රයත්නයෙන් වළඳන්ට හැක්කාහු වළඳන්නමුයි නො කැමති වූහ. ඔවුන්ගෙන් රහත් බවට පත් තෙරුන් වහන්සේ පිරිනිවි සේක. දෙවැන්නා අනාගාමීව බඹලොව උපන්නේය. ඉතිරි පස්දෙන විශේෂයක් උපදවා ගැනීමට නොහැක්කාහු සුසුම් හෙළා සත්වැනි දවසෙහි කලුරිය කොට දෙව්ලොව උපන්හ. එහි දිවසුව අනුභව කළහ. මේ බුද්ධෝත්පාද කාලයෙහි එයින් චුතව මිනිසුන් අතර උපන්හ. ඔවුන්ගෙන් එකෙක් පුක්කුසාති රජ විය. එකෙක් ගන්ධාර රට තක්සලා නුවර කුමාර කස්සපය. එකෙක් බාහිය දාරුචීරියය. එකෙක් දබ්බමල්ල පුත්තය. එකෙක් සභිය පරිබ්‍රාජකයාය. ඔවුන් අතරින් මේ බාහිය දාරුචීරිය තෙමේ සුප්පාර පටුනෙහි වෙළඳ කුලයෙහි ඉපිද වාණිජ කර්මයෙහි නිෂ්පත්තියට ගියේ මහාධන ඇත්තේ මහාභෝග ඇත්තේ ස්වර්ණභූමියට යන්නා වූ වෙළඳුන් සමග නැව්නැගී විදේශයට යන්නේ කිහිපදිනක් ගොස් නැව බිඳුණුවිට සෙස්සන් මස් කැසුබුවන්ට අහර වූ කල්හි තනිවම ඉතිරි වූයේ එක් ලෑල්ලක් ගෙන වෑයම් කරන්නේ සත්වැනි දවසෙහි සුප්පාර පටුනට බැසගත්තේය. ඔහුට ඇඳුම් පොරෝනා නැත. හේ අන්කිසිවක් නොදක්නේ වියලි දරදඬුවක පොතුවලින් බැඳ හැඳ පොරවා දේවාලයෙන් කබලක් ගෙන සුප්පාර පටුනට ගියේය. මිනිස්සු ඔහු දැක කැඳ බත් ආදිය දී මේ එක් රහත් කෙනෙක් යයි සම්භාවනා කළහ. හේ වස්ත්‍ර ළඟට ගෙනෙනු ලැබූ කල්හි යම්හෙයකින් හඳිමි නම් පොරවමිනම් මාගේ ලාභසත්කාර පිරිහෙන්නේය. ඒවා පිළිකෙව් කොට දරරෙදිම ඇන්දේය.
ඉක්බිති බොහෝ දෙනකු විසින් රහත් කෙනෙකැයි සම්භාවනා කරනු ලබන කල ඔහුට මෙවන් විතර්කයක් සිතෙහි උපන්නේය. ලොවෙහි අර්හත් වූවෝ හෝ අර්හත් මාර්ගයට පැමිණියාහු හෝ වෙත්නම් මම ඔවුන්ගෙන් එක් කෙනෙක්මි යනුවෙන්. හේ මේ ක්‍රමයෙන් කුහකකමින් ජීවිකාව කරයි.
කස්සප බුදුරජාණන් වහන්සේගේ සසුනෙහි සත්දෙනකු පර්වතයට නැග මහණකම් කරද්දී, එක්කෙනෙක් අනාගාමී වී සුද්ධාවාස බ්‍රහ්මලෝකයෙහි උපන්නේය. හේ තමාගේ බ්‍රහ්ම සම්පත්තිය බලන්නේ පැමිණි තැන ආවර්ජනා කරන්නේ පර්වතයට නැග මහණදම් පුරන තැන දැක සෙස්සන් උපන් තැන ආවර්ජනය කරන්නේ එක් අයකු පිරිනිවන් පෑ බවද ඉතිරි පස්දෙන කාමාවචර ලෝක පසෙහි උපන් බවද දැන ඔවුන් කාලනුකාලයෙන් ආවර්ජනය කළේය. මේ කාලයෙහි ඔවුහු කොතැනක සිටිත්දැයි ආවර්ජනා කරන්නේ දාරුචීරිය සුප්පාර පටුන නිසා කුහකකමින් ජීවත්වනු දැක, මේ මෝඩයා නැසුණේ වෙයි. පෙර මහණදම් පුරන්නේ අති උත්කෘෂ්ට බව හේතුකොටගෙන රහතන් වහන්සේ විසින් ගෙන එන ලද දෙය නොවළඳා දැන් බඩ සඳහා නොරහත්ව රහත්බව හඟවා ලෝකය වංචා කරමින් හැසිරෙයි. බුදුරජාණන් වහන්සේ උපන් බවක් නොදනී. දැන් යමි. ඔහු සංවේගයට පමුණුවා බුදුන් උපන් බව දැන ගන්වන්නෙමියි ක්‍ෂණයෙන්ම බඹලොවින් බැස සුප්පාර පටුනෙහි රාත්‍රීභාගය අතරතුරෙහි දාරුචීරියගේ ඉදිරියෙහි පහළවිය. හේ තමාගේ වසන තැන එළියක් දැක පිටතට නික්ම මහාබ්‍රහ්මයා දැක ඇඳිලිබැඳ ඔබ කවුරුදැයි ඇසීය. මම ඔබගේ පැරණි මිත්‍රයාය. අනාගාමී ඵලයට පැමිණ බඹලොව උපන්නෙමි. අප සියල්ලන්ට ජ්‍යෙෂ්ඨයා රහත්ව පිරිනිවියේය. ඔබ පස්දෙන දෙව්ලොව උපන්නාහුය. ඒ මම දැන් ඔබ කුහකකමින් දිවි ගෙවනු දැක දමනය කිරීමට පැමිණියෙමියි කියා මේ කරුණ කීවේය. බාහිය, ඔබ රහත් කෙනෙක් නොවෙහි ය. අර්හත් මාර්ගයට පත්වී වත් නැත. යම් කිසිවකින් ඔබ රහත් කෙනෙක් වන්නෙහිද රහත්මගට හෝ පැමිණියහුද ඔබට ඒ ප්‍රතිපදාව වත් නැත. ඉක්බිතිව ඔහුට ශාස්තෲන් වහන්සේ උපන් බවත් සැවැත්නුවර වසන බවත් කියා ශාස්තෲන් වහන්සේ වෙත යව’යි ඔහු උනන්දු කරන්නේ අහසෙහි සිටියේය.
බාහිය වනාහි අහසෙහි සිට කථා කරන මහා බ්‍රහ්මයා බලා මෙසේ සිතීය. මා විසින් කරන ලද්දේ බැරෑරුම් කාර්යයෙකි. නොරහත්ව රහත්යයි සිතුවෙමි. මොහු ද මට ඔබ රහතෙක් නොවේයයිද අර්හත් මාර්ගයටවත් නොපැමිණියේ යයිද කියයි. ලෝකයෙහි වෙනත් රහත් කෙනෙක් ඇත්ද, ඉක්බිති ඔහුගෙන් විචාළේය. දේවයිනි, දැන් ලෝකයෙහි ඉන්නා රහත් පුද්ගලයා කවුරුද? කවරෙක් අර්හත් මාර්ගයට හෝ පැමිණියේද. ඉක්බිති දේවතාවා ඔහුට මෙසේ කීය. බාහිය උත්තර ජනපදයෙහි සාවත්‍ථි නම් නගරයක් ඇත. එහි භාග්‍යවත් අර්හත් සම්‍යක් සම්බුදුරජාණන් වහන්සේ දැන් එහි වසන සේක. ඒ භාග්‍යවතුන් වහන්සේ රහත් බවද රහත්බවට පත්වීම සඳහා ධර්මයද දේශනා කරන සේක. බාහිය රාත්‍රී භාගයෙහි දේවතාවාගේ කථාව අසා සංවේගයට පත් සිත් ඇත්තේ එකෙණෙහිම සුප්පාරකයෙන් නික්ම එක් රෑ වාසයකින් සැවැත්නුවරට ගියේය. යන්නේ ද දේවතානුභාවයෙන් ද බුද්ධානුභාවයෙන් ද දෙදහසක් යොදුන් මාර්ගය ඉක්මවා සැවැත්නුවරට පැමිණියේය. එකෙණෙහි ශාස්තෲන් වහන්සේ සැවැත්නුවර පිඬු පිණිස පිවිසියේ වෙති. හේ ජේතවනාරාමයට පිවිස එළිමහනෙහි සක්මන් කරන බොහෝ භික්‍ෂූන් විචාළේය....... ‘ශාස්තෲන් වහන්සේ, දැන් කොහිද?’ භික්‍ෂූහු ‘සැවැත්නුවර පිඬු පිණිස පිවිසි සේකැ’යි කියා ‘ඔබ කොහි සිට පැමිණියේ වෙහිදැයි ඇසූහ. ‘සුප්පාරකයෙන් ආයේ වෙමි’ දුරසිට ආයේ වෙහිය. හිඳගන්න. පා දොවා තෙල් ගා මදක් විශ්‍රාම ගන්න. පැමිණිවිට ශාස්තෲන් වහන්සේ දකින්නෙහි යයි කීහ. ස්වාමීනි, මම ශාස්තෲන් වහන්සේට හෝ තමාට හෝ ජීවිත අන්තරායක් නොදනිමි. කිසිතැනක නොසිට නොහිඳ එක් රැයකින්ම යොදුන් දෙදහසක් වූ මග ආවෙමි. ශාස්තෲන් වහන්සේ දැකම ගිමන් හරින්නෙමියි කීය. හේ එසේ කියා ඉක්මනින් සැවැත්නුවරට පිවිස භාග්‍යවතුන් වහන්සේ අනූපම බුද්ධශ්‍රීයෙන් හැසිරෙනු දැක ගෞතමයන් වහන්ස, මා විසින් බොහෝ කලකින් සම්මා සම්බුදුරජාණන් වහන්සේ දක්නා ලද සේකැයි දුටුතැන සිට නමාගත් සිරුර ඇත්තේ මහ වීදියෙහිදී පසඟ පිහිටුවා වැඳ ගොප්මසින් දැඩිසේ අල්ලාගෙන මෙසේ කීය. ස්වාමීනි, භාග්‍යවතුන් වහන්සේ මට ධර්මය දේශනා කරන සේක්වා. සුගතයන් වහන්සේ ධර්ම දේශනා කරන සේක්වා. ඒ මට බොහෝ කලක් හිතසුව පිණිස පවත්නේය. ශාස්තෲන් වහන්සේ බාහිය තවම නොකල්ය. ඇතුළු ගෘහයට පිඬු පිණිස පිවිසුණම්හයි ප්‍රතික්‍ෂේප කළ සේක.
ඒ අසා බාහිය ස්වාමීනි සසර සැරිසරන මා විසින් ආහාර පිඩක් මින්පෙර නොලබන ලදී. ඔබවහන්සේට හෝ මට හෝ ජීවිත අන්තරායක් වේයයි නො දනිමි. ස්වාමීනි, භාග්‍යවතුන් වහන්සේ මට ධර්මය දේශනා කරන සේක්වා. සුගතයන් වහන්සේ ධර්මය දේශනා කරන සේක්වායි නැවත ඉල්ලා සිටියේය. ශාස්තෲන් වහන්සේ දෙවනුවද ප්‍රතික්‍ෂේප කළ සේක. ඔහුට මෙසේ සිතිණ. මුන්වහන්සේ දුටුතැන් පටන් සියලු සිරුර ප්‍රීතියෙන් නිතොරවම පිරීගියේ වෙයි. බලවත් ප්‍රීතිවේග ඇත්තේ දහම් අසා අවබෝධ කරනගන්නට නො හැකි වන්නේය. මධ්‍යස්ථ උපේක්‍ෂාවෙන් සිටින්න. එක් රැයකින් යොදුන් දෙදහසක් මග ආවා වූ මොහුට වෙහෙස බලවත්ය. එයද සංසිඳවන්නැයි ඒ නිසා දෙවරක් පිළිකෙව් කොට තුන්වැනිව ඉල්ලා සිටිනු ලැබූ සේක්. ඒ නිසා මෙහිදී බාහිය, මෙසේ හික්මිය යුතුය. දුටු දෙයෙහි දෘෂ්ටි මාත්‍රය වන්නේ යයි ආදී නයෙන් නොයෙක් පර්යායයෙන් ධර්මය දේශනා කළ සේක. හේ ශාස්තෲන් වහන්සේගේ ධර්මය අසන්නේම සියලු ආශ්‍රවයන් ගෙවා පිළිසිඹියා සහිතව රහත් බවට පත්විය.
හේ රහත් බවට පත් කෙණෙහිම පූර්වකර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ **ඉතො සතසහස්සම්හි** යනාදිය කීය. එය යට කියන ලද පරිදි බැවින් නොගැඹුරු අරුත් ඇත්තේ ම ය. ගැඹුරු පද වර්ණනාව පමණක් කරන්නෙමි.
**පීණං සං පච්චවෙක්ඛෙන** පිරිපුන් සොම්නස් ඇත. ප්‍රත්‍යවේක්‍ෂණය. **කොමාරවණ්ණං** අති කෝමල යන අර්ථයි.
**හෙමයඤ්ඤො පචිතඞ්ගං** යනු රන්හුයෙන් උපනයන සූත්‍ර යුතු **අවයවං** සිරුර දේහය යන අර්ථයි. **පලම්බබිම්බතම්බොට්ඨං** යනු එල්බෙන බිඹුපල හා සමාන රක්තවර්ණ දෙතොලින් යුතු යන අර්ථයි. **සිත තිණ්හ සමං ද්විජං** යනු මුවහත් තීක්‍ෂණ අය ලෝභයෙන් ගටා සමකළාක් මෙන් සමදත් ඇති යන අර්ථයි.
**පීති සම්ඵුල්ලිතානනං** යනු ප්‍රීතියෙන් මනාසේ **ඵුල්ලිතං** විකසිත වූ **ආනනං** මුව දර්පණ තලයක් බඳු මුඛවර්ණය යන අර්ථයි.
**ඛිප්පාභිඤ්ඤස්ස භික්ඛුනො** යනු **ඛිප්පං** දේශනාවෙන් ගැටුණු කෙණෙහිම විශ්වාසයෙන් දැනගන්ට සමර්ථ වූ භික්‍ෂුවගේ යන අර්ථයි.
**අගං සභවනං යථා** යනු තමාගේ ගෙට මෙන් ස්වර්ග ලෝකයට ගියෙමි යන අර්ථයි.
**නත්‍වං උපාය මග්ගඤ්ඤු** යනු ඔබ නිර්වාණාධිගමයට උපාය භූත වූ මාර්ගය දන්නෙක් නොවහෙි යන අර්ථයි.
**සත්‍ථුනො සදා ජිනං **යනු **සදා** සියලු කල්හි **ජිනං** නොදිනන්නේ පරාජිත වූවෙක් **සත්‍ථුනො** සම්මා සම්බුදුරජාණන් වහන්සේගේ **විමලානනං** දර්පණ තලයක් බඳු මුහුණ **පස්සාමි** බලන්ට නික්මෙමි යන යෙදුමයි. **දිජෙ අපුච්ඡි කුහිං ලොක නන්‍දනො** යනු කුමන ස්ථානයක ලෝකප්‍රසාදකර ශාස්තෲන් වහන්සේ සිටින සේක්දැයි **දිජෙ** බමුණන් භික්‍ෂූන් වහන්සේ ඇසුවෙමි යන අර්ථයි.
**ස සො ඛිප්පං මුනිදස්සනුස්සුකො** යනු **මුනිදස්සනෙ** තථාගත මුනීන්ද්‍රයන් වහන්සේ. තථාගතයන් වහන්සේ දැකීමෙහි **උස්සුක්කො** උත්සාහ ඇත්තේ සාවකු මෙන් වහා පැමිණ් යන අර්ථයි.
**තුවටං ගන්ත්‍වා** යනු වේගයෙන් ගොස්. **පිණ්ඩත්‍ථමපිභාගිධං** යනු පිණ්ඩපාතයනිසා **අපිහං** පහවූ තණ්හා ඇති තෘෂ්ණාව නැති.
**අලොලක්ඛං** යනු එහි මෙහි නොබලමින්, උතුම් වූ සැවැත්නුවර පිඬු පිණිස හැසිරෙන්නහු දැක්කෙමි යනු සම්බන්ධයි. **සිරීනිලය සඞ්කාසං** යනු ශ්‍රීකාන්තාවගේ ලක්‍ෂණ අනූව්‍යඤ්ජන ශෝභාවෙන් **නිලය සඞ්කාසං** දිලෙන තොරණක් බඳු, **රවිදිත්ති හරානනං** යනු දිලිසෙන සූර්ය මණ්ඩලයක් මෙන් බබලන මුවමඬල.
**කුපථෙ විප්පනට්ඨස්ස** යනු **කුච්ඡිතපථෙ** උපද්‍රව සහිත මාර්ගයෙහි මුළා වූ මිථ්‍යා මාර්ගයට පිළිපන් මා හට **සරණංහොහි** පිිහිට වන්න. **ගොතම** යනු භාග්‍යවතුන් වහන්සේ ගෝත්‍රයෙන් අමතයි.
**නතත්‍ථ සුක්කා** **ජොතන්ති** යනු සුදුපැහැ ඇති දිලිසෙන ඕසධී තාරකාදිය **නජොතන්ති** නො බබලයි. සෙස්ස නොගැඹුරු අරුත් ඇත්තේ ම ය. හේ මෙසේ පූර්ව චරිතාපදානය ප්‍රකාශකොට එකෙණෙහිම භාග්‍යවතුන් වහන්සේගෙන් පැවිද්ද ඉල්ලීය. ඔබගේ පාසිවුරු සම්පූර්ණදැයිද විචාරන ලද්දේ සම්පූර්ණ නැතැයි කීය. ඉක්බිති ශාස්තෲන් වහන්සේ එසේනම් පාසිවුරු සොයවයි කියා ගිය සේක. හේ වනාහි විසිදහසක් අවුරුදු මහණදම් පුරන්නේ භික්‍ෂුවක විසින් නම් තමාගේ ප්‍රත්‍යය ලැබ අනිකක් නොබලා තමාම වළඳන්ට වටනේයයි කියා එක් භික්‍ෂුවකටවත් පාත්‍රයකින් හෝ සිවුරකින් සංග්‍රහ නොකළේය. ඒ නිසා මොහුට සෘද්ධිමය පාසිවුරු නූපදීයයි දැන භාග්‍යවතුන් වහන්සේ ඒහිභික්‍ෂුභාවයෙන් පැවිද්ද නුදුන් සේක. පාසිවුරු සොයමින් කසලගොඩින් රෙදිකැබලි ඇදබලන ඔහුට පෙර වෛර ඇති අමනුෂ්‍යයෙක් පැටියකු සිටින එළදෙනකගේ ශරීරයෙහි ආරූඪව කලවයට ඇන ජීවිතක්‍ෂයට පැමිණවීය. ශාස්තෲන් වහන්සේ පිඬු පිණිස හැසිර කරන ලද බත්කිස ඇත්තේ බොහෝ භික්‍ෂූන් සමග නික්මෙන සේක් බාහියගේ සිරුර කසල ගොඩෙහි වැටී තිබෙනු දැක ‘මහණෙනි, මේ බාහිය දාරුචීරිය ගනුව’යි එක් ගෙයක තබා ඇඳක් ගෙන්වාගෙන මේ සිරුර නුවරදොරින් ගෙනගොස් දවා ධාතූන් ගෙන ස්තූපයක් කරව’යි භික්‍ෂූන් වහන්සේට අණකළ සේක.
ඒ භික්‍ෂූහු සිව්මංසලෙහි ස්තූපයක් කරවා ශාස්තෲන් වහන්සේ කරා එළඹ තමන් විසින් කරන ලද කාර්යය දැන්වූහ. ඉක්බිති සංඝයා මධ්‍යයෙහි කථාවක් පැන නැංගේය. තථාගතයන් වහන්සේ භික්‍ෂු සංඝයා ලවා සිරුරක් දැවීමේ කාර්යය කරවූ සේක. ධාතූන්ද ගෙන්වාගෙන චෛත්‍යයක්ද කරවූ සේක. ඔහු විසින් කිනම් මාර්ගයක් අවබෝධ කරගනු ලැබීද? සාමණේරයෙක්ද? ඔහු භික්‍ෂුවක්ද? ශාස්තෲන් වහන්සේ එය අර්ථ උත්පත්තියක් කොට ‘මහණෙනි, බාහිය දාරුචීරිය රහත් බවෙහි පිහිටියේයයි ඉහළට ධර්මදේශනාව වර්ධනය කරන සේක් ඔහු පිරිනිවන්පෑ බවද කියා ‘මහණෙනි, මාගේ ශ්‍රාවක භික්‍ෂූන්ගෙන් වහා අවබෝධ කරන්නවුන් අතර යමෙක් අග්‍රවේද ඒ බාහිය දාරුචීරිය යැයි අගතන්හි තැබූ සේක.
ඉක්බිති භික්‍ෂූහු මෙසේ ඇසූහ. ‘ස්වාමීනි, ඔබවහන්සේ බාහියදාරුචීරිය රහත් බවට පැමිණියේයයි වදාරන සේක. ඔහු රහත් බවට පැමිණියේ කවදාද? ‘මහණෙනි, මාගේ ධරම්ය ඇසූ වේලාවේ.’ ‘ඔහුට ඔබවහන්සේ දහම් දෙසුවේ කවදාද?’ ‘භික්‍ෂාවෙහි හැසිරෙමින් මහ වීදියෙහි සිට.’ ‘ස්වාමීනි, ඔබවහන්සේ මහ වීදියෙහි සිට දේශනා කරන ලද ධර්මය අල්පමාත්‍රය. ඔහු එපමණකින් විශේෂයක් නිපදවා ගත්තේ කෙසේද?’ ඉක්බිති ශාස්තෲන් වහන්සේ ‘මහණෙනි, මාගේ ධර්මය අල්පයයි මහත්යයි නොසිතන්න. අනර්ථ පද සහිත නොයෙක් ගාථා දහස් ගණනක් නොමැනවි. අර්ථ නිශ්‍රිත එක් ගාථා පදයක් වුවද මැනවි’යි කියා අනුසන්ධි ගළපා දහම් දෙසන සේක් මේ ගාථාව කියූ සේක –
දේශනාවගේ කෙළවර අසූසාර දහසක් ප්‍රාණීන්ට ධර්මාවබෝධය විය.
සත්වැනි අපදානයෙහි **පදුමුත්තරො නාම ජිනො** යනාදි වශයෙන් ආයුෂ්මත් මහා කොට්ඨිත තෙරුන් වහන්සේගේ අපදානයයි. උත්පත්තිය කුමක්ද? මෙතෙමේද පදුමුත්තර බුදුරජාණන් වහන්සේගේ කාලයෙහි හංසවතී නගරයෙහි මහාභෝග ඇති කුලයක ඉපිද දැනමිති බවට පත්වූයේ මව්පියන් ඇවෑමෙන් පවුල තබා ගෘහවාසයෙහි වසන්නේ එක් දවසක් පදුමුත්තර භාග්‍යවතුන් වහන්සේ දහම් දෙසන කල්හි හංසවතී නගරවාසීන් සුවඳමල් ආදිය ගත් අත් ඇතිව යම්තැනෙක බුදුරජාණන් වහන්සේ සිටින සේක්ද, ධර්මය යම්තැනෙක වේද, සංඝයා යම්තැනෙක වේද ඒ නිම්නයන්ට ඒ පොකුණුවලට ඒ බෑවුම්වලට යනු දැක ඔවුන් සමග භාග්‍යවතුන් වහන්සේ කරා එළඹ ශාස්තෲන් වහන්සේ විසින් එක් භික්‍ෂුවක පිළිසිඹියාවන්ට පත්වූවන් අතුරින් අගතන්හි තබනු දැක ‘මුන්වහන්සේ මේ සසුනෙහි පිළිසිඹියාවන්ට පත්වූවන් අතර අග්‍රය. එක් බුදුවරයකුගේ සසුනෙහි මුන්වහන්සේ මෙන් පිළිසිඹියාවන්ට පත්වූවන්ගෙන් අග්‍ර වන්නෙමි නම් මැනවැයි සිතා ශාස්තෲන් වහන්සේගේ දේශනාවසානයෙහි පිරිස නැගී සිටිකල්හි භාග්‍යවතුන් වහන්සේ කරා එළඹ ‘ස්වාමීනි, හෙට මාගේ ගෙයි භික්‍ෂාව ගනු මැනවැ’යි ආරාධනා කළේය. ශාස්තෲන් වහන්සේ ඉවසා වදාළ සේක. හේ භාග්‍යවතුන් වහන්සේ වැඳ පැදකුණු කොට තමාගේ ගෙට ගොස් මුළු රෑම බුදුරජාණන් වහන්සේටද භික්‍ෂු සංඝයාටද වැඩහිඳිනා තැන් සුවඳමල් ආදියෙන් අලංකාරකොට කෑයුතු දෑ බිය යුතු දෑ පිළියෙල කරවා ඒ රෑ ඇවෑමෙන් තම නිවසෙහි භික්‍ෂූන් සියදහසක් පිරිවරකොට ඇති ශාස්තෲන් වහන්සේ විවිධ කැඳකැවිලි පිරිවරකොට ඇති සූපව්‍යඤ්ජන සහිත සුවඳහැල් බොජුන් වළඳවා බත් කිස අවසන්හි මෙසේ සිතීය. ‘මම මහත් වූ තනතුරක් පතමි. මා විසින් එක් දවසක් පමණක් දනක් දී ඒ තනතුර පතන්ට නුසුදුසුය. අනුපිළිවෙලින් සත්දිනක් දන් දී ප්‍රාර්ථනා කරන්නෙමි’යි ඔහු එපරිද්දෙන්ම සත්දිනක් මහදන් දී බත්කිස අවසන්හි ඔහුගේ කොටුගෙවල් විවර කරවා උතුම් වූ තුන් සිවුරුවලට පොහොනා සූක්ෂම රෙදි බුදුන් පාමුල තබා භික්‍ෂූන්ට සියදහසක් සිවුරු දී තථාගතයන් වහන්සේ කරා එළඹ ‘ස්වාමීනි, ඔබවහන්සේ විසින් මෙයින් සත්වැනි දවසෙහි යම් භික්‍ෂූවක් පිළිසිඹියාවන්ට පත්වූවන් අතර අගතන්හි තබන ලද්දේද, මම ද ඒ භික්‍ෂුව මෙන් අනාගතයෙහි උපදින්නා වූ බුදුකෙනකුගේ සසුනෙහි පැවිදි ව පිළිසිඹියාවන්ට පැමිණියවුන් අතර අග්‍ර වන්නෙමියි ශාස්තෲන් වහන්සේගේ පාමුල වැදහෙව ප්‍රාර්ථනාවක් කළේය. ශාස්තෲන් ඔහුගේ ප්‍රාර්ථනාව සමෘද්ධ වන බව ‘අනාගතයෙහි මෙයින් වර්ෂ සියදහසක් මතුයෙහි ගෞතම නම් බුදුකෙනෙක් ලොව පහළවන සේක. උන්වහන්සේගේ සසුනෙහි ඔබගේ ප්‍රාර්ථනාව සමෘද්ධ වන්නේයයි ප්‍රකාශ කළ සේක. හේ එහි දිවි ඇතිතාක් පින්කොට එයින් චුතවූයේ උභය සම්පත් අනුභවකොට කලින් කල දෙවිමිනිසුන් අතර පරිභ්‍රමණය විය.
මෙසේ ඔහු සැරිසරන්නේ පින් රැස් කරන්නේ මේ බුද්ධෝත්පාද කාලයෙහි සැවැත්නුවර බමුණු කුලයක උපන්නේය. කොට්ඨිතයයි ඔහුට නමක් තැබූහ. කුමක් නිසා මවගේ හෝ මුතුන් මිත්තන්ගේ නමක් හෝ නොගෙන මෙසේ නමක් තැබුවාහුද. තමාගේ නුවණැති බව නිසාත් වේදාංගයන්හි හා ස්වතර්ක පරතර්ක ආදියෙහිද, නිඝණ්ඩු සහිත කේටුහ ශාස්ත්‍රයන්හිද අක්‍ෂර සහිත ප්‍රභේද සසහිත සියලු ව්‍යාකරණයන්හිද දක්ෂ වූ බැවින්ද ජ්‍යෙෂ්ඨ වූ ශ්‍රේෂ්ඨ වූ ජනයන් සැරපරුෂ වදන් නමැති ආයුධවලින් පහර දෙන්නේ නැවත නැවත පහර දෙන්නේ විදින්නේ හැසිරෙතියි අන්වර්ථ නමක් කළාහුයයි දතයුතුය. හේ වැඩිවිය පත්වූයේ වේදත්‍රය ඉගෙන බ්‍රාහ්මණ ශිල්පයෙහි නිෂ්පත්තියට ගියේ, එක් දවසක් ශාස්තෲන් වහන්සේගේ සමීපයට ගොස් දහම් අසා ලද සැදැහැ ඇත්තේ පැවිදි ව උපසපන් කාලයෙහි පටන් විදර්ශනාව සඳහා කටයුතු කරන්නේ පිළිසිඹියා සහිත රහත් බවට පත්ව පිළිසිඹියාවන්හි ප්‍රගුණ වී නිර්භය වූයේ මහ තෙරුන් වහන්සේලා වෙත එළඹ ප්‍රශ්න විචාරන්නේ පටිසම්භිදාවන් ගැනම ප්‍රශ්න ඇසීය. මෙසේ මේ තෙරුන් වහන්සේ එහි කරන ලද උත්සාහ ඇති බැවින්ද එහි ප්‍රවීණත්වය නිසාද පිළිසිඹියාවන්ට පත්වූවන් අතර අග්‍ර වූහ. ඉක්බිති භාග්‍යවතුන් වහන්සේ මහාවේදල්ල සූත්‍රය අර්ථ උත්පත්තිය කොට පිළිසිඹියාවන්ට පත්වූවන්ගේ අගතන්හි තැබූ සේක. ‘මහණෙනි, මාගේ ශ්‍රාවක භික්‍ෂූන්ගෙන් පිළිසිඹියාවන්ට පත්වූවන් අතර යම් කෙනෙක් අග්‍ර වේද ඒ මහාකොට්ඨිතය යනුවෙන්.
උන්වහන්සේ පසුකලෙක විමුක්ති සැප කෙරෙහි සංවේදී වන්නාහු හටගත් සොම්නස් ඇතිව තමාගේ පූර්ව චරිතාපදානය ප්‍රකාශ කරන්නාහු **පදුමුත්තරොනාම ජිනො** යනාදිය කීහ. ඒ සියල්ල යට කියන ලද පරිද්දෙන් නොගැඹුරු අරුත් ඇත්තේ ම ය.
**ඉත්‍ථංසුදං ආයස්මා මහා කොට්ඨිතො** යනු මෙහි **සුදං** යනු නිදර්ශනාර්ථයෙහි නිපාතයි. **ආයස්මා** ගෞරව සම වචනයකි. ආයස්මා මහා මොග්ගල්ලානො මෙනි.
අටවැනි අපදානයෙහි **පදුමුත්තරො නාම ජිනො** යනාදි වශයෙන් ආයුෂ්මත් උරුවෙලකස්සප තෙරුන් වහන්සේගේ අපදානයයි. මොහුද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස්කරන්නේ පදුමුත්තර භාග්‍යවතුන් වහන්සේගේ කාලයෙහි කුලගෙයක ඉපිද වැඩිවිය පත්වූයේ ශාස්තෲන් වහන්සේගේ සමීපයෙහි දහම් අසා ශාස්තෲන් වහන්සේ එක් භික්‍ෂුවක මහා පිරිවර ඇත්තවුන් අතර අගතන්හි තබනු දැක තමා ද ඒ තනතුර ප්‍රාර්ථනා කරන්නේ මහදන් දී ප්‍රාර්ථනාවක් කළේය. භාග්‍යවතුන් වහන්සේ අන්තරායක් නැති බව දැක ‘අනාගතයෙහි ගෞතම බුදුරජාණන් වහන්සේගේ සසුනෙහි මහ පිරිවර ඇත්තවුන් අතර අග්‍ර වන්නේ යයි ප්‍රකාශ කළ සේක. හේ එහි දිවි ඇතිතාක් පින්කොට එයින් චුතව දෙවි මිනිසුන් අතර සැරිසරන්නේ මින් කල්ප අනූදෙකක් මතුයෙහි ඵුස්ස භාග්‍යවතුන් වහන්සේගේ වෛමාතෘක කණිටුබෑයා වී උපන්නේය. ඔහුට තවත් කණිටුබෑයන් දෙදෙනෙක් වූහ. ඔවුහු ඉන්පසු බුදුපාමොක් භික්‍ෂු සංඝයාට ආරාධනා කොට පරම පූජාවෙන් පූජාකොට දිවි ඇතිතෙක් කුසල්කොට දෙවි මිනිසුන් අතර සැරිසරන්නාහු අපගේ භාග්‍යවතුන් වහන්සේගේ උත්පත්තියට පෙරාතුවම බරණැස බමුණු කුලයෙහි සහෝදරයන් තිදෙනෙක්ව උපන්නාහු ගෝත්‍ර වශයෙන් තිදෙනම කාශ්‍යපයෝ යැයි නම් ඇත්තෝ වූහ. ඔවුහු වැඩිවිය පත් වූවාහු වේදත්‍රය උගත්තෝය. ඔවුන්ගෙන් දෙටු සොහොයුරාට පන්සියයක් මානවකයෝ පිරිවර වූහ. මද්දුමයාට තුන්සියයක්ද බාලයාට දෙසියයක්ද වූහ. ඔවුහු තමන්ගේ ග්‍රන්ථවල හරය බලන්නාහු දිට්ඨධම්මික බව දැක පැවිද්ද රුචි කළහ. ඔවුන් අතුරින් දෙටු සොහොයුරා තමාගේ පිරිවර සමග උරුවේලාවට ගොස් සෘෂි පැවිද්දෙන් පැවිදි ව උරුවෙල කස්සප නම් විය. මද්දුමයා ගංගානදිය සමීපයෙහි පැවිදි වූයේ නදී කස්සප නම් විය. බාලයා ගයා ශීර්ෂයෙහි පැවිදි වූයේ ගයා කස්සප නම් විය. ඔවුන් සෘෂි පැවිද්දෙන් පැවිදි ව තැනින්තැන වසන කල්හි බොහෝ දවස් ඇවෑමෙන් අපගේ බෝසතුන් වහන්සේ මහබිනික්මන් කොට අවබෝධ කරගත් සර්වඥතාඥාන ඇති සේක් අනුක්‍රමයෙන් දම්සක් පවත්වා පස්වග තෙරුන් රහත් බවෙහි පිහිටුවා යසකුල පුත්‍රයා ප්‍රමුඛ යහළුවන් පනස්පස්දෙන හික්මවා රහතන් සැටදෙන ‘මහණෙනි, චාරිකා කරවු’ යයි යවා භද්‍රවාර්ගිකයන් තිස්දෙන හික්මවා උරුවෙල කාශ්‍යපයන් වසන ස්ථානයට වැඩමවා වසනු පිණිස ගිනිහල්ගෙයට පිවිස එහි කරන ලද නාගදමන ආදී වූ දහසින් අඩින් අඩක් ප්‍රාතිහාර්යයන්ගෙන් උරුවෙල කස්සප සහපිරිවරින් හික්මවා පැවිදි කරවූ සේක. ඔහුගේ පැවිදි විධානය ද සෘද්ධි ප්‍රාතිහාර්ය කිරීම ද සියල්ල නදී කස්සප අපදාන අටුවාවෙහි පහළ වන්නේය. ඔහු පැවිදි වූ බව අසා අනිත් සහෝදරයෝ දෙදෙනද පිරිවර සහිතව පැමිණ ශාස්තෲන් වහන්සේ සමීපයෙහි පැවිදි වූහ. ඒ සියලුදෙන සෘද්ධිමය පාසිවුරු දරන්නාහු ඒහිභික්‍ෂු වූහ. ශාස්තෲන් වහන්සේ ඒ මහණුන් දහස රැගෙන ගයා ශීර්ෂයට වැඩමවා ගලක් මත වැඩහුන් සේක් ආදිත්ත පරියාය දේශනාවෙන් ඒ සියලුදෙන රහත්බවෙහි පිහිටවූ සේක.
හේ මෙසේ රහත් බවට පත්ව සොම්නස් ඇත්තේ පූර්ව චරිතාපදානය ප්‍රකාශ කරන්නේ **‘පදුමුත්තරො නාම ජිනො’** යනාදිය කීය. මෙහිදී ගැඹුරුපද පමණක් වර්ණනා කරන්නෙමු.
**සොව සබ්බතමං හනත්‍වා** යනු ඒ භාග්‍යවතුන් වහන්සේ රාග දෝස මෝහ ආදී ක්ලේශාන්ධකාරය **විද්ධං සෙත්‍වා** දුරුකොට. **මහාජටං** යනු තෘෂ්ණා මාන ආදී වූ එක්දහස් පන්සියයක් ක්ලේශාංගයන්ගෙන් මහා ව්‍යාකූල වූ අවුලලිහා **පදාලෙත්‍වා** පළා යන අර්ථයි. **සදෙවකං** දිව්‍යලෝක සහිත වූ සකලලෝක සන්නිවාසය සමාන යම් **තං තප්පයන්තො** සන්තර්පණය කරන්නේ පිනවන්නේ **අමතං වුට්ඨිං** මහා නිර්වාණ වැසිදහරාව. **වස්සතෙ** වගුරුවතියි යෙදුමයි.
එකල්හි **බාරාණසියං බාරසමනුස්සා** දොළොසක් මනුෂ්‍යයෝ ආදියෙහි මෙන් බාරස ද්වාරස වශයෙන් රාසී වී පෙර හිමවතෙහි සිට **ඉසයොච** ප්‍රත්‍යෙක බුද්ධමුනි සංඛ්‍යාත වූ සෘෂිවරු ගන්ධමාදන පර්වතයෙන්ද අහසින්ද අවුත් මෙහි **ආගච්ඡන්ති** බසිත් පිවිසෙත්නුයි බාරාණසී. නැතහොත් සම්‍යක් සම්බුද්ධ සංඛ්‍යාත වූ නොයෙක් සියදහස් ගණන් ධර්මචක්‍රය පැවැත්වීම පිණිස බසින ස්ථානය නගරය ලිංග විපර්යාස කොට ස්ත්‍රීලිංග වශයෙන් බාරාණසී යයි කියනු ලැබේ. ඒ බාරාණසියෙහි.
**නික්ඛිත්ත සත්‍ථ පච්චන්තං** යනු අත්හැර දමන ලද ආයුධ ඇති තැබූ ආයුධ ඇති ප්‍රත්‍යන්ත ජනපදය වෙනසක් නොකොට **පුනරුපෙච්චතං** යනු නැවතත් ඒ නගරයට **උපෙච්ච** පැමිණ සම්ප්‍රාප්තව යන අර්ථයි. සෙස්ස පහසුවෙන් දත හැක්කේමය.
නවවැනි අපදානයෙහි **පදුමුත්තරො නාමජිනො** යනාදි වශයෙන් ආයුෂ්මත් රාධ තෙරුන් වහන්සේගේ අපදානයයි. ඒ සියල්ල පෙළ අනුසරින් ක්‍රමය අනුව සිතීමෙන් නුවණැත්තන් විසින් පහසුවෙන් දත හැක්කේමය. හුදෙක් පින්වල වෙනස පමණි.
දසවැනි මොඝරාජ තෙරුන් වහන්සේගේ අපදානය පහසුවෙන් දතහැක්කේමය.
55. භද්දිය වර්‍ගය
පනස් පස්වැනි වර්ගයෙහි පළමුවැනි අපදානයෙහි **පදුමුත්තරො නාම ජිනො** යනාදි වශයෙන් ආයුෂ්මත් ලකුණ්ටක භද්දිය තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස්කරන්නේ පදුමුත්තර භාග්‍යවතුන් වහන්සේගේ කාලයෙහි හංසවතී නගරයෙහි මහාභෝග ඇති කුලයක ඉපිද දැනමිති බවට පත්වූයේ ශාස්තෲන් වහන්සේගේ ධර්මය අසමින් සිටින්නේ ශාස්තෲන් වහන්සේ එක් භික්‍ෂුවක මධුරස්වර ඇත්තවුන් අතර අගතන්හි තබනු දැක මොහුද ඒ තනතුර ප්‍රාර්ථනා කරන්නේ බුදුපාමොක් භික්‍ෂු සංඝයාට ගිතෙල් සකුරු ආදී මිහිරි රසයෙන් සම්මිශ්‍ර වූ මහදන් දී ‘ස්වාමීනි, මම ද අනාගතයෙහි මේ භික්‍ෂුව මෙන් එක් බුදුවරයකුගේ සසුනෙහි මධුරස්වර ඇත්තවුන් අතර අග්‍ර වන්නෙමියි ප්‍රාර්ථනාවක් කළේය. භාග්‍යවතුන් වහන්සේ එයට අන්තරායක් නැති බව දැක ප්‍රකාශකොට වැඩි සේක.
හේ දිවි ඇති තාක් පින්කොට දෙවි මිනිසුන් අතර සැරිසරන්නේ උභය සම්පත් අනුභවකොට ඵුස්ස භාග්‍යවතුන් වහන්සේගේ කාලයේ චිත්‍ර කෝකිලයෙක් ව ඉපිද රජුගේ උයනින් මිහිරි අඹපල තුඩින් ගෙන යන්නේ ශාස්තෲන් වහන්සේ දැක පහන් සිතැත්තේ බුදුරජාණන් වහන්සේට දෙන්නෙමියි සිතක් ඉපදවීය. ශාස්තෲන් වහන්සේ ඔහුගේ චිත්තාවාරය දැන පාත්‍රය ගෙන වැඩහුන් සේක. කෝකිලයා දසබලයන් වහන්සේගේ පාත්‍රයෙහි අඹපලය තැබීය. ශාස්තෲන් වහන්සේ ඔහුට සොම්නස් උපදවනු පිණිස ඔහු බලා සිටියදීම වැළඳූ සේක. ඉක්බිති ඒ කෝකිලයා පහන් සිතැත්තේ ඒ ප්‍රීති සුඛයෙන්ම සත්දිනක් ගතකළේය. ඒ පින්කමින්ම උපනුපන් භවයෙහි මධුර ස්වර ඇත්තේ විය. කස්සප සම්බුදුරජාණන් වහන්සේගේ කාලයෙහි වඩු කුලයෙහි ඉපිද දෙටු වඩුවා වී ප්‍රකට විය. භාග්‍යවතුන් වහන්සේ පිරිනිවි කල්හි උන්වහන්සේගේ ශරීර ධාතූන් නිදන් කරන ලද සත් යොදුනක් පමණ වූ ස්තූපය ඇරඹි කල්හි ඔහු මෙසේ කීය. යොදුනක් පමණ කරමු. ඒ සියල්ලෝ ඔහුගේ වචනයෙහි සිටියාහුය. මෙසේ අප්‍රමාණ වූ බුදුරජාණන් වහන්සේගේ යොදුනක් පමණ චෛත්‍යය කරවීය. ඒ කර්මයෙන් උපනුපන් තැන්වල අන්‍යයන්ට වඩා අඩු උසක් ඇත්තේ විය. හේ අපගේ භාග්‍යවතුන් වහන්සේගේ කාලයෙහි කුලගෙයක ඉපිද ඉතා මිටි බැවින් රන්පිළිමයක් මෙන් සොඳුරු සිරුරක් ඇති බැවින්ද ලකුණ්ටක භද්දිය යයි ප්‍රසිද්ධ විය. පසුකලෙක ශාස්තෲන් වහන්සේගේ ධර්මදේශනාව අසා ලද සැදැහැ ඇත්තේ පැවිදිව බහුශ්‍රැත වූයේ ධර්මකථික වූයේ වී මධුර ස්වරයෙන් අනුන්ට ධර්මය කීය.
ඉක්බිති එක් උත්සව දවසක එක් බමුණකු සමග රථයෙන් යන්නා වූ එක් ගණිකාවක් තෙරුන් වහන්සේ දැක දත් පෙන්වා සිනාසුණාය. තෙරුන් වහන්සේ ඇයගේ විදුරුමසෙහි නිමිත්ත ගෙන ධ්‍යාන උපදවා එය ආදිකොට විදසුන් වඩා අනාගාමී වූහ. නිරන්තරයෙන් කායගතාසතියෙන් වාසය කරන්නාහු එක් දවසක් ආයුෂ්මත් ධර්ම සේනාපතීන් විසින් අවවාද දෙනු ලබන්නාහු අනුශාසනා කරනු ලබන්නාහු රහත් බවෙහි පිහිටියහ. ඇතැම් භික්‍ෂූහු ද සාමණේරවරු ද උන්වහන්සේ රහත්බවට පත්වූ බව නොදන්නාහු කන්වලින් අල්ලා අදිති. අත්පා ආදිය අල්ලා සොලවා කෙළින්නාහු වෙහෙසට පත් කරවූහ. ඉක්බිති භාග්‍යවතුන් වහන්සේ අසා ‘මහණෙනි, මාගේ පුත්‍රයා වෙහෙස නොකරවු’ යයි කියූ සේක. එතැන් පටන් උන්වහන්සේ රහත්යයි දැන වෙහෙසට පත් නොකළහ.
උන්වහන්සේ රහත් ව හටගත් සොම්නස් ඇතිව තමාගේ පූර්ව චරිතාපදානය ප්‍රකාශ කරන්නාහු **‘පදුමුත්තරො නාම ජිනො’** යනාදිය යනාදිය කීහ. **මඤ්ජුනාහිනී කුජනං** යනු මධුර වූ ප්‍රේමණීය වූ ස්වරයෙන් **අභිනික්කුජිං** මම ශබ්ද පිට කෙළෙමි යන අර්ථයි. මෙහි සෙස්ස පහසුවෙන් දත හැක්කේමය.
දෙවැනි අපදානයෙහි පදුමුත්තරො නාමජිනො යනාදි වශයෙන් ආයුෂ්මත් කඞ්ඛාරෙවත තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස්කරන්නේ පදුමුත්තර භාග්‍යවතුන් වහන්සේගේ කාලයෙහි බමුණු කුලයෙහි උපන්නේ ය. ඒ සියල්ල පෙළ අනුව පහසුවෙන් දත හැක්කේමය.
තුන්වැනි අපදානයෙහි පදුමුත්තරො නාම ජිනො යනාදි වශයෙන් ආයුෂ්මත් සීවලී තෙරුන් වහන්සේගේ අපදානයයි. මෙතෙමේද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස්කරන්නේ පදුමුත්තර භාග්‍යවතුන් වහන්සේගේ කාලයෙහි කුලගෙයක ඉපිද යට කියන ලද පරිදි විහාරයට ගොස් පිරිස් කෙළවර සිට දහම් අසන්නේ ශාස්තෲන් වහන්සේ එක් භික්‍ෂුවක ලාභීන් අතර අගතන්හි තබනු දැක මා ද මෙබඳු කෙනකු වන්නට වටීයයි දසබලයන් වහන්සේට ආරාධනාකොට සත්දිනක් මහදන් දී ‘ස්වාමීනි, මේ උත්සාහක කර්මයෙන් අන් සැපතක් නොපතමි. අනාගතයෙහි එක් බුදු කෙනකුන්ගේ සසුනෙහි මම ද ඔබවහන්සේ විසින් මෙයින් සත්වැනි දවසෙහි අගතන්හි තබනු ලැබූ භික්‍ෂුව මෙන් ලාභීන්ගෙන් අග්‍ර වන්නෙමියි ප්‍රාර්ථනාවක් කළේය. ශාස්තෲන් වහන්සේ ඔහුට අනතුරක් නැති බව දැක ‘ඔබගේ මේ පැතුම අනාගතයෙහි ගෞතම බුදුරජාණන් වහන්සේ හමුවෙහි සමෘද්ධ වන්නේ යයි ප්‍රකාශ කොට වැඩම කළ සේක. ඒ කුලපුත්‍රයා දිවි ඇතිතාක් කුසල්කොට දෙවිමිනිසුන් අතර උභය සම්පත් අනුභවකොට විපස්සි භාග්‍යවතුන් වහන්සේගේ කාලයෙහි බන්ධුමතී නගරයට නුදුරෙහි එක් කුඩා ගමක උපන්නේ ය. එසමයෙහි බන්ධුමතී නගරවැසියෝ රජු සමග කතිකාකොට දසබලධාරීන් වහන්සේට දන් දුන්හ. එක්
දවසක් සියලුදෙනා එකතුව දනක් දෙන්නාහු ‘අපගේ දන්ගෙයි නැත්තේ කුමක්දැයි බලන්නාහු මීපැණි සහ උක්සකුරු නොදුටුවාහුය. ඔවුහු ‘කොහෙන් හෝ ගෙන එන්නෙමු’යි ජනපදයෙන් නගරයට පිවිසෙන මාර්ගයෙහි පුරුෂයකු තැබූහ. එදා ඒ කුලපුත්‍රයා තමාගේ ගමෙන් උක්සකුරු දීකිරි බඳුනක් ගෙන කිසිවක් හෝ ගෙනෙන්නෙමියි නගරයට යන්නේ මුවදොවා දෙවූ අත්පා ඇත්තේ යන්නෙමියි පහසු තැනක් බලන්නේ නගුල් හිසක් පමණ වූ මැස්සන් නැති දඬුවැල් බෑ මීයක් දැක මෙය මාගේ පිනින් උපන්නේ යයි ගෙන නගරයට පිවිසියේය. නාගරිකයන් විසින් තබන ලද පුරුෂයා එය දැක ‘පින්වත, මෙය කාහට ගෙනයහිදැ’යි ඇසීය. ‘මහත්මයාණනි, කිසිවකුට නොවේ මා විසින් විකුණනු ලබන්නකි.’ ‘එසේනම් මේ කහවනුව ගෙන මේ මීපැණි ද උක්සකුරු සහ දීකිරි ද දෙව’
හේ මෙසේ සිතීය. ‘මෙය බොහෝ නොඅගී. මොහුද එක්වරට බොහෝ දෙයි. විමසන්නෙමි’යි ඉන්පසු ඔහුට මෙසේ කීය.’ එක් කහවණුවකට නොදෙමි.’ ‘එසේනම් කහවණු දෙකක් ගෙන දෙව.’ ‘දෙකකටත් නොදෙමි.’ මේ උපායෙන් වැඩිකොට දහස තෙක් පැමිණියේය. ඔහු මෙසේ සිතීය. ‘වැඩිපුර රවටන්ට නොවටී.’ ‘හොඳයි මෙයින් කළයුතු දෙය අසන්නෙමි.’ ඉක්බිති ඔහුට මෙසේ කීය. ‘මෙය බොහෝ අගනා දෙයක් නොවේ. ඔබ බොහෝවක් දෙන්නෙහි. කුමක් සඳහා මෙය ගන්නෙහිද?’ ‘පින්වත මෙහි නුවරවැස්සෝ රජු සමග තරක් වී විපස්සී සම්බුදුරජාණන් වහන්සේට දන් දෙන්නාහු මේ දෙවගය දන්ගෙයි නොදක්නාහු මා ලවා සොයවති. යම් හෙයකින් මේ දෙවග නොලබන්නාහු නම් නගරවැසියන්ට පරාජයක් වන්නේය. ඒ නිසා දහසක් දී ගනිමි.’ ‘නගරවැසියන්ට පමණක් මෙය වටින්නේ කුමක් නිසාද? නැතහොත් අන් අයටද දෙන්ට වටී. කිසිවකුට මෙය වැළැක්වීමක් නැත. නගරවැසියන් අතර එක් දවසකට දහසක් දෙන කෙතෙක් සිටීද? නැත මිතුර. එසේනම් යන්න. නගරවැසියන්ට මෙසේ දන්වන්න. ‘එක් පුරුෂයෙක් මේ දෙවගය මුදලින් නො දෙයි. අප සමග තමාගේ අතින්ම දීමට කැමැත්තේය. ඔබලා මේ දෙදෙනාගේ කරුණු තර්ක නොකරන්නෝ වවු. ‘ඔබ මේ දානයෙහි ජ්‍යෙෂ්ඨ බවට කාය සාක්‍ෂි වන්න යයි කියා ගියේය. ඒ කුලපුත්‍රයා ගමින් ද්‍රව්‍ය සඳහා ගත් කහවණුවෙන් පස්කුළු ගෙන සුණුකොට මීවදයක් මිරිකා පස්කුළු සුන්නෙන් හනා නෙළුම් කොළයක බහා බැඳ ගෙනවුත් දසබලධාරීන් වහන්සේ නුදුරෙහි හිඳගත්තේය. මහජනයා විසින් ගෙනඑනු ලබන සත්කාර අතරෙහි තමාගේ හාත්පස බලන්නේ අවසරයක් දැන ශාස්තෲන් වහන්සේ සමීපයට ගොස් ‘ස්වාමීනි මාගේ දුප්පත් සත්කාරයයි. මට අනුකම්පාකොට මෙය පිළිගනු මැනවැයි. ශාස්තෲන් වහන්සේ ඔහුට අනුකම්පා පිණිස සිව්මහරජුන් විසින් දෙන ලද ශෛල පාත්‍රයෙන් එය පිළිගෙන යම්සේ හැටඅට ලක්ෂයක් භික්‍ෂූන්ට දෙනුලබන දෙය නොගෙවී යන්නේද, එසේ අධිෂ්ඨාන කළ සේක.
ඒ කුලපුත්‍රයා නිමකළ බත්කිස ඇති භාග්‍යවතුන් වහන්සේ වැඳ එකත්පසක හුන්නේ මෙසේ කීය. ‘ස්වාමීනි, භාග්‍යවතුන් වහන්සේ අද බන්ධුමතී නගරවාසීන් විසින් ඔබවහන්සේට සත්කාර ගෙනඑනු මා විසින් දක්නා ලද්දේය. මම ද මෙහි පිනෙන් උපනුපන් භවයෙහි ලාභයෙන්ද යසසින්ද අග්‍රප්‍රාප්ත වන්නෙමි. ‘ශාස්තෲන් වහන්සේ කුලපුත්‍රයා එසේ වේවා’යි කියා ඔහුට සහ නගරවාසීන්ට භුක්තානුමෝදනාව කොට නික්මගිය සේක. ****ඒ කුලපුත්‍රයා දිවි ඇතිතාක් කුසල්කොට දෙවිමිනිසුන් අතර සැරිසරන්නේ මේ බුද්ධෝත්පාද කාලයෙහි සුප්පාවාසා රජදුවගේ කුසයෙහි පිළිසිඳ ගත්තේය. ඔහු පිළිසිඳ ගත් කල්හි පටන් නිරන්තරයෙන් පඬුරු පන්සියයක් සුප්පාවාසා වෙත ගෙනඑනු ලැබේ. ඉක්බිති ඇයගේ ඒ පින විමර්ශනය කරනු පිණිස අතින් බිජුපැස ස්පර්ශ කරවයි. ඒ එක් එක් බීජයෙන් සලාක සියයක්, දහසක් නික්මෙයි. කොටු පිරෙන කාලයෙහි ද කොටුදොර අතින් ස්පර්ශ කරන රජදුවගේ පිනින් ගන්නවුන් ගත් ගත් තැන් නැවත පිරෙයි. පිරිපුන් බත් සැළෙන් රජදුවගේ පින යැයි කියා යමකුට දෙන්නවුන්ට උඩට නොනැගෙන තාක් කල් වුවද බත් අඩු නො වෙයි. දරුවා කුසට ආ අවස්ථාවේ සිට සත්වසක් ඉක්ම ගියේය.
ගැබ මුහුකුරා ගියකල්හි සත්දිනක් මහා දුකක් වින්දාය. ඈ සැමියා අමතා ‘මරණයට පෙරාතුව ජීවදානයක් දෙන්නෙමි’යි ශාස්තෲන් වහන්සේගේ සමීපයට යවන්නී. හිමියනි, යන්න. මේ පුවත ශාස්තෲන් වහන්සේට දන්වා ශාස්තෲන් වහන්සේට ආරාධනා කරන්න. යමක් ශාස්තෲන් වහන්සේ කියන සේක්නම් එය මැනවින් සලකාගෙන පැමිණ මට කියන්න. ඔහු ගොස් ඇගේ හසුන ශාස්තෲන් වහන්සේට දැන්වීය. ස්වාමීනි ශාස්තෲන් වහන්ස. කෝලිය දුහිතෘව පා වඳියි. ශෘස්තෲන් වහන්සේ ඇයට අනුකම්පා කොට කෝලිය දුහිතෘ සුප්පවාසා සැපවත් වේවා. සැප ඇත්තී නීරෝග වූවා නිරෝගී පුත්‍රයකු බිහිකරාවායි කී සේක. හේ එය අසා භාග්‍යවතුන් වහන්සේ වැඳ තමාගේ ගම ගෙසට ගියේය. ඔහු පැමිණීමට පෙරාතුවම සුප්පවාසාවගේ කුසින් කෙණ්ඩියෙන් ජලය මෙන් දරුගැබ නික්මිණි. පිරිවරා හුන් ජනයා කඳුළු පිරි මුහුණින් හඬන්නට ඇරඹුවද එහි තුටුපහටු වූ මහාජනයා ඇයගේ සැමියාට සතුටු හසුන දැන්වීමට ගියහ. හේ ඔවුන්ගේ ඉඟිය දැක ‘දසබලයන් වහන්සේ විසින් කියන ලද කථාව සඵල වන්නේ යයි සිතීය. හේ පැමිණ ශාස්තෲන් වහන්සේ කියූ දෙය රජදුවට කීවේය. රජදුව ‘ඔබ විසින් ආරාධිත වූ ජීවදානය මගුල්බතක් වන්නේය. යන්න සත්දිනකට බුදුරදුන්ට ආරාධනය කරන්න. හේ එසේ කළේය. සත්දිනක් බුදුපාමොක් භික්‍ෂු සංඝයාට මහදන් පැවැත්වූහ. ‘ඒ දරුවා ඥාතීන්ගේ තැවුණු සිත නිවාලමින් සිසිල් බව ඇතිකරමින් උපන්නේ යයි සීවලී යනුවෙන් නමක් තැබූහ. හේ සත්වසක් මව්කුස විසූ බැවින් උපන්කල්හි පටන් සියලු කර්මක්‍ෂම විය. ධර්ම සේනාපති සාරිපුත්ත තෙරුන් වහන්සේ සත්වැනි දවසෙහි ඔහු සමග කථාසල්ලාප කළ සේක. ශාස්තෲන් වහන්සේද මේ ගාථාව වදාළ සේක.
ඉක්බිති තෙරුන්වහන්සේ ඔහුට මෙසේ කියූහ. ‘ඔබ විසින් එබඳු දුකක් විඳ පැවිදිවන්නට නො වටීද? ලැබේනම් පැවිදිවන්නෙමි ස්වාමීනි. සුප්පවාසා ඒ දරුවා තෙරුන් වහන්සේ සමග කථාකරනු දැක ‘මාගේ පුත්‍රයා ධර්ම සේනාපතීන් වහන්සේ සමග කතා කරන්නේ කුමක්දැ’යි තෙරුන් වහන්සේ කරා එළඹ විචාළාය. ‘මගේ පුත්‍රයා ඔබවහන්සේ සමග කුමක් කතා කළේද ස්වාමීනි. තමා විසින් විඳින ලද ගැබ විසීමේ දුක කියා ඔබ විසින් අනුදන්නා ලද්දේ නම් පැවිදිවන්නෙමියි කියයි. ‘මැනවි ස්වාමීනි. ඔහු පැවිදි කරන්න. තෙරුන් වහන්සේ ඔහු විහාරයට කැඳවා තචපඤ්චක කර්මස්ථානය දී පැවිදි කරවා ‘සීවලී ඔබට වෙනත් අවවාදයකින් කම් නැත. ඔබ විසින් සත්වසක් විඳි දුකම ප්‍රත්‍යවේක්‍ෂා කරන්න. ‘ස්වාමීනි, පැවිද්ද නම් ඔබවහන්සේට බාරයි. මා විසින් යම්දෙයක් කළහැකිනම් එය දන්නෙමි. ඔහු වනාහි පළමු කෙස්වැටිය ඉවත්කළ කෙණෙහිම සෝවාන් ඵලයෙහි පිහිටියේය. දෙවැන්න ඉවත්කළ කෙණෙහි සකෘදාගාමී ඵලයෙහි පිහිටියේය. තෙවැන්න ඉවත්කළ කෙණෙහි අනාගාමි ඵලයෙහි පිහිටියේය. සියලු කෙලෙස් ඉවත් කිරීමත් රහත්ඵලය සාක්‍ෂාත් කිරීමත් පෙරපසු නොවී සිදුවිය.
ඉක්බිති භික්‍ෂු සංඝයා අතර කතාවක් හටගත්තේය. අනේ, මෙතරම් පින්වත් තෙරණුවෝත් සත්මස් අධික සත් හවුරුද්දක් මව්කුස තුළ වැස සත් දවසක් මූඪගර්භ වූයේ වාසය කළහ. ශාස්තෲන් වහන්සේ පැමිණ ‘මහණෙනි, මෙහි මෙතෙක් වේලා කිනම් කථාවකින් හුන්නාහුදැයි අසා ‘මේ නමැ’යි කී කල්හි ‘මහණෙනි, මේ කුලපුත්‍රයා විසින් මේ ජාතියෙහි කරන ලද කර්මයක් නොවේ’යයි කියා අතීතය ගෙනහැර දක්වා ‘මහණෙනි, අතීතයෙහි මේ බුද්ධෝත්පාදයට පෙරාතුවම මේ කුලපුත්‍රයා බරණැස රජකුලයෙහි ඉපිද පියාගේ ඇවෑමෙන් රාජ්‍යයෙහි පිහිටා විභව සම්පත් ඇත්තේව ප්‍රකට විය. එකල්හි එක් ප්‍රත්‍යන්ත රජෙක් රාජ්‍යය ගන්නෙමියි පැමිණ නගරය වටලා කඳවුරු බැඳ විසීය. ඉක්බිති රජ මව සමග සම කැමැත්තේව සත්දිනක් කඳවුරු නුවර සිව් දිසාවන්හි දොරවල් වැස්වීය. නික්මෙන්නවුන්ට හා පිවිසෙන්නවුන්ට දොරමුළා විය. ඉක්බිති මිගදාය නුවර පසේ බුදුවරු උද්ඝෝෂණය කළහ. රජ අසා දොර විවෘත කරවීය. පසල් රජුද පළා ගියේය. හේ ඒ කර්ම විපාකයෙන් නරකාදියෙහි දුක්විඳ මේ බුද්ධෝත්පාද කාලයෙහි රජකුලයෙහි ඉපිද වුවද මව සමග මෙසේ මේ දුක අනුභව කළේය. මොහු පැවිදි වූ තැන් පටන් භික්‍ෂු සංඝයාට සිව්පසය පමණටත් වඩා උපදියි. මේ අයුරින් එහි වස්තු ගොඩනැගිණ.
පසුදිනෙක භාග්‍යවතුන් වහන්සේ සැවැත්නුවරට වැඩි සේක. තෙරුන් වහන්සේ භාග්‍යවතුන් වහන්සේ වැඳ ස්වාමීනි මාගේ පින්බලය විමසන්නෙමි. ‘භික්‍ෂූන් පන්සියයක් දුන මැනවි’යි කීහ. ‘ගන්න සීවලී’ උන්වහන්සේ භික්‍ෂූන් පන්සියයක් ගෙන හිමවත දෙසට ගමන් කරන්නාහු වනමගට යති. පළමුකොට උන්වහන්සේට නුගගසෙහි අධිගෘහිත දේවතාවා සත්දවසක් දන් දුන්නාය. මෙසේ ඔහු
සියලු තන්හි දින සත බැගින් දන් දුන්හ. ගන්ධමාදන පර්වතයෙහි නාගදත්ත දිව්‍යරාජයා නම් සත්දවස්හි එක් දවසක් කිරිපිඬු දුන්නේය. එක් දවසක් ගිතෙල් පිඬු දුන්නේය. ඉක්බිති භික්‍ෂු සංඝයා උන්වහන්සේගෙන් මෙසේ ඇසූහ. ‘මේ දෙව්රජුට දොවන කිරිදෙනුන් දක්නට නැත. දීකිරි මිදවීමක්ද නැත. දිව්‍යරාජය ඔබට මේවා උපදින්නේද? ස්වාමීනි කස්සප දසබලධාරීන් වහන්සේගේ කාලයෙහි කිරිසලාක බත් දන්දීමෙහි මේ ප්‍රතිඵලය’යි දිව්‍යරාජයා කීයේය.
පසුකලෙක ශාස්තෲන් වහන්සේ ඛදිරවනිය රෙවත තෙරුන් වහන්සේගේ ආපසුගමන අර්ථෝත්පත්තිකොට තෙරුන් වහන්සේ තමන්වහන්සේගේ සසුනෙහි ලාභයසස් අතින් අගතන්හි තැබූ සේක. ශාරිපුත්‍ර තෙරණුවෝ ශාස්තෲන් වහන්සේට යම්හෙයකින් මෙසේ කීවෝද. ‘ස්වාමීනි, මාගේ කණිටුබෑයා රේවත පැවිදි විය. ඔහු සතුටින් සිටීද නැද්දැයි ගොස් බලන්නෙමි. භාග්‍යවතුන් වහන්සේ රේවතගේ ඇරඹූ විදර්ශනා ඇති බව දැන දෙවරක් ප්‍රතික්‍ෂේප කොට දෙවැනි වර අයැද සිටියාහු රහත්බවට පැමිණි බව දැන ‘සාරිපුත්ත මමත් එන්නෙමි. භික්‍ෂු සංඝයාට දන්වන්න. තෙරුන් වහන්සේ භික්‍ෂූන් රැස්කරවා ‘ඇවැත්නි, භාග්‍යවතුන් වහන්සේ චාරිකාවෙහි හැසිරෙනු කැමැති සේක. ඒවට කැමති ඇත්තෝ පැමිණෙත්වා.’ සියලු දෙනාට දැන්වූහ. දසබලධාරීන් වහන්සේ චාරිකාවක් සඳහා වැඩමවන කල පසුබසින භික්‍ෂූහු නම් අල්ප වෙති. ශාස්තෲන් වහන්සේගේ රන්වන් සිරුර බලන්නෙමි. මිහිරි දහම් කතා අසන්නෙමියි බෙහෙවින් යනු කැමැත්තෝ බහුතරයක් වෙති. මෙසේ ශාස්තෲන් වහන්සේ මහාභික්‍ෂු සංඝයා පිරිවරා රෙවත බලන්නෙමුයි හික්මුණු සේක.
ඉක්බිති එක් පෙදෙසක ආනන්‍ද තෙරුන් වහන්සේ දෙමංසලකට පැමිණ භාග්‍යවතුන් වහන්සේගෙන් විමසූහ. ‘මෙතැන දෙමංසලකි. කිනම් මගකින් භික්‍ෂු සංඝයා යායුතුද? ‘ආනන්‍ද කුමන මාර්ගය සෘජුද?’ ‘ස්වාමීනි සෘජු මාර්ගය යොදුන් තිහකි. අමනුෂ්‍යයන්ගේ මාර්ගයකි. අනිත් මගනම් යොදුන් සැටකි. බියක් නැත. සුභික්‍ෂයි’ ‘ආනන්ද සීවලී අප සමග ආවා නේද? සීවලීගේ පින පරීක්‍ෂා කරන්නෙමු.’ ශාස්තෲන් වහන්සේ භික්‍ෂු සංඝයා පිරිවරකොට සීවලී තෙරුන් වහන්සේගේ පින පරීක්‍ෂා කිරීම පිණිස තිස්යොදුන් මගට හැරුණු සේක.
හැරුණු තැන්පටන් දිව්‍ය සමූහයා යොදුනින් යොදුන නගර මවා බුදුපාමොක් භික්‍ෂු සංඝයාට වසනු පිණිස විහාර පිළියෙල කර දුන්හ. දිව්‍යපුත්‍රයෝ රජු විසින් එවන ලද කම්කරුවන් මෙන් කැඳකැවිලි ආදිය ගෙන ‘සීවලී ආර්යයන් වහන්සේ කොහිදැයි කියන්නාහු යති. තෙරුන් වහන්සේ සත්කාර සම්මාන ගෙන්වාගෙන ශාස්තෲන් වහන්සේ සමීපයට යති. ශාස්තෲන් වහන්සේ භික්‍ෂු සංඝයා සමග වැළඳූ සේක. මේ ක්‍රමයෙන් ශාස්තෲන් වහන්සේ සත්කාර වළඳන සේක් දිනපතා යොදුනක් පමණ වැඩමවා තිස්යොදුන් කාන්තාර මාර්ගය ඉක්මවා ඛදිරවනිය රෙවත තෙරුන් වසන තැනට පැමිණි සේක. තෙරුන් වහන්සේ ශාස්තෲන් වහන්සේගේ පැමිණීම දැන තමාගේ වසන තැන බුදුන් ප්‍රමුඛ භික්‍ෂු සංඝයාට පොහොනා විහාරද දසබලධාරීන් වහන්සේට ගඳකිළි රාත්‍රීස්ථාන දිවාස්ථාන ආදිය සෘද්ධියෙන් මවා තථාගතයන් වහන්සේ වඩනා පෙරමගට ගියහ. ශාස්තෲන් වහන්සේ අලංකාරයෙන් පිළියෙල කරන ලද මාර්ගයෙන් විහාරයට පිවිසි සේක. ඉක්බිති තථාගතයන් වහන්සේ ගඳකිළියට පිවිසි කල්හි භික්‍ෂූහු වස් පිළිවෙලට පැමිණ සෙනසුන්වලට පිවිසියහ. දෙවිවරු අකාලයෙහි අෂ්ටවිධ පානයක් ගෙනාවාහුය. ශාස්තෲන් වහන්සේ භික්‍ෂූන් සමග පානය වැළඳූ සේක. මේ ආකාරයෙන්ම තථාගතයන් වහන්සේ සත්කාර සම්මාන වළඳත්දීම අඩමසක් නික්ම ගියේය.
ඉක්බිති එක්තරා උඩඟු භික්‍ෂු පිරිසක් එකම තැන හිඳිමින් කතාවක් ඉපදවූහ. දසබලධාරීන් වහන්සේ මගේ අග්‍ර ශ්‍රාවකයාගේ කණිටු සොහොයුරායයි කියා මෙබඳු නවකම් ඇති භික්‍ෂුවක් බලන්ට පැමිණි සේක. මේ විහාරය සමීපයෙහි දෙව්රම් මහවෙහෙර හෝ වේළුවනාරාම ආදිය හෝ තිබීමෙන් ඇති ඵලය කිම? මේ භික්‍ෂුවද මෙබඳු නවකර්ම කරන්නෙකි. මහණදම් පුරන්නේ කෙසේද? ඉක්බිති භාග්‍යවතුන් වහන්සේ මෙසේ සිතූ සේක. මා මෙහි බෝ කලක් වාසය කරන කල්හි මේ ස්ථානය ආකීර්ණ වන්නේය. ආරණ්‍යක භික්‍ෂූහු විවේක කැමැත්තෝය. රෙවතට පහසු විහරණයක් ද නැති වන්නේය. ඉන්පසු තෙරුන් වහන්සේගේ දිවාස්ථානයට වැඩි සේක. තෙරුන් වහන්සේ ද හුදෙකලාව සක්මන කෙළවර එල්ඹෙන ඵලකය අසල සෙල් පුවරුවෙහි හුන්නාහු ශාස්තෲන් වහන්සේ එනු දුරදීම දැක පෙරගමන්කොට වැඳ සිටියහ.
ඉක්බිති ශාස්තෲන් වහන්සේ ඔහුගෙන් මෙසේ ඇසූ සේක. රෙවත, මෙ ව්‍යාල මෘගයන්ගේ ස්ථානයෙහි චණ්ඩ හස්තීන්ගේ අශ්වයන්ගේ ශබ්ද අසා කුමක් කෙරෙහිද? ස්වාමීනි, ඔවුන් හඬ අසනවිට අරණ්‍ය ප්‍රීතිය නම් දෙයක් උපන්නේ වෙයි. ශාස්තෲන් වහන්සේ මෙතැනදී රෙවත තෙරුන් වහන්සේට ගාථා පන්සියයකින් අරණ්‍යයෙහි ආනිසංස කියා දෙවැනි දවසෙහි නුදුරු තැන පිඬු පිණිස හැසිර රෙවත තෙරුන් වහන්සේ අමතා යම් භික්‍ෂු කෙනෙක් විසින් තෙරුන් වහන්සේගේ නුගුණ කියන ලද්දේද ඔවුන්ට කත්තර යෂ්ටි පාවහන් තෙල්ගුලා කුඩ උපදවන ලෙස කළ සේක. ඔවුහු තමාගේ පිරිකර සඳහා නැවතුණාහු පැමිණි මගින්ම යන්නාහු ද ඒ ස්ථානය හඳුනා ගැනීමට නොහැකි වෙති. පළමුකොට අලංකාර ලෙස පිළියෙල කරන ලද මගින් ගිය අය එදවස විෂම මගින්ම යන්නාහු එතැන උක්කුටිකව හුන්නාහු දණින් යති. ඔවුහු ලැහැබ් පඳුරු කටු මඩින්නාහු තමා විසූ පැත්තේ තැනට ගොස් එහි කිහිරි කණුවක ලැගුණු තමාගේ කුඩය හඳුනා ගනිති. පාවහන කත්තර යෂ්ටිය, තෙල්ගුලාවද හඳුනා ගනිති. ඔවුහු එසමයෙහි මේ භික්‍ෂුව සෘද්ධි ඇත්තෙකැයි දැන තමාගේ පිරිකර ගෙන දසබලධාරීන් වහන්සේට පිළියෙල කරන ලද ලාභසත්කාර නම් මෙබඳු වේයයි කියන්නාහු ගියහ.
පෙරාතුව පැමිණි භික්‍ෂූන් තමාගේ ගෙයි හුන්කල්හි විසාකා උපාසිකාව මෙසේ විචාළාය. ‘රෙවත හාමුදුරුවන්ගේ වසන ස්ථානය සිත් ඇදගනීද?’ ‘උපාසිකාවනි, නන්ද භවනය චිත්‍රලතාවනය හා සමානයි. ඒ සෙනසුන.’ ඉක්බිති ඔවුන්ට පසුව පැමිණි භික්‍ෂූන්ගෙන් ඇසුවාය. ‘ආර්යවරුනි, රෙවත හාමුදුරුවන්ගේ වසන ස්ථානය සිත් ඇදගනීද?’ ‘උපාසිකාවනි, නොඅසනු මැනවි. කීම යුතු නැති තැනකි. වල් පැළ වැඩුණු ගල්කැට ගලින් විසම වූ කිහිරි වනයක්. ඒ භික්‍ෂුව එසේ එහි වසයි.
විසාකාව කලින් ආ අයගේත් පසුව ආ අයගේත් කතාව අසා කවරකුගේ කතා සත්‍යයද කවරකුගේ අසත්‍යයද? බතින් පසු සුවඳ මල් ගෙන දසබලධාරීන් වහන්සේට උපස්ථානයට ගොස් වැඳ එකත්පසෙක හුන්නී ශාස්තෲන් වහන්සේගෙන් මෙසේ ඇසුවාය. ‘ස්වාමීනි, රෙවත තෙරණුවන්ගේ වසන ස්ථානය සමහර ආර්යයන් වහන්සේලා වර්ණනා කරති. සමහරු නින්දා කරති. ස්වාමීනි, මේ කුමක්ද? විසාකාවනි, රමණීය හෝ වේවා නොවේවා යම්තැනක ආර්යයන්ගේ සිත ඇලේද එබඳු තැන රමණීය නම් වේ යයි කියා මේ ගාථාව කී සේක.
පසු අවස්ථාවක භාග්‍යවතුන් වහන්සේ ආර්යයන් මැද වැඩහුන් සේක් ‘මහණෙනි, මාගේ ශ්‍රාවක භික්‍ෂූන් ගෙන් ලාභීන් අතර යමෙක් අග්‍රවේද ඒ සීවලීයයි තෙරුන් වහන්සේ අගතන්හි තැබූ සේක.
ඉක්බිති ආයුෂ්මත් සීවලී තෙරුන් වහන්සේ රහත් බවට පත්ව පැමිණි අගතැන් ඇත්තාහු තමාගේ පූර්වකර්මය සිහිකොට හටගත් සොම්නස් ඇතිව පූර්ව චරිතාපදානය ප්‍රකාශ කරන්නාහු **‘පදුමුත්තරො නාමජිනො’** යනාදිය කීහ. මෙහිදී ගැඹුරු අරුත් ඇති පද පමණක් කියන්නෙමි.
**සීලං තස්ස අසඞ්ඛෙය්‍යං** යනු ඒ පදුමුත්තර භාග්‍යවතුන් වහන්සේගේ ශීලය නොගිණිය හැකිය.
මෙසේ කියන ලද ශික්‍ෂාපද භික්‍ෂූන්ට ප්‍රඥප්ති වශයෙන් කියන ලද්දේය. භාග්‍යවතුන් වහන්සේගේ ශීලය අසංඛෙය්‍ය වේ. ගණනය කිරීමට නොහැකිය යන අර්ථයි. **සමාධි වජිරූපමො **යනු යම් වජ්‍රයක් ඉඳුනිල්මිණි. වෙරළුමිණි, පලිඟු මැසිරිගල් ආදී රත්නයන් විදීද සිදුරු කුඩා සිදුරු කරයිද, එසේම පදුමුත්තර භාග්‍යවතුන් වහන්සේලාගේ ලෝකෝත්තර මාර්ග සමාධි ප්‍රතිපක්‍ෂ ප්‍රත්‍යනීක ධර්ම **විජ්ඣති** සිඳී සමුච්ඡේදනය කරයි යන අර්ථයි. **අසඞ්ඛෙය්‍යං ඤාණවරං** යනු ඒ බුදුවරුන්ගේ **ඤාණවරං** චතුරාර්ය සත්‍ය සත්තිස් බෝධිපාක්‍ෂික ධර්ම සංඛ්‍යාත වූ සංඛත ධර්මයන්ද ජානිතුං ප්‍රතිවේධ කරන්ට සමර්ථ වූ ස්වයංභූඥාන, සර්වඥතා ඥාන ආදී ඥාන සමූහය **අසංඛෙය්‍යං** අතීත අනාගත ප්‍රත්‍යුත්පන්න ආදී භේදයෙන් සංඛ්‍යා විරහිතය යන අර්ථයි. **විමුත්තිච අනුපමා** යනු සංක්ලේශවලින් විමුක්ත බැවින් සෝතාපත්ති ඵල ආදීකොට ඇති විමුක්තීහු **අනූපමා** උපමා රහිතය. මේවා මෙසේ වූහයි උපමා කරන්ට නොහැකිය යන අර්ථයි. සෙස්ස නොගැඹුරු අරුත් ඇත්තේමය.
සිව්වැනි අපදානයෙහි **පදුමුත්තරො නාම ජිනො** ආදි වශයෙන් ආයුෂ්මත් වංගීස තෙරුන් වහන්සේගේ අපදානයයි. මොහුද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස්කරන්නේ පදුමුත්තර භාග්‍යවතුන් වහන්සේගේ කාලයෙහි හංසවතී නුවර මහාභෝග ඇති කුලයක ඉපිද වැඩිවිය පත්වූයේ දහම් ඇසීමට යන නුවරවැස්සන් සමග විහාරයට ගොස් දහම් අසන්නේ ශාස්තෲන් වහන්සේ එක් භික්‍ෂුවක ප්‍රතිභාන ඇත්තවුන් අතර අගතන්හි තබනු දැක ශාස්තෲන් වහන්සේට උවටැන් කොට ‘මම ද අනාගතයෙහි ප්‍රතිභාන ඇත්තවුන් අතර අග්‍ර වෙම්වයි ප්‍රාර්ථනාවක් කොට, ශාස්තෲන් වහන්සේ විසින් ඒ බව ප්‍රකාශ කරන ලද්දේ දිවි ඇති තෙක් කුසල්කොට දෙවිමිනිසුන් අතර උභය සම්පත් අනුභවකොට මේ බුද්ධෝත්පාද කාලයෙහි සැවැත්නුවර බමුණු කුලයෙහි ඉපිද මව පරිබ්‍රාජිකාවක බැවින් පසුකලෙක පරිබ්‍රාජකයෙක් යැයි ප්‍රකටව වංගීස යයි ලද නම් ඇතිව වේදත්‍රය උගෙන ඉන්පසුව ගුරුවරයා සතුටුකොට මළමිනී හිස දන්නා මන්ත්‍රයක් උගෙන මිනී හිස් නියෙන් ගටා ‘මේ සත්ත්වයා අසුවල් යෝනියෙහි උපන්නේ යයි දනියි.
බමුණෝ මොහු අපගේ ජීවිකාවට මාර්ගයෙකැයි වංගීස රැගෙන ගම්නියම්ගම් රජදනව්වල හැසිරුණාහුය. වංගීස වසර තුන්සියයකට පෙර මළවුන්ගේද හිස ගෙන්වාගෙන නියෙන් සූරා මේ සත්ත්වයා අසුවල් යෝනියෙහි උපන්නේ යයි කියා මහජනයාගේ සැක නැතිකරනු පිණිස ඒ ඒ මිනිසුන් ගෙන්වා තම තමා උපන් තැන කියවයි. එයින් ඔහු කෙරෙහි මහජනයා අතිශයින් පැහැදුණෝය. හේ ඒ නිසා මහජනයාගේ අතින් සියයක් දහසක් පවා ලබයි. බමුණෝ වංගීස රැගෙන හැසිරුණාහුය. වංගීස ශාස්තෲන් වහන්සේගේ ගුණ අසා ශාස්තෲන් වහන්සේ දකිනු කැමැත්තේ විය. බමුණෝ ශ්‍රමණ ගෞතම තෙමේ මායාවෙන් ඔහු හරවා ගන්නේයයි ප්‍රතික්‍ෂේප කළහ.
වංගීස ඔවුන්ගේ වචනය නො අදහා ශාස්තෲන් වහන්සේ සමීපයට ගොස් පිළිසඳර කොට එකත්පසෙක හුන්නේය. ශාස්තෲන් වහන්සේ ඔහුගෙන් මෙසේ ඇසීය. ‘වංගීස, කිසියම් ශිල්පයක් දන්නෙහිද?’ ‘එසේය භවත් ගෞතමය, ඡවසීස නමැති මන්ත්‍රයක් දනිමි. එයින් වසර තුන්සියයකට පෙර මළවුන්ගේ වුව ද හිස නියෙන් සූරා උපන්තැන දනිමි. ඉක්බිති ශාස්තෲන් වහන්සේ ඔහුට නරකයෙහි උපන්නකුගේ හිසක්ද, මිනිසුන් අතර උපන්නකුගේ හිසක්ද දෙවියන් අතර උපන්නකුගේ හිසක්ද පිරිනිවන්පෑ අයකුගේ හිසක්ද ගෙන්වා දුන්නේ ය. හේ පළමුවැනි හිස සූරා, ‘භවත් ගෞතමය, මේ සත්ත්වයා නරකයෙහි උපන්නේ යයි කීය. ‘මැනවි වංගීස! තා විසින් මැනවින් දක්නා ලදි. මේ සත්ත්වයා කොහි උපන්නේදැ’යි ඇසූ සේක. ‘මිනිස් ලොවෙහිය.’ ‘මොහු කොහිද?’ ‘දෙව්ලොව’ තිදෙනගේම උපන් තැන් කීය. පිරිනිවි අයගේ හිස නියෙන් සූරන්නේ අන්තයක් හෝ කෙළවරක් නො දකී. ඉක්බිති ශාස්තෲන් වහන්සේ ‘නොහැකිද වංගීස?’යි ඇසූ සේක. ‘බලනු මැන භවත් ගෞතමයෙනි, තවත් විමසා බලමියි නැවත නැවත පෙරලා බාහිර මන්ත්‍රයකින් ආශ්‍රවක්‍ෂය කළ කෙනකුගේ හිස දැනගන්ට නොහැකිය. ඉක්බිති ඔහුගේ හිසින් දහදිය පිටවීය. හේ ලජ්ජාවට පත්ව නිහඬවිය. ඉක්බිති ශාස්තෲන් වහන්සේ ඔහුට ‘වෙහෙසද වංගීසැ’යි ඇසූ සේක. ‘එසේය භවත් ගෞතමයෙනි, මොහු උපන් තැන දැනගන්ට නොහැකියි. යම්හෙයකින් ඔබ දන්නේ නම් කියන්නැ’යි. ‘වංගීස මම මෙයත් දනිමි. මීට ඉහළිනුත් දනිමි’යි කියා:
මේ ගාථා දෙක වදාළ සේක. හේ ‘එසේනම් භවත් ගෞතමය ඒ විද්‍යාව මට දෙනු මැනවැයි බුහුමන් කියා ශාස්තෲන් වහන්සේ සමීපයෙහි හුන්නේ ය. ශාස්තෲන් වහන්සේ ‘අප හා සමලිංග ඇත්තකුට දෙමි’යි කී සේක. වංගීස තෙමේ යම් කිසිවක් කියා මා විසින් මේ මන්ත්‍රය ගන්ට වටීයයි බමුණන් කරා ගොස් මෙසේ කීය. ‘මා පැවිදි වනවිට ඔබලා අමුත්තක් නොසිතන්න. මම මන්ත්‍රය ඉගෙන සියලු දඹදිව ජ්‍යෙෂ්ඨයා වන්නෙමි. ඔබලාටත් එයින් යහපතක් ම වන්නේය. හේ මන්ත්‍රය පිණිස ශාස්තෲන් වහන්සේ සමීපයට එළඹ පැවිද්ද ඉල්ලීය. ඒ අවස්ථාවේ නිග්‍රොධකප්ප තෙරුන් වහන්සේ භාග්‍යවතුන් වහන්සේ සමීපයෙහි සිටියාහු වෙති. ‘නිග්‍රොධ කප්ප මොහු පැවිදි කරව’යි භාග්‍යවතුන් වහන්සේ අණ කළ සේක. තෙරුන් වහන්සේ ශාස්තෲන් වහන්සේගේ අණින් ඔහු පැවිදි කරවා මන්ත්‍ර පරිවාසය ඉගෙන ගනුවයි ද්වත්තිංසාකාර කර්මස්ථානය, විදර්ශනා කර්මස්ථානයද කියා දුන්හ. හේ ද්වත්තිංසාකාර කර්මස්ථානය සජ්ඣායනය කරන්නේ විදර්ශනා කර්මස්ථානය එළඹවා ගත්තේය. බමුණෝ ඔහු වෙත එළඹ පින්වත් වංගීස ශ්‍රමණ ගෞතමයන් සමීපයෙහි ශිල්ප ඉගෙන ගන්නහුදැයි ඇසූය. ‘එසේය උගෙන ගන්නා ලදි.’ ‘එසේනම් එන්න යන්නෙමු’. ‘තෙපි යවු. ඔබලාගෙන් මට කළයුත්තක් නැත. බමුණෝ ‘ඔහුනම් දැන් ශ්‍රමණ ගෞතමයන්ගේ වසඟයට පැමිණියේ මායාවෙන් වෙළුණේ වෙයි. තා සමීපයෙහි අපි කුමක් කරන්නෙමුදැයි ආ මගින්ම ගියහ. වංගීස විදර්ශනා වඩා රහත්බව සාක්‍ෂාත් කළේය.
මෙසේ තෙරණුවෝ රහත්බවට පත්ව තමාගේ පූර්ව කර්මය සිහිකොට හටගත් සොම්නස් ඇත්තාහු පූර්ව චරිතාපදානය ප්‍රකාශ කරන්නාහු **පදුමුත්තරො නාමජිනො** යනාදිය කීහ. ගැඹුරු අර්ථ පමණක් වර්ණනා කරන්නෙමි.
**පභාහි අනුරඤ්ජන්තො** යනු ඒ පදුමුත්තර භාග්‍යවතුන් වහන්සේ නීල පීත ආදී **ඡබ්බණ්ණ** පභාහි සවණක් රැසින් **අනුරඤ්ජන්තො** දිලෙන්නේ බැබලෙන්නේ ජෝතිමත් වන්නේ යන අර්ථයි. **වෙනෙය්‍ය පදුමානිසො** යනු පදුමුත්තර නම් සූර්යයා තමාගේ වචන සංඛ්‍යාත සිරුරු රැසින් හික්මවිය යුතු ජනසංඛ්‍යාත පද්මයන් විශේෂයෙන් අවබෝධ කරවන්නේ, අර්හත් මාර්ග අධිගමයෙන් පිපුණවුන් කරයි යන අර්ථයි.
**වෙසාරජ්ජෙහි සම්පන්නො** යනු –
අනතුරුවම පමුණුවානුයි **නිබ්බානෙ** ආශ්‍රව ක්‍ෂයයෙහි. ඒ තැන් හතරෙහි බුදුරජාණන් වහන්සේ මැනවින් විශාරද වනසේකැයි,
මෙසේ කියන ලදි. චතුර්වෛශාරද්‍ය ඥානයෙන් යුත්. **සමඞ්හිභූතො** යුක්තවූයේ යන අර්ථයි.
**වංගීසො වාදි සූදනො** යනු **වාදීනං** පණ්ඩිත ජනයන්ට **ඊසො** ප්‍රධාන වාදීසො යයි කියයුතු කල්හි දකාරයට ග කාරය කොට මෙසේ කියන ලදැයි දතයුතුයි. ස්වකීය අර්ථ පරාර්ථවාද **සුදති** වගුරුවයි ප්‍රකාශ කෙරේනුයි වාදි සුදනො.
**මාර මසනො** යනු ස්කන්‍ධමාරාදී පස්මරුන් **මසනි** ස්පර්ශ කෙරේනුයි විධ්වංසනය කෙරේනුයි පරාමසනං. **දිට්ඨිසූදනො** යනු වොහාර පරමත්‍ථ සංඛ්‍යාත වූ දෘෂ්ටි දර්ශනය **සූදති** වගුරුවයි පැහැදිලි කරයි යන අර්ථයි.
**විස්සාමභූමි සත්තානං** යනු සියලු සසර සයුරෙහි ක්ලාන්ත වන්නාවුන්ට සෝවාන් මාර්ග අවබෝධ නමැති මගෙහි විශ්‍රාම භූමියකි. විෂමස්ථානයකි. සංසිඳුවන ස්ථානයකි යන අර්ථයි.
**තතොහං විහතා රම්භො** යනු ස්ථාන වශයෙන් පසේබුදුරදුන්ගේ සිරස දැකීමෙන් මම **විහතාරම්භො** නැසූ උද්ධච්ච ඇත්තේ, නැසූ මාන ඇත්තේ නිර්මද වූයේ වී පැවිද්ද මැනවින් **යාචිං** අයැදුම් කෙළෙමි යන අර්ථයි. සෙස්ස පහසුවෙන් දත හැක්කේමය.
පස්වැනි අපදානයෙහි **පදුමුත්තරො නාමජිනො** යනාදි වශයෙන් ආයුෂ්මත් නන්දක තෙරුන් වහන්සේගේ අපදානයයි. මෙතෙමේද පෙර බුදුන් හමුවෙහි කරන ලද උත්සාහ ඇත්තේය ආදී සියල්ල පෙළ අනුසරින් පහසුවෙන් දතහැක්කේමය.
සවැනි අපදානයෙහි **පදුමුත්තරො නාමජිනො** යනාදි වශයෙන් ආයුෂ්මත් කාළුදායී තෙරුන් වහන්සේගේ අපදානයයි. මොහුද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස් කරන්නේ පදුමුත්තර භාග්‍යවතුන් වහන්සේගේ කාලයෙහි හංසවතී නගරයෙහි කුලගෙයක ඉපිද දැනමිති බවට පත්වූයේ ශාස්තෲන් වහන්සේගේ ධර්මදේශනාව අසන්නේ ශාස්තෲන් වහන්සේ භික්‍ෂුවක කුල පහදන්නවුන් අතර අගතන්හි තබනු දැක එබඳු ප්‍රාර්ථනාවක් කොට ඒ තනතුර පැතීය. ශාස්තෲන් වහන්සේ විවරණ දුන් සේක. හේ දිවි ඇති තාක් කුසල්කොට දෙවිමිනිසුන් අතර සැරිසරන්නේ අපගේ බෝධිසත්ත්වයන් මව්කුස පිළිසිඳ ගන්නා දවසෙහි දෙව්ලොවින් චුතව කපිල වස්තුවෙහිම ඇමති කුලයෙක පිළිසිඳ ගත්තේය. බෝසතුන් සමග එකම දවසෙහිම උපන්නේය. එදවසම ඔහු දුහුල් සුඹුළුවක හොවා බෝසතුන්ට උපස්ථානයට ගෙන ගියහ. බෝසතුන් සමග බෝධිවෘක්‍ෂය, රාහුල මාතාව, සතරමහා නිධාන, ආරෝහනී හස්තියා, කන්ථක, ඡන්න, කාළුදායී යන මේ සත්දෙන එක්දිනයෙක උපන් බැවින් සහජාත නම් වූහ. ඉක්බිති ඔහුට නම් තබන දවසෙහි සියලු නගරයෙහි උද්දාමයට පත් සිත් ඇති දවසෙහි උපන් බැවින් උදායි යැයි නමක් තැබූහ. මදක් කාළවර්ණ බැවින් කාළුදායී යැයි ප්‍රසිද්ධියට පත්විය. හේ බෝධිසත්ත්වයන් සමග කුමරකෙළි කෙළින්නේ වැඩිවියට ගියේය.
පසුකලෙක ලෝකනාථයන් වහන්සේ මහබිනික්මනින් නික්ම අනුක්‍රමයෙන් සියල්ල දත් බවට පැමිණ පවත්වන ලද උතුම් දම්සක් ඇත්තාහු රජගහනුවර නිසා වේළුවනයෙහි වාසය කරන සේක. සුදොවුන් මහරජතුමා ඒ පුවත අසා පුරුෂයන් දහසක් පිරිවර ඇතිව එක් ඇමතියකු ‘මාගේ පුත්‍රයා මෙහි කැඳවාගෙන එවයි යැවීය. හේ ශාස්තෲන් වහන්සේ දහම් දෙසන වේලාවෙහි ශාස්තෲන් වහන්සේ සමීපයට ගොස් පිරිස් කෙළවර සිටියේ දහම් අසා පිරිවර සහිතව රහත්බවට පැමිණියේය. ඉක්බිති ‘මහණෙනි එවු’යයි අත දිගුකළ සේක. සියලුදෙන එකෙණෙහිම සෘද්ධිමය පාසිවුරු දරන්නාහු සියවස් සපිරූ තෙරුන් මෙන් වූහ. රහත්බවට පත්වූ තැන් පටන් ආර්යයෝ නම් මධ්‍යස්ථයෝ වෙති. ඒ නිසා යැවූ හසුන දසබලධාරීන් වහන්සේට නොදැන්වීය. රජතෙමේ ‘ගිය තැනැත්තා නොපැමිණේ. හසුනක්ද අසන්නට නොලැබේ’යයි තවත් ඇමතියකු පුරුෂයන් දහසක් පිරිවරකොට යැවීය. ඔහුද එසේ පිළිපන් කල්හි තවත් ඇමතියකුද එනයින්ම පුරුෂයන් දහසක් පිරිවර කොට ඇමතිවරු නවදෙනකු යැවීය. සියලුදෙන ගොස් රහත්බවට පත්ව නිහඬවූහ.
ඉක්බිති රජතුමා මෙසේ සිතීය. ‘මෙපමණක් දෙන මා කෙරෙහි ස්නේහයක් නැති බැවින් දසබලධාරීන් වහන්සේ මෙහි පැමිණවීම පිණිස කිසිවක් නොකීහ. මේ උදායී වනාහි දසබලධාරීන් වහන්සේ සමග සමවයස් ඇත්තේය. එක්ව වැලිකෙළියෙහි යෙදුණේය. මා කෙරෙහිද ස්නේහවත්ය. මොහු යවන්නෙමියි ඉක්බිති ඔහු ගෙන්වා ‘දරුව, ඔබ පුරුෂයන් දහසක් පිරිවරකොට ගොස් දසබලධාරීන් වහන්සේ මෙහි ගෙන එව’යි කියා යැවීය. ඔහු යන්නේ ‘දේවයන් වහන්ස, යම් හෙයකින් පැවිදි වන්නට ලබන්නේ නම් ඒ අයුරින් මම භාග්‍යවතුන් වහන්සේ මෙහි ගෙන එන්නෙමි’යි කියා රජු විසින් ‘පැවිදි වුවද මාගේ පුත්‍රයා පෙන්වව’යි කියන ලද්දේ රජගහනුවරට ගොස් ශාස්තෲන් වහන්සේ දහම් දෙසන වේලාවෙහි පිරිස් කෙළවර සිටියේ දහම් අසා පිරිවර සහිතව රහත්බවට පත්ව ඒහිභික්‍ෂු භාවයෙහි පිහිටියේය. ‘තවමත් දසබලධාරීන් වහන්සේගේ කුල නුවර යාමට කාලය නොවේ. වසන්ත කාලයද නොඑළඹියේය. වන ලැහැබ් මල් පිපුණු කල්හි හරිත තෘණයෙන් භූමිය ගැවසුණු කල්හි ගමනට කාලය වන්නේය’යි ගමනට කාලය අපේක්‍ෂාවෙන් වසන්නේ වසන්තය පැමිණි කල්හි ශාස්තෲන් වහන්සේට කුලනුවරට යාමට ගමන් වර්ණනාව කළේය. මෙය ථෙර ගාථාවෙහි කියන ලද්දේය.
[missing trans]





[missing trans]











[missing trans]










[missing trans]








[missing trans]
මේ ආදී වූ සැටක් පමණ ගාථාවලින් ශාස්තෲන් වහන්සේගේ ගමන වර්ණනා කළේය. ඉක්බිති භාග්‍යවතුන් වනහන්සේ ‘කාළුදායී මාගේ ගමන ප්‍රාර්ථනා කරයි. ඔහුගේ සංකල්පය සම්පූර්ණ කරන්නෙමි’යි එහි යාමෙන් බොහෝ දෙනකුන්ට සිදුවන විශේෂ අධිගමය දැක විසිදහසක් ක්‍ෂීණාශ්‍රවයන් විසින් පිරිවරන ලද්දාහු රජගහනුවර සිට අතුරිත චාරිකා වශයෙන් ප්‍රීතිසුඛ අනුභව කරන සේක් ද්විපද චතුෂ්පද ආදීන්ගේ සේවන පූජාවෙන් පුදනු ලබන සේක් කියන ලද ආකාරයේ මල් සුවඳින් සුවඳවත් කරනු ලබන සේක් ගම්වැසියන්ට සංග්‍රහ කරමින් කපිලවස්තුවට දිවෙන මාර්ගයට පිළිපන් සේක. තෙරුන් වහන්සේ සෘද්ධියෙන් කපිලවස්තුවට ගොස් රජු ඉදිරියෙහි අහසෙහි සිටියාහු නොදුටුවිරූ වේශය දැක රජු විසින් ‘ඔබ කවරෙක්දැ’යි විචාරන ලද්දාහු ‘ඔබ විසින් භාග්‍යවතුන් වහන්සේ සමීපයට යවන ලද අමාත්‍ය පුත්‍රයා නොහඳුනහිද, හේ මම යයි දනු මැනව’යි පෙන්වන්නාහු –
එහි **බුද්ධස්ස පුත්තොම්හි** යනු සර්වඥ බුදුරජාණන් වහන්සේගේ සමීපයෙහි උත්සාහ ඇතිකරන ධර්මදේශනාවලින් උපන් බැවින් ඖරස පුත්‍රයා වෙමි. **අසය්හ සාහිනො** යනු අභිසම්බෝධියට පෙර මහාබෝධි සත්ත්වයන් හැර අන්‍යයන් විසින් අභිභවනය කිරීමට නොහැකි බැවින් **අසය්හස්ස** සකලබෝධි සම්බාරයන් ඇති මහා කාරුණිකයාණන්ටද **සහනතො** එයින් මත්තෙහිද අන්‍යයන් විසින් **සහිතුං** අභිභවනය කිරීමට නොහැකි බැවින් පැරදවිය නොහැකි පස්මරුන් **සහනතො** අභිභවනය කරන බැවින් ආසය අනුසය චරිතාධිමුක්ති ආදී විභාගයන් අවබෝධ කිරීමෙහි සුදුසු පරිදි හික්මවිය යුත්තන්ට දිට්ඨධම්මික සම්පරායික පරමත්ථ ධර්මයන්ගෙන් අනුශාසනීය සංඛ්‍යාත වූ අන්‍යයන් විසින් අභිභවනය කළ නොහැකි බුදුකිස අභිභවනය කරන බැවින් එහි හෝ යහපත කරන බැවින් **අසය්හ සාහිනො** නොපැරදවිය හැක්කවුන් පරදවන. **අඞ්ගීරසස්ස** යනු වැළඳගත් ශීලාදී සම්පත් ඇති. ඇතැම් කෙනෙක් අංගීරස, සිද්ධත්‍ථ යන මේ නම්දෙක පියා විසින්ම තබන ලද්දේ යයි කියති. **අප්පටිමස්ස** යනු අනූපම වූ. ඉටු අනිටු තාදී ලක්‍ෂණ සම්පතින් **තාදිනා පිතුපිතා මය්හං තුවංසි** යනු ආර්ය ජාති වශයෙන් මාගේ පියා වූ සම්මා සම්බුදු වූ ලෝකව්‍යවහාර වශයෙන් ඔබ පියා වෙහි. **සක්කා** යනු ජාති වශයෙන් රජුන්ට කියයි. **ධම්මෙන** යනු ස්වභාවයෙන් ආර්යජාති ලෞකික ජාති යන ජාති දෙකෙහි ස්වභාව එකට ගැනීමෙන්. ගොතම යනු ගෝත්‍රයෙන් රජුන්ට කියයි. **අය්‍යකොසි** යනු මුත්තා විය. මෙහිද **බුද්ධස්ස පුත්තොම්හි** යන ආදිය කියන්නාහු තෙරුන්වහන්සේ රහත් බව ප්‍රකාශ කළහ.
මෙසේ තමා හඳුන්වා තුටුපහටු වූ රජු විසින් මාහැඟි පුටුවක හිඳවා තමාට පිළියෙල කරන ලද නානා අග්‍රරස බොජුනින් පාත්‍රය පුරවා දුන්කල්හි යන ආකාරයක් දැක්වූහ. ‘කුමක් හෙයින් යන්ට කැමැත්තේ මෙහි වළඳවුදැයි කීකල්හි ‘ශාස්තෲන් වහන්සේ සමීපයට ගොස් වළඳන්නෙමි. ‘ශාස්තෲන් වහන්සේ කොහිද?’ ‘විසිදහසක් භික්‍ෂූන් පිරිවරා ඔබතුමා දකින්නට මාර්ගයට පිළිපන් සේක. ‘ඔබවහන්සේ මේ පිණ්ඩපාතය වළඳන්න. වෙනෙකක් භාග්‍යවතුන් වහන්සේට ගෙනයන්න. යම්තාක් මාගේ පුත්‍රයා මේ නගරයට පැමිණෙන සේක්ද, ඒ තාක් උන්වහන්සේට මෙහෙන් පිණ්ඩපාතය ගෙනයන්න. තෙරුන් වහන්සේ බත්කිස කොට රජුටද පිරිසටද දහම් දෙසා ශාස්තෲන් පැමිණීමට පෙරාතුවම සියලු රජමැදුර රත්නත්‍රය ගුණයෙහි අතිප්‍රසන්න කරන්නාහු පැහැදුණවුන් සියලු දෙනටම ශාස්තෲන් වහන්සේට ගෙන ආයුතු බතින් පිරුණු පාත්‍රය අහසෙහි යවා තමාද අහසට පැනනැගී පිණ්ඩපාතය ගෙන්වා ශාස්තෲන් වහන්සේගේ අතෙහි තැබූහ. ශාස්තෲන් වහන්සේ එය වැළඳූ සේක. මෙසේ සැටයොදුන් මග දවසක් දවසක් පාසා යන්නා වූ භාග්‍යවතුන් වහන්සේට රජගහනුවරින් බත් ගෙනවුත් දුන්හ. භාග්‍යවතුන් වහන්සේ ක්‍රමයෙන් කපිලවස්තු නුවරට පැමිණ දෙවන දවසෙහි රජවීදියෙහි පිඬු පිණිස හැසිරෙන සේක. ඒ අසා සුදොවුන් මහරජතුමා එහි ගොස් ‘මෙසේ නොකළ යුතුය. මෙය රාජ වංශ ප්‍රවේණිය නොවේ’. ‘මහරජ, මේ ඔබගේ ප්‍රවේණියයි. අපගේ බුද්ධවංශය මෙබඳුය’යි කියා –
දහම් දෙසූ සේක. රජතුමා සෝවාන් පෙලෙහි පිහිටියේය. ඉන්පසු රජතුමා බුදුපාමොක් භික්‍ෂු සංඝයාට ආරාධනාකොට සිය මැදුරෙහි වළඳවා පවරා වළඳා අවසන්හි ධර්මපාල ජාතකය අසා පිරිස් සහිතව අනාගාමී ඵලයෙහි පිහිටියේය. පසුකලෙක සේසතයට වැදහොත්තේම රහත්බවට පැමිණ පිරිනිවන් පෑයේය.
ඉක්බිති භාග්‍යවතුන් වහන්සේ රාහුලමාතාව වූ බිම්බා දේවියගේ ප්‍රාසාදයට වැඩමවා ඇයට දහම් දෙසා ශෝකය පහකොට චන්දකින්නර ජාතක ධර්ම දේශනාවෙන් ප්‍රසාදය දනවා නිග්‍රෝධාරාමයට වැඩි සේක. ඉක්බිති බිම්බාදේවිය පුත්‍ර වූ රාහුල කුමාරයාට මෙසේ කීවාය. ‘යන්න පියසතු ධනය ඉල්ලන්න’. කුමාරයා ‘දායාදය දෙන්නැ’යි කියා භාග්‍යවතුන් වහන්සේ අනුව ගියෙය්. ‘ශ්‍රමණයන් වහන්ස, ඔබගේ සෙවනැල්ල සැපය’යි කියමින් යයි. භාග්‍යවතුන් වහන්සේ ඔහු නිග්‍රෝධාරාමයට කැඳවා ‘ලෝකෝත්තර දායාදය ගන්නැ’යි කියා පැවිදි කරවූ සේක. ඉක්බිති භාග්‍යවතුන් වහන්සේ ආර්ය ගණයා මැද වැඩහුන් සේක් ‘මහණෙනි, මාගේ ශ්‍රාවක භික්‍ෂූන්ගෙන් යම් කෙනෙක් කුලයන් පහදවන්නවුන් අතර අග්‍රවේද ඒ කාළුදායී යයි උන්වහන්සේ අගතන්හි තැබූ සේක.
තෙරුන් වහන්සේ පැමිණි අගතැන් ඇත්තාහු තමාගේ පූර්ව කර්මය සිහිකොට හටගත් සොම්නස් ඇතිව පූර්ව චරිතාපදානය ප්‍රකාශ කරන්නාහු **‘පදුමුත්තරො නාම ජිනො’** යනාදි ගාථා කීහ. මෙහි ගැඹුරු පද පමණක් වර්ණනා කරන්නෙමි.
**ගුණාගුණ විදු** යන ගුණයද අගුණයද ගුණාගුණ නමි. වර්ණ, අවර්ණ, කුසල අකුසල හෝ දනීනුයි ගුණාගුණ විදු නමි. **කතඤ්ඤු** යනු අනුන් විසින් කරන ලද ගුණ දනීනුයි **කතඤ්ඤු** නමි. එක් දවසක් හෝ බත් දීම් ආදියෙන් කරන ලද උපකාරයට රාජ්‍යය වුවද දීමට සමර්ථ බැවින් කතඤ්ඤු නමි. **කතවේදී** යනු කරන ලද දෙය විඳගනී. අනුභව කරයි පිළිගනීනුයි කෘතවේදී නමි. **තිත්‍ථෙ යොජෙනි පාණිනො** යනු සියලු සතුන් නිර්වාණයට ප්‍රවේශ වීමේ උපායෙහි **කුසලපථෙ** මාර්ගයෙහි දහම් දෙසීමෙන් යොදවයි. මැනවින් යොදවයි. පිහිටුවයි යන අර්ථයි. සෙස්ස සියලු තන්හි නොගැඹුරු අරුත් ඇත්තේමය. ගමන වර්ණනාවෙහි ගාථාවන්ගේ අර්ථය ථෙරගාථා අටුවාවෙහි කියන ලද්දේමය.
සත්වැනි අපදානයෙහි **පදුමුත්තරො නාම ජිනො** යනාදි වශයෙන් ආයුෂ්මත් අභය තෙරුන් වහන්සේගේ අපදානයයි. මොහුද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස්කරන්නේ පදුමුත්තර භාග්‍යවතුන් වහන්සේගේ කාලයෙහි හංසවතී නගරයෙහි බමුණු කුලයෙහි ඉපිද වැඩිවිය පත්ව වේදයෙහි පරතෙරට ගියේ සකසමය පරසමයෙහි දක්‍ෂ වූයේ එක් දවසක් ශාස්තෲන් වහන්සේගේ ධර්ම දේශනාව අසා පහන් සිතැත්තේ භාග්‍යවතුන් වහන්සේ ගාථාවන්ගෙන් ස්තුති කළේය. හේ එහි දිවි ඇතිතෙක් සිට පින්කොට එයින් චුතවූයේ දෙව්ලොව උපන්නේය. ඉන්පසු කලින්කල සුගතීන්හිම සැරිසරන්නේ මේ බුද්ධෝත්පාද කාලයෙහි රජගහනුවර බිම්බිසාර රජුගේ පුත්‍රයාව උපන්නේය. ඔහුට අභයයැයි නමක් තැබූහ. හේ වැඩිවිය පත්වූයේ නිගණ්ඨයන් සමග විශ්වාසවන්ත වී හැසිරෙන්නේ එක් දවක් නිගණ්ඨනාථ පුත්‍රයා විසින් ශාස්තෲන් වහන්සේට වාදාරෝපණය කිරීම සඳහා යවන ලද්දේ නිපුණ ප්‍රශ්නය අසා, නිපුණ ව්‍යාකරණය අසා පැහැදුණේ ශාස්තෲන් වහන්සේ සමීපයෙහි පැවිදිව කර්මස්ථාන අනුරූපව ඥානය මෙහෙයවා නොබෝ කලකින්ම රහත්බවට පත්වූයේය.
උන්වහන්සේ රහත් බවට පත්ව තමාගේ පූර්ව කර්මය සිහිකොට හටගත් සොම්නස් ඇතිව පූර්වචරිතාපදානය ප්‍රකාශ කරන්නාහු **පදුමුත්තරො නාම ජිනො** යනාදිය කීහ. ඒ සියල්ල පහසුවෙන් දත හැක්කේමය.
අටවැනි අපදානයෙහි **ඉමම්හි භද්දකෙ කප්පෙ** යනාදි වශයෙන් ආයුෂ්මත් ලොමසකඞ්ගිය තෙරුන් වහන්සේගේ අපදානයයි. මොහුද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස්කරන්නේ කස්සප භාග්‍යවතුන් වහන්සේගේ කාලයෙහි බමුණු කුලයෙහි ඉපිද ශ්‍රද්ධා ඇත්තේ පැහැදුණේ විය. තවත් ඔහුගේ චලන නම් යහළුවෙක්ද විය. ඒ දෙදෙනම ශාස්තෲන් වහන්සේ සමීපයෙහි දහම් අසා පැවිදිව දිවි ඇතිතාක් සිල් රැක අතිපරිශුද්ධ සිල් ඇත්තාහු එයින් චුතවූවාහු දෙව්ලොව ඉපිද එක් බුද්ධාන්තරයක් දිවසැප අනුභව කළහ. ඔවුන්ගෙන් මොහු මේ බුද්ධෝත්පාද කාලයෙහි ශාක්‍ය කුලගෙයක උපන්නේය. ඉක්බිති ඔහු ශාක්‍යකුල ප්‍රසාදක කාළුදායී විසින් ආරාධිත වූයේ භාග්‍යවතුන් වහන්සේ විසින් ශාක්‍ය රජුන්ගේ මානය මර්දනය සඳහා පවත්වන ලද වෙස්සන්තර ධර්ම දේශනාවෙන් ඇති වූ පොකුරුවැසි සෘද්ධි ප්‍රාතිහාර්ය දැක පහන් සිතැත්තේ පැවිදිව මජ්ඣිම නිකායෙහි ආ භද්දෙකරත්ත සූත්‍ර දේශනාව අසා අරණ්‍යවාසයෙහි වෙසෙන්නේ ඒ දේශනා අනුශාසනාව සිහිකොට ඒ අනුසාරයෙන් ඥානය මෙහෙයවා රහත්බවට පත්විය.
රහත් බවට පත්ව තමාගේ පූර්වකර්මය සිහිකොට හටගත් සොම්නස් ඇත්තේ පූර්ව චරිතාපදානය ප්‍රකාශ කරන්නේ **‘ඉමම්හි භද්දකෙ කප්පෙ’** යනාදිය කීය. එහි කල්පය නම් සිව්වැදෑරුම්ය. සාරකල්පය, වර කල්පය, මණ්ඩක කල්පය, භද්‍රකල්පය යනුවෙන්. ඒ අතරින් යම් කල්පයෙක එක් බුදුකෙනෙක් උපදීද මෙය සාරකල්ප නමි. යමෙක බුදුවරුන් දෙනමක් හෝ තෙනමක් උපදිද්ද මෙය වරකල්ප නමි. යමෙක බුදුවරුන් සිව්නමක් උපදිද්ද මෙය මණ්ඩක කල්ප නමි. යමෙක බුදුවරුන් පස්නමක් උපදිද්ද මෙය භද්‍රකල්ප නමි.
සාර කල්පය, මණ්ඩ කල්පය, සාරමණ්ඩ කල්පය, වර කල්පය, භද්‍ර කල්පයයි කල්ප පස්වැදෑරුම් කොට ඇතැම්හු බෙදූහ.
විනායක බුදුවරු එක්නමක් දෙනමක් තුන්නමක් සිව්නමක් පස්නමක් පිළිවෙලින් මේ කල්ප පසෙහි උපදිත්.
මෙසේ කල්ප පසක් කියන ලදි. ඒ අතර මේ කල්පය කකුසඳ, කෝනාගමන, කස්සප, ගෞතම, මෙත්තෙය්‍ය යන බුදුවරුන් පස්නමගෙන් ප්‍රතිමණ්ඩිත බැවින් භද්‍රකල්ප නම් විය.
ඒ නිසා **ඉමස්මිං භද්ද කප්පම්හි කස්සපො නාම නායකො උපපජ්ජති** යනු සම්බන්ධයි. සෙස්ස නොගැඹුරු අරුත් ඇත්තේමය.
නවවැනි අපදානයෙහි **ඉමම්හි භද්දකෙ කප්පෙ** යනාදි වශයෙන් ආයුෂ්මත් වනවච්ඡ තෙරුන් වහන්සේගේ අපදානයයි. මොහුද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන පින් රැස් කරන්නේ කස්සප භාග්‍යවතුන් වහන්සේගේ කාලයෙහි කුලගෙයක උපන්නේ දැනමිති බවට පත්ව ශාස්තෲන් වහන්සේගේ ධර්ම දේශනාව අසා සැදැහැ ඇත්තේ පැවිදිව පිරිසිදු බඹසර හැසිර ඉන් චුත වූයේ දෙව්ලොව උපන්නේය. එයින් චුතවූයේ අරණ්‍යායතනයෙහි භික්‍ෂූන් සමීපයෙහි පරෙවි යෝනියෙහි උපන්නේ ඔවුන් කෙරෙහි මෙත්සිතින් දහම් අසා එයින් චුතවූයේ දෙවිමිනිසුන් අතර සැරිසරන්නේ මේ බුද්ධෝත්පාද කාලයෙහි කපිල වස්තු පුරයෙහි බමුණු කුලයෙක උපන්නේය. ඔහු මව්කුසට ගියකල්හිම මවට දොළදුක් උපන්නේය. වනයෙහි වසන්ටත් වනයෙහි වදන්ටත්, ඉන්පසු සෘද්ධි අනුරූපව වනයෙහි වසන්නියට දරු ප්‍රසූතිය සිදුවිය. ගර්භයෙන් නික්මුණු ඔහු සිවුරු කඩකින් පිළිගත්හ. බෝධිසත්ත්වයන් උපන් කාලයයි. රජ තෙමේ ඒ කුමාරයා ගෙන්වා පුත්‍රයා සමගම පෝෂණය කළේය. ඉක්බිති බෝධිසත්ත්වයන් වහන්සේ මහාභිනිෂ්ක්‍රමණයෙන් නික්ම පැවිදිව සයවසක් දුෂ්කරක්‍රියා කොට බුදුවූහ. හේ මහා කස්සප හිමියන් වෙත ගොස් උන්වහන්සේගේ අවවාදයෙහි පහන් වූයේ උන්වහන්සේ හමුවෙන් බුදුන් උපන් බව අසා ශාස්තෲන් වහන්සේ සමීපයට ගොස් දහම් අසා පැවිදිව නොබෝ කලකින්ම ෂඩ්අභිඥා සහිතව රහත් විය.
උන්වහන්සේ රහත් බවට පත්ව තමාගේ පූර්ව කර්මය සිහිකොට හටගත් සොම්නස් ඇතිව පූර්ව චරිතාපදානය ප්‍රකාශ කරන්නාහු **ඉමම්හි භද්දකෙ කප්පෙ** යනාදිය කීහ. එහි **බ්‍රහ්මබන්‍ධු මහයසො** යනු මෙහි බමුණන්ට බන්‍ධු ඥාතියෙක් වේ. බ්‍රාහ්මණ බන්‍ධු යයි කියයුතු තන්හි ගාථා බන්ධන පහසුව පිණිස බ්‍රහ්ම බන්‍ධු යයි කියන ලදැයි දතයුතුය. සෙස්ස සියල්ල පහසුවෙන් දතහැක්කේමය.
දසවැනි අපදානයෙහි **ඉමම්හි භද්දකෙ කප්පෙ** යනාදි වශයෙන් ආයුෂ්මත් සුගන්‍ධ තෙරුන් වහන්සේගේ අපදානයයි. මොහුද පෙර බුදුවරුන් හමුවෙහි කරන ලද උත්සාහ ඇත්තේ භවයෙහි තැනින් තැන නිවනට හේතුවන පින් රැස්කරන්නේ කස්සප සම්මා සම්බුදුරජාණන් වහන්සේගේ කාලයෙහි බරණැස විභව සම්පත් ඇති කුලයක ඉපිද දැනමිති බවට පැමිණ ශාස්තෲන් වහන්සේගේ ධර්මය අසා සැමකල්හි නමස්කාර කරමින් දන් දෙමින් මසකට සත්වරක් භාග්‍යවතුන් වහන්සේගේ ගඳකිළිය සතර වර්ගයක සුවඳින් ආලේප කළේය. මාගේ උපනුපන් තැන ශරීරයෙන් සුගන්ධය උපදීවායි ප්‍රාර්ථනාවක් කළේය. භාග්‍යවතුන් වහන්සේ එය ප්‍රකාශ කළ සේක. හේ දිවි ඇතිතාක් සිට පින්කොට එයින් දෙව්ලොව උපන්නේ කාමාවචර දිව්‍ය ලෝකය ශරීර සුගන්ධයෙන් සුවඳවත් කරමින් සුගන්ධ දිව්‍යපුත්‍රයා යයි ප්‍රකට විය. හේ දිව්‍යලෝක සම්පත් අනුභව කොට එයින් චුතවූයේ මේ බුද්ධෝත්පාද කාලයෙහි මහාභෝග ඇති කුලයක උපන්නේ ය. ඔහු මව්කුසට ගියකල්හි මවගේ සිරුරු සුවඳින් මුළුගෙයද මුළු නගරයද සුවඳින් පිරී ගියේය. උපන් කෙණෙහි මුළු සැවැත්නුවරම සුවඳ කරඬුවක් මෙන් විය. ඒ නිසා ඔහුට සුගන්ධයයි නමක් තැබූහ. හේ වැඩිවියට ගියේය. එකල්හි භාග්‍යවතුන් වහන්සේ සැවැත්නුවරට පැමිණ දෙව්රම් මහවෙහෙර පිළිගත් සේක. ඒ දැක පහන් සිත් ඇත්තේ භාග්‍යවතුන් වහන්සේ සමීපයෙහි පැවිදිව නොබෝ කලකින්ම පිළිසිඹියා සහිතව රහත් බවට පත්විය. ඔහු උපන් දිනයෙහි පටන් පිරිනිවන් පානා තෙක් මෙදෑතුර නිපන් තැන් ආදියෙහි සුවඳම හැමීය. දෙවියෝද දිවසුණු, දිවසුවඳ, දිවමල් විසුරුවති.
ඒ තෙරුන් වහන්සේද රහත් බවට පත්ව තමාගේ පූර්වකර්මය සිහිකොට හටගත් සොම්නස් ඇතිව පූර්ව චරිතාපදානය ප්‍රකාශ කරන්නාහු **ඉමම්හි භද්දකෙ කප්පෙ** යනාදිය කීහ. ඒ සියල්ල යට කියන ලද පරිද්දෙන් නොගැඹුරු අරුත් ඇත්තේද, පහසුවෙන් දතහැක්කේද වේමැයි. හුදෙක් පින්වල වෙනසත් නම්වල වෙනසත් විශේෂයකි.
56. යස වර්‍ගය
[missing trans]






[missing trans]
































[missing trans]

[missing trans]

[missing trans]




[missing trans]





[missing trans]

[missing trans]




[missing trans]

[missing trans]















[missing trans]




[missing trans]




