3. තික නිපාතය
1. සඞ්කප්ප වර්‍ගය
**සංකප්පරාගධොතෙන** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරනසේක් කලකිරුණු භික්‍ෂුවක අරබයා වදාළ සේක. සැවැත්නුවර වැසි මේ කුලපුත්‍රයා රත්න ශාසනයට උරදී පැවිදි වූයේ එක්දිනක් සැවැත්නුවර පිඬුසිඟා හැසිරෙද්දී අලංකාර ලෙස සැරසුණු එක් ස්ත්‍රියක දැක හටගත් කාමරාග ඇත්තේ ශාසනයෙහි ඇල්මක් නැතිව හැසිරුණේය. ආචාර්ය උපාධ්‍යායන් වහන්සේලා ආදී භික්‍ෂූහු මොහු දැක ශාසනයෙහි නොඇලීමට කාරණා විමසා ඔහුගේ සිවුරු හැර යාමේ කැමැත්ත දැන ඇවැත්නි! බුදුරජාණන් වහන්සේ රාගාදී කෙලෙස්වලින් පෙළෙන්නන්ගේ කෙලෙස් පිරිහෙලා සත්‍ය දේශනා කොට සෝවාන් ඵලාදිය දෙන සේක. එන්න! නුඹ ශාස්තෲන් වහන්සේ සමීපයට පමුණුවන්නෙමුයි රැගෙන ගියාහුය. බුදුරජාණන් වහන්සේ විසින් මහණෙනි! කුමක් නිසා නොකැමැති භික්‍ෂුවක රැගෙන ආවාහුදැයි වදාළ කල්හි ඒ කරුණ සැල කළාහුය. එවිට බුදුරජාණන් වහන්සේ ඇත්තද මහණ? ඔබ කලකිරුණේදැයි විමසා ඇත්තයි ස්වාමීනියි කී කල්හි කුමන කරුණක් නිසාදැයි විචාළ සේක. හෙතෙම ඒ කරුණ කියා සිටියේය. ඉක්බිති ඔහුට බුදුරජාණන් වහන්සේ මහණ! මේ ස්ත්‍රීහු නම් පෙර ධ්‍යාන බලයෙන් යටපත් කළ කෙලෙස් ඇති පිිරිසිදු සත්ත්වයන්ට පවා කෙලෙස් ඉපිදවූහ. මෙබඳු හිස් පුද්ගලයකු කුමක් නිසා නොකෙලසෙන්නෝද? පිරිසිදු සත්ත්වයෝද කෙලෙසෙන්නෝය. උතුම් සම්පත්තියෙන් යුක්ත පුද්ගලයන් පවා අපකීර්තියට පමුණුවත්. අපිරිසිදු පුද්ගලයන් ගැන කියනුම කිම. මහමෙර පවා කම්පා කරවන සුළඟ පැරණි කොළයක් නොසොලවන්නේද? මේ ක්ලේශය බෝමැඩ වැඩහිඳ අභිසම්බෝධියට පත්වන කෙනෙකුද කැළඹීය. මෙබඳු කෙනෙකු නොකළඹවන්නේදැයි වදාරා ඒ භික්‍ෂූන් විසින් අයදින ලද්දාහු අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී බෝසතාණන් වහන්සේ අසූකෝටියක් පමණ සම්පත් ඇති බමුණු මහාසාර කුලයක ඉපදී වැඩිවියට පත්ව තක්සලා නුවරින් සියලු ශිල්ප ඉගෙන බරණැස් නුවරට ආපසු පැමිණ බිරිඳක් විවාහ කරගෙන මව්පියන්ගේ ඇවෑමෙන් ඔවුන්ගේ මළගෙවල වැඩකරවා රන් විමසා බැලීමේ ක්‍රියාවෙහි යෙදෙමින් මේ ධනය පෙනෙයි. ධනය රැස්කළ අය නො පෙනෙතියි සිහිකරමින් සංවේගයට පැමිණියේය. සිරුරෙන් දහදිය පිටවිය. ඔහු ගෘහවාසයෙහි බොහෝ කලක් වසමින් මහ දන් දී කම්සුව අතහැර කඳුළු පිරුණු ඇස් ඇති නෑ සමූහයා අතහැර හිමාල වනයට පිවිස සිත්කළු පෙදෙසක පන්සලක් තනාගෙන පිඬු පිණිස හැසිරෙමින් වනමුල් පලාපල ආදියෙන් යැපෙමින් නොබෝ කලකින්ම අභිඤ්ඤා සහ සමාපත්ති උපදවාගෙන ධ්‍යාන සුවයෙන් පසුවන්නේ බොහෝ කලක් වාසයකොට, මිනිස් වාසයට ගොස් ලුණු ඇඹුල් සොයන්නෙමි. මෙසේ මගේ ශරීරයද, ස්ථිර වන්නේය. (ශක්තිමත් වන්නේය) එයින් ඇවිදීමද සිදුවන්නේය. යමෙක් මා වැනි සිල්වතෙකුට දානය දෙත්ද වැඳුම් පිදුම් කරත්ද ඔවුහු ස්වර්ගයට යන්නෝයයි සිතුවේය.
හෙතෙම හිමාලයෙන් බැස පිළිවෙලින් චාරිකාවේ හැසිරෙමින් බරණැස් නුවරට පැමිණ හිරු බැස යන අවස්ථාවේ විසීමට තැනක් සොයමින් රජ උයන දැක, මෙය විවේක සුවයට සුදුසුය. මෙහි වෙසෙන්නෙමියි උයනට පිවිස, එක්තරා ගසක් මුල හිඳිමින් ධ්‍යාන සැපයෙන් රාත්‍රිය ගතකොට, දෙවන දවසේ කරන ලද (මුහුණ සේදීමාදී) ශරීර කටයුතු ඇත්තේ පෙරවරු කාලයේ ජටා-අඳුන් දිවිසම්-වැහැරි සිවුරු දරාගෙන, භික්‍ෂා භාජනය (පාත්‍රය) ගෙන, සන්සුන් ඉඳුරන් ඇත්තේ, ශාන්ත සිත් ඇත්තේ මනා ඉරියව්වලින් යුක්තව වියගසක දුර (බඹයක්) බලන්නේ වී, සියලු අයුරින් සම්පූර්ණ වූ තමන්ගේ රූප ශෝභාවෙන් ලෝකයාගේ නෙත් (ඇස්) ඇද ගනිමින් නුවරට පිවිස, පිඬු පිණිස හැසිරෙමින් රජවාසල දොරටුවට පැමිණියේය. උඩුමහල් තලයේ සක්මන් කරන රජතුමා වා කවුළු අතරින් බෝසතාණන් වහන්සේ දැක, ඉරියව් පැවැත්මෙහි පැහැදී, ඉදින් (ලෝකයෙහි) ශාන්ත ධර්මයක් ඇත්නම් මොහු තුළ එය තිබිය හැකියයි සිතා, යන්න ඒ තාපසයා කැඳවාගෙන එන්නැයි කියා එක් ඇමතියකුට අණ කළේය. ඔහු ගොස් වැඳ පාත්‍රය ගෙන ස්වාමීනි! රජතුමා නුඹවහන්සේ කැඳවතියි කීවේය. බෝසතාණන් වහන්සේ මහා පින්වත! රජතුමා අප ගැන නොදනියි කීහ. එසේනම් ස්වාමීනි! මම ගොස් එනතුරු මෙහිම සිටිනු මැනවැයි කියා රජතුමාට දැන්වීය. රජතුමා අපට අනෙක් කුලුපග තාපසයෙක් නැත. යව, උන්වහන්සේ කැඳවාගෙන එවයි කියා තමාත් වාකවුලුවෙන් අත් දිගුකොට වඳිමින් ස්වාමීනි! මෙහි වඩිනු මැනවැ කීවේය. බෝසතාණන් වහන්සේ ඇමතියා අතට භික්‍ෂා භාජනය දී (මාළිගයේ) ඉහළ තලයට ගොඩවුණු සේක.
ඉක්බිති රජතුමා එතුමාට වැඳ රාජාසනයෙහි හිඳුවා තමන් සඳහා පිළියෙල කළ කැඳ, කැවිලි, බත් ආදියෙන් වළඳවා වළඳා නිමකළ උන්වහන්සේගෙන් ප්‍රශ්නයක් ඇසීය. ප්‍රශ්නය විසඳීමෙන් වඩාත්ම පැහැදී වැඳ, ස්වාමීනි! නුඹවහන්සේ කොතැනක වසත්ද? කොහිසිට ආවෙහුදැයි විචාරා මහරජ, අපි හිමාල වැසියෝ වෙමු. හිමවතින් ආවෙමුයි කී කල්හි නැවත කුමන කරුණක් නිසාදැයි විචාරා, වැසි කාලය බැවින් මහරජ, දිගට වාසය කිරීමට තැනක් ලැබීම වටී යයි කී කල්හි එසේ නම් ස්වාමීනි! රජ උයනෙහි වාසය කරනු මැනවි. නුඹවහන්සේට සිව්පසයෙන් ක්ලාන්ත වීමක් ද නැත. මම ද ස්වර්ගයට යාමට හේතුවන පින් පමුණුවා ගන්නෙමියි ප්‍රතිඥා ගෙන උදේ ආහාර වැළඳූ බෝසතාණන් වහන්සේ සමග උයනට ගොස් පන්සලක් කරවා සක්මනක් තනවා රාත්‍රී ස්ථාන දිවා ස්ථාන ආදී සෙසු ස්ථානද සපයා පැවිදි පිරිකර පිළියෙල කොට ස්වාමීනි, සැපසේ වාසය කරනු මැනවැයි කියා උයන්පල්ලාට භාර කළේය. බෝසතාණන් වහන්සේ එතැන් පටන් දොළොස් අවුරුද්දක් එහිම වාසය කළ සේක.
ඉක්බිති එක්දිනක් රජුගේ පසල් දනව්වක කැළඹීමක් ඇතිවිය. රජතුමා එය සංසිඳවීම පිණිස යනු කැමතිව දේවීන් වහන්සේ අමතා සොඳුරිය, මම හෝ නුඹ හෝ නුවර නවතින්නට වටීයයි කීවේය. දේවයිනි! කුමක් නිසා එසේ කියන්නේද? සොඳුරිය! සිල්වත් තවුසා නිසාය. දේවයන් වහන්ස! මම ඒ සඳහා පමා නොවන්නෙමි. අපගේ ආර්යයන් වහන්සේගේ ඇප උපස්ථාන කිරීම මට බාරයි. නුඹවහන්සේ සැක නැතිව යනු මැනවියි කීවාය. රජතුමා නික්ම ගියේය. දේවියද බෝසතාණන් වහන්සේට එසේම සකසා උපස්ථාන කළාය. බෝසතාණන් වහන්සේත් රජු ගිය කාලයේ සිට වෙනදා වේලාවට අවුත් තමන් කැමති වේලාවට රජ ගෙදරට ගොස් දන් වළඳති.
ඉක්බිති එක්දිනක් බෝසතාණන් වහන්සේ බොහෝ පමා වූ කල දේවිය කන බොන සියලු දෑ පිළියෙල කර තබා නා සැරසී කුඩා ඇඳක් පනවාගෙන බෝසතාණන් වහන්සේගේ පැමිණීම බලා සිටිමින් සිනිඳු සළුවක් ලිහිල්කොට හැඳ නිදාගත්තාය. බෝසතාණන් වහන්සේද වේලාව සලකා පාත්‍රය රැගෙන අහසින් අවුත් මහා වා කවුළු දොරටුව ළඟට පැමිණි සේක. උන්වහන්සේගේ වැහැරි වස්ත්‍රයේ ශබ්දය අසා වහා නැගිටින දේවියගේ කහපාට සිනිඳු සළුව ගැලවී වැටුණේය. බෝධිසත්ත්වයන් වහන්සේ විසභාග අරමුණ (ස්ත්‍රී අරමුණ) ඉන්ද්‍රිය සංවරය බිඳ ශුභ වශයෙන් බැලූහ. එවිට ධ්‍යාන බලයෙන් සිටිතත් පෙට්ටියක දමා සිටි සර්පයෙකු පෙණය කරගෙන නැගී සිටින්නාක් මෙන් උන්වහන්සේගේ කෙලෙස් නැගී සිටියේය. කිරිගසකට වෑයෙන් කොටන ලද කලක් මෙන් විය. කෙලෙස් ඉපදීමත් සමගම ධ්‍යානාංගයන්ද පිරිහී ගියේය. ඉන්ද්‍රිය අපිරිසිදු විය. තමා තටු සිඳුනු කපුටෙක් මෙන් විය. හෙතෙම පෙර පරිදි වාඩි වී දන් වළඳන්නටද අසමත් විය. හිඳ ගන්න කීවත් හිඳ නොගත්තේය. ඉක්බිති දේවිය කන බොන සියලු දෑ ඔහුගේ පාත්‍රයටම දැම්මාය. මීට පෙර දන් වළඳා සීමැදුරු කවුළුවෙන් නික්මී අහසින්ම යන්නා සේ එදින යන්නට නොහැකි විය. දානය රැගෙන මහ තරප්පු පෙලින් බැස උයනට ගියේය. දේවීන් වහන්සේද තමා කෙරෙහි බැඳුනු සිතක් ඔහුට ඇති වූ බව දැනගත්තාය. තාපසයා උයනට ගොස් දානය නොවළඳාම ඇඳ යට තබා දේවියගේ අත්පාවල සෝභාව මෙබඳුය, ඉඟ කෙළවර කොට ඇති පෙදෙස මෙබඳුය, කලවයෙහි හැඩරුව මෙසේය යනාදිය දොඩවමින් සතියක් වැතිර සිටියේය. බත් කුණු විය. නිලමැස්සෝ ගැවසී ගත්හ.
ඉක්බිති රජතුමා පසල් දනව්ව සංසිඳුවා ආපසු පැමිණියේ සරසා පිළියෙල කරන ලද නගරය පැදකුණු කොට රජගෙදරට නොගොසින්ම බෝසතාණන් වහන්සේ බැහැදකින්නෙමියි උයනට ගොස් කැලිකසල ඇති අසපුව දැක ආපසු යන්නට ඇතැයි සිතා පන්සලේ දොර විවරකොට ඇතුළට පිවිසියේ එහි වැතිර සිටි තවුසා දැක කිසියම් අපහසුතාවකින් මෙසේ වන්නට ඇතැයි සිතා කුණු වූ බත් ඉවත දම්මවා පන්සල පිරිසිදු කරවා, ස්වාමීනි! ඔබවහන්සේට ඇති අපහසුතාවය කුමක්දැයි විචාළේය. මහරජතුමනි! මම විදින ලද්දෙක් වෙමියි කීය. රජතුමා, මට විදින්නට අවසරයක් (ඉඩක්) නොලබන මගේ සතුරන් විසින් “අපි රජතුමාගේ ප්‍රියවන්තයා දුර්වල කරන්නෙමු”යි කියා අවුත් මොහුට (දුන්නෙන්) විදින්නට ඇතැයි සිතා සිරුර පෙරළා විදින ලද තැන සොයමින් විද්ද සලකුණක් නොදැක ස්වාමීනි, කොතැනකට විදින ලද්දේදැයි ඇසීය. බෝසතාණන් වහන්සේ මහරජතුමනි! අනිකෙකු මට විද්දේ නැත. මම වනාහි තමා විසින්ම තම හදවතට විදගත්තෙමියි කියා ආසනයෙන් නැගිට හිඳගෙන -
යන ගාථා කීහ.
කාම විතර්ක සම්ප්‍රයුක්ත රාගය නැමති ජලයෙන් සෝදන ලද විතර්කය නමැති ගලෙහි මුවහත් තැබූ නොසැරසූ හී වඩුවෙකු විසිනිදු නොකළ
දකුණු කන්පෙත්ත දක්වා (දුන්නෙහි ලණුව) ඇද (අත) නොහැරියා වූද, මොණරපත් ආදියෙන් නොසාදන ලද, මුළු සිරුර දවන්නා වූ ඒ කෙලෙස් නමැති ඊයෙන් මගේ හදවත විදින ලද්දේය.
විදින ලද තැනකුදු ලේ වැගිරෙන තැනකුදු නොදකිමි. ඉතා අනුවණ ලෙසින් සිත දියුණු කළේද එහෙයින් මා විසින් මේ දුක පමුණුවා ගන්නා ලදි.
**තත්‍ථ** - එහි, **සංකප්පරාගධොතෙන** යනු කාම විතර්ක සම්ප්‍රයුක්ත රාගය නමැති ජලයෙන් සෝදන ලද, **විතක්කනිසිතෙන** යනු එම රාගය නැමති ජලයෙන් විතර්කය නැමති ගලෙහි මුවහත් කළ **නාලංකටෙන භද්දෙන** යනු අලංකාර කරන ලද යහපත් වූ. අලංකාර නොකරන ලද පිළිකුල් යන අර්ථයි. **නඋසුකාරකතෙනච **යනු හී වඩුවෙකු විසින්ද නොකරන ලද බැවින්. **න කණ්ණායත මුත්තෙ න **යනු දකුණු කන් පෙත්ත තෙක් ඇද මුදා නොහළ. **න පි මොරූපසෙවිනා** යනු මොණර පියාපත්, ගිජුලිහිණි පියාපත් ආදියෙන් නොකළ ඒවා පාවිච්චි නොකළ. **තෙනම්හි හදයෙ විද්ධො** යනු ඒ කෙලෙස් නමැති ඊතලයෙන් මම හදවතට විදින ලද්දේ. **සබ්බංගපරිදාහිනා** යනු සියලු අංග (මුළු සිරුර) දැවීමට සමත්. මහරජතුමනි! ඒ කෙලෙස් නැමති ඊතලයෙන් හදවතට විදින ලද කාලයේ පටන් ගින්නෙන් දිලිසෙන්නාක් මෙන් මගේ මුළු ඇඟ දැවෙන්නේ යයි දක්වයි.
**ආවෙධඤ්ච න පස්සාමි **යනු විදින ලද තැන තුවාලයක් නොදකිමි. **යතොරුහිරවස්සවෙ** යනු ලේ වැගිරෙන තුවාලයක් ද නො දකිමි යන අර්ථයයි. **යාව අයොනිසො චිත්තං** යන මෙහි ‘යාව’ යනු ‘දැඩි’ අර්ථයෙහි නිපාතයකි. අතිශයින් දැඩිකොට නුනුවණින් සිත වඩන ලදැයි යන අර්ථයි. **සයං මෙ දුක්ඛ මාභතං** යනු තමා විසින්ම, මා විසින්ම තමන්ගේ දුක ගෙන එන ලදි.
මෙසේ බෝධිසත්ත්වයන් වහන්සේ මේ ගාථා තුනෙන් රජතුමාට දහම් දෙසා, රජතුමා පන්සලින් බැහැරකොට කසිණ පරිකර්ම කොට නැතිවූ ධ්‍යානය යළි උපදවාගෙන පන්සලෙන් නික්මී අහසෙහි සිටිමින් රජතුමාට ඔවදන් දී මහරජතුමනි! මම හිමාලයටම යන්නෙමියි කියා, ස්වාමීනි! නොයායුතුයි කියද්දීම මහරජ, මෙහි වසන මා විසින් මෙබඳු විප්‍රකාරයකට (වෙනසකට) පත්වුණෙමි. එම නිසා දැන් මෙහි වසන්නට නොහැකියයි කියා රජතුමා නවතින්න කියද්දීම අහසට නැගී හිමාල වනයට ගොස් දිවි ඇතිතෙක් සිට බඹලොව උපන්හ.
බුදුරජාණන් වහන්සේ මේ ධර්මදේශනාව ගෙනහැර දක්වා චතුරාර්ය සත්‍ය ප්‍රකාශකොට ජාතක කථාව නිමවා වදාළ සේක. සත්‍ය දේශනාවගේ කෙළවර කලකිරුණු භික්‍ෂුව රහත් විය. සමහරෙක් සෝවාන් වූහ. සමහරෙක් සකදාගාමී වූහ. සමහරෙක් ආනාගාමී වූහ. එකල රජතුමා ආනන්දය, තාපසයා වනාහි මම ම වූයෙමි යි වදාළ සේක.
**අජ්ජාපි මෙ තං මනසි** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් එක්තරා කිපෙනසුළු භික්‍ෂුවක අරබයා වදාළ සේක. එක්තරා භික්‍ෂුවක් ක්‍රෝධයෙන් යුක්ත වූයේය. එසේම සිත් තැවුල් බහුල සුළු වචනයකට පවා කිපෙන කෝපය ද ද්වේශය ද නොසතුට ද පළකරන ස්වභාවයෙන් යුක්ත විය. දම්සභාවෙහිදී භික්‍ෂූහු “ඇවැත්නි! අසවල් භික්‍ෂුව කිපෙනසුළු බලවත් සිත් තැවුල් ඇතිව උදුනට දැමූ ලුනු මෙන් තට තට යන ශබ්ද ඇතිව හැසිරෙයි. ක්‍රෝධ නොකරන මෙබඳු ශාසනයක පැවිදිව කෝපය පමණවත් දුරුකිරීමට නොහැකිවීයයි කථාවක් මතුකළහ. බුදුරජාණන් වහන්සේ ඒ පුවත අසා එක් භික්‍ෂුවක් යවා ඒ භික්‍ෂුව ගෙන්වාගෙන ඇත්තද මහණ? ඔබ ක්‍රෝධ කරන්නේදැයි විචාරා ඇත්තයි ස්වාමීනියි කීකල්හි මහණෙනි! මේ භික්‍ෂුව ක්‍රෝධයෙන් යුක්ත වූයේ දැන් පමණක් නොව පෙරත් ක්‍රෝධයෙන් යුක්ත වූයේ යයි වදාරා අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී ඔහුගේ පුත් බඹදත් කුමාරයා නම් විය. පැරණි රජවරු ද තමන්ගේ පුතුන් මෙසේ නසන ලද මාන, අහංකාර ඇතිව සීත, උෂ්ණ ඉවසන සුළු, ලෝ සිරිත් දන්නා අය වන්නෝ යයි තමන්ගේ නුවර දිසාපාමොක් ඇදුරුතුමා සිටිද්දීම ශිල්ප ඉගෙනීම පිණිස දුරු රටකට යවත්. ඒ නිසා ඒ රජද සොළොස් වයස් ගතවූ පුත්‍රයා කැඳවා එක් පටක් ඇති වහන් සඟලක් ද පත් කුඩයක් ද, කහවණු දහසක් ද දී දරුව! තක්සලා නුවරට ගොස් ශිල්ප ඉගෙන ගනුවයි කියා යැවීය. කුමරා යහපතැයි කියා මව්පියන් වැඳ නික්මී පිළිවෙලින් තක්සලා නුවරට පැමිණ ඇදුරුතුමාගේ නිවස විචාරා ඇදුරුතුමා තරුණයන්ට ශිල්ප උගන්වා නැගිට ගෙදර දොරටුව ළඟ සක්මන් කරමින් සිටිනවිට ගෙට ගොස් ගුරුතුමා සිටින තැන දුටුවිට එහිදීම පාවහන් ගළවා, කුඩය ඉවත්කොට ගුරුතුමාට වැඳ සිටියේය. ඇදුරුතුමා කුමාරයාගේ ක්ලාන්තභාවය දැන ආගන්තුක සත්කාර කරවීය. කුමාරයා ආහාර ගෙන මදක් විවේක ගෙන ගුරුතුමා වෙත එළඹ වැඳ සිටියේය. දරුව! කොහිසිට ආවෙහිදැයි ඇසූවිට බරණැස සිට යයි කීය. කාගේ පුතෙක්දැයි ඇසූවිට බරණැස් රජුගේ පුතායයි කීය. කුමක් සඳහා ආවෙහිදැයි ඇසූවිට ශිල්ප ඉගෙනීම පිණිස යයි කීවේය. නුඹ ගුරු පඬුරු ගෙනෙන ලදද? නැතිනම් ධර්ම අන්තේවාසිකයෙකු වීමට කැමතිදැයි ඇසීය. හෙතෙම මවිසින් ගුරු පඬුරු ගෙනෙන ලදැයි කියා, ගුරුතුමාගේ පාමුල දහසක් බැඳි පියල්ල තබා වැන්දේය.
ධර්ම අන්තේවාසිකයෝ දිවා කාලයෙහි ගුරුතුමාගේ වැඩපල කොට රාත්‍රී කාලයේ ඉගෙන ගනිත්. ගුරුපඬුරු දුන් අය ගෙදර දෙටු පුත්‍රයන් මෙන් ශිල්ප ඉගෙනීම පමණක් කරති. ඒ නිසා ඒ ගුරුතුමාද සැහැල්ලු නැකතකින් කුමරාට ශිල්ප ඉගැන්වීම ඇරඹීය. කුමාරයා ශිල්ප උගනිමින් එක්දිනක් ගුරුතුමා සමග නෑමට ගියේය. ඉක්බිති මහලු ස්ත්‍රියක් තල සුදුකොට අතුරා රකිමින් සිටියාය. කුමාර සුදු තල දැක කනු කැමැත්තේ වී එක් තලමිටක් ගෙන කෑවේය. මහලු ස්ත්‍රිය මේ ආසාව වැඩි එකෙකැයි සිතා කිසිවක් නොකියා නිහඬ වූවාය. ඔහු දෙවන දවසේ ද ඒ වේලාවේ එසේම කළේය. ස්ත්‍රියද ඔහුට එදාත් කිසිවක් නොකීවාය. ඔහු තුන්වන දිනයේද එසේම කළේය. එදා මහලු ස්ත්‍රිය දිසාපාමොක් ඇදුරුතුමා තමන්ගේ අතවැස්සන් ලවා මා සතු දේ පැහැර ගන්වන්නේ යයි දෙඅත් හිස බැඳ හැඬුවාය. ඇදුරුතුමා නැවතී කිමෙක්ද මෑණියනි’යි විචාළේය. ස්වාමීනි! ඔබවහන්සේගේ ගෝලයා මා විසින් සකස් කළ සුදු තලවලින් අද එකමිටක් කෑවේය. ඊයේ එක මිටක් කෑවේය. පෙරේදා එකමිටක් කෑවේය. මෙසේ කමින් ඔහු මා සතු තල සියල්ල නසන්නේයයි කීවාය. මෑණියනි! නොහඬන්න. මම නුඹට මුදල් දෙවන්නෙමියි කීය. ස්වාමීනි! මට මුදල්වලින් වැඩක් නැත. යම්සේ වනාහි මේ කුමාරයා නැවත මෙසේ නොකරයිද එසේ මොහු හික්මවන්නැයි කීවාය. ඇදුරුතුමා එසේනම් බලන්න මෑණියනි! මානවකයන් දෙදෙනෙකු ලවා ඒ කුමාරයා දෙඅතින් අල්ලවාගෙන උණ පතුරක් ගෙන නැවත මෙවැනි දේ නොකරවයි තුන්වරක් පිටට පහර දුන්නේය. කුමාරයා ගුරුතුමා කෙරෙහි කිපී ඇස් රතුකරගෙන දෙපාවල සිට හිස් මුදුන දක්වා බැලුවේය. ඔහු කිපී එසේ බැලූ බව ඇදුරුතුමා දැනගත්තේය. කුමාරයා ශිල්ප නිමවා කළයුතු වත් දක්වා මා විසින් මොහු මැරවිය යුතුයයි සිතා ගුරුතුමා කළ දඬුවම හිතෙහි තබාගෙන යන අවස්ථාවෙහි ගුරුතුමාට වැඳ ඇදුරුතුමනි! මම බරණැස් නුවර රජකමට පත්ව නුඹවහන්සේ කැඳවාගෙන යාමට කෙනෙකු ඔබතුමා වෙතට එවන්නෙමි. එකල්හි නුඹවහන්සේ එනු මැනවැයි කියා සෙනෙහසින් යුතු කෙනෙකු මෙන් ප්‍රතිඥා ගෙන ගියේය.
කුමරා බරණැසට ගොස් මව්පියන් වැඳ ශිල්ප දැක්වීය. රජතුමා ජීවත්ව සිටියදීම මගේ පුතා දක්නා ලදි. ජීවත්ව සිටියදීම මොහුගේ රාජ්‍යශ්‍රීය බලන්නෙමියි පුතා රාජ්‍යයෙහි පිහිටුවීය. හෙතෙම රජසැප විඳිමින්ම ගුරුවරයා විසින් කළ දෝසය (පහරදීම) සිහිකර, උපන් කෝපයෙන් ඔහු මරන්නෙමියි සිතා කැඳවාගෙන ඒමට ඇදුරුතුමා වෙත දූතයෙකු යැවීය. ගුරුතුමා ඔහුට තරුණ කාලයේදී කරුණු අවබෝධ කරවන්නට නොහැකි වන්නේ යයි නොගොස් ඒ රජුගේ මධ්‍යම වයස් කාලයේදී දැන්නම් ඔහුට හොඳ නරක අවබෝධ කරවන්න හැකිවන්නෙමියි ගොස් රජගෙදර දොරටුවෙහි සිට තක්සලා නුවර ඇදුරුතුමා ආවේයයි දන්වා යැවීය. රජතුමා සතුටුව බමුණා (ඇදුරුතුමා) කැඳවා ඔහු තමන් සමීපයට පැමිණි බව දුටුවිට කෝපය උපදවා ඇස් රතුකරගෙන ඇමතියන් අමතා එම්බල! අදත් මගේ ඇදුරුතුමා විසින් පහරදුන් තැන රිදෙයි. ඇදුරුතුමා නළලින් මරණය රැගෙන මැරෙන්නෙමියි ආවේය. අද මොහුට දිවි නැතැයි කියා -
යන පළමු ගාථා දෙක කීවේය.
තලමිටක් නිසා මගේ අත් අල්ලවාගෙන ඔබ මට උණපතුරෙන් තැලුවෙහිය. අදත් ඒ දඬුවම මගේ සිතෙහි ඇත.
බමුණ! යම්බඳු මාගේ අත් අල්ලවාගෙන තෙවරක් තැලුහුද? (මෙහි) පැමිණි හෙයින් ජීවිතයෙහි නොඇලෙතියි සිතමි.
එහි, **යං මං බාහාය මං** දෙපදයෙහි දුතියා විභක්ති වචනයයි. අල්ලවාගෙන තැලීමේ අපේක්‍ෂාවෙන්, ඔබ යම් බඳු වූ මට තලමිටක කරුණකින් තැලුවෙහිද? තලන්නේද මාගේ දෙඅත් අල්ලවාගෙන තැලුවේය. ඒ තැලීම අදත් මාගේ සිතේ තිබේ. මේ එහි අර්ථයයි. නනු ජීවිතෙයනුනරමසී යනු නුඹ තම ජීවිතය කෙරෙහි ඇලීමක් නැත්තෙහියයි හඟිමි. **යෙනාසි බ්‍රාහ්මණා ගතො** යනු බමුණ, යම්හෙයකින් මෙහි මගේ සමීපයට ආවෙහිද එහෙයිනි. **යං මං බාහා ගහෙත්‍වාන** යනු යම්බඳු වූ මගේ දෑත් අල්ලාගෙන යන අර්ථයි. **තික්ඛත්තුං අනුතාලයි** යනු තුන්වරක් උණ පතුරෙන් තැලුවෙහිය. දැන් අද ඒ දඬුවමෙහි විපාකය විඳුව.
මෙසේ ඇදුරුතුමාට මරණ තර්ජන කරමින් කීවේය. ඒ අසා ඇදුරුතුමා
යන තෙවන ගාථාව කීවේය.
යම් ආර්ය පුද්ගලයෙක් පහත් දෙයක් කරන තැනැත්තාට දඬුවම් දී එයින් දඬුවමින් වළක්වයි ද එම දඬුවම හික්මවනු පිණිසය. වෛර පිණිස නොවේ යයි පඬිවරු දනිති.
එහි, **අරියො **යනු මෙය සුන්දර යන්නට වචනයකි. ඒ ආර්යයා වනාහි හතර ආකාරයකි. ආචාර අරිය, දස්සන අරිය, ලිංග අරිය හා පටිවේධ අරිය යනුවෙනි. එහි, සුන්දර පැවැත්මෙහි සිටින මිනිසෙක් හෝ වේවා, තිරිසනෙක් හෝ වේවා ඔහු ‘ආචාර අරිය’ නමි.
යනුවෙන් මෙයද කියන ලදි.
පක්‍ෂිය! යම්බඳු වූ ඔබ වැඩිහිටියන් පුදහිද? එහෙයින් ඔබ ආර්යයකු මෙන් හැසිරෙහිය. ඔබේ ඒ සැමියා නිදහස් කරමි. දෙදෙනාම සැපසේ යන්න.
රූපයෙන් ද ඉරියව් පැවැත්මෙන්ද සිතේ සතුට ඇතිකරන ගතියෙන්ද මනා පෙනුමෙන්ද යුක්ත වූයේ ‘දස්සන අරිය’ නමි.
යනුවෙන් මෙයද කියන ලදි.
පැහැදුනු ඇස් ඇති ඔබ ආර්යයෙක් මෙන් හැසිරෙන්නෙහිය. ඔබ උසස් කුලයකින් පැවිදි වූවෙකැයි සලකමි. නුවණ ඇති ඔබ ධනය හා භෝග අත්හැර කෙසේනම් ගිහිගෙයින් නික්ම පැවිදි වූවෙහිද?
ඇඳීම්, පෙරවීම් වශයෙන් පැවිදි වේශය (ලිංගය) ගෙන ශ්‍රමණයෙකු සමාන වී හැසිරෙන දුස්සීලයා වුවද ‘ලිංග අරිය’ නමි.
යන්න ඒ සඳහා කියන ලදි.
මහා වෘත ඇතියවුන්ගේ පිළිරූ වෙස් ගෙන පිරිස් මැදට පනිනසුලු වූයේ නොමනා පිළිවෙතින් කුල දූෂණය කරන්නේ කාය, වාග්, මනස් නොසරුප් බුහුටිකම් ඇත්තේ කළ පව් සැඟවීම් සංඛ්‍යාත මායා ඇත්තේ සීල සංයමයෙන් සංයත නොවූයේ, හිස් වදන් ඇත්තේ ව්‍යාජයෙන් හැසිරෙන්නේද හේ මාර්ග දූෂිත වේ.
බුදුවරයන් වහන්සේලා වනාහි ‘අරිය’ නමි. බුදු, පසේබුදු, බුද්ධ ශ්‍රාවකයන් වහන්සේලා ආර්යයෝ යයි කියනු ලැබෙත්. යනුවෙන් එහෙයින් කියන ලදි. ඒ ආර්යයන් සතරදෙනා අතුරින් මෙහිදී ‘ආචාර ආර්යය’ අදහස් කරනු ලැබේ.
**අනරිය** යනු දුසිල්, පහත් කරුණු, **කුබ්බානං** යනු මේ එකම අර්ථය ඇති පදය. අනාර්ය, පහත්, ලාමක, පස්පව්වලට අයත් ක්‍රියා කරන පුද්ගලයාය. **යො** යනු ක්‍ෂත්‍රිය ආදීන් අතුරෙන් යම්කිසිවෙක්, **දණ්ඩෙන** යනු දඬු ආදී පහරදීමට ගන්නා යම්කිසිවකින් මෙබන්දක් නැවත කරන්න එපා යනුවෙන් කියමින් පහරදෙමින්. **නිසෙධති** යනු වරදින් වළක්වයි. **සාසනත්‍ථං නතං වෙරං** යනු මහරජතුමනි! ඒ නොකළ යුතු දේ කරන දූ පුතුන්ට හෝ අතවැස්සන්ට (ශිෂ්‍යයන්ට) හෝ මෙසේ පහර දී වැළැක්වීම නම් මේ ලෝකයෙහි අවවාදයකි. වෛර කිරීමක් නොවේ. **ඉතිනං පණ්ඩිතා විදූ** යනු මෙසේ මෙය නුවණ ඇති අය දනිත්. ඒ නිසා මහරජතුමනි! නුඹද මෙසේ දැනගන්න. මෙබඳු තැනක වෛර කිරීම නුසුදුසුයි. ඉතින් මහරජතුමනි! මවිසින් ඔබ මෙසේ හික්මවනු නොලැබුවේනම් කල්යත්ම කැවුම් කොකිස් ආදියද පලාපල ආදියද ගෙනයමින් සොරකම්වල දැඩිව ඇලී පිළිවෙලින් ගෙවල් බිඳීම්, මංපැහැරීම්, ගම් පැහැරීම් ආදියකොට රාජ අපරාධ සොරෙකැයි කියා හොරබඩු සමගම අල්ලාගෙන රජතුමා ඉදිරියට පැමිණවූ විට යව්, මොහුට වරදට සුදුසු දඬුවම් පමුණවව්යි කී විට රජදඬුවම් ලැබීමේ බියට පත්වන්නට ඉඩ තිබුණි. ඔබවහන්සේට මෙබඳු සම්පතක් කොයින් ලැබෙන්නේද? මේ සම්පත් නුඹ විසින් ලබන ලද්දේ මා නිසා නොවේද? මෙසේ ඇදුරුතුමා රජතුමාට කරුණු අවබෝධ කරවීය. පිරිවරා සිටි ඇමතිවරු පවා ඇදුරුතුමාගේ කථාව අසා දේවයන් වහන්ස! මේ සියලු ඉසුරු නුඹවහන්සේගේ ගුරුතුමාටම අයිතියයි කීවාහුය.
ඒ අවස්ථාවේ රජතුමා ගුරුතුමාගේ ගුණ සලකා ඇදුරුතුමනි, මේ සියලු සම්පත් ඔබට දෙමි. රාජ්‍යය පිළිගන්නයයි කීවේය. ගුරුතුමා මහරජතුමනි! මට රාජ්‍යයෙන් අර්ථයක් නැතැයි ප්‍රතික්‍ෂේප කෙළේය. රජතුමා (මිනිසුන්) තක්සලාවට යවා ඇදුරුතුමාගේ අඹුදරුවන් ගෙන්වාගෙන මහත් සම්පත් දී ඔහුම පෙරෙවි බමුණාකොට පිය තනතුරෙහි තබා ඔහුගේ අවවාදයෙහි සිට දානාදී පිංකොට දෙව්ලොව උපන්නේය.
බුදුරජාණන් වහන්සේ මේ ධර්ම දේශනාව ගෙනහැර දක්වා චතුරාර්ය සත්‍යය දේශනා කළ සේක. සත්‍ය දේශනාවගේ කෙළවර කිපෙනසුළු භික්‍ෂුව අනාගාමී ඵලයෙහි පිහිටියේය. බොහෝදෙනා සෝවාන්, සකදාගාමී, අනාගාමි ඵලවලට පත්වූහ. එකල රජතුමා ක්‍රෝධ බහුල භික්‍ෂුව විය. ඇදුරුතුමා වනාහි මම ම වූයෙමි යි වදාළ සේක.
**මමන්නපාණං** යන මේ දේශනාව බුදුරජාණන් වහන්සේ අලව්නුවර අග්ගාලව චෛත්‍ය ස්ථානයෙහි වාසය කරන සේක් කුටිකාර ශික්‍ෂාපදය අරබයා වදාළ සේක. අලව්නුවර වාසී භික්‍ෂූහු උපකරණ ඉල්ලාගෙන කුටි කරවමින් පුරුෂයකු දෙන්න, අත්වැඩ දෙන්න ආදිය කියමින් ඉල්ලීම් බහුලව වාසය කළහ. ඉල්ලීමෙන් පීඩාවට පත්වූ මිනිස්සු භික්‍ෂූන් දැක බියපත් වූහ. තැති ගත්හ. පලාගියහ. ඉක්බිති ආයුෂ්මත් මහා කාශ්‍යප තෙරුන් වහන්සේ අලව් නුවරට එළඹ පිඬු පිණිස වැඩි සේක. මිනිස්සු තෙරුන් වහන්සේද දැක එසේම පිළිපැද්දාහුය. උන්වහන්සේ දන් වළඳා හවස්වරුවෙහි භික්‍ෂූන් අමතා ඇවැත්නි, පෙර නම් අලව් නුවර පිණ්ඩපාතය සුලබයි. දැන් පිණ්ඩපාතය දුලබ වූයේ ඇයිදැයි විචාරා ඒ කාරණය අසා බුදුරජාණන් වහන්සේ අලව් නුවරින් වැඩමවා අග්ගාලවක චෛත්‍යස්ථානයේ වැඩවාසය කරද්දී භාග්‍යවතුන් වහන්සේ වෙත එළඹ මෙම කරුණ දැන්වූහ. බුදුරජාණන් වහන්සේ මේ කරුණෙහිලා භික්‍ෂු සංඝයා රැස්කරවා අලව්නුවර වැසි භික්‍ෂූන්ගෙන් ඇත්තද මහණෙනි, නුඹලා උපකරණ ඉල්ලාගෙන කුටි කරව්දැයි විමසූහ. ඇත්තයි ස්වාමීනියි කී කල්හි ඒ භික්‍ෂූන්ට ගරහා මහණෙනි, මේ ඉල්ලීම නම් සත්රුවන් පිරි නාග භවනෙහි වසන නාගයන්ට පවා අමනාප දෙයකි. මිනිසුන් ගැන කියනුම කවරේද? එක් කහවණුවක් උපයාගන්නා අයට ගලකින් මස් උපුටාගන්නා කාලයක් මෙන් වේයයි වදාරා අතීත කථාව ගෙනහැර පෑ සේක.
යටගිය දවස බරණැස් නුවර බඹදත් රජු රජ කරද්දී බෝසතාණන් වහන්සේ මහත් සම්පත් ඇති බමුණු කුලයක උපන් සේක. ඔහු දුවපැන ඇවිදින කාලයේ තවත් පින් ඇති සත්ත්වයෙක් ඔහුගේ මවගේ කුසෙහි පිළිසිඳ ගත්තේය. ඒ දෙදෙනාම වැඩිවියට පත්ව මව්පියන්ගේ කාලක්‍රියාවෙන් සංවේගයට පත් සිත් ඇතිව සෘෂි පැවිද්දෙන් පැවිදිව ගංතෙර පන්සලක් සාදාගෙන විසූහ. ඔවුන්ගෙන් වැඩිමලාගේ පන්සල ගඟ ඉහළ විය. බාලයාගේ පන්සලක් ගඟ පහළ විය. ඉක්බිති එක්දිනක් මණිකණ්ඨ නම් නාරජ භවනයෙන් නික්මී තරුණ මිනිස් වෙසින් ගංතෙර හැසිරෙන්නේ කණිටු සහෝදරයාගේ අසපුවට ගොස් වැඳ එකත්පසෙක හුන්නේය. ඔවුහු ඔවුනොවුන් සතුටු සාමීචි කතාකොට හිතවත් වූහ. වෙන්ව විසීමට නොහැකි වූහ. මණිකණ්ඨ නාරජු නිතර නිතර කණිටු තවුසා සමීපයට අවුත් කථාබස් කරමින් සිට යන්නට සූදානම් වු අවස්ථාවේ තවුසාට ස්නේහයෙන් මිනිස් සිරුර අත්හාර දරණ වැලින් තාපසයා වෙළාගනිමින් වැළඳගෙන තාපසයාගේ හිස මත මහත් වූ පෙණය තබාගෙන ටික වේලාවක් නිදාගෙන ස්නේහය සංසිඳුවා තාපසයාගේ සිරුරෙන් දරණවැල ඉවත්කොට තාපසයාට වැඳ සිය භවනටම යයි. තාපසයා නාගයාට බියෙන් නොසියුම් වූයේ, දුර්වර්ණ වූයේ, සුදුමැලි වී පඬුවන් පැහැ ඇතිවූයේ නහර මතුව සිරුර ඇති වූයේ කෙට්ටු විය.
ඔහු දිනක් සහෝදරයා සමීපයට ගියේය. එවිට වැඩිහිටි සහෝදරයා සොයුර, ඔබ මෙසේ රළු වී දුර්වර්ණ වී පඬුවන් පැහැ ඇතිවී නහර ඉල්පී කෙට්ටු වූයේ කුමක් නිසාදැයි විචාළේය. කණිටු තවුසා ඔහුට ඒ පුවත කියා සිටිවිට, සොයුර! කිම ඔබ ඒ නයාගේ පැමිණීම කැමතිද, අකමැතිදැයි විචාළවිට අකමැතියයි කීවේය. ඒ නාගරාජයා නුඹ ළඟට එන්නේ කුමන පළඳනාවක් පැළඳගෙනදැයි කී කල්හි මැණිකක් යැයි කීවේය. එසේනම් නුඹ ඒ නාරජු නුඹ සමීපයට පැමිණ හිඳගන්නට කලින්ම මට මැණික දෙන්නැයි ඉල්ලව, එවිට ඒ නාගයා නුඹව දරණවැලින් වටනොකරම යන්නේය. දෙවන දවසේ අසපු දොරටුව ළඟ සිට ඌ එද්දීම ඉල්ලන්න. තුන්වන දවසේ ගංතෙර සිට දියෙන් මතුවනකොටම එය ඉල්ලන්න. මෙසේ නාගයා නුඹ සමීපයට නැවත නොඑන්නේයැයි කීවේය.
තාපසයා, යහපතැයි පිළිගෙන තමන්ගේ අසපුවට ගොස් දෙවන දවසේ නාරජු පැමිණ සිටි විටම මට මේ පළඳනා මැණික දෙවයි ඉල්ලීය. නාරජ හිඳ නොගෙනම පලාගියේය. ඉක්බිති දෙවන දවසේ අසපු දොරටුවෙහි හිඳ ඌ එද්දීම, ඊයේත් මට මැණික නොදුන්නේය. අදවත් ලැබුණොත් හොඳයයි කීවේය. නාගයා අසපුවට නොපිවිසම පලා ගියේය. තුන්වන දවසේ ඌ දියෙන් මතුවෙද්දීම අද තුන්වන දවසයි. ඉල්ලන්නා හට මේ මැණික දැන්වත් දෙවයි කීවේය. නාරජු දියෙහි සිටම තාපසයා ප්‍රතික්‍ෂේප කරමින්
යන ගාථා දෙක කීවේය.
මේ මාණික්‍යය රත්නය නිසා මට උදාර වූ බොහෝ ආහාරපාන පහළ වේ. තොපට එය නොදෙමි. ඔබ පමණ ඉක්මවා ඉල්ලන්නෙහිය. එසේ හෙයින් තොපගේ අසපුවටද යළි නො එන්නෙමි.
තෙල් ගලෙහි ගා මුවහත් කළ කඩුවක් ගත් තරුණයෙකු මෙන් තොපි මැණික් ගල ඉල්ලමින් මා තැති ගැන්වූහ. ඔබ අධිකව ඉල්ලන්නෙහිය. තොපට එය නොදෙමි. තොපගේ අසපුවටද යළි නො එන්නෙමි.
එහි, **මමන්නපාණං** යනු මගේ කැඳබත් ආදී දිවබොජුන් ද දිව්‍යමය අෂ්ටපානද, **විපුලං** යනු බොහෝ, **උළාරං **යනු ශ්‍රේෂ්ඨ, ප්‍රණීත. **තං තෙ** යනු ඒ මැණික තොපට, **අතියාචකොසි** යනු කාලයද ප්‍රමාණයද ඉක්මවා අදට තුන් දවසක් මට ප්‍රියමනාප මැණික් රත්නය ඉල්ලමින් ප්‍රමාණය ඉක්මවූ යාචකයෙක් වෙහි. **නචාපි තෙ** යනු මැණික නොදෙනු පමණක් නොව ඔබේ අසපුවටත් නොඑන්නෙමි. **සූසූ යථා** යම් යෞවනයෙක්, තරුණ මිනිසෙක් යම්සේ ද. **සක්ඛරධොන පාණි** යනු ගලෙහි මුවහත් කළ අත් ඇති, තෙල් ගලෙහි මුවහත් කළ කඩුව ගත් අත් ඇති යන අර්ථයි. **තාසෙසි මං සෙලං යාචමානො** මේ මැණික ඉල්ලමින් නුඹ රනින් කළ මිටක් ඇති කඩුව (කොපුවෙන්) ගෙන ඔසවා ඔබේ හිස ගසාදමමියි කියන තරුණයකු මෙන් මා තැති ගැන්වූවෙහි.
මෙසේ කියා ඒ නාරජ දියෙහි ගිලී තමන්ගේ නාග භවනටම ගොස් නැවත නො ආවේය. ඉක්බිති ඒ තාපසයා ඒ දැකුම්කලු නාරජුගේ නොදැකීමෙන් වඩාත්ම කෙට්ටු විය. රූක්‍ෂ විය. දුර්වර්ණ විය. පඬුවන් පැහැ විය. ඉල්පුනු නහර ඇත්තේ විය. ඉක්බිති දෙටු තවුසා කණිටු තවුසාගේ තොරතුරු දැනගන්නෙමියි ඔහු සමීපයට අවුත් බොහෝ සෙයින් පාණ්ඩුරෝගී වූ ඔහු දැක, පින්වත නුඹ කුමක් නිසා වඩාත්ම පාණ්ඩු රෝගියෙක් වූයෙහිදැයි කියා ඒ දැකුම්කලු නාරජුගේ නොදැකීමෙන් යයි අසා මේ තාපසයා නාරජුගෙන් තොරව පැවැත්මට නොහැකියැයි සලකා -
යන තුන්වන ගාථාව කීවේය.
යමෙකුට යමක් ප්‍රියයයි දන්නේද, එය නොඉල්ලන්නේය. අධික යාචනයෙන් ද්වේෂය ඇතිවේ. බමුණහු විසින් මැණික අයදනා ලද නාරජු එතැන් පටන් නොදැක්මට මැ පැමිණියේයි.
එහි, **න තං යාචෙ** යනු ඒ භාණ්ඩය නොඉල්ලන්නේය. **යස්ස පියං ජිගිංසෙ** යනු යම් භාණ්ඩයක් යම් පුද්ගලයෙකුට ප්‍රියයයි දන්නේ නම්, **දෙස්සො හොති** යනු අප්‍රිය වේ. **අතියාචනාය** යනු පමණ ඉක්මවා උතුම් භාණ්ඩයක් ඉල්ලමින්, ඒ පමණ ඉක්මවා ඉල්ලීමෙන්, **අදස්සනංයෙව තදජ්ඣගමා** යනු එතැන් පටන් නොදැක්මටම ගියේය.
ඔහුට මෙසේ කියා මෙතැන් පටන් සෝක නොකරන්නැයි අස්වසා දෙටු සොයුරා තමන්ගේ අසපුවටම ගියේය. ඉක්බිති පසුකලෙක ඒ සහෝදරයෝ දෙදෙනාම අභිඤ්ඤා ද සමාපත්ති ද උපදවා බඹලොව උපන්නාහුය.
බුදුරජාණන් වහන්සේ මෙසේ මහණෙනි! සත්රුවන් වලින් පිරුණු නාලොව වසන නාගයන්ට පවා ඉල්ලීම ප්‍රියමනාප නොවේ. මිනිසුන් ගැන කියනුම කවරේද? මේ දම්දෙසුම ගෙනහැර දක්වා ජාතක කථාව නිමවා වදාළ සේක. එකල කණිටු තවුසා ආනන්දය. දෙටු තවුසා මම ම වූයෙමි යි වදාළ සේක.
**භුත්‍වා තිණ පරීඝාසං** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් සැරියුත් මහතෙරුන් වහන්සේ අරබයා වදාළ සේක. එක් සමයෙක්හි සම්මා සම්බුදුරජාණන් වහන්සේ සැවැත්නුවර වස් වැස චාරිකාවෙහි හැසිර ආපසු වැඩිය කල මිනිස්සු ආගන්තුක සත්කාර කරන්නෙමුයි බුදුරජාණන් වහන්සේ ප්‍රමුඛ මහ සඟනට දන් දෙත්. විහාරයේ එක්තරා ධර්ම ඝෝෂක භික්‍ෂුවක් තැබූහ. හෙතෙම යම් යම් අය අවුත් යම් යම් ප්‍රමාණයක භික්‍ෂු පිරිසක් කැමති වෙත්ද (ඉල්ලත්ද) ඒ ඒ අයට භික්‍ෂූන් තෝරා ලබාදෙයි.
ඉක්බිති එක්තරා දුප්පත් මහලු ස්ත්‍රියක් එක් නමකට පමණක් දානය සකස්කොට ඒ ඒ මිනිසුන්ට භික්‍ෂූන් තෝරා ලබාදුන් කල උදෑසන ධර්ම ඝෝෂක භික්‍ෂුව වෙතට ගොස් මට එක භික්‍ෂුවක් දෙන්නැයි කියා ඉල්ලුවාය. සැරියුත් මහතෙරුන් වහන්සේ පමණක් විහාරයේ සිටිති. ඒ භික්‍ෂුව මා විසින් සියලු භික්‍ෂූහු තෝරා දෙන ලදහ. ඔබතුමිය උන්වහන්සේට දානය දෙවයි කීහ. ඈ යහපතියි සතුටු සිත් ඇත්තී ජේතවනාරාමයේ දොර කොටුවෙහි සිට තෙරුන් වහන්සේ වැඩමකළ අවස්ථාවේ වැඳ අතින් පාත්‍රය ගෙන ගෙට වැඩමවා වඩා හිඳවූවාය. එක් මහලු තැනැත්තියක විසින් දම්සෙනෙවි සැරියුත් මහතෙරුන් වහන්සේ තමන්ගේ නිවසෙහි වඩා හිඳවූ සේකැයි බොහෝ සැදැහැතියෝ ඇසූහ. ඔවුන් අතර පසේනදී කොසොල් මහරජතුමා ඒ පුවත අසා ඒ ස්ත්‍රියට මගේ ආර්යයන් වහන්සේට වළඳවන විට මේ සළුව ඇඳගෙන මේ කහවණු වියදම්කොට තෙරුන් වහන්සේට වළඳවන්නැයි කියා සළුවක්ද කහවණු දහසක්ද සමග දන් පිසින බඳුන්ද යැවීය. රජතුමා මෙන්ම අනේපිඬු සිටුතුමාද, සුළු අනේපිඬු සිටුතුමාද විශාකා මහෝපාසිකාවද අවශ්‍ය දෑ යැවූහ. සෙසු කුලවල අයද කහවණු සියය, දෙසීය ආදී වශයෙන් තම තමන්ට හැකි පමණින් කහවණු යැවූහ. මෙසේ එක් දිනකින්ම ඒ මහලු ස්ත්‍රිය කහවණු ලක්‍ෂයක් ලැබුවාය. තෙරුන් වහන්සේ ඇය විසින් දෙන ලද කැඳ පමණක් වළඳා, ඇය විසින් සකස් කළ කැවිලි වර්ගද පිසූ දානයද වළඳා අනුමෝදනා පවත්වා මහලු තැනැත්තිය සෝවාන් ඵලයෙහි පිහිටුවා විහාරයටම වැඩි සේක.
දම්සභාවෙහිදී භික්‍ෂූන් වහන්සේලා තෙරුන් වහන්සේලා පිළිබඳව “ඇවැත්නි! දම්සෙනෙවි සැරියුත් මහතෙරුන් වහන්සේ මහලු ගෘහපතිනිය දුගී භාවයෙන් මිදෙව් සේක. පිහිටක් වූ සේක. ඇය විසින් පිළිගන්වනු ලැබූ ආහාරපාන පිළිකුල් නොකොට වැළඳූ සේක යනුවෙන් ගුණ කථාවක් මතුකළහ. බුදුරජාණන් වහන්සේ එහි වැඩමවා මහණෙනි! මා එන්නට පෙර මෙහි කවර කථාවකින් යුතුව සිටියාහුදැයි විචාරා මෙනම් කථාවෙන්යයි කී කල්හි මහණෙනි! සැරියුත් මේ මහලු ස්ත්‍රියට පිහිට වූයේ දැන් පමණක් නොවේ. ඇය විසින් දෙන ලද ආහාර පිළිකුල් නොකර වැළඳුවේ දැන් පමණක් නොවේ. පෙරත් වැළඳුවේයයි වදාරා අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී බෝසතාණන් වහන්සේ උත්තරා පථයෙහි වෙළඳ කුලයෙහි උපන් සේක. උත්තරා පථ ජනපදවාසී පන්සියයක් අස්වෙළෙන්දෝ බරණැසට අසුන් ගෙනවුත් විකුණත්. තවත් අස් වෙළෙන්දෙක්ද පන්සියයක් අසුන් ගෙනවුත් බරණැසට යන මගට පිළිපන්නේය. අතරමග බරණැසට නුදුරෙහි එක් නියම්ගමක් ඇත. එහි පෙර මහා සම්පත් තිබූ සිටුවරයෙක් සිටියේය. ඔහුට විශාල ගෙයක් විය. ඒ කුලය ටිකෙන් ටික පරිහානියට ගියේය. එක් මහලු තැනැත්තියක් ඉතිරි වූවාය. ඈ ඒ මාලිගාවේ වාසය කරයි. ඉක්බිති ඒ අස් වෙළෙන්දා ඒ නියම්ගමට පැමිණ කුලිය දෙන්නෙමියි කියා ඒ ගෙයි නවාතැන් ගෙන අසුන් එකත්පසෙක නතර කරවීය. එදවසම ඔහුගේ එක් ආජානීය වෙළඹකට පැටවෙකු ලැබුණේය. ඔහු දෙතුන් දවසක් වාසය කොට රජු දකින්නෙමියි අසුන් රැගෙන පිටත් විය. ඉක්බිති මහලු තැනැත්තිය ඔහුට ගෙවල් කුලිය දෙන්නැයි කියා හොඳයි, අම්මේ දෙමියි කී කල්හි දරුව! මට කුලිය දෙනවිට මේ අස් පැටවාගේ වටිනාකම කුලියෙන් අඩු කරගෙන දෙවයි කීවාය. වෙළෙන්දා එසේ කෝට ගියේය. ඒ තැනැත්තිය ඒ අස් පැටවා කෙරෙහි පුත් සෙනෙහස උපදවාගෙන බත් කැඳ ද ඉතිරිවන බත් දන්කුඩද (අන් සතුන් කා) ඉතිරිවන ඉඳුල් තණකොළද දී ඌ පෝෂණය කරන්නීය.
ඉක්බිති පසුකලෙක බෝසතාණන් වහන්සේ අසුන් පන්සියයක් රැගෙන එමින් ඒ ගෙයි නවාතැන් ගත්හ. කුඩු කන්නා වූ ඒ සෛන්ධව පැටියා සිටි තැන ගඳ ආඝ්‍රාණය කොට (ගඳ දැනී) එක අශ්වයෙකුටවත් ගෙදරට ඇතුල්වීමට නොහැකි විය. බෝසතාණන් වහන්සේ මහලු තැනැත්තියගෙන් මෑණියනි! මේ ගෙයි අශ්වයෙකු සිටිත්දැයි ඇසීය. දරුව! අනෙක් අශ්වයෙක් නම් නැත. මම වනාහි පුත් තනතුරෙහි තබා එක් අස් පොව්වෙක් පෝෂණය කරමි. ඌ මෙහි ඇත. මෑණියනි! ඌ දැන් කොහිද? දරුව! ඌ කෑමට ගියේය. මෑණියනි! කොයි වේලාවෙහි එන්නේද? දරුව! කල් ඇතිව එන්නේයයි කීවාය. බෝසතාණන් වහන්සේ උගේ පැමිණීම බලාපොරොත්තු වෙමින් අසුන් පිටත රඳවාගෙනම හුන්නේය. සෛන්ධව පෝතකයා ද ඇවිද කල් ඇතිව ආවේය. බෝසතාණන් වහන්සේ (හාල්) කුඩු ආදිය කුසෙහි ඇති සෛන්ධව පෝතකයා (කුණ්ඩක කුච්ඡි සින්‍ධව පෝතක) දැක දේහ ලක්‍ෂණ සලකා බලා මේ සෛන්ධවයා ඉතා අනර්ඝය. මැහැල්ලියට මුදල් දී ගෙනයාමට වටී යයි සිතුවේය. සෛන්ධවයාද ගෙට පිවිස තමන් වසන තැනම සිටියේය. ඒ අවස්ථාවෙහි ඒ අශ්වයන්ටද ගෙට පිවිසෙන්නට හැකි වූහ.
බෝසතාණන් වහන්සේ දෙතුන් දිනක් වාසයකොට අසුන් කවා පොවා යන්නේ මෑණියනි, මේ අශ්ව පෝතකයා මුදල් ගෙන මට දෙවයි කීවේය. දරුව! කුමක් කියහිද? දරුවන් විකුණන අයත් ඇද්දැයි කීවාය. අම්මේ, නුඹ මේ අස් පොව්වාට කුමක් පොවා පෝෂණය කරන්නෙහිද? බත් කැඳද දන්කුඩද ඉඳුල් තණකොළද කවා කුඩුකැඳද පොවා පෝෂණය කරමි, දරුවයි කීවාය. මෑණියනි! මම මූ ලබාගෙන රසබොජුන් අනුභව කරවන්නෙමි. සිටින ස්ථානයේ රෙදිවියනක් බැඳ ඇතිරිල්ලක් මත තබන්නෙමියි කීය. දරුව, එසේ ඇතිකල්හි මගේ පුතා සැප අනුභව කෙරේවා! ඌ රැගෙන යවයි කීවාය. ඉක්බිති බෝසතාණන් වහන්සේ අස්පොව්වාගේ කකුල් හතරටද, වලිගයටද, කටටද එකකට දහස බැගින් හයදහසක් බැඳි පියල්ල තබා මහලු ස්ත්‍රියට අලුත් වස්ත්‍රයක් අන්දවා සරසා සෛන්ධව පෝතකයා ඉදිරියේ තැබුවේය. අශ්ව පෝතකයා ඇස් ඇර මව දෙස බලා කඳුළු හෙළුවේය. මහලු තැනැත්තියද උගේ පිට පිරිමැද මම මා විසින් පෝෂණය සඳහා ලැබිය යුතු මුදල ලැබුවෙමි. දරුව! නුඹ යවයි කීවාය. එකල්හි ඌ වෙළෙන්දා සමග ගියේය.
බෝසතාණන් වහන්සේ දෙවන දවසේ අශ්ව පෝතකයාට රස බොජුන් සකසා පළමුව ඌ විමසනු පිණිස තමාගේ බලය දන්නේද නැතිනම් නොදන්නේදැයි සිතා ඔරුවකට කුඩු කැඳ දමා දෙවීය. අශ්ව පෝතකයාද මම මේ බොජුන් අනුභව නොකරන්නෙමියි ඒ කැඳ බොන්නට නොකැමති විය. බෝසතාණන් වහන්සේ ඌ විමසීම් වශයෙන් -
යන පළමු ගාථාව කීහ.
අශ්වය, ගවයන් කා ඉතිරි වූ තණ ද කැඳ බත් ද කා වැඩුණ හෙයින් මෙය තට භෝජනය විය. දැන් එය කුමක් හෙයින් නොකන්නෙහිද?
එහි, **භුත්‍වා තිණ පුරිඝාසං** යනු නුඹ පෙර මහලු ස්ත්‍රිය විසින් දෙන ලද ඒ ඒ සතුන් විසින් කා ඉතිරි වූ **තිණ පරිඝාස** නම් වූ ඉතිරි වූ තණ අනුභව කොට වැඩුණෙහිය. **භුත්‍වා ආචාම කුණ්ඩකං **යනු මෙහි කැඳ බත් ‘ආචාම’ යයි කියනු ලැබේ. කුණ්ඩක යනු සහල් කුඩු ආදී වූ කුණ්ඩකමය. මෙය අනුභවකොට වැඩුනේ යන්න දක්වයි. **එතන්තෙ** යනු මේවා පෙර ඔබේ ආහාරය විය. **කස්මාදාති න භුඤ්ජසි** යනු විසිනුදු තට එයම දෙන ලදි. නුඹ මෙය කුමක් නිසා දැන් අනුභව නොකරන්නෙහිද?
ඒ අසා සෛන්ධව පෝතකයා අනිත් ගාථා දෙක කීවේය.
යන අනිත් ගාථා දෙක කීවේය.
බ්‍රාහ්මණය! යම්තැනක බොහෝ දෙනා උපතින් උසස් බව හා ආචාර ශීලයෙන් යුතු බව නොදනිත්ද? එහිදී කැඳ වතුරද කුඩුද පරිභෝග කරමි.
ඔබ වනාහි මා ශ්‍රේෂ්ඨ අශ්වයෙකුයි හොඳින් දන්නෙහිය. දන්නෙකු වන ඔබ වෙත පැමිණ දන්නෙක් වන මම ඔබේ කුඩු නොකමි.
එහි, **යත්‍ථ** යනු යම්තැනක, **පොසං** යනු සත්වයාය. **ජාතියා විනයෙනවා** යනු උසස් කුලයක උපන්නේද නැද්ද, යහපත් පැවැත්මෙන් යුක්තද නැද්දැයි මෙසේ නොදනිත්. **මහා බ්‍රහ්මෙ** යනු ගරු ඇමතීමෙන් අමතමින් කීය. යාදිසා යං යනු සමාන වූ මේ. තමන් සඳහා කියයි. **ජානෙන්තො ජානමාගම්ම** යනු මම තමන්ගේ බලය දන්නේ (වෙමි) (එය) දන්නා වූම ඔබ වෙතට පැමිණ, නුඹ සමීපයේ කුඩු කැඳ නොබුදින්නෙමි. හයදහසක් දී ඔබ මා ලබාගත්තේ කුඩුකැඳ අනුභව කරවනු කැමැත්තෙන් නොවේ.
ඒ අසා බෝසතාණන් වහන්සේ නුඹ විමසීම පිණිස එය මා විසින් කරන ලදි. කිපෙන්න එපා යනුවෙන් අස්වසා යහපත් ආහාර අනුභව කරවාගෙන රජ මිදුලට ගොස් එක්පසෙක අශ්වයන් පන්සියය නවතා, එක්පසෙක විසිතුරු තිරවලින් වටකොට යට බුමුතුරුණු අතුරා උඩට රෙදිවියන් බැඳ සෛන්ධව පෝතකයා නතර කළේය.
රජතුමා අවුත් අසුන් දෙස බලමින් මේ අශ්වයා කුමක් නිසා වෙනම තැබුවේදැයි විමසීය. මහරජ, මේ සෛන්ධව අශ්වයෙකි. මේ අසුන් අය බද්දෙන් මුදාහරින්නේ යයි අසා පින්වත! මේ සෛන්ධවයා ශෝභන දැයි විචාළේය. බෝසතාණන් වහන්සේ එසේය මහරජතුමනියි කියා එසේනම් මූගේ වේගය බලමියි කී කල්හි ඒ අශ්වයා අන්දවා පිටට නැග බලව මහරජතුමනි කියා මිනිසුන් ඉවත් කරවා රජ මිදුලෙහි අශ්වයා දුවන්න සැලැස්වීය. මුළු රජ මිදුල අතරක් නැතිව අශ්ව පේළියකින් වටකළාක් මෙන් විය. නැවත බෝසතාණන් වහන්සේ මහරජතුමනි, සින්ධව පැටියාගේ වේගය බලන්නැයි කියා අශ්වයා මුදාහැරියේය. එක් පුරුෂයෙක්වත් ඌ නුදුටුවේය. නැවත රතු රෙදිපටක් බඩෙහි ඔතා මුදා හළේය. රතු රෙදිපටම දුටුවාහුය. ඉක්බිති අශ්වයා ඇතුල්නුවර එක් උයන් පොකුණක දිය මතුපිට මුදාහැරීය. එහි දිය මතුපිට දුවන ඔහුගේ කුර අගවත් නොතෙමුණේය. නැවත වාරයක් නෙළුම් කොළ මත දුවන්නේ එක් කොළයක්වත් ජලයෙහි නොගිලුනේය. මෙසේ අශ්වයාගේ වේග සම්පත්තිය දක්වා අසුපිටින් බැස අත්පොඩි ගසා අල්ල ඉදිරිපත් කළේය. අශ්වයා පැමිණ පා හතර එකතුකොට අල්ලෙහි සිටියේය. ඉක්බිති මහබෝසතාණන් වහන්සේ රජතුමාට මහරජතුමනි, මේ අශ්ව පෝතකයා සියලු ආකාරයෙන් වේගය දක්වද්දී මුහුදු කෙළවර වුවද ප්‍රමාණවත් නොවේයයි කීය. රජතුමා සතුටු වී මහා බෝධිසත්ත්වයන් වහන්සේට රාජ්‍යයෙන් අඩක් දුන්නේය. සෛන්ධව පෝතකයාද අභිෂේක කොට මංගල අශ්වයා කළේය.
අශ්වයා රජුට ප්‍රියමනාප විය. ඔහුගේ සත්කාරද බොහෝ විය. ඒ අශ්වයා වසන තැනද සරසා පිළියෙල කරන ලද රජුගේ වාසභවනය මෙන් විය. සුවඳ සතර වර්ගයෙන් බිම ආලේප කළහ. සුවඳ මල්දම් එල්ලූහ. උඩට රන්තරු අන්දවා ඇති රෙදි වියනක් විය. වටේට විසිතුරු තිරවලින් වටකරන ලද්දේ විය. නිතර සුවඳ තෙල් පහන් දැල්වෙයි. ඌ මලපහ කරන තැනටත් රන් හැළියක් තැබූහ. නිතරම රජෙකුට සුදුසු භෝජනයම අනුභව කෙළේය. මේ අශ්වයා පැමිණි කාලයේ පටන් මුළු දඹදිවම රාජ්‍යය අතට පත්වූවාක් මෙන් විය. රජතුමා බෝසතාණන් වහන්සේගේ අවවාදයෙහි පිහිටා දානාදී පිංකොට දෙව්ලොව උපන්නේය.
බුදුරජාණන් වහන්සේ මේ ධර්මදේශනාව ගෙනහැර දක්වා චතුරාර්ය සත්‍ය ප්‍රකාශකොට ජාතක කථාව ගළපා නිමවා වදාළ සේක. සත්‍ය දේශනාවගේ කෙළවර බොහෝ අය සෝවාන්, සකදාගාමි, අනාගාමී බවට පත්වූහ. එකල මේ මහලු ස්ත්‍රියම මෙදාද මහලු ස්ත්‍රිය වූවාය. සෛන්ධව අසු සැරියුත්ය. රජ වූයේ ආනන්දය. අශ්ව වෙළෙන්දා වනාහි මම ම වූවෙමි යි වදාළ සේක.
**යාව සො මත්තඤ්ඤොසි** යන මේ දේශනාව බුදුරජාණන් වහන්සේ ජේතවන විහාරයේ වැඩවාසය කරන සේක් බොහෝ වැළඳීමෙන් අජීර්ණයෙන් මියගිය එක් භික්‍ෂුවක අරබයා වදාළ සේක. ඒ භික්‍ෂුව මෙසේ අපවත් වූ කල්හි දම් සභාවෙහිදී භික්‍ෂූහු ඇවැත්නි! අසවල් නම් භික්‍ෂුව තමන්ගේ කුසෙහි ප්‍රමාණය නොදැන බොහෝකොට වළඳා දිරවීමට නොහැකි වන්නේ අපවත් වූයේයයි ඔහුගේ අගුණ මතුකළහ. බුදුරජාණන් වහන්සේ එහි වැඩමවා මහණෙනි! මා එන්නට පෙර මෙහි කවර කථාවකින් යුක්තව සිටියාහුදැයි විචාරා මෙනම් කථාවෙන් යයි කී කල්හි, මහණෙනි! දැන් පමණක් නොවෙයි. මොහු පෙරත් පමණ ඉක්මවා ආහාර ගැනීමේ හේතුවෙන්ම මළේයයි වදාරා අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී බෝසතාණන් වහන්සේ හිමාල වන ප්‍රදේශයෙහි ගිරා යෝනියෙහි ඉපදී මුහුදට යාබද හිමාලය පැත්තක නොයෙක් දහස් ගණන් ගිරවුන්ගේ රජා වූහ. ඒ ගිරවාට එක් පුතෙක් සිටියේය. ඌ බලවත් වූ විට බෝසතාණන් වහන්සේගේ ඇස් පෙනීම දුර්වල විය. ගිරවුන්ගේ වේගය ශීඝ්‍ර වෙයි. ඒ නිසා උන් මහලු කාලයේදී පළමුවෙන්ම ඇස් පෙනීම දුර්වල වෙයි. බෝසත් ගිරවාගේ පුතා මව්පියන් කූඩුවක රඳවා ගොදුරු ගෙනවුත් පෝෂණය කළේය. ඒ ගිරවා එක් දවසක් ගොදුරු බිමට ගොස් පර්වතය මත්තෙහි සිටියේ මුහුද දෙස බලන්නේ එක් දිවයිනක් දුටුවේය. එහි වනාහි රන්වන් මිහිරි ගෙඩි ඇති අඹ උයනක් ඇත. ගිරවා දෙවන දවසේ කෑම වේලාවෙහි උඩට ඉගිලී ඒ අඹ උයනට බැස අඹ රස බී අඹ ගෙඩියක් ගෙන ගොස් මව්පියන්ට දුන්නේය. බෝසතාණන් වහන්සේ එය කමින් රසය හැඳින දරුව! මේ අඹය, අසවල් දිවයිනේ අඹ ගෙඩියක් නේදැයි ඇසූ විට, එසේය පියාණෙනි! කී කල්හි දරුව, මේ දූපතට යන්නා වූ ගිරව් වැඩි කාලයක් ජීවත් නොවෙති. ඒ නිසා නුඹ නැවත ඒ දූපතට නොයන්නැයි කීවේය. ගිරා පෝතකයා පියාගේ වචනය නො පිළිගෙන එහිම ගියේය.
දිනක් බොහෝ අඹ රස බී මව්පියන්ට අඹ ගෙඩියක් රැගෙන මුහුද උඩින් එන්නේ අඹ රස බිව් නිසා ක්ලාන්ත වූ සිරුර ඇත්තේ නිදි බරින් මඩනා ලද්දේ ගිරවා නිදිබරිතව ආවේය. තුඩින් ගේන අඹ ගෙඩිය වැටුනේය. ගිරවා පිළිවෙලින් එන මාර්ගය හැර පහතට වැටෙමින් වතුර මතුපිටින් එන්නේ දියට වැටුණේය. ඉක්බිති එක් මත්ස්‍යයෙක් ඌ ඩැහැගෙන කෑවේය. බෝසතාණන් වහන්සේ ඌ එන වේලාවට නොඑනවිට මුහුදට වැටී මළේ යයි දැන ගත්තේය. ඉක්බිති ඔහුගේ මව්පියෝද ආහාර නොලබමින් මලානිකව මැරුණාහ.
බුදුරජාණන් වහන්සේ මේ අතීත කථාව ගෙනහැර දක්වා සම්මා සම්බුද්ධත්වයට පත්ව -
යන මේ ගාථා වදාළ සේක.
ඒ කුරුල්ලා ආහාරයේ පමණ මෙතරම් යයි දැන සිටි තාක් කල් ජීවත් විය. මාපියන්ද පෝෂණය කළේය.
යම්කලෙක ඒ කුරුල්ලා ආහාරයෙහි ප්‍රමාණය නොදත්තේද අධික ලෙස ආහාර අනුභව කළේද, එකල මුහුදෙහිම ගිලුණේය.
ආහාරයෙහි ප්‍රමාණය නොදන්නේ යම් හෙයකින් ගිලෙද්ද, දන්නෝ නොගිලෙත්ද එහෙයින් ආහාරයෙහි පමණ දැනීමත් එහි ගිජු නොවීමත් මැනවි.
එහි, **යාවං සො** යනු යම්තාක් ඒ, **විහංගමො** කුරුල්ලා ආහාරයෙහි, **මත්ත මඤ්ඤාසි. තාව අද්ධා නමාපාදි **යනු ප්‍රමාණය දැනගත්තේද එතෙක් කලක් ජීවත් විය. ආයුෂ වින්දේය. **මාතරඤ්ච** යනු මෙය දේශනා ශීර්ෂ පාඨයයි. මව්පියන්ද, **අපොසයි** පෝෂණය කළේය යන අර්ථයි. **යතොච ඛො** යනු යම්කිසි කාලයක, **භොජනං අජ්ඣුපාහරි** යනු අඹ රස අනුභව කළේද **තතො** යනු ඒ කාලයේ. **තත්‍ථෙව සංසීදි** යනු ඒ මුහුදෙහිම ගිලාබැස්සේය. යටගියේය. මසුන්ගේ ආහාරයක් බවට පත්විය.
**තස්මා මත්තඤ්ඤුතා සාධු** යනු යම් ආකාරයකින් ආහාරයේ පමණ නොදත් ගිරවා මුහුදෙහි ගිලී මළේද ඒ නිසා, **භොජනස්මිං අගිද්ධතා** නම් වු භෝජනයෙහි පමණ දැනීම යහපති, ප්‍රමාණය දැන සිටීම යහපත්ය යන අර්ථයි. නැතහොත් නුවණින් ප්‍රත්‍යවේක්‍ෂා කොට ආහාරය අනුභව කරයි. එය ක්‍රීඩා පිණිස නොවේ. -පෙ- පහසු විහරණය පිණිසයි (යනුද මෙහි අර්ථයයි)
තෙත් ආහාර හා වියලි ආහාර අනුභව කරන්නා බහුලව අනුභව නොකරන්නේහි කෑම අඩුවෙන් ගස් කුස ඇති, පමණට ආහාර ගත්, සිහියෙන් යුක්ත වූ භික්‍ෂුව සැරිසරන්නේය.
බත් පිඬු හතරක් පහක් නොවළඳා පැන් බොන්නේය. එය කෙලෙස් තවන වීර්යයෙන් යුත් භික්‍ෂුවගේ සැප විහරණය සඳහා සුදුසුය.
හැමකල්හි සිහි ඇති ලැබුණු ආහාරයේ පමණ දන්නා වූ ඒ මිනිසාගේ ශාරීරික වේදනාවෙන් තැනී වෙති. තම ආයුෂ රකිමින් ආහාර සෙමින් දිරවයි.
මෙසේ වර්ණනා කරන ලද ආහාරයේ පමණ දැනීමද යහපත්ය.
කාන්තාරයේ පුත්‍ර මාංසය මෙන්ද රථයේ අලවංගුවට (බොස් ගෙඩියට) තෙල් දැමීමක් මෙන්ද මුළානොවී යැපීම පිණිස ආහාර අනුභව කරන්නේය.
මෙසේ වර්ණනා කරන ලද ගිජු නොවීම යහපති. පාළියෙහි (පෙළෙහි) **අගිද්ධිමා** කියා ලියන ලදි. එයින් අටුවාවේ එන පාඨය වඩා සුන්දරය. **අමත්තඤ්ඤූ හි නිසීදන්ති** යනු භෝජනයෙහි පමණ නොදන්නෝ රස තෘෂ්ණා වශයෙන් පව්කම්කොට සතර අපායවල ගිලෙත්. **මත්තඤ්ඤු ච න සීදරෙ** යනු යම්කෙනෙක් භෝජනයෙහි පමණ දනිත්ද ඔව්හු මෙලොවත් පරලොවත් විපතෙහි නොගිලෙත්.
බුදුරජාණන් වහන්සේ මේ ධර්මදේශනාව ගෙනහැර දක්වා චතුරාර්ය සත්‍යය දේශනාකොට ජාතක කථාව නිමවා වදාළ සේක. සත්‍ය දේශනාවගේ කෙළවර බොහෝ අය සෝවාන්, සකදාගාමි, අනාගාමි, අරහත් වූහ. එකල භෝජනයෙහි පමණ නොදත් භික්‍ෂුව ගිරා පැටියා විය. ගිරා රජා වනාහි මම ම වූයෙමි යි වදාළ සේක.
**ජරූදපානං ඛණවානා** යන මේ දේශනාව බුදුරජාණන් වහන්සේ ජේතවනාරාමයේ වාසය කරන සේක් සැවැත්නුවර වැසි වෙළෙන්දන් අරබයා වදාළ සේක. ඔවුන් වනාහි සැවැත් නුවරින් බඩුගෙන ගැල් පුරවා වෙළෙඳාම් පිණිස යන කල්හි බුදුරජාණන් වහන්සේට ආරාධනා කොට මහදන් දී තිසරණ ගෙන සිල්හි පිිහිටා ශාස්තෲන් වහන්සේට වැඳ ස්වාමීනි! අපි වනාහි වෙළෙඳාම් පිණිස දුර පළාතකට යන්නෙමු. බඩු විකුණා සාර්ථක වූ ගමන් ඇතිව සැපසේ ආපසු අවුත් නැවත ඔබවහන්සේට වඳින්නෙමුයි කියා මගට පිළිපන්නාහුය. ඔවුහු කාන්තාර මාර්ගයෙහි පැරණි ළිඳක් දැක, මේ ළිඳෙහි ජලය නැත. අපිද පිපාසිතයෝ වෙමු. ළිඳ හාරමුයි කියා සාරමින් පිළිවෙලින් බොහෝ යකඩද -පෙ- වෛදූර්යය මැණික්ද ලැබූහ. ඔවුහු එයින්ම සතුටුව ඒ රුවන්වලින් ගැල් පුරවාගෙන සැපසේ සැවැත් නුවරට ආපසු ගියාහුය. ඔවුහු ගෙන ආ ධනය තැන්පත්කොට සාර්ථක වූ ගමන් ඇතිව දන් දෙමුයි කියා බුදුරජාණන් වහන්සේට ආරාධනා කොට දන් දී වැඳ එකත්පසෙක හුන්නාහු තමන්ට ධනය ලැබුණු ආකාරය බුදුරජාණන් වහන්සේට සැලකළාහුය. එවිට බුදුරජාණන් වහන්සේ උපාසකවරුනි! නුඹලා ඒ ධනයෙන් සතුටුව පමණ දන්නා බැවින් ධනයද, ජීවිතයද ලැබුවාහුය. පැරණි අය වනාහි ලද දෙයින් සතුටු නොවූවාහු, පමණ නොදන්නාහු නුවණ ඇති අයගේ කීම නොකොට මරණයට පත්වූහයි වදාරා ඔවුන් විසින් ඉල්ලන ලද්දාහු අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරන්නේ බෝසතාණන් වහන්සේ බරණැස් නුවර වෙළඳ කුලයෙහි ඉපදී වැඩිවියට පත්වූවාහු වෙළෙඳ කණ්ඩායමක නායකයා වූහ. හෙතෙම බරණැස් නුවරින් බඩුගෙන ගැල්පුරවා බොහෝ වෙළෙන්දන් රැගෙන ඒ කාන්තාරයටම පිළිපන්නාහු ඒ ළිඳම දුටහ. එහිදී ඒ වෙළෙන්දෝ පැන් බොන්නෙමුයි ඒ ළිඳ හාරමින් පිළිවෙලින් බොහෝ යකඩ ආදිය ලැබූහ. බොහෝ රුවන් ලැබ එයින් සතුටට පත් නොවී මෙහි මීටත් වඩා සුන්දර දේ වන්නේ යැයි ප්‍රමාණය ඉක්මවා ඒ ළිඳ හෑරූහ. ඉක්බිති ඔවුන්ට බෝසතාණන් වහන්සේ “පින්වත් වෙළෙන්දනි! මේ ලෝභය වනාහී විනාශයට මුලකි. අප විසින් බොහෝ ධනය ලබන ලදි. එපමණකින් සතුටු වෙව්. වැඩිපුර ළිඳ හාරන්න එපා යනුවෙන් කීහ. ඔහු විසින් ඔවුහු වළක්වනු ලබද්දීත් හෑරුවෝමය. ඒ ළිඳ වනාහි නාගයන් විසින් අරක් ගන්නා ලද්දක් විය. ඉක්බිති ඒ ළිඳ යට වසන නා රජ තමන්ගේ විමානය බිඳින කල්හි මැටිකැටද, පස් ද වැටෙන කල්හි කිපියේ බෝසතාණන් වහන්සේ හැර සියල්ලන්ම නාසා වාතයෙන් පහරදී මරණයට පත්කොට නාගභවනෙන් නික්ම ගැල් යොදා සත්රුවන් පුරවා බෝසතාණන් වහන්සේ සැපපහසු යානාවක හිඳුවා නාග මානවකයන් ලවා ගැල් පදවමින් බෝසතාණන් වහන්සේ බරණැස් නුවරට පමුණුවා ගෙදරට යවා ධනය තැන්පත් කොට තමන්ගේ නාග භවනටම ගියේය. බෝසතාණන් වහන්සේ ඒ ධනය වියදම්කොට සියලු දඹදිව නඟුල් උඩතබා දන්දී සිල් සමාදන් වී පෙහෙවස් රැක දිවි කෙළවර දෙව්ලොව ගියහ.
බුදුරජාණන් වහන්සේ මේ අතීත කථාව ගෙනහැර දක්වා අභිසම්බෝධියට පැමිණ -
යන මේ ගාථා වදාළ සේක.
දියෙන් ප්‍රයෝජන ඇති වෙළෙන්දෝ පැරණි ළිඳක් සාරන්නාහු කළු යකඩ, තඹ, ඊයම්, රිදී, රන්, මුතු හා දියමන්ති ලදහ.
එයින් සතුටු වූ ඔවුහු වැඩිවැඩියෙන් සෑරූහ. එහි (ළිඳෙහි) උන් දරුණු තෙද ඇති නයා තෙදින් (විසෙන්) ඔවුන් නැසීය.
එහෙයින් සාරන්න. පමණට වඩා නොසාරන්න. පමණ ඉක්මවා හෑරීම ලාමකය. ඒ කියන්නේ මෝ සෑරීමෙන් ධනය ලදී. පමණට වඩා සෑරීමෙන් නසන ලදි.
එහි, **අයං** යනු කළු ලෝහ (යකඩ). **ලොහං** යනු තඹ ලෝහ. මුත්තා යනු මුතු. **තෙ ච තෙන අසන්තුට්ඨා **යනු ඒ වෙළෙන්දෝ ඒ ධනයෙන් සතුටු නොවූවාහු **තෙ තත්‍ථ** යනු ඒ වෙළෙන්දන් ඒ ළිඳෙහි. **තෙජසී** යනු විෂ තෙදින් යුක්ත වූයේ. **තෙජසාහනි** යනු විෂ තේජසින් ඝාතනය කළේය. **අතිඛාතෙන නාසිතං** යනු අධික ලෙස හෑරීම නිසා ඒ ධනයත් ජීවිතයත් විනාශ විය.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල නාරජ නම් සැරියුත්ය. වෙළඳ නායකයා වනාහි මම ම වූයෙමි යි වදාළ සේක.
**නායං ඝරානං කුසලො** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් නුවණ පැසසීමක් අරබයා වදාළ සේක. දම්සභාවෙහි භික්‍ෂූහු දශබලධාරීන් වහන්සේගේ නුවණ පසසමින් වැඩසිටියාහුය. ඇවැත්නි! තථාගතයන් වහන්සේ මහා ප්‍රඥා ඇති සේක. පුථු පඤ්ඤා ඇති සේක. භාසු පඤ්ඤා ඇති සේක. ජවන පඤ්ඤා ඇති සේක. නික්ඛ පඤ්ඤා ඇති සේක. සිනාව ප්‍රීතිය බහුල වූ නිවන ඇතියහ. වේගයෙන් දුවන නිබ්බේධික පඤ්ඤා ඇති සේක. දෙවියන් සහිත ලෝකයාගේ ප්‍රඥාවෙන් ඉක්මවා සිටි සේක. බුදුරජාණන් වහන්සේ වැඩමවා මහණෙනි! මා එන්නට පෙර මෙහි කවර කථාවකින් යුක්තව සිටියාහුදැයි විචාරා මෙනම් කතාවෙන් යැයි කී කල්හි මහණෙනි! දැන් පමණක් නොව පෙරත් තථාගතයන් වහන්සේ ප්‍රඥාවෙන් යුක්ත වූයේ යැයි වදාරා අතීත කථාව ගෙනහැර දැක්වූ සේක.
යටගිය දවස බරණැස් නුවර ජනසන්‍ධ නම් රජෙක් රජ කරන කල්හි බෝසතාණන් වහන්සේ ඒ රජුගේ අගමෙහෙසියගේ කුසෙහි උපන්නේය. ඒ කුමරුගේ මුහුණ මනාව ඔපදමන ලද කැඩපතක් මෙන් ඉතා ප්‍රසන්න විය. ඉතා සෝභාවෙන් අගතැන්පත් විය. ඒ නිසා නම් තබන දිනයේ මොහුට ‘ආදාසමුඛ කුමාරයා’ යනුවෙන් නම් තැබූහ. ඒ කුමාරයාට සත්වසක් ඇතුළතදීම පියතුමා තුන් වේදයක් ලෝකයේ කළයුතු නොකළ යුතු දෑ සියල්ල උගන්වා සත්හැවිරිදි කාලයේ කළුරිය කළේය. ඇමතිවරු මහත් සත්කාරයෙන් රජතුමාගේ ආදාහන කෘත්‍යය කොට මතක දන් දී සත්වෙනි දින රජමිදුලෙහි රැස්වී කුමරා ඉතා ලාබාලය. රාජ්‍යයෙහි අභිෂේක කිරීමට නොහැකිය. විමසා බලා ඔහු අභිෂේක කරන්නෙමුයි එක්දිනක් නුවර සරසවා විනිශ්චය කරන තැන සකසා පර්යංක ආසනය පනවා කුමරා සමීපයට ගොස් දේවයන් වහන්ස! විනිශ්චය ස්ථානයට යෑම වටීයයි කීහ. කුමාරයා යහපතැයි කියා මහත් පිරිවරින් ගෝස පර්යංක ආසනයෙහි හුන්නේය.
ඔහු හිඳගත් කල්හි අමාත්‍යවරු, දෙපයින් ඇවිදින එක් වඳුරෙකු වාස්තු විද්‍යාව දන්නා කෙනෙකුගේ වෙස් ගන්වා විනිශ්චය ස්ථානයට පමුණුවා දේවයන් වහන්ස! මේ පුරුෂයා පියමහ රජතුමාගේ කාලයේ සිට වාස්තු විද්‍යා (භූමි ශාස්ත්‍රය දන්නා) ආචාර්යවරයාය. ඒ පිළිබඳ පළපුරුද්ද ඇත්තෙකි. පොළව ඇතුළෙහි රියන් හතක් පමණ නැත. දොස් දකියි. මොහු විසින් නියම කරගන්නා ලද ස්ථානයට රජ කුලයෙහි නිවාස සාදන තැන වෙයි. දේවයන් වහන්ස! මොහුට සංග්‍රහ කොට තනතුරෙහි තබවයි කීහ. කුමාරයා යටිනුත් උඩිනුත් ඌ දෙස බලා මොහු මිනිසෙක් නොවෙයි. මොහු වඳුරෙක් යයි දැන, වඳුරෝ නම් කළ කළ දේ විනාශ කිරීමට දනිත්. ඔවුන් නොකළ දෙයක් කරන්නට හෝ විමසන්නට හෝ නොදනිතියි සිතා ඇමතියන්ට
යන පළමු ගාථාව කීවේය.
මේ වඳුරා නිවාස තනන්නට දක්ෂයෙක් නොවේ. මොහු කළ කළ දේවල් දූෂණය කිරීමේ ලෝලයෙකි. මේ වඳුරු කුලය නම් (කළ දෙය විනාශ කිරීමේ) මෙබඳු ස්වභාව ඇත්තේය.
එහි, **නායං ඝරානං කුසලො** යනු මේ සත්ත්වයා ගෙවල් තනන්නට හෝ ගෙවල් විමසන්නට හෝ කරන්ට හෝ දක්‍ෂයෙක් නොවේ. **ලොලො** යනු කෑදර සතෙකි. **වලීමුඛො** යනු මුහුණෙහි රැළි ඇත්තේය යන අර්ථයෙන් වලීමුඛ වෙයි. **එවං ධම්මමිදං කුලං** යනු මේ වඳුරු කුලය නම් කළ දේ දූෂණය කරන, විනාශ කරන ස්වභාවයෙන් යුක්තය.
ඇමතිවරු සැබෑවයි දේවයන් වහන්ස! කියා ඌ ඉවත් කරවා එක් දවසක් දෙකක් ගිය තැන නැවත ඌ ම අලංකාර කරවා විනිශ්චය ස්ථානයට කැඳවා දේවයන් වහන්ස, මේ තෙමේ පියමහ රජතුමාගේ කාලයෙහිදී විනිශ්චය ඇමතියාය. මොහුට විනිශ්චය කටයුතු හොඳින් පිහිටියේය. සංග්‍රහකොට මොහු ලවා විනිශ්චය කටයුතු කරවන්නට වටීයයි කීවාහුය. කුමාරයා ඔහු දෙස බලා විසිතුරු සිතක් ඇති කෙනෙකුගේ ලෝම මෙසේ නොවේ. මොහු විසිතුරු සිතක් නැති වඳුරෙකි. විනිශ්චය කටයුතු කිරීමට නොහැකිවන්නේ යැයි දැන
යන දෙවන ගාථාව කීවේය.
විමසුම් නුවණින් යුතු අයෙකුට මෙබඳු රළු ලෝම නැත. මේ අනුන් සනසන්නා වූ මෘගයකු නොවේ. මොහු කිසිත් නොදනී යයි ජනසන්‍ධ රජතුමා විසින් මට අනුශාසනා කරන ලදි. හෙවත් කියන ලදි.
එහි, **න ඉදං චිත්තවතො ලොමං** යනු මොහුගේ සිරුරෙහි යම් මේ රළු ලොම් ඇද්ද, විමසුන් නුවණින් යුත් සිත් ඇත්තෙකුට මේ ලොම් නැත. ප්‍රකෘති සිතින් විසිතුරු නොවූ (අචින්තක) තිරිසන් සත්ත්වයෙකු නැත. **නායං අස්සාසිකො** යනු මේ තෙමේ පිහිට ඇත්තෙක් වී හෝ අනුශාසනා කරන්නෙකු හෝ වී අන් අය සනසන්නට අසමත් බැවින් සනසන්නෙකු නොවේ. **මිගො** යනුවෙන් වඳුරා කියයි. **සත්‍ථං වෙ ජනසන්‍ධෙන** යන මගේ පියා ජනසන්ධ විසින් මේ ශාස්ත්‍රය කියන ලදි. වඳුරා නම් කාරණය අකාරණය (හොඳ නරක) නොදනිහියි මෙසේ අනුශාසනා දෙන ලදැයි දක්වයි. **නායං කිඤ්චි විජානාති** යනු ඒ නිසා මේ වඳුරා කිසිවක් නොදනිතියි යනුවෙන් මෙහි අවසන් අර්ථයට යායුතුය පාළියෙහි වනාහි. **නායං කිඤ්චි න දුසයෙ** යනුවෙන් ලියන ලදි. එය අටුවාවේ නැත.
ඇමතියෝ මේ ගාථාවද අසා දේවයන් වහන්ස! එසේ වන්නේ යයි ඌ ඉවත්කොට නැවතද එක්දිනක් ඒ වඳුරාම අලංකාරකොට විනිශ්චය ස්ථානයට ගෙනවුත් දේවයන් වහන්ස! මේ පුරුෂයා පියමහ රජතුමාගේ කාලයෙහි මව්පිය උපස්ථාන පිරූ කුල දෙටුවන් පිදීමේ කටයුතු කරන්නෙකි. මොහුට සංග්‍රහ කිරීම වටීයයි කීහ. නැවත කුමාරයා ඌ දෙස බලා වඳුරෝ නම් සෙලවෙන සිත් ඇත්තෝය. මෙබඳු ක්‍රිියා කරන්නට අසමත් යයි සිතා
යන තුන්වන ගාථාව කීවේය.
එබඳු වඳුරු ජාතික සත්ත්වයා මව, පියා, සහෝදරයා හෝ සහෝදරී පෝෂණය නොකරන්නේ යයි දසරථ රජු විසින් මට මේ ශාස්ත්‍රය කියන ලදි.
එහි, **භාතරං භගිණිං සකං** යනු තමන්ගේ සහෝදරයා හෝ සහෝදරිය. පාළියෙහි වනාහි **සකං** යනුවෙන් කී කල්හි තමන්ගේ සහෝදර සහෝදරියෝ ලැබෙත්. **සඛං** යනුවෙන් කී කල්හි මිතුරා ලැබේය යි විමසීමට ලක් කරන ලද්දේමය. **භරෙය්‍ය** යනු පෝෂණය කරන්නේය. **තාදිසො පොසො** යනු මොහු යම් ආකාරයකින් පෙනේද ඒ ආකාරයෙන් යුත් වඳුරු ජාතික සත්ත්වයා (මව්පියන්) පෝෂණය නොකරන්නේය. **සිට්ඨං දසරථෙන මෙ** යනු මෙසේ පියා විසින් අනුශාසනා කරන ලදි. මොහුගේ පියා වනාහි සතර සංග්‍රහ වස්තුවෙන් කරන්නේ ජනතාව සමගි කිරීම් වශයෙන් **ජනසන්ධො** යනුවෙන් කියනු ලැබේ. රථ දහයකින් කළයුත්ත තමන්ගේ එකම රථයෙන් කිරීම් වශයෙන්. **දසරථො දසරථ** නම් වෙයි. ඔහුගේ සමීපයෙන් මෙබඳු අවවාදයක් ඇසූ බැවින් මෙසේ කීවේය.
ඇමතිවරු මෙසේ වන්නේය. දේවයන් වහන්සැයි වඳුරා ඉවත්කොට කුමාරයා නුවණ ඇත්තෙකි. රජකම කරන්නට හැකිවන්නේ යැයි බෝසතාණන් රාජ්‍යයෙහි අභිෂේක කර ‘ආදාසමුඛ’ රජුගේ අණයැයි නගරයෙහි බෙර හැසිරවූහ. එතැන් පටන් බෝසතාණන් වහන්සේ දැහැමෙන් සාමයෙන් රාජ්‍යය කරවීය. මොහුගේ නැණවත් බව සියලු දඹදිව පැතිර ගියේය.
මොහුගේ නැණවත් බව දැක්වීමට මේ කරුණු දාහතර ගෙනඑන ලදි.
ගොණා, පුත්‍රයා, අශ්වයා මෙන්ම කුලුපොත්තා, ගම්මුලාදෑණියා, ගණිකාව, තරුණිය, සර්පයා, මුවා, වටුවා, දෙවියා, නාගයා, තවුසා මෙන්ම තවද බමුණු මානවකයා යනුයි.
මෙහි අනුපිළිවෙල කථාවයි. බෝසතාණන් වහන්සේ රාජ්‍යයෙහි අභිෂේක කළ කල්හි ජනසන්ධ රජුගේ ‘ගාමණීචණ්ඩ’ නම් වූ එක් සේවකයෙක් මේ රාජ්‍යය නම් සම වයස් ඇත්තවුන් සමග බබළයි. මම ද මහල්ලෙකි. ළදරු කුමාරයාට සේවය කරන්නට නොහැක්කෙමි. ජනපදයේ ගොවිතැන්කොට ජීවත් වන්නෙමියි. මෙසේ සිතුවේය. හෙතෙම නගරයෙන් යොදුන් දෙකක් පමණ ගොස් එක් ගමෙක වාසය කළෙය්. ගොවිතැන් කිරීමට ඔහුට ගවයෝද නැත. හෙතෙම වැසි වැටුණු කල්හි එක් යහළුවකුගෙන් ගොනුන් දෙදෙනෙකු ඉල්ලාගෙන දවස පුරාම සීසා තණ කවා ගොනුන් අයිතිකරුට බාරදීමට ගෙදර ගියේය. හෙතෙම ඒ අවස්ථාවේදී බිරිඳ සමග ගෙයි මැද වාඩිවී ආහාර අනුභව කරයි. ගොන්නුද පුරුද්දට අනුව ගෙට පිවිසියාහුය. ඔවුන් පිවිසෙන කල්හි ස්වාමියා බත් පිඟාන එසවීය. බිරිඳ බත් පිඟාන ඉවත් කළාය. ගාමණී චණ්ඩ මට කෑමට ඇරයුම් කරතියි සලකා ගොනුන් පවරා නොදීම ගියේය. සොරු රාත්‍රියෙහි ගාලකඩා ඒ ගොනුන්ම පැහැරගෙන ගියාහුය. ගොන්හිමියා උදෙන්ම ගාලට පිවිසියේ ඒ ගොනුන් නොදැක සොරුන් විසින් ගෙනගිය බව දැනගෙනත් ගාමිණීගෙන් අලාභය ඉල්ලා ගන්නෙමියි සිතා ඔහු වෙත ගොස් පින්වත, මගේ ගොනුන් දෙවයි කීවේය. ගොන්නු ගෙට පිවිසියාහු නේද? නුඹ විසින් මට ගොන්නු භාර දුන්නාහුද? බාරදුන්නේ නැත. (එවිට ගල්කැටයක් අතට ගෙන පෙන්නා) මම ඔබේ රාජදූතයාය. (රජු වෙත යෑමට) එන්නැයි කීය. ඒ ජනපදයෙහි (සිරිතක් වශයෙන්) යම්කිසි ගල්කැටයක් හෝ කබලක් හෝ ඔසවා මේ ඔබේ රාජදූතයා කියා පෙන්නා (රජු වෙත යාමට) එන්නැයි කී කල්හි නොයන තැනැත්තාට රජ අණ කරති. එහෙයින් ඔහු (ගාමණී චණ්ඩ) ‘දූතයා’ යන වචනය අසා ඒ නිසා ඔහු (රජු වෙත යාමට) නික්මුණි.
ඔහු (ගවහිමියා) සමග රජගෙට යන්නා වූ ගාමණී මිතුරෙකු වසන එක් ගමකට පැමිණ පින්වත, ඉතා බඩගිනියි. මම ගමට ගොස් කෑම කා එනතුරු මෙහිම සිටුවයි කියා මිත්‍රයාගේ ගොට පිවිසියේය. ඔහුගේ මිත්‍රයා ගෙදර නැත. සහායිකාව (බිරිඳ) දැක ස්වාමීනි! පිසූ ආහාර නැත. මොහොතක් ඉවසන්න. දැන්මම පිසදෙන්නෙමියි කියා ඉණිමග දිගේ ඉක්මණින් සහල් කොටුවට ගොඩවෙද්දී බිමට වැටුණාය. ඒ අවස්ථාවේදීම ඇගේ සත්මස් වයස ඇති දරුගැබ වැටුණාය. ඒ මොහොතේ ඇගේ සැමියා ඇවිත් එය දැක නුඹ මගේ බිරිඳට පහරදී ගැබ හෙළුවෙහි. මේ නුඹේ රාජදූතයායි (යමක් පෙන්නා) රජ දූතයන් (රජු වෙත යාමට) එන්නැයි කියා ඔහු රැගෙන නික්මුණේය. එතැන් සිට දෙදෙන ගාමණී චණ්ඩ මැදිකොට ගෙන යති.
ඉන්පසු එක් ගම්දොරකදී එස් අස් ගොව්වෙකුට අශ්වයා නවතා ගැනීමට නොහැකි විය. අශ්වයාද ඔවුන් සමීපයෙන් යයි. අස්ගොව්වා ගාමණී දැක මාමේ, ගාමිණීචණ්ඩ මේ අශ්වයා කිසිවකින් පහරදී නතර කරවයි කීවේය. ඔහු එක් ගලක් ගෙන ගැසුවේය. ගල අශ්වයාගේ පයෙහි වැදී එරඬු දණ්ඩක් මෙන් බිඳී ගියේය. ඉක්බිති ඔහුට අස් ගොව්වා, නුඹ විසින් මගේ අශ්වයාගේ කකුල කඩන ලදි. මේ ඔබේ රාජදූතයායි කියා අල්ලා ගත්තේය.
හෙතෙම (ඒ) මිනිසුන් තිදෙනා විසින් ගෙනයනු ලබන්නේ මේ තිදෙනා මා රජතුමාට දක්වන්නෝය. මම ගවයින්ගේ අලාභය ගෙවන්නට ද නොහැක්කෙමි. ගැබ හෙලීමේ දඬුවම ගැන කවර කථාද? අශ්වයාගේ කකුලට ගෙවිය යුතු මුදල කොහෙන් ලබම්ද? මට මරණය මැනවැයි සිතීය. යන්නා වූ ඔහු අතරමග වනයෙහි මාර්ගය අසලම එක් පැත්තකින් ප්‍රපාතයක් (පල්ලමක්) ඇති පර්වතයක් දුටුවේය. ඒ පර්වතයෙහි සෙවනැල්ලෙහි නලකාර (උණ-බටලීවලින් වැඩකරන) පිය පුතු දෙදෙනෙක් බට පැළලි වියති. ගාමිණීචණ්ඩ, හිතවත ශරීර කෘත්‍යය කරුණු කැමැත්තෙමි. මා එනතුරු ටිකක් මෙහිම හිටිව්යි කියා පර්වතයට නැගී ප්‍රපාතය (පල්ලම) ඇති පැත්තෙන් වැටෙමින් නළකාර පියාගේ පිටට වැටුණේය. නළකාර පියා එයින්ම මරණයට පත්විය. ගාමිණී නැගිට සිටියේය. නළකාර පුතා නුඹ මගේ පියා ඝාතනය කළ වැරදිකරුවෙකි. මේ ඔබේ රාජදූතයා යයි (ගල්කැටයක් ගෙන්වා) කියා අතින් අල්ලාගෙන වැඩපලෙන් නික්මුණේය. මේ කවරෙක්දැයි ඇසූ කල්හි මගේ පියා මැරූ වැරදිකරුයයි කීවේය. එතැන් පටන් ගාමණී මිනිස්සු හතරදෙනා ගාමිණී වටකරගෙන ගියහ.
ඉක්බිති තවත් ගම්දොරකදී එක් ගම්මුලාදෑණියෙක් ගාමණීචණ්ඩ දැක මාමේ චණ්ඩ! කොහි යන්නෙහිදැයි අසා රජතුමා බලන්නට යයි කී කල්හි ඒකාන්තයෙන් නුඹ රජතුමා හමුවන්නෙහිය. මම රජතුමාට හසුනක් දෙනු කැමැත්තෙමි. ගෙන යන්නෙහිදැයි ඇසීය. එසේය. ගෙන යන්නෙමියි කීය. “මම ස්වභාවයෙන්ම මනා රූ ඇත්තෙක්මි. ධනය ඇත්තෙක්මි. පිරිවර ඇත්තෙමි. නිරෝගී කෙනෙක්මි. දැන් වනාහි මම දුකට පත්වූවෙක්මි. පාණ්ඩු රෝගයෙන්ද පෙළෙමි. එයට හේතුව කුමක්දැයි රජතුමාගෙන් විමසන්න. රජතුමා නුවණ ඇත්තෙක්ලු. හෙතෙම ඔබට (පිළිතුර) කියන්නේය. නැවත ඔහුගේ පිළිතුර මට කියන්නේ නම් මැනවි”යි කීය. හෙතෙම යහපතැයි පිළිගත්තේය.
ඉක්බිති ඉදිරියේ ඇති එක්තරා ගම්දොරකදී එක් ගණිකාවක් ඔහු දැක මාමේ කොහි යන්නෙහිදැයි අසා රජතුමා හමුවෙන්න යැයි කී කල්හි රජතුමා නුවණ ඇත්තෙක්ලු. මගේ පණිවිඩය ගන්නැයි කියා “මම පෙර බොහෝ ධනය ලැබුවෙමි. දැන් වනාහි සහල් ටිකක්වත් නොලබමි. මා සමීපයට එන කිසිවෙක් නම් නැත. එයට හේතුව කුමක්දැයි රජුගෙන් විමසා මට කියන්නේය”යි කීවේය.
ඉක්බිති ඉදිරියෙන් ඇති එක්තරා ගම්දොරකදී තරුණ ස්ත්‍රියක් ඔහු දැක එසේම විමසා රජතුමා නුවණ ඇත්තෙක්ලු. මගේ පණිවිඩය ගෙන යවයි කියා “මම සැමියාගේ ගෙයි විසීමට නොහැක්කෙමි. කුලගෙයි (මව්පියන්ගේ නිවසෙහි මහගෙදර) සිටීමටද නොහැක්කෙමි. එයට හේතුව කුමක්දැයි රජුගෙන් විමසා මට කියන්නේ නම් මැනව”යි කීවාය.
ඉක්බිති එයින් පසුව මහමඟ අසල එක් තුඹසක වසන්නා වූ සර්පයෙක් ඔහු දැක චණ්ඩ! කොහි යන්නෙහිදැයි විමසා රජතුමා දකින්න යැයි කී කල්හි රජතුමා නුවණ ඇත්තෙක්ලු. මගේ පණිවිඩය ගෙනයවයි කියා “කුසගිනි ඇති, මැලවුණු සිරුර ඇති මම ගොදුරු සොයා යන කල හුඹහෙන් නික්මෙන්නේ සිරුරෙන් බිල පුරවා සිරුර ඇදගෙන අපහසුවෙන් නික්මෙමි. ගොදුරුගෙන තෘප්තිමත්ව මහත් සිරුර ඇතිව අවුත් බිලට පිවිසෙන්නේ සිදුරු කටෙහි නොගෑවී ඉක්මණින්ම පිවිසෙමි. එයට හේතුව කුමක්දැයි රජුගෙන් විමසා මට කියන්නේ නම් මැනවැයි කීවේය.
ඉක්බිති ඉන් ඔබ්බෙහි එක් මුවෙක් දැක එසේම විමසා රජතුමා නුවණ ඇත්තෙක්ලු. මගේ පණිවිඩය ගෙනයවයි කියා මම අන්තැනක තණකන්නට නොහැක්කෙමි. මේ ගස මුල තණම කෑමට හැක්කෙමි. එයට හේතුව කුමක්දැයි විමසා මට කියන්නේ නම් යෙහෙකැයි කීවේය.
ඉන්පසුව එක් තිත් වටුවෙක් ඔහු දැක “එක් තුඹසක් පාමුල හිඳ හඬලන මම මිහිරිම නාද කළ හැකි වෙමි. සෙසු තැන්වලදී හිඳ නාද කිරීමට නොහැක්කෙමි. එයට හේතුව කුමක්දැයි රජතුමාගෙන් විමසන්නේ නම් යහපතැ”යි කීවේය.
ඉන්පසුව එක් රුක් දෙවියෙක් ඔහු දැක චණ්ඩය, කොහි යන්නෙහිදැයි විමසා රජු සමීපයට යයි කී කල්හි රජතුමා නුවණ ඇත්තෙක්ලු. මම පෙර සත්කාර සංග්‍රහවලට පත්වුණෙමි. දැන් නම් කොළ මිටක්වත් නො ලබමි. ඊට හේතුව කවරේදැයි රජතුමාගෙන් විමසන්නේ නම් යහපතැයි කීවේය.
තවත් ඉදිරියෙහිදී එක් නාග රාජයෙක් ඔහු දැක එසේම විමසා රජතුමා නුවණ ඇත්තෙක්ලු. පෙර මේ විලෙහි ජලය පැහැදිලිය. (නිල්) මැණික් පැහැයෙන් යුක්තය. දැන් එය මැඩියන්ගෙන් හා කොළරොඩුවලින් ගැවසී ඇත. එයට හේතුව කවරේදැයි රජතුමාගෙන් විමසන්නේ නම් මැනවැයි කීය.
ඉක්බිති තවදුරටත් ඉදිරියේදී නගරයට ආසන්න තැනක එක් අසපුවක වසන තපසවරු ඔහු දැක එසේම විමසා රජතුමා නුවණ ඇත්තෙක්ලු. පෙර මේ ආරාමයෙහි පලාඵල මිහිරි විය. දැන් වනාහි ඔජස් නැත්තේය. කසට රසයෙන් යුක්තය. ඊට හේතුව කවරේදැයි රජතුමාගෙන් විමසන්නැයි කීවේය.
තවත් ඉදිරියට යද්දී නුවර දොරටුව සමීපයෙහි එක් සාලාවක බමුණු තරුණයෝ ඔහු දැක, පින්වත් චණ්ඩ! කොහි යන්නෙහිදැයි අසා, රජු සමීපයට යැයි කී කල්හි එසේ නම් අපගේ පණිවිඩයත් රැගෙන යව, අපි පෙර පාඩම් කරන දේ මතකයේ රැඳෙයි. දැන් වනාහි සිදුරු වූ කළයෙහි ජලය මෙන් මතකයේ නොරැඳෙයි. අපැහැදිලියි. අඳුරුයි. ඊට හේතුව කවරේදැයි රජතුමාගෙන් විමසන්නැයි කීවාහුය.
ගාමණීචණ්ඩ මේ පණිවිඩ දාහතර රැගෙන රජු සමීපයට ගියේය. (ඒ වනවිට) රජතුමා විනිශ්චය ස්ථානයේම පිහිටියේය. ගවහිමියා ගාමණී චණ්ඩ රැගෙන රජු වෙත එළඹියේය. රජතුමා ගාමණී චණ්ඩව දුටු ගමන්ම හඳුනාගෙන මොහු අපගේ පියාගේ උපස්ථායකයාය. අපව වඩාගෙන රැකබලා ගත්තේය. මෙතෙක් කල් කොහි වාසය කළේදැයි සිතා චණ්ඩය! මෙපමණ කලක් විසුවේ කොහිද? හුඟකලක සිට පෙනෙන්නට නොසිටියෙහිය. කුමක් සඳහා ආවෙහිදැයි ඇසීය. එසේය දේවයන් වහන්ස! අපගේ දේවයන් වහන්සේ ස්වර්ගස්ථ වූ කාලයේ සිට ජනපදයට ගොස් ගොවිතැන් කොට ජීවත් වුණෙමි. ඒ අතර මේ පුරුෂයා ගව නඩුවක් නිසා රාජ දූතයා දක්වා නුඹවහන්සේ සමීපයට ඇදගෙන ආවේයයි කීය. ඇදගෙන නොආවේ නම් නොඑන්නේය. (ඔහු) ඔබ ඇදගෙන පැමිණීමම මැනවි. දැන් නුඹව දකින්නට ලබමි. ඒ පුරුෂයා කොහිද? දේවයන් වහන්ස! මේ තෙමේයි කීය. එම්බා පුරුෂය! ඇත්තද ඔබ අපගේ චණ්ඩට දූතයෙකු පෙන්වූවෙහිද? එසේය දේවයන් වහන්ස! කුමක් නිසාද? ස්වාමීනි! මේ තෙමේ මගේ ගොනුන් දෙදෙනා නොදෙතියි කීය. ඇත්තද චණ්ඩ? එසේනම් දේවයන් වහන්ස! මගේ කථාවත් අසනු මැනවියි දන්වා මුළු පුවතම කීවේය. ඒ අසා රජතුමා ගව හිමියාගෙන් නුඹේ ගොනුන් ගෙට පිවිසෙනු දුටුවාදැයි ඇසීය. දේවයන් වහන්ස! නොදුටුවෙමි. එම්බා පුරුෂය, මාව ‘ආදාසමුඛ’ නම් රජු බව කියන නුඹ විසින් අසා නැද්ද? විශ්වාසය ඇතිව කියවයි කීය. දේවයන් වහන්ස! දුටුවෙමියි කීය. චණ්ඩය! ගොනුන් භාර නුදුන් බැවින් ගොනුන් සඳහා අලාභය ගෙවන්න. මේ පුරුෂයා වනාහි ගොනුන් දැකත් නුදුටුවෙමියි දැන දැන බොරුවක් කීවේය. ඒ නිසා නුඹම කම්කරුවා වී මේ පුරුෂයාගේත් ඔහුගේ බිරිඳගේත් ඇස් උපුටා දමා තමා ගොන් මිළ වෙනුවෙන් කහවනු විසිහතරක් දෙවයි කීය. මෙසේ කී කල්හි ගොන්හිමියා බැහැර කළහ. ගොන්හිමියා “ඇස් ඉගුළු කල්හි කහවනුවලින් මොනවා කරන්නදැ”යි සිතා ගාමණී චණ්ඩගේ පාමුල වැටී, ස්වාමීනි, චණ්ඩ! ගොනුන් නිසා ලැබෙන කහවණුද ඔබටම අයිති වේවා! මෙයත් ගන්නයැයි තවත් කහවණු දී පලා ගියේය.
අනතුරුව දෙවැන්න “දේවයන් වහන්ස, මොහු මගේ බිරිඳට පහර දී ගැබ හෙළීය”යි කීවේය. ඇත්තද චණ්ඩ? එසේනම් අසනු මැනවි මහරජතුමනියි චණ්ඩ සියල්ල විස්තර කොට කීවේය. ඉක්බිති රජතුමා නුඹ මොහුගේ බිරිඳට පහරදී දරුගැබ හෙළුවේදැයි ඔහුගෙන් විචාළේය. දේවයන් වහන්ස! දරුගැබ නොහෙලුවෙමියි කීය. පින්වත! මොහු විසින් දරුගැබ හෙළූ බව ඔබට ඔප්පුකළ හැකිද? නොහැක්කෙමි දේවයන් වහන්ස! දැන් ඔබ කුමක් කරන්නෙහිද? දේවයන් වහන්ස, මට පුතෙකු ලැබුණොත් මැනවියි කීය. එසේනම් චණ්ඩ, නුඹ මොහුගෙන් බිරිඳ නුඹේ ගෙදරට ගෙනවිත් ඇයට පුතෙකු උපන්විට දරුවා ගෙන ගොස් ඔහුට දෙවයි කීවේය. ඔහුද ගාමණීචණ්ඩගේ පාමුල වැටී ස්වාමීනි, මගේ ගේ බිඳීම (බිරිඳ වෙන්කිරීම) නොකරන්නැයි කියා කහවණු දී පලා ගියේය.
ඉක්බිති තුන්වැන්නා පැමිණ දේවයන් වහන්ස! මොහු විසින් මගේ අශ්වයාගේ පාදය කැඩුවේ යයි කීවේය. එවිට ඇත්තද චණ්ඩයි රජ ඇසුවේය. එසේනම් අසනු මැනවියි මහරජතුමනියි කියා චණ්ඩ ඒ පුවත විස්තර කර කීවේය. ඒ අසා රජතුමා අස්ගොව්වාට කීවේය. ඇත්තද? නුඹ අශ්වයාට පහර දී නවත්වන්නයි කීවෙහිද? නොකීවෙමි. දේවයන් වහන්ස! ඔහු දෙවන වර විචාරද්දී එසේය කීවෙමියි කීවේය. රජතුමා චණ්ඩ අමතා එම්බා චණ්ඩය, මොහු (අශ්වයා නවතන්නැයි) කියා නොකීවේයැයි බොරුවක් කළේය. නුඹ මොහුගේ දිව කපා අශ්වයා වෙනුවෙන් ගෙවන මුදල අපගේ සමීපයෙන් ගෙන දහසක් දෙවයි කීවේය. අස් ගොව්වා තවත් කහවණු දී පලා ගියේය.
ඉක්බිති නළකාර පුත්‍රයා දේවයන් වහන්ස! මොහු මගේ පියා ඝාතනය කළ තැනැත්තා යයි කීවේය. ඇත්තද චණ්ඩ? දේවයන් වහන්ස! අසන්නැයි කීවේය. අසමි, කියවයි කීවේය. චණ්ඩ ඒ කාරණයද විස්තර කර කීවේය. රජතුමා නළකාර පුත්‍රයා අමතා දැන් කුමක් කරන්නෙහිදැයි විචාළේය. දේවයන් වහන්ස! මට පියෙකු ලැබීම සෑහේයයි කීවේය. එම්බා චණ්ඩය, මොහුට පියෙකු ලැබීම සෑහෙයි. මළ කෙනෙකු ගෙනෙන්නට නොහැකිය. නුඹ මොහුගේ මව ගෙනවුත් නුඹේ ගෙයි තබා මොහුට පියා වෙවයි කීවේය. නළකාර පුත්‍රයා ස්වාමීනි! මියගිය මගේ පියාගේ ගෙය නොබිඳින්නැයි (මෑණියන් වෙන් නොකරන්නැයි) කියා ගාමණීචණ්ඩට කහවණු දී පලා ගියේය.
ගාමණීචණ්ඩ නඩුවලින් ජය ලබා සතුටු සිත් ඇත්තේ රජතුමාට කීවේය. දේවයන් වහන්ස! නුඹවහන්සේට යම් යම් අය විසින් හසුන් (පණිවිඩ) එවා ඇත. ඒවා ඔබවහන්සේට කියමියි කීය. චණ්ඩයෙනි, කියවයි කීය. බමුණු තරුණයින්ගේ පණිවිඩය පළමු තැනට ගෙන අග සිට මුලට එක එක කීවේය. රජතුමා පිළිවෙලින් විසඳුවේය.
කෙසේද යත්, පළමු හසුන අසා පෙර ඔවුන් වාසය කරන තැන වේලාව තැන හඬලන කුකුළෙක් විය. ඔවුන් ඒ හඬින් නැගිට මන්ත්‍ර පාඩම් කරද්දීම අරුණ උදාවෙයි. ඒ නිසා ඔවුන් පාඩම් කරගත් කරගත් දේ නොනැසෙයි. දැන් වනාහි ඔවුන්ගේ වාසස්ථානයෙහි අවේලාවෙහි හඬලන කුකුළෙක් ඇත. ඒ කුකුළා මහ රෑ හෝ ඉතා අලුයම (ඉර උදාවට ළංව) හෝ හඬලයි. මහ රෑ හඬලන ශබ්දයෙන් නැගිට මන්ත්‍ර කියා නිදිබරව පාඩම් නොකරම නැවත නිදත්. ඉතා අලුයම හඬලන ශබ්දයෙන් නැගිට පාඩම් කරන්නට (කාලය) නොලබත්. ඒ නිසා ඔවුන් විසින් මතකයට ගත් ගත් දේ අමතක වේ යයි කීවේය.
දෙවැන්න අසා ඔවුන් පෙර මහණදම් පුරමින් කසිණ භාවනා කටයුතුවල යෙදුනාහුය. දැන් මහණදම් අත්හැර නොකටයුතු ක්‍රියාවන්හි යෙදී ආරාමයෙහි හටගන්නා පලාඵල උපස්ථායකයන්ට දී දන් දෙන අයට ආපසු දෙමින් වැරදි ක්‍රමයට දිවි ගෙවත්. ඒ නිසා ඔවුන්ගේ පළතුරු මිහිරි නොවීය. ඉදින් වනාහි ඔවුන් පෙර පරිද්දෙන් සමගිව නැවත තවුස්දම්හි නිරතවන්නාහු නම් නැවත ඔවුන්ගේ පලාඵල මිහිරි වන්නේය. ඒ තවුසෝ රජ (කුලය) තුමා නුවණ ඇති බව නොදනිත්. තවුස් දම් හොඳින් කරන්නට ඔවුන්ට කියවයි කීවේය.
තුන්වැන්න අසා ඒ නා රජවරු ඔවුනොවුන් කලහ කරත්. ඒ නිසා ඒ ජලය කැළඹුණේ විය. ඉදින් ඔවුන් පෙර පරිදි සමගි වන්නාහු නම් නැවත පැහැදිලි ජලය වන්නේ යැයි කීවේය.
හතරවැන්න අසා ඒ රුක්දෙවියා මුලදී කැලයට පිවිසි මිනිසුන් රකියි. ඒ නිසා නොයෙක් ආකාර බලිපූජා ලබයි. ඉදින් පෙර පරිදි ආරක්ෂා කරන්නේ නම් නැවත ලාභයෙන් අග තැන්පත් වන්නේය. ඒ දෙවියා රජෙකු ඇති බව නොදනියි. ඒ නිසා කැලයට ඇතුළුවන මිනිසුන් ආරක්ෂාව කරන්නට කියවයි කීවේය.
පස්වැන්න අසා යම් හුඹසක් පාමුල හිඳ ඒ තිත් වටුවා මිහිරි හඬක් නගයිද ඒ හුඹහ යට මහත් නිධානයක් ඇත. එය උදුරා ගන්නැයි කීවේය.
හයවන්න අසා යම් ගසක් මුල ඇති තණ කන්නට ඒ මුවා හැකි වෙයිද, ඒ ගස මතුවෙහි මහත් වූ මී වදයක් ඇත. ඒ මුවා මීපැණි වැටී ඇති තණකොළ කෑමට ලොල් වූයේ අනිකක් කන්නට නොහැකි වෙයි. නුඹ ඒ මීවදය ගෙන හොඳ මීවද අපට එවන්න. සෙස්ස තමා විසින් පරිභෝග කරන්නැයි කීවේය.
හත්වැන්න අසා යම් හුඹහක ඒ සර්පයා වාසය කරයිද එහි යට ලොකු නිධානයක් ඇත. නයා එය රකිමින් වසන්නේ නික්මෙන කාලයේදී ධනයට ඇති ආසාවෙන් සිරුර ලිිහිල්කොට ලගිමින් නික්මෙයි. ගොදුරු ගෙන ධනයට ඇති ආදරයෙන් නොලගිමින් වේගයෙන් වහා පිවිසෙයි. ඒ නිධානය උදුරා නුඹ ගනුවයි කීවේය.
අටවැනි හසුන අසා ඒ තරුණ ස්ත්‍රියගෙ ස්වාමියාද මව්පියන්ද වසන ගම් දෙක අතරේ එක් ගමක සොර සැමියෙක් ඇත. ඈ ඔහුව සිහිකර සෙනෙහසින් යුතුව සැමියාගේ ගෙයි වාසය කිරීමට නොහැකි වන්නී, මව්පියන් බලන්නෙමියි (කියා ගොස්) හොර සැමියාගේ ගෙයි කීප දවසක් වාසයකොට මව්පියන්ගේ ගෙට යයි. එහි කීපදවසක් වාසයකොට නැවත හොර සැමියා සිහිකොට සැමියාගේ ගෙට යන්නෙමියි නැවතත් සොර සැමියාගේ ගෙටම යන්නීය. ඒ ස්ත්‍රියට රජෙකු සිටින බව කියා සැමියාගේ ගෙයිම වාසය කරන්න. ඉදින් නොවසන්නී නම් රජතුමා ඔබ අත්අඩංගුවට ගන්වයි, ඔබට ජීවිතය නැතිවෙයි, සිහියෙන් යුතුව කටයුතු කරන්නට වටීයයි ඇයට කියවයි කීවේය.
නවවැන්න අසා ඒ ගණිකාව පෙර එකෙකුගේ අතින් කුලිය ගෙන ඔහු සමග සතුටු නොවී අනිකෙකුගේ අතින් මුදල් නොගනියි. ඒ නිසා ඇයට පෙර බොහෝ සම්පත් උපන්නේය. දැන් වනාහි තමන්ගේ ධර්මතාවය අතහැර එකෙකුගේ අතින් ගත් මුදලට ඔහු සමග සතුටු නොවී අනිකෙකුගේ අතින් තවත් කුලයක් ගනියි. කලින් මුදල් දුන් අයට අවස්ථාවක් නොදී පසුව මුදල් දුන් අය සමග වාසය කරයි. ඒ නිසා ඇයට කුලිය නොලැබෙයි. කිසිවෙක් ඇය වෙත නොඑළඹෙයි. ඉදින් තමන්ගේ නිසි පිළිවෙතෙහි සිටියිද පෙර පරිදිම ධනය ලැබෙන්නේය. තමන්ගේ ධර්මතාවයෙහි සිටීමට ඇයට කියවයි කීවේය.
දසවැන්න අසා ඒ ගම්මුලාදෑනියා පෙර දැහැමින්, සාමයෙන් නඩු විසඳයි. ඒ නිසා මිනිස්සුන්ට ප්‍රියමනාප විය. ප්‍රියමනාප වීම නිසා මිනිස්සු ඔහුට බොහෝ පඬුරු ගෙනාවාහුය. ඒ නිසා මනා රූ ඇත්තේ ධනය ඇත්තේ කීර්තියෙන් යුක්ත විය. දැන් වනාහි අල්ලසෙන් ගත් ධන ඇත්තෙක්ව අධර්මයෙන් නඩු විසඳයි. එහෙයින් දිළින්දෙක්ව පාණ්ඩු රෝගයෙන් පෙළෙන්නෙක් විය. ඉදින් පෙර පරිද්දෙන් මෙන් දැහැමින් නඩු විසඳන්නේ නම් නැවත පෙර පරිදිම වන්නේය. ඔහු රජෙකු සිටින බව නොදනියි. දැහැමෙන් නඩු විසඳන්නට ඔහුට කියවයි කීවේය.
මෙසේ ඒ ගාමිණීචණ්ඩ මෙපමණ හසුන් රජුට සැල කළේය. රජතුමා නුවණින් ඒ සියල්ලම සර්වඥ බුදුවරයෙකු මෙන් විසඳා ගාමිණී චණ්ඩට බොහෝ ධනය දී ඔහු වසන ගම එහි ආදායම් භුක්තිවිඳිය හැකි අයුරින් පරිත්‍යාගකොට ඔහුටම දී පිටත්කර හැරියේය. ඔහු නගරයෙන් නික්මී බෝසතාණන් වහන්සේ විසින් දෙන ලද පණිවිඩ බමුණු තරුණයන්ටද, තවුසන්ටද, නා රජුටද, රුක් දෙවියාටද දන්වා තිත්තිර වටුවා හිඳිනා තැනින් නිධානය ගෙන මුවා තණ කන තැන ගසෙන් මීපැණි ගෙන රජුට මීපැණි යවා සර්පයා වසන තැනින් තුඹස බිඳවා නිධානය ගෙන තරුණ ස්ත්‍රියටද, ගණිකාවටද, ගම්මුලාදෑණියාටද රජතුමා විසින් කියන ලද ආකාරයට තොරතුරු කියා මහත් සම්පතින් තමන්ගේ ගමට ගොස් දිවි ඇතිතෙක් සිට කම්වූ පරිද්දෙන් මිය පරලොව ගියේය. ආදාසමුඛ රජතුමාද දානාදී පිං කොට දිවි කෙළවර දෙව්ලොව ගියේය.
බුදුරජාණන් වහන්සේ මහණෙනි! තථාගතයන් වහන්සේ මහා ප්‍රඥා ඇත්තේ දැන් පමණක් නොව පෙරත් මහා ප්‍රඥාවන්තයෙක්ම යැයි වදාරා මේ ධර්මදේශනාව ගෙනහැර දක්වා චතුරාර්ය සත්‍යය දේශනා කොට ජාතක කථාව නිමවා වදාළ සේක. සත්‍ය දේශනාව කෙළවර බොහෝ අය සෝවාන්, සකෘදාගාමී, අනාගාමී, අර්හත් ඵලවලට පත්වූහ. එකල ගාමිණීචණ්ඩ ආනන්දය. අදාසමුඛ රජු වනාහි මම්ම වූයෙමියි වදාළ සේක.
**යාවතා චන්‍දිම සුරියා** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් පැවිද්දට කලකිරුණු එක් භික්‍ෂුවක අරබයා වදාළ සේක. ඒ භික්‍ෂුව වනාහි සැවැත්නුවර පිඬු පිණිස හැසිරෙන්නේ එක් අලංකාරයෙන් සැරසුණු ස්ත්‍රියක දැක කලකිරුණේය. ඉක්බිති ඒ භික්‍ෂුව දම් සභාවට කැඳවාගෙන වුත් ස්වාමීනි, මේ භික්‍ෂුව කළකිරුණේ යැයි බුදුරජාණන් වහන්සේට දැක්වූහ. බුදුරජාණන් වහන්සේද ඇත්තද මහණ ඔබ කලකිරුණේ දැයි විචාරා ඇත්තයි ස්වාමීනියි යි කී කල්හි, මහණ, නුඹ ගිහිගෙයි වාසය කරමින් කෙදිනක තෘෂ්ණාව පුරවන්නට හැකිවන්නෙහිද? කාම තණ්හාව නම් වූ මෙය මහ මුහුද මෙන් පිරවීම දුෂ්කරය. පැරැන්නෝ දෙදහසක් කුඩා දිවයින්වලින් පිරිවරන ලද සතරමහ දිවයින්වල සක්විති රජකම් කර මිනිස් පරිහරණයෙන්ම චාතුර්මහා රාජික දෙව්ලොව රජය කරවමින් තව්තිසා දෙව්ලොව ශක්‍රයින් තිස්හය දෙනෙකුගේ කාලසීමාවෙහි දිව්‍ය රාජ්‍යය කරවාද තමන්ගේ කාම තෘෂ්ණාව පුරවන්නට නොහැකි වූයේම කලුරිය කළාහුය. නුඹ වනාහි මේ තෘෂ්ණාව කවදා පුරවන්නට හැකිවන්නෙහිදැයි වදාරා අතීත කථාව ගෙනහැර දැක්වූ සේක.
යටගිය දවස පළමු කල්පයෙහි **මහා සම්මත** නම් රජ කෙනෙක් විය. ඔහුගේ පුතා **රෝජ** නම් විය. ඔහුගේ පුතා **වරරෝජ** නම් විය. ඔහුගේ පුතා **කල්‍යාණ **නම් විය. ඔහුගේ පුතා **වරකල්‍යාණි** විය. ඔහුගේ පුතා **උපෝසථ** නම් විය. ඔහුගේ පුතා **මන්ධාතු** නම් විය. හෙතෙම සත්රුවන්වලින්ද, සතර සෘද්ධිපාද වලින්ද යුක්ත වූයේ සක්විති රජය කරවීය. ඔහු වම් අත අකුලාගෙන දකුණතින් අත්පොළසන් දුන් කල්හි අහසින් දිව්‍ය වර්ෂාවක් මෙන් දණක් පමණ සත්රුවන් වර්ෂාවක් වසී. මෙබඳු ආශ්චර්යය මිනිසෙක් විය. ඔහු අසූහාර දහසක් අවුරුදු කුමාර ක්‍රීඩා කළේය. අසූහාරදාහක් අවුරුදු යුවරජකම කරවීය. අසූහාරදහසක් අවුරුදු සක්විති රජකම කරවීය. ඔහුගේ අසංඛයක් අවුරුදු ආයුෂ විය.
ඔහු එක් දවසක් කාම තෘෂ්ණාව පුරවන්නට නොහැකි වන්නේ කලකිරුණු ආකාරයක් දැක්වීය. දේවයන් වහන්ස, කුමක් නිසා කලකිරුණේදැයි ඇමතිවරු විචාළහ. මගේ පිං බලය දෙස බලන කල්හි මේ රාජ්‍යය කුමක් කරන්නේද, කිනම් තැනක සිත් අලවන්නේද? මහරජතුමනි! දෙව්ලොවයයි කීහ. රජතුමා චක්‍රරත්නයට පැන් ඉස පිරිවර සමග චාතුර්මහා රාජික දිව්‍යලෝකයට ගියේය. ඉක්බිති සතර වරම් දෙවි මහරජවරු දිව්‍ය මල්, සුවඳ ගත් අත් ඇති දේව සමූහයා සමග පිරිවරාගෙන ඔහුට පෙරගමන්කොට රජතුමා රැගෙන චාතුර්මහා රාජික දෙව්ලොවට ගොස් දිව්‍ය රාජ්‍යය දුන්හ. සිය පිරිස පිරිවරන ලදුව එහි රජකරන ඔහුට දිගුකලක් ගතවිය.
හෙතෙම එහිදීද තෘෂ්ණාව පුරවන්නට නොහැකි වන්නේ කලකිරුණු ස්වභාවයක් දැක්වීය. සතරවරම් දෙවි මහ රජවරු මහරජතුමනි, කුමක් නිසා කලකිරුණේදැයි විචාළහ. මේ දේව ලෝකයට වඩා කිනම් තැනක් සිත්කලුද? දේවයන් වහන්ස! අපි වනාහි අනුන්ට උපස්ථාන ලබන මිනිසුන් හා සමානය. තව්තිසා දෙව්ලොව සිත්කළු තැනකියි කීහ. මන්ධාතු රජතුමා චක්‍රරත්නයට පැන් ඉස තමන්ගේ පිරිස පිරිවරාගෙන තව්තිසාව බලා පිටත් විය. ඉක්බිති සක්දෙව් රජ දිවමල්, සුවද ගත් අත් ඇතිව දේව සමූහයා පිරිවරා ඔහුට පෙර ගමන්කොට රජතුමාගේ අතින් අල්ලාගෙන මහරජතුමනි, මෙහි එනු මැනවියි කීවේය. මන්ධාතු රජතුමා දේව සමූහයා පිරිවරාගෙන ගමන් කරන කල්හි පරිනායක රත්නය (රජුගේ වැඩිමහල් පුත්‍රයා) චක්‍රරත්නය ද රැගෙන පිරිස සමග මිනිස් ලොවට බැස තමන්ගේ නුවරටම පිවිසියේය. ශක්‍රයා මන්ධාතු රජ තව්තිසා භවනයට පමුණුවා දෙවියන් කොටස් දෙකකට බෙදා තමන්ගේ රාජ්‍යය මැදින් බිඳ අඩක් දුන්නේය. එතැන් පටන් රජවරු දෙදෙනා රාජ්‍යය කරවූහ. මෙසේ කල්යත්ම ශක්‍රයා තුන්කෝටි හැටලක්ෂයක් අවුරුදු ආයුෂ ගෙවා ඉන් චුත විය. වෙනත් ශක්‍රයෙක් උපන්නේය. ඔහුද දේව රාජ්‍යය කොට ආයුෂ ගෙවීමෙන් චුතවිය. මේ ක්‍රමයෙන් ශක්‍ර දෙවිවරු තිස්හය දෙනෙක් චුතවූහ. මන්ධාතු රජු වනාහි මිනිස් වෙසින්ම දෙව්ලොව රජය කරවයි.
මෙසේ කල් ගතවන විට ඔහුට වඩ වඩාත් කාම තණ්හාව උපන්නේය. මට මේ අර්ධ රාජ්‍යයෙන් ඇති වැඩ කුමක්ද? ශක්‍රයා මරා එකම රාජ්‍ය්‍යක් කරන්නේ යයි සිතුවේය. ශක්‍රයා මැරීමට නම් නොහැකිය. මේ තෘෂ්ණාව වනාහි විපතට මුලයි. ඒ නිසා මොහුගේ ආයුෂ පිරිහුනේය. මහලුකම ඇතිවිය. මනුෂ්‍ය සිරුරක් දෙව්ලොව නොමැරෙයි. ඉක්බිති ඔහු දෙව්ලොවින් බැස උයනට ගොඩ බැස්සේය. උයන්පල්ලෝ රජතුමා ආ බව රජගෙදරට දැන්වීය. රජගෙදරින් ඇවිත් උයනෙහිම ආසනයක් පැනෙව්වේය. රජතුමා නොනැගිටින සෙය්‍යාවෙන් හොත්තේය. = ඇමතිවරු, දේවයන් වහන්ස! ඔබවහන්සේගේ අභාවයෙන් පසු අන් අයට කියන්නට කිසිවක් ඇද්දැයි විචාළහ. තොපි මා මළ පසු “මන්‍ධාතු මහරජ දෙදහසක් කුඩා දිවයින්වලින් පිරිවැරූ සතර මහාද්වීපවල සක්විති රජකම කොට දිගුකලක් චාතුර්මහා රාජිකයේ රජකම් කරවා ශක්‍රයන් තිස්හයකගේ ආයු කාලයක් දෙව්ලොව රජකම් කරවා තෘෂ්ණාව පුරවා නොගෙනම මිය ගියේය” යන මේ පණිවිඩය මහජනයාට කියන්නැයි කීය. රජතුමා මෙසේ කියා කම් වූ පරිද්දෙන් මිය ගියේය.
බුදුරජාණන් වහන්සේ මේ අතීත කථාව ගෙනහැර දක්වා අභිසම්බුද්ධත්වයට පත්ව -
යන ගාථා වදාළහ.
සඳ හිරු දෙදෙනා යම් පමණ තැන් මහමෙර පැදකුණු කෙරෙත්ද,
යම් පමණ දිසා බබුළුවත්ද, යම් පමණ බබුළුවන ස්වභාවය ඇත්තාහුද ඒ තාක් තන්හි පොළොව ඇසුරුකොට වෙසෙන යම් පමණ මනුෂ්‍ය ප්‍රාණීහු වෙත්ද ඔහු හැමදෙනා මන්‍ධාතු රජුගේ දාසයෝය.
කහවණු වැස්සෙන් පවා කාමයෙහි තෘප්තියක් නොපෙනේ. කාමයෝ අල්ප ආශ්වාද ඇත්තාහයිද, දුකට හේතු වන්නාහයිද මෙසේ පණ්ඩිත තෙමේ දැන.
හෙතෙම (නුවණ ඇති අය) දිව්‍ය වූ කාම සම්පතෙහිද ඇල්මට නොපැමිණේ. සම්මා සම්බුදු රජාණන් වහන්සේගේ ශ්‍රාවකයා නිවනෙහි ඇලුනේ වෙයි.
එහි**, යාවතා** යනු වෙන් කිරීමේ වචනයකි**. පරිහරන්ති** යනු යම් පමණ සීමාවකින් මහමෙර පරිහරණය කරත්**, දිසාභන්ති** යනු දස දිසාවල බබළත්ද **විරොචනා** යනු ආලෝක කිරීම නිසා බබළන ස්වභාවය ඇත්තේද**, සබ්බේව දාසා මන්‍ධාතු යෙ** **පාණා පඨවි නිස්සිතා** යනු එපමණ ප්‍රදේශයක පොළොව ආශ්‍රිත යම් පමණ ප්‍රාණීහු වෙත්ද, ජනපදවාසී මිනිස්සු වෙත්ද ඒ අපි සියල්ලෝම මන්‍ධාතු රජුගේ දාසයෝ වෙමු. එතුමා මන්ධාතු රජතුමා අපගේ ස්වාමියයි මෙසේ එළඹුණු හෙයින් ණය නැති වුවද දාසයෝම වෙති.
**නකහාපණ වස්සෙන** යනු ඒ දාසයන් වූ මිනිසුන්ට අනුග්‍රහ පිණිස මන්‍ධාතු රජතුමා අත්පොළසන් ගසා යම් සත්රුවන් වැස්සක් වස්වයිද, එය මෙහි කහවණු වැසි යයි කියන ලදි. **කිත්ති කාමේසු** යනු ඒ කහවණු වැස්සෙන්ද, වස්තුකාම ක්ලේශ කාමයන්හි තෘප්තියක් නම් නැත. මෙසේ ඒ තෘෂ්ණාව පිරවීම අපහසුයි. **අප්පස්සාදා දුඛා කාමා** යනු සිහිනයක් හා සමාන බැවින් කාමය අල්ප ආශ්වාද ඇත්තේය. ස්වල්ප සැප ඇත්තේය. මෙහි වනාහි දුකම බහුලය. දුක්ඛක්ඛන්ධ සූත්‍ර ක්‍රමයෙන් පැහැදිලි කළ යුතුයි. **ඉති විඤ්ඤායා** යනු මෙසේ දැන,
**දිබ්බේසු** යනු දෙවියන්ගේ පරිභෝග කරනු ලබන රූපාදියෙහි **රතිං සො** යනු විදර්ශනා වඩන ඒ භික්‍ෂුව දිව්‍ය කාමයන් භුක්ති විඳින්නැයි ආරාධනා ලැබුවත් සමිද්ධි තෙරුන් වහන්සේ මෙන් ඒ කාමයන්හි නොඇලෙයි. **තණ්හක්ඛය රතො** යනු නිවනෙහි ඇලුණේ, නිවණට පැමිණ තෘෂ්ණාව ක්‍ෂය වේ. ඒ නිසා එය (නිවන) කණ්හක්ඛය යයි කියනු ලැබේ. එහි ඇලුණේ, මනාකොට ඇලුනේ වෙයි. **සම්මාසම්බුද්ධසාවකොති** යනු බුදුරජාණන් වහන්සේගේ දේශනාවෙන් උපන්නේ බොහෝ ඇසු පිරූ තැන් ඇති යෝගාවචර පුද්ගලයාය.
මෙසේ බුදුරජාණන් වහන්සේ මේ ධර්මදේශනාව ගෙනහැර දක්වා චතුරාර්ය සත්‍යය දේශනාකොට ජාතක කථාව නිමවා වදාළ සේක. සත්‍ය දේශනාව කෙළවර කළකිරුණු භික්ෂුව සෝවාන් ඵලයෙහි පිහිටියේය. අන්‍ය බොහෝ අයද සෝවාන් ඵල ආදියට පත්වූහ. එකල මන්ධාතු මහරජ මම ම වූයෙමි යි වදාළහ.
**නයිමස්ස** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් කොසොල් මහ රජුගේ බිසෝවරුන් අතින් පන්සියයක්ද, රජතුමා අතින් පන්සියයක්ද දැයි වස්ත්‍ර දහසක් ආනන්ද තෙරුන් වහන්සේට ලැබීමේ පුවත අරබයා දේශනා කල සේක. මේ කථා වස්තුව යට (මුලදී) දුක නිපාතයෙහි ගුණ ජාතකයෙහි විස්තර කරවූ පරිදිය.
යටගිය දවස බරණැස් නුවර බඹදත් රජු රජ කරද්දී අප මහබෝසතාණන් වහන්සේ කසීරට බමුණු කුලයක ඉපදී නම් තබන දවසේ “තිරීට වච්ඡ” කුමාරයා යයි කරණ ලද නම් ඇත්තේ පිළිවෙලින් වැඩිවියට පත්ව තක්සලා නුවරට ගොස් ශිල්ප ඉගෙන ගෙන ගිහිගෙයි වසමින් මව්පියන්ගේ අභාවයෙන් සංවේගයට පත්ව ගෙදරින් නික්ම ගොස් තාපස පැවිද්දෙන් පැවිදිව වනයෙහි වන මුල් පලාඵලවලින් යැපෙමින් වාසය කළහ. එතුමා එහි වාසය කරද්දී බරණැස් රජුගේ පසල් දනව්වක කැළඹීමක් ඇතිවිය. රජතුමා එහි ගොස් යුද්ධයෙන් පැරදී මරබියෙන් බියපත් වූයේ ඇතු පිටින්ම එක් පසෙකින් පලාවිත්, කැලයෙහි හැසිරෙන්නේ, පෙරවරුවෙහි තිරීටවච්ඡ පලවැල සදහා ගියකල්හි ඒ තවුසාගේ අසපුවට පිවිසියේය. රජතුමා තවුසන් වසන තැනක්යයි සිතා ඇතුපිටින් බැස සුළඟින් හා අව්වෙන් ක්ලාන්ත වූයේ පිපාසයෙන් යුතුව පැන් කළය සොයමින් කිසිතැනක නොදැක සක්මන් කෙළවර ළිඳක් දුටුවේය. ජලය ඇදගැනීමට ලනුවක් හා කලයක් නොදැක පිපාසය ඉවසා ගැනීමට නොහැකිව ඇතාගේ බඩ බැඳි කඹය ගෙන ඇතා ළිං ඉවුරෙහි තබා උගේ පයෙහි කඹය බැඳ කඹයෙන් ළිඳට බැස කඹයෙන් ළංවිය නොහැකි වූ නිසා ගොඩවී උතුරුසළුව ලනු කෙළවර ගැටගසා නැවත බැස්සේය. එයද ප්‍රමාණවත් නොවීය. හෙතෙම පා අගින් ජලය ස්පර්ශකොට පිපාසය වැඩි නිසා පිපාසය නැතිකොට මරණය වුවද, යහපත් යයි ළිඳට පැන ඇති තරම් පැන් බී ගොඩ එන්නට නොහැකි වන්නේ එහිම සිටියේය. ඇතාද මනාව හික්මවා ඇති බැවින් බැහැර නොගොස් රජු දෙස බලමින් එහිම සිටියේය.
බෝසතාණන් වහන්සේ සවස් කාලයේ පළතුරු ගෙනවිත් ඇතා දැක, රජතුමා එන්නට ඇත. සන්නද්ධ වූ ඇතු පමණක් දක්නට ඇත. කාරණය කුමක්දැයි සිතා තාපසයා ඇතා ළගට එළඹියේය. ඇතා ඔහුගේ පැමිණීම දැන එකත් පැත්තකට වි සිටියේය. බෝසතාණන් වහන්සේ ළිං ඉවුරට ගොස් රජතුමා දැක මහරජතුමනි! බිය නොවන්නයි සනසා ඉණිමගක් බැඳ රජතුමා ගොඩ කරවා ඹහුගේ සිරුර පිරිමැද තෙල් තවරා නහවා පලාඵල ආදිය දී ඇතාගේ යුද ඇඳුම් මුදාහළේය. රජතුමා දෙතුන් දිනක් විවේක ගෙන බෝසතාණන් වහන්සේ තමන්ගේ සමීපයට එන ලෙස පොරොන්දු කරවාගෙන ගියේය. රජ බලඇණිය නුදුරෙහි කඳවුරු බැදගෙන සිටියේ රජු එනු දැක පිරිවරා ගති.
බෝසතාණන් වහන්සේද මාස එකහමාරකින් පමණ බරණැසට පැමිණ උයනෙහි වාසය කොට දෙවන දවසේ පිඬු පිණිස හැසිරෙමින් රජ ගෙදර දොරටුව සමීපයට ගියහ. රජතුමා මහා වා කවුළුව ඇර රජමිදුල දෙස බලමින් බෝසතාණන් වහන්සේ දැක, හැඳිනගෙන ප්‍රාසාදයෙන් බැස වැඳ උඩුමහල් තලයට කැඳවා ඔසවන ලද සුදුකුඩය යට රජ අසුනෙහි හිදුවා තමන් වෙනුවෙන් පිළියෙල වූ ආහාර වළදවා තමනුත් අනුභව කොට උයනට වැඩමවාගෙන ගොස් එහි උන්වහන්සේට සක්මන්මලු ආදියෙන් යුක්ත වාසස්ථානයක් කරවා සියලු තවුස් පිරිකර දී උයන්පල්ලාට පවරා දී වැඳ ගියේය. එතැන් පටන් බෝසතාණන් වහන්සේ රජමැදුරේ අනුභව කළ සේක. මහත් සත්කාර පැසසුම් ඇතිවිය.
ඒවා නොඉවසිය හැකි ඇමතිවරු මෙබඳු සත්කාර එක් යුද භටයකුට කරන්නේ නම්, කුමක්නම් නොකරන්නේදැයි කියා යුවරජු වෙත එළඹ, දේවයන් වහන්ස! අපගේ රජතුමා එක් තාපසයෙකුට අතිශයින් ඇලුම් කරයි. රජතුමා විසින් තවුසා කෙරෙහි කුමක්නම් දක්නා ලදද? තොපිද රජු සමග කථාකරනු මැනවියි කීහ. යුවරජතුමා යහපතැයි පිළිගෙන ඇමතියන් සමග රජු වෙත ගොස් වැඳ,
යන පළමු ගාථාව කීහ.
විද්‍යාවෙන් ඇති කරගත් කිසි කටයුත්තක් මොහුට නැත. (උගත් කිසිවක් නැත.) තොපගේ නෑයෙක් හෝ යහළුවෙක් හෝ නොවේ. ත්‍රිදණ්ඩක් ඇති ‘තිරීටවච්ඡ’ නම් වූ මේ තෙම කවර කරුණක් නිසා බොහෝ රස ඇති අග්‍ර භෝජනය (රස බොජුන්) අනුභව කරන්නේද
එහි**, නයිමස්ස විජ්ජාමයමත්‍ථි කිඤ්චි** යනු මේ තවුසාට විද්‍යාමය කිසි කටයුත්තක් නැත. (උගත් කිසිත් නැත) **න බන්‍ධවො** යනු (ඇසීමෙන්, කතාබහ කිරීමෙන් ඇති කරගත් නෑයන් වන සුතබන්ධු (එකට ඉගෙනීම නිසා ඇති කරගත් නෑයන් වන) සිප්පබන්ධු (තම ගෝත්‍රයට අයත් හෙයින් ඇතිවන) ගොත්ත බන්ධු (නැන්දා මාමා ආදී වශයෙන් ඇතිවන) ඤාති බන්ධු යන මෙම බන්ධූන් අතරින් එක් අයෙක්වත් නොවේ. **නො පන තෙ සහායො **යනු වැළි සෙල්ලම් කරන කුඩා කාලයේ සිට ඔබේ යහළුවෙක්ද නොවේ. **කෙන වණ්ණේන** යනු කුමන කරුණකින්. **තිරීට වච්ඡො** යනු ඔහුගේ නම ය. **තෙදණ්ඩිකො** යනු පැන් කෙණ්ඩිය තැබීම සදහා දඬු තුනක් ගෙන හැසිරෙන. **අග්ගපිණ්ඩං** යනු රසයෙන් යුක්ත වූ රජතුමාට සුදුසු අග්‍රභෝජනය.
ඒ අසා රජතුමා පුතා අමතා දරුව! මම පසල් දනව්වට ගොස් යුද්ධය පැරදී දෙතුන්දිනක් නොආ බවවත් සිහි කළෙහිදැයි අසා සිහි කළෙමියි කී කල්හි මා මොහු නිසා දිවි ලබන ලදි යයි ඒ සියලු ප්‍රවෘත්තිය කියා, දරුව! මගේ ජීවිත දායකයා මා ළඟට ආ කල්හි වෙමියි කියා
යන ඉතිරි ගාථා දෙක කීවේය.
සටනින් පැරදුණු, ජලය නැති බියකරු වනයෙහි විපතට පත් හුදකලා වූ මට විපතේදී ළිඳෙන් ගොඩ එන්නට අත දිගු කළේය. ඒ උපකාරය නිසා දුකින් පෙළුණු මම ගොඩ ආවෙමි.
මේ තාපසයාගේ උපකාරයෙන් මෙහි පැමිණියෙමි. පරලොවින් මිදී මෙලොව වසමි. දරුව! තිරීටවච්ඡ තාපසයා සිව්පසය ලබන්නට සුදුස්සෙකි. පරිභෝග කළ යුතු දේද යාගයට ගන්නා යාග ද්‍රව්‍යද දෙව්.
එහි, **ආපාසු** යනු ආපදාවලදී, **එකස්ස** යනු දෙවැන්නෙක් නැතිව, තනිවී, **කත්‍වා** යනු අනුකම්පා කොට, ප්‍රේමයද උපදවා, **විචන** **ස්මිං** යනු ජලය නැති කැලයෙහි, **ඝොරෙ** යනු දරුණු වූ, **පසාරයී කිච්ඡගතස්ස** **පාණිං** යනු ඉණිමගක් බැඳ ළිඳට බස්වා දුකට පත් වූ මට ගොඩඒම පිණිස වීර්යයෙන් යුක්ත අත දිගු කළේය. **තෙනූදතාරිං දුඛසම්පරෙතො** යනු ඒ කරුණෙන් දුක පිරිවරණ ලද්දේ ඒ ළිඳෙන් ගොඩට ආවෙමි.
**එතස්ස කිච්චේන ඉධානුපත්තො** යනු මම ඒ තාපසයාගේ ක්‍රියාවෙන්, මොහු විසින් කරන ලද ක්‍රියාවේ ආනුභාවයෙන් මෙහි පැමිණියෙමි. **වෙසායිනො විසයා** යනු වේසායී යනු යමයාට නමකි. ඔහුගේ තැන**. ජීවලොකෙ** යනු මිනිස් ලොවෙහි. මම මේ ජීව ලෝකයෙහි සිටියේ යමයාගේ තැන වූ මාරයාගේ තැන වූ පරලොව ගියේ වෙමි. ඒ මම මොහුගේ ක්‍රියාවෙන් කාරණයෙන් එයින් (ඒ පරලොවෙන්) නැවත මෙහි ආවෙමියි කියන ලද්දේ වෙයි. **ලාභාරහො** යනු ලාභ ලැබීමට සුදුසුයි. සිව්පසය ලැබීමට සුදුසුයි. **දෙථස්ස භොගං** යනු මොහු විසින් පරිභෝග කළයුතු සිව්පසය, සියලු ශ්‍රමණ පිරිකර නමැති සම්පත් මොහුට දෙව්. **යජතඤ්ච යඤ්ඤං** යනු නුඹද ඇමතියෝද, නුවරවැසියෝද යන තෙපි සියල්ලෝම මොහුට සම්පත් දෙව්. යාගයද යදිව්. උන්වහන්සේට දෙන්නා වූ දාන වස්තුව උන්වහන්සේ විසින් අනුභව කළයුතු බැවින් භෝග (ධනය) නම් වෙයි. අන් අයට යාග ද්‍රව්‍ය දීම් වශයෙන් යාගයයි. ඒ නිසා දෙවස්ස භොගං (ඔහුට භෝග දෙන්න) යජතඤ්ච යඤ්ඤං (යාග ද්‍රව්‍ය දෙන්න) යි කීය.
මෙසේ රජතුමා අහස් තලයේ චන්ද්‍රයා ඔසවා තබන්නකු මෙන් බෝසතාණන් වහන්සේගේ ගුණ ප්‍රකාශ කළ කල්හි ඔහුගේ ගුණ මහිමය හැමතැනම ප්‍රකට විය. අමතරවත් ඔහුට ලාභ සත්කාර උපන්නේය. එතැන් පටන් යුවරජ හෝ ඇමතිවරු හෝ අන් කිසිවෙක් හෝ රජුට කිසිවක් කියන්නට අසමත් විය. රජතුමා බෝසතාණන් වහන්සේගේ අවවාදයෙහි පිහිටා සිට දානාදි පිංකම්කොට දෙව්ලොව උපන්නේය. බෝසතාණන් වහන්සේද, අභිඥා, සමාපත්තිද උපදවාගෙන බඹලොව උපන්හ.
බුදුරජාණන් වහන්සේ මෙසේ පැරණි පඬිවරුද උපකාර වශයෙන්ම (උපකාර) කළහයි වදාරා මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල රජ ආනන්දය. තාපසයා වනාහි මම ම වූයෙමි යි වදාළ සේක.
**යස්සත්‍ථා දූරමායන්ති** යන මේ දේශනාව බුදුරජාණන් වහන්සේ ජේතවනාරාමයෙහි වැඩ වාසය කරද්දී බලවත් ආශා ඇති එක් භික්‍ෂුවක අරබයා වදාළ සේක. කතා වස්තුව නවක නිපාතයේ කාක ජාතකයේ මතු සඳහන් වන්නේය. බුදුරජාණන් වහන්සේ ඒ භික්‍ෂුව අමතා මහණ, දැන් පමණක් නොව පෙරත් ඔබ ලොල් වූයේ ලොල් කාරණයෙන්ම කඩුවෙන් හිස් සිඳුම් ලැබුවේයැයි වදාරා අතීත කථාව ගෙනහැර දැක්වූ සේක.
පෙර බරණැස් නුවර බඹදත් රජු රජ කරද්දී බෝසතාණන් වහන්සේ ඔහුගේ පුත්‍රයා වී වැඩිවියට පත්ව තක්සලා නුවරින් ශිල්ප ඉගෙන ගෙන පියාගේ ඇවෑමෙන් රාජ්‍යයෙහි පිහිටා පිරිසිදුව ප්‍රණීතව ගරුසරු ඇතිව ආහාර අනුභව කරන කෙනෙක් වූහ. ඒ නිසා මොහුට භෝජන සුද්ධික රජතුමා යයි නමක් ඇතිවිය. ඔහුගේ එක් එක් බඳුනකට ලක්‍ෂයක් වියදම් වන අයුරින් විධිවිධාන සලස්වා ඔහු ආහාර අනුභව කරයි. ඔහු ගෙය තුළ ආහාර අනුභව නොකරයි. තමන්ගේ ආහාර අනුභව කරන පිළිවෙළ බලා සිටින මහජනයා ලවා පින් කරවනු කැමැත්තෙන් රජගෙදර දොරටුවෙහි රුවන් මණ්ඩපයක් කරවා ආහාර ගන්නා වේලාවේ එය සරසවා ඔසවන ලද රනින් කළ සේසත ඇති රාජ ආසනයෙහි හිඳ ක්‍ෂත්‍රිය කන්‍යාවන් විසින් පිරිවරණ ලදුව ලක්‍ෂයක් වටිනා රන් බඳුනෙහි රසයෙන් පිරි බොජුන් අනුභව කරයි. ඉක්බිති එක් ලොල් මිනිසෙක් ඔහුගේ අනුභව කරන පිළිවෙළ බලා ඒ භෝජනය අනුභව කරනු කැමතිව පිපාසය දරාගත නොහැකිව මේ උපාය ඇතැයි සලකා දැඩි ලෙස ඇඳගෙන අත් ඔසවා පින්වත, මම දූතයෙක් දූතයෙක් යැයි මහත් ශබ්ද කරමින් රජු වෙත එළඹියේය. එසමයෙහි ඒ ජනපදයෙහි “මම දූතයෙක් වෙමි” යි කියන තැනැත්තා නොවළක්වති. ඒ නිසා මහජනයා දෙපසට වී අවකාශ දුන්හ. ඔහු වේගයෙන් අවුත් රජුගේ භාජනයෙන් එක් බත්පිඩක් ගෙන කටේ දමා ගත්තේය. ඉක්බිති ඔහුගේ හිස සිඳින්නෙමියි කඩු දරන්නා කඩුව එළියට ඇද ගත්තේය. රජතුමා පහර නොදෙවයි කියා වැළැක්වීය. (රජතුමා ඔහුට) බිය නොවන්න. අනුභව කරන්නැයි (කියා) අත සෝදා හුන්නේය. ආහාර ගෙන අවසානයේ ඔහුටද තවත් බොන පැන්ද බුලත්ද දෙවා එම්බල පුරුෂය, නුඹ දූතයෙක්මියි කියන්නෙහි කාගේ දූතයාදැයි විචාළේය. මහරජතුමනි, මම තෘෂ්ණාවෙහි දූතයා වෙමි. උදරයෙහි දූතයා වෙමි. තණ්හාව මට අණකොට නුඹ යවයි දූතයෙක් කොට එවීයයි
යන පළමු ගාථා දෙක කීවේය.
යමක් සඳහා සතුරාගෙන් වුවද යමක් ඉල්ලා ගන්නට දුරස්ථානයකට යත්ද, මම ඒ උදරයේ දූතයෙක්මි. රජතුමනි! මට නොකිපුණ මැනවි.
සත්ත්වයෝ රෑ දවල්හි යම් උදරයක වසඟයට යත්ද, මම ඒ උදරයාගේ දූතයෙක්මි. රජතුමනි, මට නොකිපුණ මැනවි.
එහි, **යස්සත්‍ථා දූරමායන්ති** යනු යමක් සදහා මේ සත්ත්වයෝ තෘෂ්ණා වසඟව දුරටද යත්. **රථෙසභා** යනු රථයෙහි සිට යුද්ධ කරන ප්‍රධාන යෝධයාණෙනි! (රජතුමනි!)
රජතුමා ඔහුගේ වචනය අසා එය සත්‍යයකි. මේ සත්ත්වයෝ උදරයෙහි දූතයෝය. තෘෂ්ණා වශයෙන් හැසිරෙත්. තෘෂ්ණාවම මේ සත්ත්වයන් පාලනය කරයි. ඒකාන්තයෙන් මොහු විසින් මනාප වූවක්ම කියන ලදැයි ඒ පුරුෂයා කෙරෙහි සතුටුවී -
යන තුන්වන ගාථාව කීවේය.
බමුණාණෙනි! වෘෂභ රාජයෙකු සහිතව රතුපැහැති ගවයන් දහසක් තොපට දෙමි. දූතයෙක් දූතයෙකුට කෙසේ නොදන්නේද? අපිදු ඔහුගේම (උදරයාගේ) දූතයෝ වෙමු.
එහි, **බ්‍රාහ්මණ** යනු ඇමතීම් මාත්‍රයකි. **රෝහිණීනං** යනු රතු පැහැයෙන් යුත් (ගවයන්) සහ **පුංගවෙන** යනු සමූහයකට නායක වූ උවදුරු රකින්නා වූ වෘෂභයෙකු සමග, **මයම්පි **යනු මමද සෙසු සියලු සත්ත්වයෝද ඒ උදරයාගේම දූතයෝ වෙමු. ඒ නිසා උදර දූතයෙකුට සමාන වු මම උදර දූතයෙකු වූ තොපට කුමක් නිසා නොදෙම්ද? මෙසේත් කියා ඒකාන්තයෙන්ම ඇසීම (ශ්‍රැතිය) ධනය කොට ඇති මේ පුරුෂයා විසින් පෙර නොඅසන ලද කරුණක් අස්වන ලද්දේ වෙමියි සතුටු සිත් ඇතිව ඔහුට මහත් සම්පත් ලබා දුන්නේය. (පෙර මා අසා නැති කරුණක් මේ උගත් පුද්ගලයා කීවේය. එය මම ඇසුවෙමි. එනිසා සතුටු සිත් ඇතිව ඔහුට මහත් සම්පත් ලබා දුන්නේය.)
බුදුරජාණන් වහන්සේ මේ ධර්මදේශනා ගෙනහැර දක්වා චතුරාර්ය සත්‍යය ප්‍රකාශකොට ජාතක කථාව ගලපා වදාළ සේක. සත්‍ය දේශනාව කෙළවර ඒ ලොල් භික්‍ෂුව අනාගාමි ඵලයෙහි පිහිටියේය. බොහෝදෙනා සෝවාන් ආදී මාර්ග ඵලයට පත්වූහ. එකල ලොල් පුරුෂයා මෙකල ලොල භික්‍ෂුවයි. භෝජන සුද්ධික රජතුමා වනාහි මම ම වූයෙමි යි වදාළ සේක.


2. පදුම වර්‍ගය
**යථා කෙසා ච මස්සූ ච** යන දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් ආනන්ද බෝධියට මල්මාලා පූජාකරන භික්‍ෂූන් අරබයා දේශනා කළ සේක. කතා පුවත කාලිංග බෝධි ජාතකයෙහි මතු සඳහන් වන්නේය. එය වනාහි ආනන්ද තෙරුන් වහන්සේ විසින් රෝපණය කරන ලද බැවින් ආනන්ද බෝධි යයි නම් විය. තෙරුන් වහන්සේ විසින් ජේතවනාරාම දොරකොටුව අසල බෝධිය රෝපණය කළ බව සියලු දඹදිව පැතිරුණේය. ඉක්බිති එක්තරා ජනපදවාසී භික්‍ෂූහු ආනන්ද බෝධියට මල්මාලා පූජා කරන්නෙමුයි දෙව්රමට අවුත් බුදුරජාණන් වහන්සේට වැඳ දෙවන දවසේ සැවැත්නුවරට පිවිස උපුල් මල් ඇති වීදියට ගොස් මල් නොලබා ආපසු ඇවිත් ආනන්ද තෙරුන්ට සැල කළාහුය. ඇවැත්නි! අපි බෝධින් වහන්සේට මල්මාලා පූජා කරන්නෙමුයි උපුල් වීදියට ගොස් එක් මලක්වත් නොලැබුවෙමු. තෙරුන් වහන්සේ ඇවැත්නි! මම ඔබලාට මල් ගෙන එන්නෙමියි කියා උපුල් විකුණන වීදියට ගොස් බොහෝ නිලුපුල් මිටි ඔසවාගෙන අවුත් ඔවුන්ට දෙවූහ. උන්වහන්සේලා ඒවා රැගෙන බෝධපූජා කළාහුය. ඒ ප්‍රවෘත්තිය දැන දම්සභාවෙහි භික්‍ෂූහු ඇවැත්නි! ජනපදවාසී භික්‍ෂූහු පින්මදකමින් උපුල් විකුණන වීදියට ගොස් මල් නොලැබූහ. තෙරුන් වහන්සේ වැඩම කළ ගමන්ම ගෙන්වාගෙන වැඩියහ යනුවෙන් තෙරුන් වහන්සේගේ ගුණකථාවක් මතු කළහ. බුදුරජාණන් වහන්සේ වැඩම කර මහණෙනි! මා එන්නට පෙර කවර කථාවකින් යුතුව මෙහි සිටියාහුදැයි විචාරා මෙනම් කතාවෙන් යයි කී කල්හි, මහණෙනි! කිමෙහි, බිනීමෙහි දක්‍ෂ වූයෝ දැන් පමණක් මල් ලැබුවාහු නොවෙති. පෙරත් ලැබුවාහු යයි වදාරා අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී බෝසතාණන් වහන්සේ සිටුපුත්‍රයෙක් වූ සේක. ඇතුළු නුවරම එක් විලක නෙළුම් පිපේ. බිඳුණු නාසයක් ඇති එක් පුරුෂයෙක් විල රකී. ඉක්බිති එක්දිනක් බරණැස් නුවර උත්සව කාලය දැනුම් දුන් කල්හි මල් පැළඳ සැනකෙළි කෙලිනු කැමති සිටුපුත්‍රයෝ තිදෙනෙක් නාසය සිඳුණු අයට බොරු වර්ණනා කියා මල් ඉල්ලන්නෙමුයි ඔහු නෙළුම් මල් කඩන කාලයේ විල අසලට ගොස් එකත්පසෙක සිටියාහුය.
ඔවුන්ගෙන් එකෙක් ඔහු අමතා -
යන පළමු ගාථාව කිවේය.
යම්සේ හිසකෙස්ද, දැලිරැවුල්ද කපන්න කපන්න යළි වැඩේද, එලෙස තොපගේ නාසය නැවත වැඩේවා. මවිසින් ඔබෙන් ඉල්ලන ලදි. පියුමක් දෙන්න.
හෙතෙම ඔහු කෙරෙහි කිපී මලක් නුදුන්නේය.
ඉක්බිති ඔහුට දෙවැන්නා -
යන දෙවන ගාථාව කීය.
යම්සේ කෙතෙහි වැපිරූ සරත් සමයෙහි රැගෙන තැන්පත් කල බිත්තර වී මනාසේ වැඩේද එපරිදි ඔබේ නාසය නැවත වැඩේවා. මවිසින් ඔබෙන් ඉල්ලන ලදී. පියුමක් දෙන්න.
එහි, **සාරදිකං** යනු සරත් සෘතුවෙහි ගෙන තබන ලද සාරවත් බිත්තර වී හෙතෙම ඔහුටද කිපී නෙළුමක් නුදුන්නේය.
ඉක්බිති ඔහුට තෙවැන්නා -
යන තෙවන ගාථාව කීවේය.
මුල් දෙදෙනාම මල් දෙන්නේ යැයි බොරු කියති. ඔවුහු ඔබේ නාසය වැඩේවායි කීවත් නොකීවත් නාසය වැඩීමක් නැත. මිතුර! ඉල්ලන ලද්දෙහි පියුම් දෙන්න.
එහි**, උභොපි පලපන්තෙතෙ** යනු මොවුන් දෙදෙනාම බොරු කියති. අපි පද්මානි යනු අපට නෙළුම් දෙතියි සිතා මෙසේ කියති. **වජ්ජුං වා තෙ නවා වජ්ජුං** යනු නුඹේ නාසය වැඩේයයි සිතා මෙසේ කීවත් නොකීවත් ඔවුන්ගේ වචනය ප්‍රමාණයක් නොවේ. කෙසේවත් නාසය වැඩීමක් නැත. **අහං** මම නුඹේ නාසය උදෙසා කිසිවක් නොකියමි. හුදෙක්, **යාචාමි** ඉල්ලමි. ඒ මට **දෙහි සම්ම පදුමානි** **යාචිතො** යනු ඉල්ලන ලද්දේ යහළුව, නෙළුම් දෙන්න.
ඒ අසා නෙළුම් විල රකින්නා මේ දෙදෙනා විසින් බොරුවක් කරන ලදි. තොප විසින් ඇත්ත ස්වභාවය කියන ලදි. නුඹට නෙළුම් මල් සුදුසුයැයි කියා ලොකු නෙළුම් මිටියක් ගෙනවුත් ඔහුගේ ගෙදරට දී තමන්ගේ නෙළුම් විලටම ගියේය.
බුදුරජාණන් වහන්සේ මේ ධර්ම දේශනාව ගෙනහැර දක්වා ජාතක කථාව ගලපා නිමවා වදාළ සේක. එකල නෙළුම් මල් ලැබූ සිටුපුත්‍රයා මම ම වූයෙමි යි වදාළ සේක.
**පාණී චෙ මුදුකොචස්සා** යන මේ දේශනාව බුදුරජාණන් වහන්සේ දෙව්රම් වෙහෙරෙහි වැඩවාසය කරන සේක් එක්තරා කලකිරුණු භික්‍ෂුවක් අරබයා වදාළ සේක. බුදුරජාණන් වහන්සේ, දම්සභාවට කැඳවන ලද ඒ භික්‍ෂුවගෙන් ඇත්තද මහණ! ඔබ කළකිරුණේදැයි විචාරා ස්වාමීනි! ඇත්තයි කී කල්හි මහණ! ස්ත්‍රීහු වනාහි කෙළෙස් වසඟයට යාමෙන් ආරක්‍ෂා කළ නොහැකිය. පෙර පඬිවරු පවා තමන්ගේ දුව රැකීමට නොහැකි වූහ. පියා විසින් අතින් අල්ලාගෙන සිටියදීත් දුව පියාට නොදන්වාම කෙලෙස් වසඟව පුරුෂයෙකු සමග පලා ගියේයයි වදාරා අතීත කථාව ගෙනහැර දැක්වූ සේක.
පෙර බරණැස් නුවර බඹදත් රජු රජ කරද්දී අප මහ බෝසතාණන් වහන්සේ ඔහුගේ අග මෙහෙසියගේ කුසෙහි පිළිසිඳගෙන බිහිව වැඩිවියට පත්ව තක්සලා නුවරින් ශිල්ප ඉගෙන ගෙන අවුත් පියාගේ ඇවෑමෙන් රාජ්‍යයෙහි පිහිටා දැහැමින් රජය කරවූහ. හෙතෙම දුවද බෑණාද දෙදෙනාම ඇතුළු ගෙයි පෝෂණය කරමින් එක් දවසක් ඇමතියන් සමග හුන්නේ මගේ ඇවෑමෙන් මගේ බෑණා රජ වන්නේය. මගේ දුව ඔහුගේම අග මෙහෙසිය වන්නේ යයි කියා පසුකලෙක ඔවුන් වැඩි වයසට පත් කාලයේ නැවත ඇමතියන් සමග සිටින්නේ මගේ බෑණාට අනිකෙකුගේ දුවක ගෙනෙන්නෙමි. මගේ දුවද අන් රජ කුලයකට දෙන්නෙමි. මෙසේ අපට නෑයෝ බොහෝ වන්නාහුයයි කීහ. ඇමතිවරු එය පිළිගත්තාහුය.
ඉක්බිති රජතුමා බෑණාට පිටතින් ගෙයක් දෙවීය. ඇතුළට පිවිසීම වැළැක්වීය. ඔවුහු වනාහි ඔවුනොවුන් පිළිබඳ සිත් ඇත්තෝ වූහ. කුමාරයා කිසියම් උපායකින් රජදුව පිටතට පමුණුවා ගන්නෙමියි සිතමින් උපායක් ඇතැයි කිරිමවට අල්ලසක් දී, ආර්ය පුත්‍රය! කුමක් කළ යුතුදැයි කී කල්හි මෑණියනි! රජදුව පිටකර ගැනීමට අවකාශයක් කෙසේ ලබන්නෙමුදැයි කීය. රජදුව සමග කතාකොට දැනගන්නෙමියි කීවාය. හොඳයි මෑණියනියි කීය. ඈ ගොස් එව දරුව! ඔබේ ඔළුවේ උකුණන් ගන්නෙමියි කියා ඇය කුඩා පුටුවක වාඩිකරවා තමා උස් පුටුවක හිඳගෙන ඇගේ හිස තමන්ගේ කලවෙහි තබාගෙන උකුණන් ගනිමින් හිසට නියපොත්තෙන් ඇන්නාය. රජ දුව මැය තමන්ගේ නියෙන් නොඅනියි. නැන්දාගේ පුතා වන මගේ කුමාරයාගේ නියෙන් අනිතියි දැනගෙන මෑණියනි! නුඹ කුමාරයා සමීපයට ගියාදැයි විචාළාය. දරුව එසේ යයි කීවාය. ඔහු විසින් කුමන පණිවිඩයක් කියන ලදද? දරුව, නුඔ බැහැර කරගැනීමට උපායක් විමසයි යනුවෙන් කීවාය. රජදුව නුවණ ඇති තැනැත්තා දැනගන්නේ යයි සිතා පළමු ගාථාව කියා මෑණියනි! මෙය ඉගෙනගෙන කුමාරයාට කියන්නයි කීවාය.
“ඉතින් අත්තල මොළොක් වී නම්, ඇතා මනාව හික්මවා ඇතිනම්, රැය අඳුරු වී නම්, වැසිද වස්නේ වී නම් අපගේ අදහස ඒකාන්තයෙන් සඵල වන්නේය.”
ඇය එය ඉගෙනගෙන කුමාරයා සමීපයට ගොස් මෑණියනි, රජදුව කුමක් කීවාදැයි ඇසූ කල්හි ආර්ය පුත්‍රයනි! අන් කිසිවක් නොකියා මේ ගාථාව එවන ලදැයි කියා ඒ ගාථාව කීවාය. කුමාරයා එහි තේරුම දැන මෑණියනි! යවයි ඇය පිටත්කර හැරියේය.
ගාථාවෙහි අර්ථය: එදින් ඔබේ එක් සුළු උපස්ථායකයකුගේ අත මගේ අත මෙන් **මුදු අස්ස** මොළොක් වන්නේද, ඉදින් ඔබට නොසෙල්වී සිටිය හැකි අයුරින් පුහුණු කළ හෙයින්, **සුකාරිතො** සුකාරිත නම් වූ එක් ඇතෙක් සිටීද, ඉදින් අංග සතරකින් යුක්ත වූ අතිශයින් බහුල වු**, අන්‍ධකාරො** අන්ධකාරයක් පවතින යම් දිනයක් වේද එදින වැස්සද**, වස්සෙය්‍ය** වසින්නේ නම්, **අථ නූන තදා සියා** එබඳු කලක මේ කරුණු සතර පැමිණ ඒකාන්තයෙන් ඔබේ බලාපෛාරොත්තු මුදුන්පත් වන්නේය.
කුමාරයා ඒ අර්ථය තතු පරිදි දැන රූමත් මෘදු අතක් ඇති එක් සුළු උපස්ථායකයකු සූදානම්කොට මඟුල් ඇත්ගොව්වාට අල්ලස් දී ඇතා නොසෙල්වෙන අයුරු පුරුදුකොට වේලාව එළඹෙන තුරු සිටියේය.
ඉක්බිති එක් මාසේපෝය දිනක (කළුවර පෝ දිනක) මධ්‍යම රාත්‍රිය පැමිණි කල මහා ඝන වැස්සක් වැස්සේය. කුමාරයා දැන් මේ රජදුව කියන ලද දිනයයි සිතා ඇතුපිට නැගී මෘදු අත් ඇති සුළු උපස්ථායකයා ඇතුපිට හිඳුවාගෙන ගොස් රජගෙදර අහස් මිදුලට මුහුණලා ඇති තැනක ඇතා මහා බිත්තියට හේත්තු කරවා වා කවුළුව (ජනේලය) ළඟ තෙමෙමින් සිටියේය. රජතුමාද දියණිය රකිමින් අන් තැන නිදන්නට නොදෙයි. තමන් ළග කුඩා ඇදක නිදි කරවයි. ඈ ද අද කුමරා එන්නේ යයි දැන නො නිදාම වැතිර හුන්නාය. පියාණනි! නානු කැමැත්තෙමියි කීවාය. රජතුමා එව දරුවයි ඇගේ අතින් අල්ලාගෙන වා කවුළුව සමීපයට පමුණුවා දුරව නාන්නැයි කියා ඔසවා තබා වා කවුළුවේ පිටත ඇති පියුමෙහි තබා එක් අතකින් අල්ලාගෙන සිටියේය. ඇය නාන ගමන්ම කුමාරයාට අත දිගු කළාය. ඔහු ඇගේ අතින් ආභරණ ගළවා උපස්ථායකයාගේ අතෙහි පළඳවා ඔහු ඔසවා රජදුව සිටි නෙළුමෙහි තැබීය. ඈ ඔහුගේ අත ගෙන පියාගේ අතෙහි තැබුවේය. හෙතෙම ඔහුගේ අතගෙන දුවගේ අත අතහැරියේය. ඈ අනිත් අතින්ද ආභරණ ගළවා ඔහුගේ දෙවන අතේ පළඳවා පියා අතෙහි තබා කුමාරයා සමග ගියාය. රජතුමා මේ මගේ දුවය යන හැඟීමෙන් ඒ දරුවා නා අවසන් වූ පසු සිරියහන් ගැබෙහි නිදි කරවා දොර වසා සීල් තබා ආරක්ෂාව පහන් වූ පසු දොර විවර කොට නිදාගත්තේය.
රජතුමා රාත්‍රිය පහන් වූ පසු දොර විවරකොට ඒ දරුවා දැක මේ කවරෙක්දැයි විචාළේය. ඔහු කුමාරයා සමග ඇය ගිය බව කීවේය. රජතුමා විපිළිසර වි අතින් අල්ලාගෙන හැසිරුණත් ස්ත්‍රීන් නම් රැකිය නොහැකිය. මෙසේ ඔවුන් නම් නොරැකිය හැකි අය වෙතියි සිතා
යන අනිත් ගාථා දෙක කීවේය.
පුරුෂයන්ගෙන් තෘප්ත නොවන්නා වූ මෘදු සම්භාෂණ ඇති පුරවන්නට බැරි ගඟක් සමාන ස්ත්‍රීහු තමාට වසඟයන් අපායේ ගිල්ලති. මෙය දැන දුරින්ම දුරු කරන්න.
තෙල ස්ත්‍රීහු රුචියෙන් වේවයි ධන හේතුවෙන් වේවයි යම් පුරුෂයෙකු ඇසුරු කෙරෙත්ද තමා සිටි තැන දවන ගින්න සේ සේවනය කළාහුම වනසා දමති.
එහි **අනලා මුදුසම්භාසා** යනු මොළොක් වචනයෙන් යුතු ස්ත්‍රීය සතුටු කළ නොහැකිය. මෘදු වචන ඇත්තියට සලකන්නට නොහැකිය යන අර්ථයයි. ස්ත්‍රීන්ට පුරුෂයන් ඇතිවීමක් නැත යන අර්ථයෙන් ස්ත්‍රීහු අනල නම් වෙති. (කොපමණ පුරුෂයන් ඇසුරු කළත් ස්ත්‍රීන්ට ඇතිවීමක්, සෑහීමක් නැත. එහෙයින් ස්ත්‍රීහු ‘අනලා’ නම් වෙති. මුදු සම්භාසා යනු දැඩි හදවතක් ඇතිකල්හි ද ස්ත්‍රීන්ගේ වචනය මොළොක්ය යන අර්ථයෙන් ස්ත්‍රීහු ‘මුදු සම්භාසා’ නම් වෙති. **දුප්පූරා තා නදීසමා** යනු එන එන ජලය ගලා යන හෙයින්. නදිය ජලයෙන් පිරවීම දුෂ්කරය. එසේම ස්ත්‍රීය විඳින විඳින ලද මෛථුන සේවනය (ලිංගික ඇසුර) ආදියෙන් සෑහීමකට පත්නොවන හෙයින් (ස්ත්‍රියගේ ආශාව) පිරවීම අපහසුය. එහෙයින්
“මහණෙනි, කරුණු තුනකින් තෘප්තියකට නොපැමිණි, පසුබැසීමක් නැති ස්ත්‍රිය කලුරිය කරයි. ඒ කරුණු තුන මොනවාද? 1. මෛථුන සේවනයෙන්ද, 2. දරුවන් ලැබීමෙන්ද, 3. (ආභරණ ආදී) අලංකාර දේ ලැබීමෙන්ද යන මේ කරුණු තුනෙන් තෘප්තියකට, පසුබැසීමක් නැතිව මහණෙනි! ස්ත්‍රිය කලුරිය කරයි” යනුවෙන් දේශනා කරන ලදි.
**සීදන්ති** යනු අටමහා නරකාදියෙහිද සොළොස් (16) උසස්ද නිරයෙහිද ගිලෙති. තං යනු නිපාත මාත්‍රයකි. **විදිත්‍වාන** යනු මෙසේ දැන. **ආරකා පරිවජ්ජයෙ** යනු මේ ස්ත්‍රීහු නම් මෛථුන සේවනය කිරීම් ආදියෙන් සෑහීමකට පත්නොවී කලුරියකොට ඒ නිරයවල ගිලෙති. මෙසේ ඒ ස්ත්‍රීහු තමන් ගිලෙමින් අන් කවරකෙුට සැප පිණිස වන්නාහුදැයි මෙසේ දැන පණ්ඩිත පුරුෂයා ඒ ස්ත්‍රීන් දුරින්ම දුරු කරන්නේය යනුවෙන් දක්වයි. **ඡන්‍දසා වා ධනෙන වා** යනු තමන්ගේ ඡන්‍දයෙන් හෝ රුචියෙන් හෝ ප්‍රේමයෙන් හෝ රැකියාවක් කුලියක් කොට ලැබෙන ධනයෙන් හෝ යම් පුරුෂයකු ඒ ස්ත්‍රීහු සේවනය කරත්ද, භජනය (ඇසුරු) කරත්ද, **ජාතවෙදො** යනු ගින්නය. ඒ ගින්න හටගත් මොහොතෙහිම (උණුසුම) විඳිනු ලැබේ. දැනගත්තේ වෙයි. ප්‍රකට වූයේ වෙයි යන අර්ථයෙන් ජාතවේද නම් වේ. යම්සේ ඒ ගින්න තමා හටගත් තැනත් දවයිද, එසේම මේ ස්ත්‍රීහු තමන් ඇසුරු කරන ධනයෙන්, පිරිවරින්, ශීලයෙන්, ප්‍රඥාවෙන් යුක්ත වූ ඒ පුරුෂයා ද ඒ සියළු පුරුෂයන්ගේ ධන ආදිය විනාශ කිරීම් වශයෙන් නැවත ඒ ධනය ඇති නොවන සේ කටයුතු කරමින් වහාම තවති. දවති.
ස්ත්‍රීන්ගේ වසඟයට ගිය බලවත් අයද දුබලයෝ වෙති. ශක්තිවන්තයෝද පිරිහෙති. ඇස් ඇත්තෝ අන්ධ වෙති.
ස්ත්‍රීන්ගේ වසඟයට ගිය ගුණවන්තයෝ ද ගුණ නැත්තෝ වෙති. නුවණැත්තෝ ද පිරිහෙති. පමා වූවාහු බන්ධනයෙහි නිදති.
පමා වූවහුගේ ඉගෙනීමද තපස ද ශීලය ද සත්‍යය ද ත්‍යාගය ද සිහිය ද ප්‍රඥාව ද මංපහරන්නෙකු මෙන් විනාශ කරති.
පමා වූ තැනැත්තාගේ පිරිවරද කීර්තිය ද, උත්සාහය ද, සූරකමද උගත්කම ද නුවණ ද ගින්න දරකඩක් දවන්නා සේ දවත්.
මෙසේ කියා මහාබෝධිසත්ත්වයෝ මවිසින් බෑණා ද පෝෂණය කළ යුතුයි සිතා මහත් වූ සත්කාර ඇතිව දියණිය ඔහුටම පාවා දී ඔහු (බෑණා) යුවරජකමෙහි පිහිටුවීය.
බුදුරජාණන් වහන්සේ මේ ධර්ම දේශනාව ගෙනහැර දක්වා චතුරාර්ය සත්‍ය දේශනාකොට ජාතක කථාව ගලපා නිමවා වදාළ සේක. සත්‍ය දේශනාව කෙළවර කළකිරුණු භික්‍ෂුව සෝවාන් ඵලයෙහි පිහිටියේය. එකල්හි රජතුමා මම ම වූයෙමි යි වදාළ සේක.
**අභිජ්ජමානෙ වාරස්මිං** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරනසේක් එක් උකටලී වූ භික්‍ෂුවක අරබයා දේශනා කළ සේක. දම්සභාවට කැඳවාගෙන එනු ලැබූ ඒ භික්‍ෂුව ඇමතූ බුදුරජාණන් වහන්සේ ඇත්තද මහණ නුඹ කළකිරුණාදැයි විචාරා ඇත්තයි ස්වාමීනියි කි කල්හි මහණ, මේ ස්ත්‍රීහු නම් පෙර පිරිසිදු සත්ත්වයන්ද කෙලෙසූහයි වදාරා අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජතුමා දරුවන් නැතිව තමන්ගේ ස්ත්‍රින්ට පුතෙකු ප්‍රාර්ථනා කරන ලෙස කීවේය. ඒ ස්ත්‍රීහු පුතුන් පතත්, මෙසේ දිගුකාලයක් ගියකල්හි බෝසතාණන් වහන්සේ බඹලොවින් චුතවී අගමෙහෙසියගේ කුසෙහි පිළිසිඳගත් සේක. ඒ කුමරුවා උපන් හැටියේම නාවා කිරි පෙවීම පිණිස කිරිමවට දුන්නාහුය. හෙතෙම කිරි බොමින් හඬයි. ඉක්බිති කුමරු අන් ස්ත්‍රියකට දුන්නේය. ස්ත්‍රියකගේ අතට ගිය කුමරා නිහඬ නොවීය. ඉක්බිති කුමරු සේවකයෙකුට දුන්හ. ඔහු ගත් පමණින් නිහඬ විය. එතැන් පටන් පුරුෂයෝම ඔහුව ගෙන හැසිරෙත්. කිරි පොවන විට දොවා පොවත්. තිරයක් අතරින් තන පුඩුව කටෙහි තබත්. වැඩෙන්නා වූ ඔහුට පසුකලෙකත් ස්ත්‍රීන් දැකීමට නම් නොහැකිය. ඒ නිසා රජතුමා ඔහුට වෙන් වෙන්ව හිඳිනා තැන් ආදියද ධ්‍යාන වැඩීමට සුදුසු ගෙයක්ද කරවීය.
රජතුමා කුමරු සොළොස් වස් කාලයේදී මට වෙනත් පුතෙක් නැත. මේ තෙමේ කම් සුව නොවළඳයි. රාජ්‍යයද කැමති නොවන්නේය. මගේ පුතා ඉතා අපහසුවෙන් ලබා ගත් කෙනෙකි යනුවෙන් සිතුවේය. ඉක්බිති නැටුම්, ගැයුම්, වැයුම්වල දක්‍ෂ පුරුෂයින්ට සේවයකොට තමන් වසඟයට පොළඹවා ගැනීමට හැකියාව ඇති එක් තරුණ නිළියක් රජු වෙත එළඹ, දේවයන් වහන්ස! කුමක් සිතන්නාහුදැයි ඇසුවාය. රජතුමා ඒ කාරණාව කීවේය. දේවයන් වහන්ස! එසේ වේවා! මම ඔහුව පොළඹවා කම් රසය දන්වන්නෙමියි කීවාය. ඉදින් මගේ පුත් අනිත්ථිගන්ධ කුමාරයාව පොළඹවා ගන්නට හැකිවන්නෙහි නම් ඔහු රජ වන්නේය. නුඹ අගමෙහෙසිය වන්නේ යැයි කීවේය. ඈ, දේවයන් වහන්ස! එය මට බාරයි. නුඹවහන්සේ ඒ ගැන නොසිතනු මැනවයි කියා ආරක්ෂක මිනිසුන් කරා එළඹ මම අළුයම් කාලයෙහි අවුත් රාජපුත්‍රයා නිදන ධ්‍යානාගාරයෙන් පිටත සිට ගායනා කරන්නෙමි. ඉදින් කිපෙයි නම් මට කියව. මම බැහැර වන්නෙමි. ඉදින් අසා සිටියි නම් මා ගැන වර්ණනා කරවයි කීවාය. ඔවුහු යහපතැයි පිළිගත්තාහුය.
ඈ ද අලුයම් කාලයෙහි ඒ ප්‍රදේශයෙහි සිට වීණා හඬින් ගි හඬද ගී හඬින් වීණා හඬද නොඉක්මවා මිහිරි ස්වරයෙන් ගායනා කළාය. කුමරා එය අසමින්ම නිදා ගත්තේය. දෙවන දවසේද ආසන්නයේ සිට ගායනා කරන්නට අණ කළේය. ඊළඟ දවසේ ධ්‍යානාගාරයෙහි සිට ගයන්නට අණ කළේය. පසුදින තමන් ළග සිට ගයන්නට දැයි මෙසේ ක්‍රම ක්‍රමයෙන් තෘෂ්ණාව උපදවා මෛථුන සේවනයෙහි යෙදී පංචකාමයෙහි රසය දැන ස්ත්‍රියක නම් අන් අයට නොදෙන්නෙමියි කඩුව ගෙන ඇතුල් වීථියට බැස පුරුෂයින් ලුහුබඳිමින් හැසිරේ. ඉක්බිති රජතුමා කුමාරයා අල්ලවාගෙන, ඒ කුමාරිකාව සමග නගරයෙන් නෙරපා හැරියේය. දෙදෙනාම කැලයට පිවිස, ගඟ පහළට ගොස් එක් පැත්තකින් ගඟත්, එක් පැත්තකින් මුහුදත් සිටින ලෙස ඒ දෙක අතරෙහි අසපුවක් තනාගෙන වාසය කළාහුය. කුමාරිකාව අසපුවේ හිඳ අල, මුල් ආදිය උයයි. බෝසතාණන් වහන්සේ වනයෙන් පලාඵල ගෙනඑයි.
ඉක්බිති එක්දිනක් කුමරා පලවැල සදහා ගියකල්හි, මුහුද මැද දිවයිනක එක් තාපසයෙක් පිඬු සිඟීම පිණිස අහසින් යන්නේ දුම් පිටවෙනු දැක අසපුව ළඟ බැස්සේය. ඉක්බිති ඈ උයනතුරු හිඳගන්නැයි ඒ තවුසාට කියා හිඳුවා ස්ත්‍රී මායම් පෙන්වා පොළඹවාගෙන ලෝකාස්වාද රතියෙහි යෙදී ධ්‍යානය නැතිකොට මොහුගේ බ්‍රහ්මචරියාව අතුරුදහන් කළාය. හෙතෙම තටු සිඳින ලද කපුටෙක් මෙන් හැර යන්නට නොහැකි වන්නේ ඒ දවස එහිම සිට බෝසතාණන් වහන්සේ එනු දැක වේගයෙන් මුහුද දෙසට පලා ගියේය. ඉක්බිති හෙතෙම මගේ සතුරා වන්නේ යැයි සිතා කඩුව ඔසවාගෙන ඔහුව ලුහුබැන්දේය. තාපසයා අහසට නගින ආකාරයක් දක්වා මුහුදට වැටුණේය. බෝසතාණන් වහන්සේ මේ තාපසයා අහසින් එන්නට ඇතැයිද ධ්‍යානය පිරිහි ඇති බැවින් මුහුදට වැටුණේ යයි සිතා දැන් මා විසින් මොහුට උදව් කිරීම වටි යයි සිතා, වෙරළ අසල සිට
යන මේ ගාථා කීහ.
ජලයෙහි නොගෑවී සෘද්ධි බලයෙන් අවුත් ස්ත්‍රිය හා ඇසුරට ගොස් මහ මුහුදෙහි ගිලෙන්නෙහිය.
මේ ස්ත්‍රීහු කාමයෙන් පුරුෂයන් පොළඹවන්නෝය. මහාමායා ඇත්තෝය. බඹසර නම් වූ උතුම් හැසිරීම නිසා පුරුෂයන් අපායේ ගිල්වත්. මෙය දැන ඇය දුරින්ම දුරු කරන්නේය.
මේ ස්ත්‍රීහු කැමැත්තෙන් හෝ ධන හේතුවෙන් හෝ යම් පුරුෂයෙකු ඇසුරු කෙරේද, තමා සිටි තැන දවන ගින්න සේ සේවනය කළ තැනැත්තාව වහා දවත්.
එහි, **අභිජ්ජමානෙ වාරිස්මිං** යනු නොසෙල්වෙන, කම්පා නොවන මේ ජලයෙහි, (සයුරහි) ජලය ස්පර්ශ නොකොට තෙමේ අහසින් සෘද්ධියෙන්ම අවුත්, **මස්සීභාවිත්‍ථියා** යනු ලෝක ධර්ම වශයෙන් (මෛථුන සේවනයෙන්) ස්ත්‍රීය සමග මිශ්‍රවීම, **ආවට්ටතී මහාමායා** යනු මේ ස්ත්‍රීහු නම් කාමය නැමති පෙළඹවීමෙන්, පොළඹවන්නා වූ අනන්ත ස්ත්‍රී මායම්වලින් යුක්ත බැවින් ‘මහාමායා’ නම් වේ.
යනුවෙන් කියන ලදි.
මෙම මායාව මිරිඟුවකි. සෝකයකි. රෝගයකි. උවදුරකි. කර්කශ බන්ධනයකි. මෙය මාර පාපයකි. (මර උගුලකි) ගුහාවක් ඇසුරු කරයි. ඔවුන් කෙරෙහි යම් පුරුෂයෙක් විශ්වාස කරයිද, ඔහු මිනිසුන් අතර අධම (පහත්) පුරුෂයෙකි.
**බ්‍රහ්ම චරිය විකොපනා** යනු උතුම් හැසිරීමක් වූ, මෛථුනයෙන් වැළකීම නම් වූ මෛථූනයෙන් වැළකීම ශ්‍රේෂ්ඨ හැසිරීම කඩ කරන්නීය**. සීදන්ති** යනු මේ ස්ත්‍රීහු සෘෂිවරුන්ගේ බඹසර කඩකිරීමෙන් අපායවල ගිලෙති. සෙස්ස පෙර පරිදි යොදාගත යුතුයි.
බෝසතාණන් වහන්සේගේ මේ වචන අසා තාපසයා මුහුද මැද සිටිමින්ම නැසුණා ධ්‍යානය නැවත උපදවාගෙන අහසින් තමන්ගේ වාසස්ථානයටම ගියේය. බෝසතාණන් වහන්සේ මෙතරම් බර වූ මේ තාපසයා ඉඹුල් පුළුන් මෙන් අහසින් ගියේය. මා විසින්ද මොහු මෙන් ධ්‍යාන උපදවා අහසින් හැසිරීම වටී යැයි සිතූහ. ඔහු අසපුවට ගොස් ඒ ස්ත්‍රීය මිනිස් වාසයට ගෙන ගොස් නුඔ කැමති තැනකට යන්නැයි කියා යවා වනයට පිවිස සිත්කළු භූමි භාගයක අසපුවක් තනාගෙන තවුස් පැවිද්දෙන් පැවිදිව කසිණ භාවනා කොට අභිඥා සමාපත්ති උපදවාගෙන නැවත බ්‍රහ්ම ලෝකයෙහි උපන්නේය.
බුදුරජාණන් වහන්සේ මේ ධර්ම දේශනාව ගෙනහැර දක්වා සත්‍ය ප්‍රකාශකොට ජාතක කථාව නිමා කළ සේක. සත්‍ය දේශනාව කෙළවර කළකිරුණු භික්‍ෂුව සෝවාන් ඵලයෙහි පිහිටියේය. එකල අනිත්ථිගන්ධ කුමාරයා නම් වූ මම ම වූයෙමි යි වදාළ සේක.
**පණාදො නාම සො රාජා** යන මේ දේශනාව බුදුරජාණන් වහන්සේ ගංතෙර වැඩසිටියා වූ භද්දජී තෙරුන්ගේ ආනුභාවය අරබයා වදාළ සේක. එක් සමයෙක්හි බුදුරජාණන් වහන්සේ සැවැත්නුවර වස් වැස භද්දිය කුමාරයාට සංග්‍රහ කරන්නෙමියි භික්‍ෂු සංඝයා පිරිවරාගෙන චාරිකාවෙහි හැසිරෙමින් භද්දියනුවරට වැඩමකොට ජාතියා වනයෙහි කුමාරයාගේ නුවණ මුහුකුරා යාම බලාපොරොත්තු වෙමින් තෙමසක් විසූ සේක. භද්දිය කුමාරයා මහත් සම්පත් ඇති අසූකෝටියක් ධනය ඇති භද්දිය සිටුතුමාගේ එකම පුත්‍රයාය. ඔහුට තුන් සෘතුවට ප්‍රාසාද තුනක් විය. එක එක නිවසක හාර මාසයක් වාසය කරයි. එකක වාසයකොට නාටක ස්ත්‍රීන් පිරිවරණ ලද්දේ මහත් සම්පත් ඇතිව අනෙක් ප්‍රාසාදයට යයි. ඒ අවස්ථාවෙහි කුමාරයාගේ සම්පත් බලන්නෙමුයි මුළු නුවරම කැළඹෙයි. ප්‍රාසාද අතරෙහි චක්‍ර වට චක්‍ර මැසි පිට මැසි බඳිත්.
බුදුරජාණන් වහන්සේ තුන් මසක් වාසයකොට, අපි යමුයි නුවරවාසීන්ට දැන්වූ සේක. නුවර වැසියෝ හෙට වඩිනු මැනවයි බුදුරජාණන් වහන්සේට ආරාධනාකොට, දෙවන දින බුදුන් ප්‍රමුඛ සංඝයාට මහා දානයක් සකස්කොට, නුවර මැද මණ්ඩපයක් තනා සරසා අසුන් පනවා කල් දැන්වූහ. බුදුරජාණන් වහන්සේ භික්‍ෂු සංඝයා පිරිවරාගෙන එහි වැඩමවා වැඩහුන් සේක. මිනිසුන් මහ දන් දුන්නාහුය. බුදුරජාණන් වහන්සේ දන් වළදා අවසානයෙහි මිහිරි ස්වරයෙන් අනුමෝදනාව ආරම්භ කළ සේක. ඒ අවස්ථාවෙහි භද්දජී කුමාරයා ප්‍රාසාදයෙන් ප්‍රාසාදයට යයි. ඔහුගේ සම්පත් දැකගැනීමට එදින කිසිවෙක් නොපැමිණියේය. තමන්ගේ මිනිස්සු ම පිරිවරා ගත්තාහුය. හෙතෙම මිනිසුන්ගෙන් වෙනදා මා ප්‍රාසාදයෙන් ප්‍රාසාදයට යනවිට මුළු නුවරම කැළඹෙයි. චක්‍ර පිට චක්‍ර මැසි පිට මැසි බඳිත්. අද මගේ මිනිසුන් හැර අනික් කිසිවෙක් නැත. කාරණය කුමක්දැයි විමසීය. ස්වාමීනි! සම්මා සම්බුදුරජාණන් වහන්සේ මේ නගරය ඇසුරුකොට තුන්මාසයක් වාසයකොට අද වඩින සේත. උන්වහන්සේ දන් වළදා නිමවා මහජනයාට දම්දෙසන සේක. සියලු නගරවාසීන් උන්වහන්සේගේ දහම් කථාව අසතියි කීහ. එසේනම් එව් අපිද බණ අසන්නේමුයි සියලු ආභරණවලින් සැරසී මහත් පිරිවර සමග එළඹ පිරිස් කෙළවර සිට බණ අසමින් සියලු කෙලෙස් නසා අග්‍රඵලය වූ රහත් භාවයට පැමිණියේය.
බුදුරජාණන් වහන්සේ භද්දිය සිටුතුමා අමතා මහ සිටුවරය, ඔබේ පුතා අලංකාරයෙන් සැරසීගෙනම ධර්මකථා අසමින් රහත් ඵලයෙහි පිහිටියේය. ඒ නිසා මොහුට අදම පැවිදිවීම හෝ නැතිනම් පිරිනිවන්පෑම හෝ වටීයයි වදාළ සේක. ස්වාමීනි! මගේ පුතාට පිරිනිවන්පෑමට හේතුවක් නැත. ඔහුව පැවිදිකරනු මැනවි. පැවිදිකර වනාහි උන්වහන්සේ සමග හෙට අපගේ නිවසට වඩිනු මැනවියි කීය. භාග්‍යවතුන් වහන්සේ ආරාධනාව ඉවසා වදාරා කුල පුත්‍රයා සමග විහාරයට වැඩමවා පැවිදි කරවා උපසම්පදාව දුන් සේක. උන්වහන්සේගේ මව්පිය දෙදෙනා සතියක් මහත් සත්කාර කළාහුය. බුදුරජාණන් වහන්සේ සතියක් වැඩවාසය කොට කුලපුත්‍රයා (භික්‍ෂුව) රැගෙන චාරිකාවේ හැසිරෙමින් ‘කෝටි’ නම් ගමට වැඩම කළ සේක. කෝටි ගම්වැසියෝ බුදුරජාණන් වහන්සේ ප්‍රධාන සංඝයාට මහ දන් දුන්නාහ. උන්වහන්සේ දන් වළඳා අවසානයේ අනුමෝදනාව ඇරඹූ සේක. කුලපුත්‍රයා (භද්දජී තෙරුන් වහන්සේ) භුක්තානුමෝදනාව පවත්වන වේලාවෙහි ගමෙන් බැහැරට වැඩමවා බුදුරජාණන් වහන්සේ වැඩම කළවිටක නැගී සිටින්නෙමියි සිතා ගංතෙර සමීපයෙහි එක් ගසක් මුල ධ්‍යානයට සමවැද වැඩහුන් සේක. මහලු තෙරුන් වහන්සේලා ආ කල්හිද නොනැගිට බුදුරජාණන් වහන්සේ වැඩමකළ කාලයෙහිම නැගී සිටි සේක. පුහුදුන් භික්‍ෂූහු මොහු පෙරදී මෙන් පැවිදිව මහතෙරුන් වහන්සේලා එන කල්හි දුටුවත් නොනැගිටියි කියා කිපියාහුය.
කෝටි ගම්වාසීහු නැව් අඟුලක් බැන්දාහුය. බුදුරජාණන් වහන්සේ අඟුලෙහි වැඩසිට භද්දජී කොහිදැයි විචාළ සේක. ස්වාමීනි! ඒ භික්‍ෂුව මෙහිම සිටියි කීහ. භද්දජී! එන්න අප සමග එක නැවකට නැගෙවයි වදාළහ. තෙරුන් වහන්සේද ඉහළට නැගී (සෘද්ධියෙන්) එකම නැවෙහි සිටි සේක. ඉක්බිති ගඟ මැදට ගියකල්හි බුදුරජාණන් වහන්සේ භද්දිය! නුඹ විසින් මහාපනාද රජ කල්හි විසූ ප්‍රාසාදය කොහිදැයි භද්දජී තෙරුන්ගෙන් ඇසූහ. ස්වාමීනි! මේ ස්ථානයේ ගිලුනේය. පුහුදුන් භික්‍ෂූහු භද්දජී තෙරුන් වහන්සේ අනිකක් කියතියි කීහ. බුදුරජාණන් වහන්සේ එසේනම් භද්දජී! සබ්‍රහ්මචාරීන්ගේ සැකය සිඳලවයි වදාළ සේක. ඒ අවස්ථාවෙහි තෙරුන් වහන්සේ බුදුරජාණන් වහන්සේට වැඳ සෘද්ධි බලයෙන් ගොස් ප්‍රාසාදයෙහි කොත් කැරැල්ල ඇඟිල්ලෙන් අල්ලාගෙන විසිපස් යොදුනක් පමණ වූ ප්‍රාසාදය ගෙන අහසට පැන නැගුණාහ. ඉහළට පැන නැගුනත් ප්‍රාසාදය යට සිටියවුන්ට ප්‍රාසාදය (කොටසක් දිය යට නිසා) බිඳී පෙනුනේය. උන්වහන්සේ එතැන් සිට තවත් එක් යොදුනක් දෙකක් තුනක් වශයෙන් විසි යොදුනක් දක්වා දියෙන් ප්‍රාසාදය එසෙව් සේක. ඉක්බිති උන්වහන්සේගේ පෙර ආත්මයේ ඤාතිවරු ප්‍රාසාදයට ලෝභයෙන් මසුන්, ඉබ්බන්, නයි, මැඩියන් වී ඒ ප්‍රාසාදයෙහිම උන්නාහු ප්‍රාසාදය ඔසවද්දී පෙරළි පෙරළී දියටම වැටුනාහ. බුදුරජාණන් වහන්සේ වැටෙන්නා වූ ඒ ඤාතීන් දැක භද්දිය! තොපගේ ඤාතීන් ව්‍යසනයට පත්තෙියි වදාළහ. තෙරුන් වහන්සේ ශාස්තෲන් වහන්සේගේ වචන අසා ප්‍රාසාදය හළ සේක. ප්‍රාසාදය පළමු තිබූ තැනම පිහිටියේය. බුදුරජාණන් වහන්සේ ගඟෙන් එතෙරට වැඩි සේක. ඉක්බිති උන්වහන්සේට ගංතෙරට අසුනක් පැනවූහ. උන්වහන්සේ පනවන ලද උතුම් බුද්ධාසනයේ තරුණ සූර්යයෙකු මෙන් රැස් විහිදුවමින් වැඩසිටි සේක. ඉක්බිති භික්‍ෂූහු බුදුරජාණන් වහන්සේ අමතා ස්වාමීනි! මේ ප්‍රාසාදය භද්දිය තෙරුන් වහන්සේ විසින් කවර කාලයක වසන ලද්දක්දැයි විචාළහ. බුදුරජාණන් වහන්සේ මහාපනාද රජ කාලයෙහි යයි වදාරා අතීත කථාව ගෙනහැර දක්වා වදාළ සේක.
යටගිය දවස විදේහ රටේ මිථිලා නුවර ‘සුරුචි’ නම් රජෙක් සිටියේය. ඔහුගේ පුතාද සුරුචිම විය. ඔහුගේ පුතා වනාහි ‘මහාපනාද’ නම් විය. ඔවුහු මේ ප්‍රාසාදම ලැබූහ. මේ ප්‍රාසාදය ලැබීමට හේතු වූ පෙර කර්මය නම් පිය පුතු දෙදෙනා උණබට හා දිඹුල් ලීවලින් පසේ බුදුවරයෙකුට වැඩසිටීමට පන්සලක් කරවූහ. ප්‍රාසාදය ලැබීම සඳහා වූ පූර්ව කර්මය එය යයි වදාළ සේක. මේ ජාතක කථාවෙහි සියලු අතීත විස්තරය ප්‍රකීර්ණක නිපාතයෙහි සුරුචි ජාතකයෙහි මතු සදහන් වන්නේය.
බුදුරජාණන් වහන්සේ මේ අතීත තොරතුරු ගෙනහැර දක්වා අභිසම්බුද්ධත්වයට පත්ව,
යන මේ ගාථා වදාළහ.
යම් රජෙකුගේ ස්වර්ණමය වූ ප්‍රාසාදය පළලින් හී දහසයක් වැටෙන දුර පමණ වේද, උසින් හී දහසක් වැටෙන දුර පමණ වේ යයි කීවාහුද ඒ රජ පනාද නමි.
උසින් ඊතල දහසක් පමණ වූ ඒ මාලිගාව සියයක් මහල් ඇත්තේය. කොඩි බහුල වූයේය. නිල් මැණික්වලින් සාදන ලද්දේය. එහි හයදහසක් නළුවෝ හත් ආකාරයකින් නැටූහ.
එකල්හි ඒ ප්‍රාසාදය භද්දජී කියන අයුරින් විය. එකල්හි තොපට (විශ්ව කර්ම ලවා මාලිගාව කරවූ) වැඩකාරයා වූ සක්දෙව් රජ මම වීමි.
එහි**, යූපො** යනු ප්‍රාසාදයයි. **තිරියං සොළස පබ්බෙධො** යනු පළලින් ඊතල දාසයක් වැටෙන දුරට පළල් විය**. උච්චමාහු සහස්සධා** යනු උසින් ඊතල දහසක් ගමන්කරන පමණට උස් විය. ඊතල දහසක ගමන ගණන් වශයෙන් යොදුන් විසිපහක් පමණ වෙයි. පළල වනාහි අඩ යොදුනක් පමණ වෙයි.
**සහස්සකණ්ඩු සතභෙදො** යනු දහසක් ඊතල ගමන් කරන දුර ප්‍රමාණයක් ඇති මේ ප්‍රාසාදය වනාහි මහල් සියයකින් යුක්තය**. ධජාලු** යනු කොඩිවලින් යුක්තය. **හරිතාමයො** යනු නිල් මැණික්වලින් කළ, අටුවාවෙහි වනාහි, **ක්‍ධසාලු හරිතාමයො** යන පාඨය ඇත. නිල් මැණික්වලින් කළ දොර උළුවහු, වාකවුළුවලින් යුක්ත වූයේය යන අර්ථයයි. **ක්‍ධසා** යනු නළුවෝය. **ඡසහස්සාති සත්තධා** යනු නළුවෝ හයදාහක් කණ්ඩායම් හතකට බෙදී ඔහුගේ ප්‍රාසාදයෙහි සත් තැනෙක රජතුමාට ඇල්ම ඉපදවීමට නැටුවාහුය යන අර්ථයයි. ඔවුහු මෙසේ නැටුවත් රජතුමාට සිනාගැන්වීමට නොහැකි වූහ. ඉක්බිති සක්දෙව් රජතුමා දිව්‍ය නළුවකු එවා නාට්‍යයක් කරවීය. එවිට මහාපණාද සිනාසුණි.
**යථාභාසසි** **භද්දජී** යනු නුඹ විසින් මහාපණාද රජකාලයේ විසූ ප්‍රාසාදය කොහිදැයි ඇසූ කල්හි ස්වාමීනි, මේ ස්ථානයෙහි ගිලුනේය යනුවෙන් කියන්නා වූ භද්දජී තෙරුන් වහන්සේ විසින් එකල තමන් සදහා ඒ ප්‍රාසාදය හටගත් බවත් (තමන්) මහාපණාද රජු බවත් කියන ලද්දේ වෙයි. ඒ කථාව ඇසුරු කොටගෙන බුදුරජාණන් වහන්සේ භද්දජී, ඔබ කී පරිදි මේ ප්‍රාසාදය එකල්හි විය. එකල්හි මෙය එසේම විය. එකල ඔබේ වැඩකාරයා වූ සක්දෙවිඳු වූයෙමියි වදාළහ. මේ අවස්ථාවෙහි පුහුදුන් භික්‍ෂූහු නිසැක වූහ.
බුදුරජාණන් වහන්සේ මෙසේ දහම් දෙසා ජාතක කථාව පූර්වපර සන්ධිය ගළපා නිමවා වදාළ සේක. එකල මහාපණාද භද්දජිය, ශක්‍රයා වනාහි මම ම වූයෙමියි වදාළ සේක.
**දිස්වා ඛුරප්පෙ** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් වීර්ය අත්හල එක් භික්‍ෂූන් වහන්සේ නමක අරබයා වදාළ සේක. බුදුරජාණන් වහන්සේ ඒ භික්‍ෂුවගෙන් ඇත්තද මහණ, ඔබ වීර්ය අත්හලෙහිදැයි විචාරා එසේය, ස්වාමීනියි කී කල්හි මහණ, කුමක් නිසා නුඹ නිවනට පමුණුවන සසුනෙහි පැවිදි වී මෙසේ වීර්ය අත්හළෙහිද? පැරණි නුවණ ඇති අය නෛර්යාණික නොවන ස්ථානයෙහිත් වීර්යය කළාහුයයි වදාරා අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී බෝසතාණන් වහන්සේ වන ආරක්ෂක කුලයක ඉපදී වැඩිවියට පත්වූයේ පන්සියයක් පුරුෂයන් පිරිවරණ ලද්දේ වන ආරක්ෂකයන් අතරෙහි සියල්ලන්ට නායකව කැලෑව මායිමෙහි එක් ගමක වාසය කළහ. හෙතෙම කුලිය ගෙන මිනිසුන් කැලයෙන් එතෙර කරයි. ඉක්බිති එක්දිනක් බරණැස් නුවර වාසී ගැල් මගින් වෙළදාම් කරන වෙළෙන්දෙක් පන්සියයක් ගැල් රැගෙන ඒ ගමට පැමිණ ඔහු කැඳවා යහළුව! දහසක් රැගෙන මාව වනයෙන් එතෙර කරවයි කීවේය. හෙතෙම යහපතැයි කියා ඔහුගේ අතින් දහසක් ගත්තේය. කුලිය ගනිමින්ම ඔහු වෙනුවෙන් ජීවිත පරිත්‍යාගයද කළේය. හෙතෙම ඔහු රැගෙන කැලයට පිවිසියේය. කැලය මැදදී සොරු පන්සියයක් නැගී සිටියහ. සොරුන් දුටු ගමන්ම සෙසු මිනිස්සු පපුව යට කරගෙන (මුනින් අතට) වැතිරුණාහ. ආරක්ෂක ප්‍රධානියා තනියම කෑගසමින් කොටස් වශයෙන් සොරු පන්සියය පලවාහැර ගැල් වෙළෙන්දා නිරුපද්‍රිතව (හොඳින්) කාන්තාරයෙන් එතෙර කළේය.
ගැල් වෙළෙන්දා කාන්තාරයෙන් පිටත ආරක්ෂක ප්‍රධානියාට නොයෙක් රස බොජුන් වළඳවා, තමාද උදේ කෑම ගෙන සැපසේ හිඳ ඔහු සමග කථා කරන්නේ යහලුව, එසේ දරුණු සොරුන් ආයුධ ගෙන මැඩගෙන එන කල්හි කුමන කරුණක් නිසා සිතේ තැති ගැන්මක් නොඋපන්නේදැයි විමසමින්
යන පළමු ගාථාව කීවේය.
දුන්නෙහි වේගයෙන් යවන ලද මහා ඊතලද. ගලෙහි ගා මුවහත් කළ කඩුද දැක මරණය නිසා පැමිණි එම භයෙහි තොපට කුමක් හෙයින් තැති ගැන්මක් නොවීමද?
එහි, **ධනුවෙග නූන්නෙ** යනු දුන්නෙහි වේගයෙන් යවන ලද**. ඛග්ගෙ ගහිකෙ** යනු කඩු මිටෙන් මනාව අල්ලා ගන්නා ලද කඩු ඇති. **මරණෙ වියුළ්හෙ** මරණය එළැඹි කල්හි **කස්මානු තෙ නාහු** යනු කුමන කරුණකින් ඡම්භි නොවීද? **ඡම්භිනත්තං** යනු සිරුරු වෙව්ලීම.
ඒ අසා ආරක්ෂක ප්‍රධානියා අනිත් ගාථා දෙක කීවේය.
යන ඉතිරි ගාථා දෙක කීවේය.
දුන්නෙහි වේගයෙන් යවන ලද ඊතලද, තෙල් ගලෙහි ගා මුවහත් කල කඩුද දැක මරණය සමීපව සිටි ඒ භයෙහි උදාර වූ මහත් සතුටක් ලදිමි.
ප්‍රීති වූ ඒ මම සතුරන් යටපත් කළෙමි. පළමුව මගේ ජීවිතය අත්හළේය. ජීවිතයෙහි ආලය කරන ශූරයා කිසිකලෙක ශූර ක්‍රියා නො කරන්නේ ය.
එහි, **වෙදං අලත්‍ථං** යනු සතුට හා සොම්නසද ලැබූවෙමි**. විපුලං** යනු බොහෝ, **උළාරං** යනු උතුම් වූ, **අජ්ක්‍ධභවිං** යනු ජීවිතය පරිත්‍යාගකොට මැඩලන ලදිමි. **පුබ්බෙව මෙ ජීවිතමාසී චත්තං** යනු මා විසින් කල් ඇතිවම නුඔ අතින් කුලිය ගනිද්දීම ජීවිතය පරිත්‍යාග කරන ලදි. **නහි ජීවිතෙ ආලයං කුබ්බමානො** යනු ජීවිතයෙහි ආසා කරමින් පුරුෂ ක්‍රියාවක් කිසිදිනක නොකරයි.
මෙසේ හෙතෙම ඊතල වැස්සක් වස්සවමින් ජීවිතාශාව අත්හළ බැවින් තමා විසින් දක්ෂ ක්‍රියාවක් කළ බව දන්වා වෙළෙන්දා යවා සිය ගමට ආපසු පැමිණ දානාදි පිංකම්කොට කම් වු පරිද්දෙන් මිය පරලොව ගියේය.
බුදුරජාණන් වහන්සේ මේ ධර්මදේශනාව ගෙනහැර දක්වා චතුරාර්ය සත්‍යය දේශනාකොට ජාතක කථාව ගලපා නිමවා වදාළ සේක. සත්‍ය දේශනා කෙළවර වීර්යය අත්හළ භික්‍ෂුව රහත් ඵලයෙහි පිහිටියේය. එකල ආරක්ෂක ප්‍රධානියා මම ම වූයෙමි යි වදාළ සේක.
**යෙනාසි කිසියා පණ්ඩු** යන මේ දේශනාව බුදුරජාණන් වහන්සේ දෙව්රම් වෙහෙරෙහි වැඩවාසය කරන සේක් සැවැත්නුවර කෙළඹි පුත්‍රයකු අරභයා වදාළ සේක. සැවැත්නුවර වනාහි මනා රූ ඇති ස්ත්‍රියක් එවැනිම රූමත් කෙළඹි පුත්‍රයකු දැක බැඳුනු සිත් ඇති වූවාය. මේ නිසා මුළු සිරුරම දවන්නාක් මෙන් ඇගේ අභ්‍යන්තරයෙහි කෙළෙස් ගින්නක් උපන්නේය. ඈ කයේ ආස්වාදයක් හෝ සිතේ ආස්වාදයක් හෝ නොලැබුවේය. ඇයට කෑම රුචි නොවීය. හුදෙක් ඇඳෙහි විට්ටම අල්ලාගෙන නිදයි. ඉක්බිති උපස්ථායිකාවෝද මිතුරියෝද කුමක් නිසා නුඹ සැලෙන සිතින් යුතුව ඇඳ විට්ටම අල්ලාගෙන නිදන්නෙහිද? ඔබේ අපහසුතාව කුමක්දැයි ඇගෙන් විචාළහ. ඈ වරක් දෙකක් කථා නැතුව සිට නැවත නැවත අසන නිසා ඒ කාරණාව සැලකළාය. ඉක්බිති ඒ ස්ත්‍රීහු ඇය සනසා නුඹ ඒ ගැන නොසිතන්න. අපි ඔහුව ගෙන එන්නෙමුයි කියා ගොස් කෙළඹියා සමග සාකච්ඡා කළාහුය. ඔහු ප්‍රතික්‍ෂේප කොට නැවත නැවතත් කියනු ලබද්දී පිළිගත්තේය. ඒ ස්ත්‍රීහු අසවල් දවසේ අසවල් වේලාවට එන්නැයි ප්‍රතිඥා ගෙන වුත් ඈට කීවාහුය. ඈ තමන්ගේ යහන්ගැබ සකස්කර තමනුත් සැරසී ඈ මත සිටින්නී ඔහු අවුත් ඇඳේ කොණක සිටිවිට, ඉදින් මොහුට අගය නොපෙන්වා දැන්ම ඉඩ දෙන්නෙම් නම් මගේ සම්පත් පිරිහෙන්නේය. ආ දවසේදීම ඉඩදීම නම් නොකටයුතුයයි අද ඔහු ලජ්ජාවට පත්කොට වෙනත් දවසක ඉඩ ලබා දෙන්නෙමියි සිතුවාය. ඉක්බිති ඈ ඔහුගේ අතින් ගැනීම් ආදී වශයෙන් විනෝදවීමට පටන්ගෙන අත් අල්ලාගෙන, ඉවත්ව යන්න, මට නුඹෙන් ප්‍රයෝජනයක් නැතැයි අත ගසා දැමුවාය. හෙතෙම පසුබැස ලැජ්ජාවෙන් නැගිට තමන්ගේ ගෙදරටම ගියේය.
අනික් ස්ත්‍රීහු ඇය විසින් එසේ කළ බැව් දැන කෙළඹියා නික්මෙන කල්හි ඇය වෙත එළඹ නුඹ මොහු කෙරෙහි පිළිබඳ සිත් ඇතිව ආහාර ප්‍රතික්‍ෂේප කොට වැතිර සිටියාය. ඉක්බිති අපි ඔහුට නැවත නැවතත් යාඥාකොට කැඳවාගෙන ආවෙමු. කුමක් නිසා ඹහුට ඉඩ නුදුන්නේදැයි මෙසේ කීහ. ඈ ඊට හේතු කීවාය. සෙසු ස්ත්‍රීහු එසේනම් ඔහු නොසලකා හැරීමේ විපාක පෙනේවියයි කියා ඉවත්ව ගියාහුය. කෙළඹියා නැවත හැරී බැලුවේවත් නැත. ඈ නොලබන්නී ආහාර නොගෙන එහිම මරණයට පැමිණියාය. කෙළඹියා ඇය මළ බව දැන බොහෝ මල් ගඳ සුවද විලවුන් ගෙන ජේතවනාරාමයට ගොස් බුදුරජාණන් වහන්සේට පූජාකොට වැඳ එකත්පසෙක හිඳ බුදුරජාණන් වහන්සේ විසින් මේ දිනවල පෙනෙන්නට නොසිටියේ කුමක් නිසාදැයි විමසූ කල්හි ඒ කරුණ පහදා ස්වාමීනි, ඒ මම මෙතෙක් දවසක් ලජ්ජාවෙන් බුද්ධ උපස්ථානයට නාවෙමියි කීවේය. බුදුරජාණන් වහන්සේ උපාසකය, දැන් ඈ කෙලෙස් හැඟීමෙන් නුඹ කැඳවාගෙන ආකල්හි නුඹට ඉඩ නොදී ලජ්ජාවට පත් කළාය. පෙර වනාහි නුවණැත්තන් කෙරෙහි පවා පිළිබඳ සිත් ඇතිව කැඳවාගෙන ආ කල්හි ඉඩක් නොදී වෙහෙසා යැව්වා යයි වදාරා ඔහු විසින් අයදින ලද්දාහු අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී අප බෝසතාණන් වහන්සේ සෛන්ධව නම් අශ්ව කුලයෙහි ඉපදී වාතග්ග සින්ධව යන නම් ඇතිව ඔහුගේ මගුල් අශ්වයා විය. අස්ගොව්වෝ ඌ ගෙන ගොස් ගඟෙහි නාවද්දී කුන්දලී නම් කොටළු දෙනක් අෟ පිළිබඳ සිත් ඇතිව කෙළෙස් අදහසින් සැළෙමින් තණ කෑවේ නැත. දිය බීවේ නැත. මැළවී කෙට්ටු වී ඇටත් සමත් ඉතිරිවන තරමට පත්වූවාය. ඉක්බිති කොටළු දෙනගේ පුත් වූ කොටළු පෝතකයා එසේ මව මළානිකව සිටිනු දැක මෑණියනි, නුඹ කුමක් නිසා තණ නොකා, දිය නොබී මළානික වී ඒ ඒ තැන කම්පා වෙමින් වැතිර සිටින්නෙහිද? ඔබට ඇති අපහසුතාවය කුමක්දැයි විචාළේය. ඈ කථා නැතිව සිට නැවත නැවතත් අසනවිට ඒ කරුණ කීවාය. ඉක්බිති පුත්‍රයා ඇය සනසා මෑණියනි! නොසිතුව මැනවි. මම ඔහු රැගෙන එන්නෙමියි කියා වාතග්ග අශ්වයා නෑමට ගිය කල්හි අසුවෙත එළඹ පියාණනි, මගේ මව නුඹ කෙරෙහි පිළිබද සිත් ඇතිව ආහාර නොගෙන මැළවී මැරෙන්නීය. ඇයගේ දිවි බේරා දෙන්නයි කීවේය. හොඳයි දරුව, දෙන්නෙමි. අස් ගොව්වෝ මාව නහවා ටික වේලාවක් ගංතෙර ඇවිදීමට මුදා හරිති. නුඹ මව රැගෙන ඒ ප්‍රදේශයට එන්නැයි කීවේය.
කොටළු පොව්වා ගොස් මව රැගෙන අවුත් ඒ ප්‍රදේශයේ මුදාහැර එකත්පසෙක සැඟවී සිටියේය. අස්ගොව්වාද වාතග්ග සින්ධවයා ඒ ස්ථානයෙහි මුදා හැරියේය. අශ්වයා ඒ කොටළු දෙන බලා ළඟට ගියේය. ඉක්බිති ඒ කොටළු දෙන, අශ්වයා තමන් වෙත එළඹ තමන්ගේ සිරුර සිඹිනවිට ඉදින් මම අගය නොපෙන්වා ආවා වූ මොහ‍ොතේදීම මොහුට ඉඩ දෙන්නේ නම් මෙසේ මගේ කීර්තියත් සම්පතුත් පිරිහී යන්නේ යයි අකමැති තැනැත්තියක මෙන් සිටීම හොඳයයි සිතා අශ්වයාගේ හක්කේ යටි පැත්තට පයින් පහර දී පලා ගියාය. දත්මුල් කැඩී ගියාක් මේන විය. වාතග්ග අශ්වයා මැගෙන් මට ඇති ප්‍රයෝජනය කුමක්දැයි ලජ්ජාවෙන් එසැනින්ම පලා ගියේය. කොටළු දෙන විපිළිසර වී එහිම වැටී සෝක කරමින් වැතිර සිටියාය.
ඉක්බිති ඇගේ පුතා එළඹ විමසමින්,
යන පළමු ගාථාව කීවේය.
යම් කරුණක් නිසා කෙට්ටු වී සුදුමැළි වීද, යම් කරුණකින් කෑම අප්‍රිය වීද, තී පතන ඒ ප්‍රේමවන්තයා ආවේය. දැන් කුමට පලායහිද?
එහි **යෙන** යනු යමෙකු කෙරෙහි බැඳුණු සිත් ඇති බැවින් යම් කරුණක් හේතුකොට ගෙන.
පුතාගේ කීම අසා කොටළු දෙන,
යන දෙවන ගාථාව කීවාය.
මුලින්ම සංසර්ග යාලුකම ඇති නොවේ. යම් හෙයකින් ස්ත්‍රීන්ගේ සාඩම්බරය නමැති සම්පත පිරිහේද එහෙයින් දරුව පලායමි.
එහි, **ආදිකෙනෙව** යනු මුලින්ම, පළමුවෙන්ම**. සන්‍ථවො** යනු මෛථුන සේවනය කිරීම් වශයෙන් ඇතිවන යාලුකම. **යසො හායති ඉත්‍ථිනං දරුව**! අගය නොපෙන්වා (ගණන් ඉස්සීමක් නොකොට) මුලින්ම සංසර්ගයෙහි යෙදෙන ස්ත්‍රීන්ගේ කීර්තිය පිරිහෙයි. සම්පත්, උඩඟු බව පිරිහෙයි. ඈ මෙසේ ස්ත්‍රීන්ගේ ස්වභාවය පුතාට කීවාය.
බුදුරජාණන් වහන්සේ සම්මා සම්බුදු පදවියට පත්ව,
යන තෙවන ගාථාව වදාළහ.
යම් ස්ත්‍රියක් තමන් ළඟට ආ උසස් කුලයෙහි උපන් පුරුෂයාට අකමැති වේද, ඕ තොමෝ ‘වාතග්ග’ නම් අශ්වයාට අකමැති වූ ‘කුන්‍දලී’ නම් කොටළු දෙන මෙන් දිගුකලක් ශෝක කරන්නීය.
එහි**, යසස්සිනං** යනු කීර්තිමත්, **යා න ඉච්ඡති** යනු යම් ස්ත්‍රියක් එබඳු කුලවත් පුරුෂයෙකුට අකමැති වේද? **චිරරත්තා**ය යනු රාත්‍රී බොහොමයක්, දිගු කාලයක් යන අර්ථයයි.
බුදුරජාණන් වහන්සේ මේ අතීත කථාව ගෙනහැර දක්වා චතුරාර්ය සත්‍ය දේශනාකොට ජාතක කථාව නිමවා වදාළ සේක. සත්‍ය දේශනාව කෙළවර කෙළඹියා සෝවාන් ඵලයෙහි පිහිටියේය. එකල කොටළු දෙන ඒ ස්ත්‍රිය වූවාය. වාතග්ග සින්‍ධවයා වනාහි මම ම වූයෙමි යි වදාළ සේක.
**සිංගීමිගො** යන මේ දේශනාව බුදුරජාණන් වහන්සේ දෙව්රම් වෙහෙරෙහි වැඩවාසය කරන සේක් එක්තරා ස්ත්‍රියක මුල් කරගෙන වදාළ සේක. සැවැත්නුවර එක් කෙළඹි පුත්‍රයෙක් බිරිඳ සමග ණය ගෙවීම් පිණිස ජනපදයට ගොස් ණය ගෙවීම් කොට එන අතරමගදී සොරුන් විසින් අල්ලා ගන්නා ලද්දේය. මොහුගේ බිරිඳ වනාහි රූ ඇත්තීය. ප්‍රසන්නය. සොරදෙටුවා ඇය කෙරෙහි ඇල්මෙන් කෙළඹි පුත්‍රයාව මරන්නට සූදානම් විය. ඒ ස්ත්‍රිය සිල්වත්ය. හොඳ ගතිපැවතුම් ඇත්තීය. පතිවත රකින්නීය. ඈ සොර දෙටුවාගේ පාමුල වැටී ස්වාමීනි! ඉදින් මා කෙරෙහි ස්නේහයෙන් මාගේ සැමියා මරන්නෙහිනම් මමද වස කා හෝ හුස්ම හිරකරගෙන හෝ මැරෙන්නෙමි. නුඹ සමග නම් නොයන්නෙමි. නිකරුනේ මාගේ සැමියා නොමරවයි යාඥා කොට ඔහුව නිදහස් කරවා ගත්තාය. ඒ දෙදෙනාම සැප සේ සැවැත් නුවරට පැමිණ දෙව්රම් වෙහෙරට පිටතින් යමින් විහාරයට පිවිස ශාස්තෲන් වහන්සේට වැඳ යන්නෙමුයි කතාකොට ගඳකිළි මළුවට ගොස් වැඳ එකත්පසෙක හිඳ ගත්තාහුය. බුදුරජාණන් වහන්සේ විසින් කොහි ගියාහුදැයි විචාරණ ලද ඔවුහු ණය ගෙවීම් පිණිස යයි කීවාහුය. අතරමගදී සැපසේ ආවහුදැයි වදාළ කල්හි. ස්වාමීනි! අතරමගදී මා මරන්න සූදානම් වූ සොර නායකයාට යාඥාකොට මැය මා මුදාගත්තාය. මෑ නිසා මා විසින් දිවි ලබන ලදී යයි කීවේය. බුදුරජාණන් වහන්සේ උපාසකය! දැන් මේ තැනැත්තිය විසින් තොපගේ දිවි රැක දෙන ලදි. පෙරත් නුවණ ඇති අයටද දිවි රැක දුන්නා යයි වදාරා ඔහු විසින් අයදින ලද්දාහු අතීත කතාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දි හිමාල වනයෙහි මහදිය විලක් විය. එහි රන්වන් මහා කකුළුවෙක් සිටියේය. ඒ විල කකුළුවාගේ වාසස්ථානය වූ බැවින් කුළිරදහ (කකුළු විල) යයි ප්‍රකට විය. කකුළුවා විශාල එකෙකි. කමතක් පමණ විය. ඇතුන් අල්ලාගෙන මරා කයි. ඇතුන් කකුළුවාට බියෙන් ඒ විලට බැස ආහාර ගන්නට නොහැකි වෙත්. එකල්හි බෝසතාණන් වහන්සේ කකුළු විල ඇසුරුකොට වාසය කරන්නා වූ රැලේ නායක ඇතාට දාව ඇතින්නකගේ කුසෙහි පිළිසිඳ ගත්හ. ඉක්බිති ඔහුගේ මව ගැබ ආරක්ෂා කර ගන්නෙමියි වෙනත් පර්වත ප්‍රදේශයකට ගොස් ගැබ රැක වැටවකු බිහි කළාය. ඒ ඇත් පැටවා පිළිවෙළින් ඇති දැඩි වී ලොකු සිරුරක් ඇතිව ශක්ති සම්පන්නව සෝභාවෙන් අගතැන්පත්ව අඳුන්පැහැ ඇති ගල් පර්වතයක් මෙන් විය. ඒ ඇතා එක් ඇතින්නක සමග සංවාසයේ යෙදී කකුළුවා ගන්නෙමියි තමන්ගේ බිරිඳද මවද රැගෙන ඒ ඇත් රැළ වෙත එළඹ පියා දැක, පියාණෙනි! නම කකුළුවා අල්ලා ගන්නෙමියි කීවේය. ඉක්බිති ඔහුගේ පියා දරුව! ඔබ එයට අසමත් වන්නෙහි යයි වළක්වා නැවත නැවතත් කියන නිසා එසේ නම් නුඹම දැන ගන්නෙහි යයි කීවේය.
හෙතෙම කකුළු විල ඇසුරු කොට වසන සියලු ඇතුන් රැස් කරවා සියල්ලන් සමග විල සමීපයට ගොස් ඒ කකුළුවා විලට බසිනවිට ඇතුන් අල්ලන්නේ ද නැතිනම් ගොඩට එන කාලයේදී දැයි විචාරා ගොඩට එන කාලයේදී යයි අසා, එසේනම් තෙපි කකුළු විලට බැස ඇති තාක් ගොදුරු ගෙන පළමුව ගොඩට එව්. මම පසුව ගොඩ එන්නෙමියි කීවේය. ඇත්තු එසේ කළාහුය. කකුළුවා පසුව ගොඩට එන බෝසතාණන් වහන්සේ, කම්මල්කරුවා අඬුවකින් යකඩ කූරක් අල්ලන්නාක් මෙන් අඬු දෙකින් පා දැඩිව අල්ලා ගත්තේය. ඇතින්න බෝසතාණන් වහන්සේ අතහැර නොගොසින් සමීපයෙහිම සිටියාය. බෝසතාණන් වහන්සේ කකුළුවා අදිමින් ඌ සොලවන්නට අසමත් වූහ. කකුළුවා වනාහි ඇතා අදිමින් තමන් ළඟට කරයි. ඇතා මර බියෙන් තැති ගෙන උගුලකට අසු වූ සතෙකු සේ නාද කළහ. සියලු ඇත්තු මර බියෙන් කුඤ්චනාද කොට මළ මුත්‍රා හළමින් පලාගියහ. ඔහුගේ ඇතින්නද නවතින්නට නොහැකි වන්නී පලා යන්නට සූදානම් වූවාය.
ඉක්බිති හෙතෙම තමන් බැඳුණු බව ඇයට දන්වා පලා නොයන ලෙස,
යන පළමු ගාථාව කීවේය.
දිග ඇස් ඇති කටුවම හම වශයෙන් ඇති දියෙහි වෙසෙන ලෝම රහිත වූ ‘සිංගීමිග’ නම් කකුළුවෙකු ඌ විසින් පීඩාවට පත් කරන ලද්දෙන් අසරණව හඬමි. පණ හා සම වූ මා හැර නොයන්න.
එහි**, සිංගි මිගො** යනු අං ඇති රන්වන් සතා. අංවලින් කරන ක්‍රියාව අඬු දෙකින් සිදුකර ගැනීමේ යුක්ති සහගත භාවයෙන් සිංගී යන අර්ථයෙන් ‘මිග’ යන වචනය සියලු සතුන් ඇතුළත් වන වචනයක් නිසා මෙහි කකුළුවා යයි කියන ලදි. **ආයත** **චක්‍ඛු නෙත්තො** යනු දැකීම් අර්ථයෙන් ‘චක්ඛු’ නම් වේ. (සත්ත්වයන් එහි මෙහි) ගෙන යන අර්ථයෙන් ‘නෙත්ත’ නම් වේ. දික් වූ චක්ඛු සංඛ්‍යාත වූ නේත්‍රයෝ ඔහුට ඇතැයි යන අරුතින් ‘ආයත චක්ඛු නෙත්තෙ’ නමි. දික් වූ ඇස් ඇත්තේය යන අර්ථයයි. මොහුගේ කටුවම හමෙන් කරන කටයුත්ත සිදුකරයි යන අර්ථයෙන් ‘අට්ඨිත්තචො’ නම් වේ**. තෙනාභිභූතො** යනු ඒ කකුළුවා විසින් මඩනා ලද්දේ යටපත් කරගන්නා ලද්දේ නිසලව ගන්නා ලද්දෙක් වී. **කපණං රුදාමි** යනු කරුණාවට පත්වී හඬමි. නාද කරමි**. මාහෙව මං** යනු මෙබඳු විපතකට පත්වූ තමන්ගේ පණ හා සමාන ප්‍රිය සැමියා වන මා නුඹ අත් නොහරින්න.
ඉක්බිති ඒ ඇතින්න නැවතී ඔහු සනසමින්,
යන දෙවන ගාථාව කීවාය.
වයස අවුරුදු හැට ඉක්මවීමෙන් ශක්තිය හීන වූ ඇත් හිමියනි! විපතට පත් තොප අත් නොහරින්නෙමි. සතරදිග පැතිර ගිය මුහුද අවසන් කොට සිටි මහපොළොවටත් වඩා තොප මට ප්‍රිය මනාපය.
එහි, **සට්ඨිහායන** යනු උපතින් සැටවයස් කල්හි ඇත්තු ශක්තියෙන් පිරිහෙත්. ඒ මම මෙසේ ශක්තිය හීන වූ මේ විපතට පත්, **තං නජහිස්සාමි** ඔබ අත් නොහරින්නෙමි. බිය නොවන්න. සිවුදිග පැතිර සමුදුරට පැමිණ සිටි මේ **චතුරන්තාය** පොළොවට වඩා ඔබ මට ප්‍රියමනාපය.
ඉක්බිති ඔහු ශක්තිමත්කොට හිමියනි! දැන් කකුළුවා සමග කෙටි කතාබහක යෙදෙමින් ඔබ මුදාහරවන්නෙමියි කියා කකුළුවාට යාඥා කරමින්,
යන තුන්වන ගාථාව කීවාය.
මුහුදෙහිද, ගංගා නදියෙහිද, නර්මදා නදියෙහිද යම් කකුළු කෙනෙක් ඇද්ද ඒ හැමට වඩා ජලයෙහි උපන් තෙපි රූසපුවෙන් හා මහත්ත්වයෙන් ශ්‍රේෂ්ඨ වූවාහුය. හඬන්නා වූ මාගේ සැමියා මුදාහරින්න.
එහි අර්ථය**, යෙ** මුහුදෙහි හෝ **ගංගායවා** ගංගා නදියෙහි හෝ **නම්මදායවා** නර්මදා නදියෙහි හෝ **කුලීරා** යම් කකුළුවෙක් ඇද්ද **තෙසං** සියල්ලන්ට වඩා වර්ණ සම්පත්තියෙන් ද මහත් බැවින් නුඹම **සෙට්ඨො** ශ්‍රේෂ්ඨය. ඒ නිසා නුඹට යාඥා කරමි. අඬමින් සිටින මගේ සැමියා මුදාහරින්න.
කකුළුවා ඒ ඇතින්න කථා කරද්දී ස්ත්‍රී හඬෙහි නිමිති ගෙන සැලුණු සිතින් යුක්තව ඇතාගේ පයෙන් අඬු ඉවත් කරමින් මේ ඇත් තෙමේ මුදාහැරියේ, පසුව මේ දේ කරන්නේ යයි කිසිවක් නොදත්තේය. ඉක්බිති ඇතා පය ඔසවා කකුළුවාගේ පිට පෑගුවේය. ඒ මොහොතේ ඇට (කටුව) බිඳුනේය. ඇතා සතුටු හඬින් නාද කළේය. සියලු ඇත්තු රැස් වී කකුළුවා ගොඩට ඇඳ පොළොවෙහි තබා මඩිමින් සුණු විසුණු කළහ. කකුළුවාගේ අඬු දෙක සිරුරින් ගැලවී පැත්තකට වැටුනේය. ඒ කකුළු විල ගංගා නදිය සමග ඒකාබද්ධ, ගඟ පිරුණු කල්හි ගංගා ජලයෙන් විල පිරෙයි. ජලය අඩු වී විට විලේ ජලය ගඟට ගලයි. ඉක්බිති ඇත්තු කකුළු අඬු දෙක ඔසවා ගඟෙහි පාකර හැරියහ. එක කකුළු අණ්ඩක් මුහුදට ගියේය. එකක් ජලයෙහි සෙල්ලම් කරන දසබෑ රජවරු ලබාගෙන ‘ආණක’ නම් මිහිඟු බෙරය කළාහුය. මුහුදට පිවිසි එක අසුරයෝ ගෙන ‘ආළම්බර’ නම් බෙරය කරවූහ. ඔවුහු පසුකලෙක ශක්‍රයා සමග කළ යුද්ධයෙන් පැරදී එය ඉවත දමා පලා ගියහ. ඉක්බිති එය ශක්‍රයා තමන් සඳහා ගන්වා ගත්තේය. ආලම්බර මේඝය මෙන් ශබ්ද කරන හෙයින් ‘ආළම්බර බෙරය’ යි කියති.
බුදුරජාණන් වහන්සේ මේ ධර්ම දේශනාව ගෙනහැර දක්වා චතුරාර්ය සත්‍යය වදාරා ජාතක කථාව නිමවා වදාළ සේක. සත්‍ය දෙශනාව කෙළවර ඒ අඹු සැමි දෙදෙනා සෝවාන් ඵලයෙහි පිහිටියාහුය. එදා ඇතින්න මේ උපාසිකාව වූවාය. ඇතා වනාහි මම ම වූයෙමියි. වදාළ සේක.
**යො වෙ සබ්බමෙතාතං** යන මේ දේශනාව බුදුරජාණන් වහන්සේ දකුණුගිරි ජනපදයෙහි එක්තරා උයන් පාලනය කරන පුත්‍රයකු අරබයා වදාළ සේක. බුදුරජාණන් වහන්සේ වනාහි වස් අන්තයෙහි ජේතවනාරාමයෙන් නික්මී දකුණුගිරි ජනපදයෙහි චාරිකාවෙහි හැසිරුණු සේක. ඉක්බිති එක් උපාසකයෙක් බුදුරදුන් ප්‍රධාන සංඝයාට ආරාධනාකොට උයනෙහි වඩා හිඳුවා කැද, කැවිලි ආදියෙන් වළදවා උයනෙහි හැසිරෙනු කැමති ආර්යයන් වහන්සේලා මේ උයන්පල්ලා සමග හැසිරෙනු මැනවයි කියා ආර්යයන් වහන්සේලාට පලාපල ආදිය දෙන්නැයි කියා උයන්පල්ලාට අණ කළේය. භික්‍ෂූහු හැසිරෙමින් හිස් වූ තැනක් දැක මෙම ස්ථානය හිස් වී ඇත. ගස් අඩුය. කරුණු කිමැයි විචාළාහ. ඉක්බිති උන්වහන්සේලාට උයන්පල්ලා එක්තරා උයන්පල්ලෙක් පැලගස්වලට දිය ඉසිමින් මුල් ගණනට දිය ඉසින්නෙමියි සිතා පැල උගුල්ලා බලා මුල් ගණනට ජලය ඉසියි. ඒ නිසා ඒ ස්ථානය හිස්තැනක් වීයයි කීවේය. භික්‍ෂූහු බුදුරජාණන් වහන්සේ වෙත අවුත් ඒ කාරණාව සැලකළාහුය. බුදුරජාණන් වහන්සේ මහණෙනි! දැන් පමණක් නොව පෙරත් ඒ උයන්පාලකයා ආරාම දූෂණය කරන්නෙක් යයි වදාරා අතීත කථාව ගෙනහැර දැක්වූ සේක.
යටගිය දවස බරණැස් නුවර විස්සසේන නම් රජු රජ කරද්දී උත්සව අවස්ථාව ප්‍රචාරය කළ කල්හි උයන්පල්ලා සැණකෙළි කෙළින්නෙමියි උයනෙහි වසන වඳුරන්ට කීවේය. මේ උයන තොපට බොහෝ උපකාර කර ඇත. මම සතියක් සැණකෙළි කෙළින්නෙමි. තෙපි මේ දින හතෙහි පැලවලට දිය ඉසිව් යයි කීවේය. ඔවුහු යහපතැයි පිළිගත්තාහුය. හෙතෙම ඔවුන්ට සම්වලින් කළ කළය දී ගියේය. වඳුරෝ දිය ඉස පැලවලට පැන් ඉස්සාහුය. ඉක්බිති ඔවුන්ට වඳුරු නායකයා ටිකක් නවතින්න. ජලය හැමකල්හි ලැබීම අපහසුය. එය රැකිය යුතුයි. සිටවූ පැල උදුරා මුල් ප්‍රමාණය දැන දිග මුල් ඇති පැලවලට වැඩියෙනුත් කෙටි මුල් ඇති පැලවලට අඩුවෙනුත් පැන් ඉසීම සුදුසු යයි කීවේය. කෙනුත් පැන් ඉසීම සුදුසු යයි කීවේෙුමක් යහපතැයි කියා කීපදෙනෙක් සිටවූ පැල ගලවමින් යත්, කීපදෙනෙක් ඒවා සිටුවා ජලය ඉසිත්. මෙකල බෝස් ඒවා සිටුවා ජලය ඉසිත්.
මෙකල බෝතාණන් වහන්සේ බරණැස් නුවර එක් කුලයක පුත්‍රයෙක් විය. ඔහු කිසියම් කටයුත්තක් සදහා උයනට ගොස් එ‍සේ කරන එ් වඳුරන් දැක නුඹලාට මෙසේ කරන්නට කීවේ කවරෙක්දැයි විචාරා වඳුරු නායකයා යයි කී කල්හි තොපගේ නායකයාගේ නුවණ මෙබඳු නම් නුඹලා ගැන කියනුම කවරේදැයි ඒ කරුණ ප්‍රකාශ කරමින්,
යන පළමු ගාථාව කීය.
රැස් වූ හැමදෙනා අතුරෙහි යමෙක් ඒකාන්තයෙන් ශ්‍රේෂ්ඨයයි ප්‍රසිද්ධ වූයේද ඔහුගේ ප්‍රඥාවද මෙබඳු විය. අන්‍යයන් ගැන කවර කතාද?
එහි, **සබ්බසමෙතානං** යනු මෙහි රැස් වූ මේ සියලු දෙනාටම **අහුවා** යනු විය. **කිමෙව ඉතරා පජා** යනු මොවුන් අතරින් ඉතිරි වූ යටපත් වූ යම් ප්‍රජාවක් වේද, ඒ ප්‍රජාවගේ ප්‍රඥාව කෙබඳුද?
ඔවුන්ගේ කථාව අසා වඳුරෝ,
යන දෙවන ගාථාව කීහ.
බමුණ, තෙපි හේතු නොදැන මෙසේ නින්දා කරව. පොළොවට ඇද තිබෙන මුල නොදැක කෙසේ ගස අඳුනන්නෙහුද?
එහි, **බ්‍රහේම** යනු බ්‍රහ්ම යනු ආලපන මාත්‍රයකි. මේ වනාහි මෙහි කෙටි අරුතයි. එම්බා පුරුෂය! නුඹ කරුණු නොදැන මෙසේ අපට නින්දා කරන්නෙහි. ගස වනාහි ගැඹුරට පිහිටියේද එසේ නැද්දයි මුලින් නොඋදුරා කෙසේ දැනගන්නට හැකිද? ඒ නිසා අපි උගුල්ලා මුල් ඇති ප්‍රමාණය බලා ජලය ඉසින්නෙමු.
ඒ නිසා බෝසතාණන් වහන්සේ,
යන තුන්වන ගාථාව කීහ.
මම තොපටත් වනයෙහි වෙසෙන අනෙක් වඳුරන්ටත් නින්දා අපහාස නොකරමි. තොප වැනි අය ආරාමරෝපන ධූරයට පත් කළ විශ්වසේන රජතුමාම නින්දා ලැබිය යුතු වෙයි.
එහි, **විස්සසෙනොව ගාරය්හො** යනු බරණැස් රජ වූ විශ්වසේනම මෙහි ගර්හා කටයුතුයි. **යස්සත්‍ථා රුක්ඛරොපකා** යනු යමක් සඳහා තොප වැනි ගස් වවන්නෝ උපන්නාහුද? (එහෙයිනි)
බුදුරජාණන් වහන්සේ මේ ධර්මදේශනාව ගෙනහැර දක්වා ජාතකය නිමවා වදාළ සේක. එකල වඳුරු නායකයා ආරාම දූෂක කුමාරයා විය. නුවණ ඇති පුරුෂයා වනාහි මම ම වූයෙමි යි වදාළ සේක.
**න හි වණ්ණේණ සම්පන්නා** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් අනේපිඬු සිටුතුමාගේ ලේලිය වූ ධනඤ්ජය සිටුගේ දුව වූ විසාඛාවගේ කණිටු සොහොයුරිය (නංගි) වූ සුජාතාව අරබයා වදාළ සේක. ඈ වනාහි මහත් සම්පත්තියෙන් අනේපිඬු සිටුතුමාගේ නිවස පුරවමින් පිවිසියාය. මම මහා කුලයක දුව යයි මාන්නයෙන් දැඩි වී චණ්ඩ, පරුෂ තැනැත්තියක් වූවාය. සැඩපරුෂ රළු වචන ඇති, නැන්දා, මාමාගේ, ස්වාමියාගේ වතාවත් නොකරන්නීය. ගෙයි ජනයාට තර්ජනය කරමින් පහරදෙමින් හැසිරෙන්නීය. ඉක්බිති එක් දිනක් බුදුරජාණන් වහන්සේ පන්සියයක් භික්‍ෂූහු පිරිවරාගෙන, අනේපිඩු සිටුතුමාගේ ගෙට වැඩමවා වැඩහුන් සේක. මහ සිටුතුමා බණ අසමින් භාග්‍යවතුන් වහන්සේ ළඟ හිඳගත්තේය. ඒ අවස්ථාවෙහි සුජාතාව දැසි දසුන්, කම්කරුවන් සමග කෝලහාල කරන්නීය. බුදුරජාණන් වහන්සේ ධර්ම කථාව නවතා ඒ කිනම් ශබ්දයක් දැයි විචාළ සේක. ස්වාමීනි! ඒ ලේලිය කිසි ගෞරවයක් නැත්තීය. ඇය නැන්දාගේ, මාමාගේ හෝ සැමියාගේ හෝ වත් පිළිවෙත් කිරීමක් නැත. දන්දීමක් හෝ සිල් රැකීමක් නැත. සැදැහැ නැත. අප්‍රසන්නය. දිවා රාත්‍රී කෝලහාල කරමින් හැසිරෙන්නී යැයි කීවේය. එසේනම් කැඳවන්නැයි කී සේක. ඈ අවුත් වැඳ එකත්පසෙක සිටියාය.
ඉක්බිති ඇයට බුදුරජාණන් වහන්සේ සුජාතාවෙනි, පුරුෂයාට භාර්යාවෝ සත්දෙනෙකි. ඒ භාර්යාවන් අතරින් නුඹ කවර තැනැත්තියක්දැයි විචාළ සේක. ස්වාමීනි, සැකෙවින් කී දෙයෙහි අර්ථය මම නො දනිමි. විස්තර වශයෙන් මට වදාරණ සේක්වායි කීවාය. බුදුරජාණන් වහන්සේ එසේනම් කන් යොමුකොට අසවයි වදාරා මේ ගාථා වදාළ සේක.
1. යම් බිරිඳක් දූෂ්‍ය වූ සිත් ඇත්තී ද හිත අනුකම්පා නැත්තී ද අන් පුරුෂයන් කෙරෙහි ඇලුනීද තම සැමියා පහත්කොට සිතන්නීද ධනය දී තමා ලබාගත් තම සැමියාට හිරිහැර කිරීමට උත්සාහ කරන්නීද පුරුෂයකුට මෙබඳු බිරිඳක් වේ නම් ඈ වධකයකුට සමාන නිසා වධක බිරිඳ යයිද කියනු ලැබේ.
2. බිරිදගේ සැමියා, කඩු දුනු ආදී ශිල්පයක්, වෙළදාමක්, ගොවිතැනක් කරමින් යම් ධනයක් ලබයි ද ස්ත්‍රිය ඒ ධනයෙන් ස්වල්පයක් හෝ පැහැරගනු කැමතිවේද, පුරුෂයෙකුට මෙබඳු බිරිඳක් වේනම් ඈ සොරෙකුට සමාන යයිද චෝර භාර්යා යයිද කියනු ලැබේ.
**3. **වැඩකටයුතු කිරීමට අකමැති, අලස, බොහෝ අනුභව කරන, සැරපරුෂ වූ, චණ්ඩ වූ නරක වචන කියන. සැමියාගේ උත්සාහය යටකරගෙන සිටින බිරිඳක් යම් පුරුෂයෙකුට වේනම් ඒ බිරිඳ සැමියාට (අරිය) සමාන යයිද සැතිරි බිරිඳ යයිද කියනු ලැබේ.
**4. **යම් බිරිඳක් හැමකල්හිම හිතානුකම්පීව මවක් පුතෙකු රකින්නාක් මෙන් සැමියා රකින්නීද, ඒ වාගේම ඔහු විසින් රැස්කළ ධනය රකින්නීද, පුරුෂයෙකුට මෙබඳු වූ බිරිඳක් වේනම් ඒ බිරිඳ මවට සමාන යයිද මාතෘ භරියා යයිද කියනු ලැබේ.
5. අයියා කෙරෙහි නංගී පිළිපදින අයුරින් තම සැමියා කෙරෙහි ගෞරව සහිත වේද, ලජ්ජා සිත් ඇත්තීද සැමියාගේ අදහස් අනුව පවතීද පුරුෂයෙකුට මෙබඳු බිරිඳක් වේනම් ඈ නංගීට සමානයයිද භගිණි භාර්යා යයිද කියනු ලැබේ.
6. මෙලොව යම් බිරිඳක් බොහෝ කලකින් පැමිණි මිතුරෙකු දැක සතුටුවන මිතුරියක මෙන් සිය සැමියා දැක වඩාත් සතුටට පත්වන්නීද, කුල සිරිත් අනුගමනය කරන්නීද සිල්වත්ද, පතිවත රකීද, පුරුෂයෙකුට මෙබඳු බිරිඳක් වේනම් ඈ සිල්වත් මිතුරියකට සමාන යයිද සඛී භාර්යා යයිද කියනු ලැබේ.
7. (සැමියා විසින්) දඬුමුගුරු ගෙන මරණීය තර්ජන කළත් නොකිපෙන දුෂ්ට සිත් නැති සැමියාට සමාව දෙන, නොකිපෙන සැමියාගේ අදහස් අනුව පවතින මෙබඳු බිරිඳක් පුරුෂයෙකුට වේනම් ඒ බිරිඳ දාසියකට සමාන යයිද දාසි භාර්යා යයිද කියනු ලැබේ.
සුජාතාවෙනි. පුරුෂයාගේ මේ භාර්යාවන් හත්දෙනායි. ඒ හත්දෙනාගෙන් වධක සම භාර්යාවත්, චෝර සම භාර්යාවත් සැමියාට සම (අය්‍යසම) භාර්යාවත් යන තිදෙනා නිරයේ උපදිත්. ඉතිරි සතරදෙනා නිම්මාන රතී දෙව්ලොව උපදිත්.
8. මෙලොව යම් භාර්යාවක් වධක යයිද, චෝරී යයිද අය්‍ය යයිද කියනු ලැබීද දුසිල්වත් පරුෂ වචන කියන ආදර නැති ඔවුහු මරණින් මතු නිරයට යති.
9. මෙලොව යම් භාර්යාවක් මාතු භරියා, භගිණි භරියා, සඛි (යෙහෙලි) භරියා, දාසි භරියා යයි කියනු ලැබේද සීලයෙහි පිහිටා සිටි බැවින් බොහෝ කලක් සංවර වූ ඒ ස්ත්‍රීහු මරණින් මතු සුගතියට ගමන් කරත්.
මෙසේ බුදුරජාණන් වහන්සේ විසින් මේ භාර්යාවරු සත්දෙනා දක්වනු ලබද්දීම සුජාතාව සෝවාන් ඵලයෙහි පිහිටියාය. එනිසා ඒ හත්දෙනා අතුරින් නුඹ කිනම් භාර්යාවක්දැයි වදාළ කල්හි ස්වාමීනි! මම දාස භාර්යාවට සමානයයි කියා බුදුරජාණන් වහන්සේට වැඳ සමාව ගත්තාය. මෙසේ බුදුරජාණන් වහන්සේ නිවසෙහි වූ ලේලිය වූ සුජාතාව එකම අවවාදයෙන් දමනය කොට, කරන ලද බත් කිස ඇත්තේ (දන් වළදා) දෙව්රමට වැඩ භික්‍ෂු සංඝයා විසින් වත් දැක්වූ කල්හි ගඳකිලියට වැඩම කළ සේක. දම්සභාවෙහිදී භික්‍ෂූහු, ඇවැත්නි! බුදුරජාණන් වහන්සේ එකම අවවාදයෙන් සුජාතා ලේලිය දමනයකොට සෝවාන් ඵලයෙහි පිහිටවූ සේකැයි බුදුරජාණන් වහන්සේගේ ගුණකථාව මතුකළහ. බුදුරජාණන් වහන්සේ එහි වැඩමවා මහණෙනි! මෙහි දැන් කවර කථාවකින් යුතුව සිටියාහුදැයි විචාරා මෙනම් කථාවෙන් යයි කී කල්හි මහණෙනි! දැන් පමණක් නොව පෙරත් මවිසින් සුජාතාව එකම අවවාදයෙන් දමනය කෙළෙමියි වදාරා අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී බෝසතාණන් වහන්සේ ඔහුගේ අග බිසවගේ කුසෙහි පිළිසිඳගෙන ඉපිද වැඩිවියට පත්ව තක්සලා නුවරින් ශිල්ප ඉගෙන ගෙන පියාගේ ඇවෑමෙන් රාජ්‍යයෙහි පිහිටා දැහැමින් රාජ්‍යය කරවූහ. ඔහුගේ මව ක්‍රෝධයෙන් යුක්තය. සැඩපරුෂය. දෝෂාරෝපණය කරන, අපහාස කරන තැනැත්තියකි. ඔහු මවට අවවාද දෙනු කැමතිව, මෙසේ හේතුවක් නැතිව කියන්නට යුතු නැතැයි ඇයට අනුශාසනා වශයෙන් එක් උපමාවක් සොයමින් හැසිරෙයි. ඉක්බිති එක්දිනක් උයනට ගියේය. මවද පුතා සමගම ගියාය. ඉක්බිති අතරමගදී කිරළ පක්ෂියෙක් නාද කෙළේය. බෝසත් පිරිස ඒ ශබ්දය අසා කන් වසාගෙන එම්බල චණ්ඩ, පරුෂ වචනයෙන් ශබ්ද කරන්න එපායයි කීහ. මව සමග උයනෙහි හැසිරෙනවිට එක් සුපිපි සල්ගසෙක සැඟවුණු එක් කෙවිල්ලක් මිහිරි හඬින් හඬ ලෑවාය. මහජනයා ඇගේ ස්වර හඬින් මත්වී ඇඟිලි බැඳගෙන මටසිලිටු වචන ඇත්තිය නාද කරවයි නාද කරවයි කියමින් බෙල්ල ඔසවා කන් යොමාගෙන බලමින් සිටියහ.
බෝසතාණන් වහන්සේ ඒ කාරණා දෙක දැක දැන් මවට අවබෝධ කරදීමට හැකි වන්නෙමියි සිතා මෑණියනි! අතරමගදී කිරළාගේ හඬ අසා මහජනයා ශබ්ද කරන්න එපා, ශබ්ද කරන්න එපායයි කන් වසාගත්හ. රළු වචන කිසිවෙකුට ප්‍රිය නොවෙතියි කියා,
යන මේ ගාථා කීහ.
වර්ණවත් වූ. මිහිරි නාද ඇති, දැකුම්කළු පුද්ගලයෝ මේ වචනවලින් යුතු වූවාහු නම් මෙලොවද පරලොවද කිසිවෙකුහටත් ප්‍රිය නොවෙති.කළු පැහැති දුර්වර්ණ වූකැලැල් ඇති මේ කෙවිලිය සිනිඳු (මටසිලිටු) බසින් බොහෝදෙනාට ප්‍රියමනාප වූවා නොදක්නෙහිද?එම නිසා මටසිලිටු (මිහිරි) කථා ඇති තැනැත්තෙක් වන්නේය. නුවණින් විමසා පමණට කථා කරන්නෙක් වන්නේය. උඩඟු නොවන්නේය. ඔහුගේ මිහිරි වචනය අර්ථයත් ධර්මයත් ප්‍රකාශ කරන්නේය.
මේ ඒ ගාථාවල අර්ථයයි.
මෑණියනි, මේ සත්ත්වයෝ පුවඟු මෙන් කලු ත්‍රස්තවාලු මෙන් කලු පැහැයෙන් යුක්ත වුවද කටහඬෙහි මිහිරි බැවින් **මඤ්ජුකා** නම් වූද මනා රූසපුවෙන් යුක්ත හෙයින් **පියදස්සනා** නම් වුවද යටත් පිරිසෙයින් මව්පියවරුද දොස් කීම්, අපහාස කිරීම් ආදී වශයෙන් පැවති රළු වචනයෙන් යුක්ත හෙයින් **ඛරවාචා** නම් වූවාහු මෙලොවද පරලොවද **පියා** ප්‍රිය නම් නොවෙති. අතරමග සිටි රළු වචන ඇති කිරලා මෙනි. මටසිලිටු මිහිරි වචනයෙන් යුක්ත මොළොක් වචන කථා කරන්නෝ විරූපි වුවද ප්‍රිය වෙති. එහෙයින් මෑණියන්ට කියමි. **නනු පස්සසි ඉමං කාළිං** **දුබ්බණ්ණං** ශරීර වර්ණයෙන් වඩාත් කළු වූ සුදු ලපවලින් යුක්ත **කොකිලං** කෙවිලිය මෙසේ දුර්වර්ණ වුවද මොළොක් වචනයෙන් බොහෝදෙනාට ප්‍රිය වූවාය. මෙසේ රළු වචන ඇති සත්ත්වයා ලෝකයෙහි මව්පියන්ටද අප්‍රිය වෙයි. එහෙයින් බොහෝදෙනාට ප්‍රිය බව කැමති පුරුෂයා මොළොක් වචන ඇති මිහිරි වචන ඇති කෙනෙක් වන්නේය. ප්‍රඥාව නම් වූ මන්ත්‍රයෙන් සීමාකොට කථාකරන හෙයින් **මන්තභාණී. **විසුරුණු බවින් තොරව ප්‍රමාණයෙන් යුක්තව කථාකරන හෙයින් **අනුද්ධතො. **යමෙක් මෙබඳු පාළි අර්ථයක් පාළියත් ප්‍රකාශ කරයිද **තස්සභාසිතං** ඔහුගේ වචනය කරුණු සහිතව අනුන්ට දොස් නොකියා කථාකරන හෙයින් **මධුරං** මිහිරි වෙයි.
මෙසේ බෝසතාණන් වහන්සේ මේ ගාථා තුනෙන් මවට දම් දෙසා අවබෝධ කරවූහ. ඈ එතැන් පටන් ආචාරශීලී වූවාය. බෝධිසත්ත්වයන් වහන්සේද මව එකම අවවාදයෙන් දමනයකොට කම් වූ පරිද්දෙන් මියපරලොව ගිය සේක.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල බරණැස් රජුගේ මව මේ සුජාතාව වූවාය. රජු වනාහි මම ම වූයෙමි යි වදාළ සේක.
**සබ්බෙහි කිර ඤාතීහි** යන මේ ජාතක ධර්ම දේශනාව බුදුරජාණන් වහන්සේ ජේතවන මහා විහාරයෙහි වැඩවාසය කරන සේක් කවුඩු, බකමූණු දබරය අරබයා වදාල සේක. එකල කවුඩෝ දවල් කාලයේ බකමූණන් කති. හිරු අවරට (බැස) ගියතැන් පටන් ඒ ඒ තැන්වල නිදන කපුටන්ගේ හිස් කඩා මරා දමති. ඉක්බිති ජේතවනාරාමයේ කෙලවර එක් පන්සලක වසන්නා වූ එක්තරා භික්‍ෂූන් වහන්සේ නමකට අතුගාන අවස්ථාවෙහි ගසින් වැටුනා වූ නැළි හත අටක් පමණ බොහෝ කවුඩු හිස් ඉවත් කරන්නට සිදුවෙයි. හෙතෙම ඒ කරුණ භික්‍ෂූන් වහන්සේලාට සැල කළේය. භික්‍ෂූන් වහන්සේලා දම්සභාවෙහිදී ඇවැත්නි, අසවල් භික්‍ෂූන් වහන්සේ වසන ස්ථානයේ දිනපතාම මෙපමණක් නම් කවුඩු හිස් ඉවත් කරන්නට සිදුවෙතියි යනුවෙන් කථාව මතු කළහ. බුදුරජාණන් වහන්සේ එහි වැඩමවා මහණෙනි. මෙහි කවර කථාවකින් යුතුව සිටියාහුදැයි විචාළ සේක. භික්‍ෂූහු මෙම කථාවෙන් යයි කියා ස්වාමීනි! කවදා පටන් කවුඩන්ගේ හා බකමූණන්ගේ ඔවුනොවුන් අතර වෛරය උපන්නේදැයි විචාළාහුය. බුදුරජාණන් වහන්සේ ප්‍රථම කල්පයට අයත් කාලයේ පටන් යයි වදාරා අතීත කථාව ගෙනහැර දැක්වූ සේක.
යටගිය දවස ප්‍රථම කල්පයේ මිනිස්සු රැස් වී මනා රූ සපුවෙන් යුත් සෞභාග්‍යයෙන් අගතැන්පත් ආඥා සම්පත්තියෙන් යුත් සියලු ආකාරයෙන් පිරිපුන් එක් පුරුෂයෙකු කැඳවා රජබවට පත් කළහ. සිව්පාවෝද රැස් වී එක් සිංහයෙකු රජබවට පත් කළහ. මහ මුහුදෙහි මාලු ආනන්ද නම් මත්ස්‍යයෙකු රජබවට පත් කළාහුය. ඉක්බිති කුරුළු සමූහයා හිමාල වන පෙදෙසේ එක් ගල්තලාවක් මතුවෙහි රැස්වී මිනිසුන් අතරෙහි රජෙක් සිටියි. එසේම සිව්පාවුන් අතරද මත්ස්‍යයන් අතරද රජවරු සිටිති. අප අතර රජෙක් නම් නැත. පිහිටක් නැතිව (නායකයෙකු නැතිව) වාසය කිරීම නම් නොවටියි. අපටද රජකෙනෙකු ලැබීම වටියි. රජ තනතුරේ තැබිය යුතු එකෙකු ගැන විමසා දැනගනිව් යි කීහ. ඔවුහු එවැනි කුරුල්ලෙකු සොයමින් එක් බකමූණෙකුට කැමතිව “මේ තෙමේ අපට රුචි වෙයි” යනුවෙන් කීහ. ඉක්බිති එක් කුරුල්ලෙක් සියල්ලන්ගේ අදහස් ගැනීම පිණිස තුන්වරක් ප්‍රකාශ කළේය. එසේ නම් ප්‍රකාශ කරද්දී දෙවරක් දැනුම්දීම ඉවසා තුන්වන වර කියවද්දී එක් කවුඩෙක් නැගී සිට මොහු රජකමට එළඹෙන මේ මොහොතේ මෙබඳු මුහුණක් ඇති කල කිපුණුවිට කෙබඳු වන්නේද, කිපුණු මොහු සිත් බලන ලද අපි රත්වූ කබලක දැවූ තල ඇට මෙන් ඒ ඒ තැනම බිඳෙන්නෙමු. මොහු රජ බවට පත්කරනවාට මගේ රුචියක් නැතැයි කියා එම කරුණ ප්‍රකාශ කිරීමට,
යන පළමු ගාථව කීය.
සියලු නෑයන් විසින් බකමූණා රජ කරන ලද්දේය. ඉදින් නෑයන් විසින් අවසර දෙන ලද්දෙමි නම් මම වචනයක් කියමි.
එහි අර්ථය : යම් මේ ප්‍රකාශයක් පවතීද, **සබ්බෙහි කිර** මෙහි රැස්වූ සියලු **ඤාතීහි** ඤාතීන් විසින් මේ, **කොසියො** බස්සා රජ, **කතො** කරන ලදි. ඉදින්, මම වනාහි නෑයන් විසින් අවසර ලද්දෙම් නම් මෙහි කිය යුතු **එක වාචිකං** කිසිවක් **භණෙය්‍යං** කියන්නෙමි.
ඉක්බිති ඔහුට අවසර දෙමින්,
යන දෙවන ගාථාව කීහ.
මිත්‍රය, අප විසින් තොපට අවසර දෙන ලද්දෙහිය. හේතුව හා ප්‍රවේණි ධර්මය කියව, නුවණත්, ඤාණාලෝකයත් ඇති තරුණ පක්ෂීහු ඇත්තේමය.
එහි, **භණ සම්ම අණුඤ්ඤතො** යනු යහළු කවුඩාණෙනි! අප සියල්ලන් විසින් නුඹ අනුදන්නා ලදි. (අපි සියල්ලෝම නුඹට අවසර දුනිමු) යමක් නුඹට කිවයුතු නම් එය කියව, **අත්‍ථං ධම්මඤ්ච කෙවලං** යනු කියද්දී ද කරුණද පරම්පරාවෙන් ආ වචනයද නොඉක්මවා කියව, **පඤ්ඤාවන්තො ජුතින්‍ධරා** යනු නුවණින් යුක්ත වූද ප්‍රඥාලෝකය දරණ තරුණ පක්‍ෂීහු ඇත්තේමය.
මෙසේ අවසර ලත් ඌ,
යන තෙවන ගාථාව කීය.
තොප හැමට යහපතක් වේවා! බකමූණාගේ රජවීම රුචි නොවෙයි. නොකිපුණා වූ මොහුගේ මුහුණ බලව, කිපුණු මොහු කුමක් කරන්නේදැයි නො දනිමි.
එහි අර්ථය**, භද්දං** තොපට යහපතක්ම වේවා! තුන්වරක් කරන ප්‍රකාශයන්, **උලුකස්ස අභිසෙචනං** බකමූණාගේ රජවීම කරයි. එය මට **නරුච්චති** රුචි නොවේ. දැන් සතුටු සිත් ඇති **අකුද්ධස්ස මුඛං** නොකිපුණා වූ මොහුගේ මුහුණ බලව්. **කුද්ධො** කිපුණා වූ මොහු වනාහී**, කථං කරිස්සති **කුමක් කරන්නේදැයි නොදනිමි**. සබ්බථාපෙතං** හැම අයුරින්ම මෙය මට රුචි නොවෙයි.
හෙතෙම මෙසේ කියා මට රුචි නොවෙයි. මට රුචි නොවෙයි කෑ ගසමින්ම අහසට පැන්නේය. බකමූණාද නැගිට ලුහුබැන්දේය. එතැන් පටන් ඔවුහු ඔවුනොවුන් වෛර බැන්දාහුය. කුරුල්ලෝ ස්වර්ණ හංසයා රජබවට පත්කොට ගියාහුය.
බුදුරජාණන් වහන්සේ මේ ධර්ම දේශනාව ගෙනහැර දක්වා චතුරාර්ය සත්‍ය ප්‍රකාශ කොට ජාතකය නිමවා වදාළ සේක. එකල රජකමට පත් හංස පෝතකයා වනාහි මම ම වූයෙමි යි වදාළ සේක.


3. ආරණ්‍ය වර්‍ගය
**ආරඤ්ඤකස්ස ඉසිනො** යන මේ දේශනාව බුදුරජාණන් වහන්සේ ඉසිපතනාරාමයේ වැඩවාසය කරන සේක් ළිඳ අපිරිසිදු කරන එක් හිවලෙකු අරබයා වදාළ සේක. එක්තරා හිවලෙක් වනාහි භික්‍ෂූ සංඝයා පැන් වළදන ළිඳ මල, මුත්‍රා කිරීමෙන් අපවිත්‍ර කොට ගියේය. ඉක්බිති ඌට එක් දිනක් ළිඳ ළගට පැමිණි සාමණේර හිමිවරු ගල්කැටවලින් පහර දී ඌ පීඩාවට පත්කළහ. ඒ නරියා එතැන් පටන් ඒ ස්ථානය ආපසු හැරීවත් නොබැලුවේය. භික්‍ෂූහු ඒ කරුණ දැන දම්සභාවෙහිදී කථාව ඉපදවූහ. ඇවැත්නි! ළිඳ ළඟ අපවිත්‍ර කළ හිවලා සාම‍ණේරයන් වහන්සේලා විසින් පීඩාවට පත්කළ දවසේ පටන් නැවත ආපසු හැරි බැලුවේවත් නැතැයි කථාව මතුකළහ. බුදුරජාණන් වහන්සේ එහි වැඩමවා මහණෙනි! කවර කථාවකින් යුතුව මෙහි සිටියාහුදැයි විචාරා මෙනම් කථාවෙන් යයි කී කල්හි මහණෙනි, දැන් පමණක් නොව පෙරත් මේ හිවලා ළිඳ අපිරිසිදු කරන්නෙකු වූයේයයි වදාරා අතීත කථාව ගෙනහැර පෑ සේක.
යටගිය දවස බරණැස් නුවර මේ ඉසිපතනයත් මේ ළිඳත් විය. එකල බෝසතාණන් වහන්සේ බරණැස් නුවර කුලගෙයක ඉපදී තාපස පැවිද්දෙන් පැවිදිව තාපස පිරිස පිරිවරාගෙන ඉසිපතනයේ වාසය කළ සේක. එකල මේ හිවලාම මේ ළිඳම අපිරිසිදුකොට යයි. ඉක්බිති එක්දිනක් තාපසවරු ඒ හිවලා වටකොට එක් උපායකින් අල්ලාගෙන බෝසතාණන් වහන්සේ ළඟට ගෙන ගියාහුය. බෝසතාණන් වහන්සේ හිවලා සමග කථා කරමින්
යන පළමු ගාථාව කීහ.
හිවල් යහලුව! වනවාසී වූ බොහෝ කල් තපස් රකින්නා වූ සෘෂීන් විසින් දුකසේ තනන ලද ළිඳ කුමක් නිසා මළ මුත්‍රයෙන් දූෂණය කළෙහිද?
එහි අර්ථය, වනයෙහි වසන බැවින්, **ආරඤ්ඤකස්ස** සොයා ගත් ගුණ ඇති බැවින්, **ඉසිනො** බොහෝ කාලයක් තපස් රැකීම නිසා කියන ලද **චිරරත්ත තපස්සිනො කිච්ඡා කතං** මහන්සියෙන් දුකෙන් තනන ලද, **උද්‍යාකං** ළිඳ, **තථං** කුමක් නිසා **සම්ම** හිවල් යහලුව නුඹ, **අවාහයි** මළ මුත්‍රා වලින් දූෂණය කළෙහිද? ඒ මළ මුත්‍රා මෙතැන කෙලෙසීය. හෙලීය යනුයි.
ඒ අසා හිවලා,
යන දෙවන ගාථාව කීය.
යම්තැනෙක දිය බී එහි එළ මුත්‍රා කරනවා නම් ඒ හිවලුන්ගේ ගතියයි. පියාගේ සීයාගේද ගතියයි. එයට දොස් නගන්නට ඔබ සුදුසු නොවෙහි.
එහි, **එස ධම්මෙ** යනු එය ස්වභාවයයි. **යමපීත්‍වා ඔහදාමසෙ** යනු යහලුව අපි යම්තැනක පැන් බොමුද එතැන මළපහ කරමු. මුත්‍රා පහකරමු. එය හිවලුන් වන අපගේ ධර්මතාවයි දක්වයි. **පිතුපිතා මහං** යනු අපගේ පියවරුන්ගේද සීයලාගේද එය ස්වභාවයයි. **නං නං උජක්‍ධාතුමරහසි** යනු එය මෙයට අපට පරපුරෙන් ආවාවූ ධර්මතාවයකි. ස්වභාවයකි. නුඹ දොස් කීමට නුසුදුසු වෙහි, මෙහිලා කිපෙන්නට යුක්තියක් නැත.
ඉක්බිති බෝසතාණන් වහන්සේ හිවලාට,
යන තුන්වන ගාථාව කීහ.
ඒ තොපගේ දහම මෙබඳු වීනම්, අදහම කෙබඳු වේද? තොපගේ දහමක් හෝ අදහමක් හෝ කිසිකලෙක අපි නොදුටුවෙමු.
එහි, **මා වො** යනු තොපගේ ධර්මය හෝ අධර්මය හෝ අපි කිසිදිනක නොදුටුවෙමු.
මෙසේ මහා සත්ත්වයන් වහන්සේ හිවලාට අවවාද දී නැවත නොඑන්නැයි කීහ. හිවලා එතැන් පටන් නැවතී හෝ නොබැලුවේය.
බුදුරජාණන් වහන්සේ මේ ධර්ම දේශනාව ගෙනහැර දක්වා චතුරාර්ය සත්‍යය දේශනාකොට ජාතකය නිමවා වදාළ සේක. එකල ළිඳ අපවිත්‍ර කළ හිවලා හෙවත් උද්‍යාන දූෂකයා මේ හිවලාම විය. පිරිස් අනුශාසකයා වනාහි මම ම වූයෙමි යි වදාළ සේක.
**යෙන මිත්තේන සංසග්ගා** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සමයෙහි කෝකාලික තෙරුන් අරබයා වදාළ සේක. කෝකාලික කථාවත්‍ථුව දහතුන්වන නිපාතයෙහි තක්කාරිය ික කථාවත්‍ථුව දහතුන්වන නිපාතයෙ‍ව‍ජාතකයෙහි මතු සදහන් වන්නේය. කෝකාලික තෙරුන් වහන්සේ වනාහි, සැරියුත් මුගලන් තෙරුන් වහන්සේලා දෙනම කැඳවාගෙන එන්නෙමියි කෝකාලික රටේ සිට ජේතවනාරාමයට වැඩමකර ශාස්තෲන් වහන්සේ වැඳ තෙරුන් වහන්සේලා දෙනම වෙත එළඔ ඇවැත්නි! කෝකාලික රටවැසි මිනිස්සු ඔබ වහන්සේලා දෙනම කැඳවන්නාහුය. වඩිනු මැනවි වඩිමුයි කීහ. ඇවැත්නි! ඔබ යන්න අපි නොඑන්නෙමුයි කීහ. තෙරුන් වහන්සේලා විසින් ප්‍රතික්ෂේප කළ කෝකාලික තමා ම ආපසු ගියේය. ඉක්බිති භික්‍ෂූන් වහන්සේලා දම්සභාවෙහිදී ඇවැත්නි! කෝකාලික භික්‍ෂුව සැරියුත් මුගලන් දෙදෙනා වහන්සේ ඇතිවත් නැතිවත් සිිටින්නට නොහැකිය. එක්වීමක් නො ඉවසයි. වෙන්වීමක් නොඉවසයි යනුවෙන් කථාවක් මතුකළහ. බුදුරජාණන් වහන්සේ වැඩමවා මහණෙනි! මෙහි කවර කථාවකින් යුතුව සිටියාහුදැයි විචාරා මෙනම් කථාවෙන් යයි කී කල්හි, මහණෙනි! දැන් පමණක් නොව පෙරත් කෝකාලික සැරියුත් මුගලන් දෙදෙනා ඇතුවත් නැතුවත් සිටින්නට නොහැකි වූයේ යයි වදාරා අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී බෝසතාණන් වහන්සේ එක්තරා කැළෑවක රුක් දෙවියෙකු වී උපන් සේක. ඔහුගේ විමානය අසල එක්තරා ලොකු වෘක්‍ෂයක වෙනත් රුක් දෙවියෙක් වාසය කරයි. ඒ වන රොදෙහි සිංහයෙක් ද ව්‍යාඝ්‍රයෙක්ද වාසය කරත්. උන් දෙදෙනාට බියෙන් කිසිවෙක් එහි කුඹුරක් නොකරයි. ගසක් නොකපයි. නැවතී බලන්නට සමතෙක්ද නැත. ඒ සිංහ ව්‍යාඝ්‍ර දෙදෙනා නොයෙක් ආකාර සිවුපාවුන් මරා කත්. කා ඉතිරි කොටස් එහිම දමා යත්. ඒ නිසා ඒ වනලැහැබ අසූචි කුණප ගඳ ඇත්තේ වෙයි. ඉක්බිති කළයුතු නොකළ යුතු දේ නොදන්නා අන්‍ධබාල වූ අනෙක් රුක් දෙවියා එක්දිනක් බෝසතාණන් වහන්සේට යහලුව! මේ සිංහ ව්‍යාඝ්‍රයන් නිසා වනරොද අසූචි කුණපගඳින් යුක්තයි. මම මුන් දෙදෙනා පලවා හරිමියි කීවේය. බෝසතාණන් වහන්සේ යහලුව! මේ දෙදෙනා නිසා අපගේ විමාන රැකේ මොවුන් පලා ගියවිට අපේ විමාන විනාශ වෙයි. සිංහ, ව්‍යාඝ්‍ර පා සලකුණ නොදකින මිනිස්සු සියලු වනය කපා එක මිදුලක් කොට කුඹුරු කරන්නාහ. ඒ ක්‍රියාවට කැමති නොවන්නැයි කියා
යන පළමු ගාථා දෙක කීය.
යම් ආකාර පාපමිත්‍ර සේවනය හේතුකොට ගෙන සිතේ. කයේ සැනසීම පිරිහේද, නුවණ ඇති පුරුෂ තෙම ඒ පාපමිත්‍රයා විසින් අභිකාවනය කළයුතු දැය තමාගේ දෙඇස් මෙන් රැක ගත්තේමය.
යම් බඳු කල්‍යාණ මිත්‍රයකු සමග එක්වීම නිසා කාය චිත්ත සුවය වැඩේද ඒ කළණ මිතුරාගේ සියලු කටයුත්තෙහි පණ්ඩිත පුරුෂ තෙමේ පැවැත්ම තමා හා සම කරන්නේය.
එහි, යෙන **මිත්තේන සංසග්ගා** යනු යම් පවිටු මිතුරකු සමග ආශ්‍රය කිරීම හේතුවෙන්, ආශ්‍රය කිරීම, නමැති කරුණෙන් යමකු සමග දැකීමෙන් ඇතිවන ඇසුර, ඇසීමෙන් ඇතිවන ඇසුර, කය ඇල්ලීමාදියෙන් ඇතිවන ඇසුර, කතාබහ කිරීමෙන් ඇතිවන ඇසුර පරිභෝග කිරීමෙන් ඇතිවන ඇසුර යන මේ පස් ආකාර ඇසුර කරන ලද බැවින් යන අර්ථයයි**. යොගක්ඛෙමො** යනු කයේ හා සිතේ සැපයයි. එය වනාහි දුක්ඛ යෝගයෙන් ආරක්ෂා වන බැවින් මෙහි යොගක්ඛෙම යයි අදහස් කරන ලදි. **විහිංසති** යනු පිරිහීමට පත් වේ. **පුබ්බේවජක්‍ධා භවන්තස්ස** **රක්ඛෙ** **අක්ඛීව පණ්ඩිතො** යනු ඒ පාපමිත්‍රයා විසින් කරන මැඩපැවැත්වීම තමා විසින් වැළැක්විය යුතුය. පාප මිතුරා තමාගේ ලාභ, කීර්ති, ජීවිත යන මේවා මැඩ පවත්වන්නට පෙර කල් ඇතිවම තමාගේ ඇස මෙන් පණ්ඩිත පුරුෂයා රකින්නේය.
දෙවන ගාථාවෙහි **යෙන** යනු යම් කලණ මිතුරෙකු සමග එක්වීමේ කාරණයෙන්, **යොගංක්ඛමො පවඩ්ඪති** යනු කයේ සිතේ සැපය වැඩෙයි. **කරෙය්‍යන්ත සමං වුත්තිං** යනු ඒ කල්‍යාණ මිත්‍රයාගේ, සබ්බකිචේචසු පණ්ඩිතො යනු පුරුෂයා යම් සේ තමන්ගේ දිවි පැවැත්මද ගෙවල්, ඉඩම් ආදී උපභෝග පරිහරණයද ඇඳුම්, ආහාර ආදී පරිභෝග පරිහරණයද කරයි. මෙසේ මේ සියල්ල කරන්නේය. වැඩිපුරත් කරන්නේය. පහත් දෙයක් නම් නොකරන්නේය.
මෙසේ බෝසතාණන් වහන්සේ විසින් කාරණා කී කල්හි ද ඒ මෝඩ දෙවියා සොයා නොබලා එක් දිනක් බිය ගෙන දෙන රූප අරමුණක් දක්වා ඒ සිංහයා හා ව්‍යාඝ්‍රයා පලවා හැරියේය. මිනිස්සු ඔවුන්ගේ පාසටහන් නොදැක සිංහ ව්‍යාඝ්‍ර දෙදෙනා වෙනත් වන ලැහැබකට ගියේ යයි දැන වන ලැහැබෙයි එක් කොටසක් සිඳලුහ. දේවතාවා බෝසතාණන් වහන්සේ වෙත එළඹ, යහළුව මම ඔබේ කීම නොසලකා ඔවුන් පලවා හැරියෙමි. දැන් ඔවුන් ගිය බව දැන මිනිස්සු කැලේ කපති. කුමක් කළ යුතුදැයි කියා දැන් ඔවුන් දෙදෙනා අසවල් වන ලැහැබෙයි වසත්. ගොස් ඔවුන් කැඳවාගෙන එන්නැයි කියන ලදුව එහිම ගොස් සිංහ ව්‍යාඝ්‍ර දෙදෙනා ඉදිරියේ සිට ඇඳිලිබැඳ
යන තුන්වන ගාථාව කීවේය.
ව්‍යාඝ්‍රයෙනි, එව‍, ආපසු පෙරළා එව, මහ වනයට එළඹෙවු. ව්‍යාඝ්‍රයන් නැති වනය නොකපාවා. ව්‍යාඝ්‍රයෝ වන විරහිත වූවාහු නොවෙත්වා. ව්‍යාඝ්‍රයෝ කැලෑවක් නැති අය නොවෙත්වා.
එහි, **ව්‍යාග්ඝා** යනු ඒ දෙදෙනාට ව්‍යාඝ්‍ර නාමයෙන් අමතයි යනුවෙන් කීවේය. **නිවත්තව්හො** ආපසු එව්, **පච්චමෙත මහා වනං** යනු ඒ මහා වනයට ආපසු එව්, නැවත එළඹෙව්. මෙය මෙයම පාඨයයි. **මා වනං ඡින්‍දි නිව්‍යග්ඝං** යනු අපගේ වනලැහැඹ දැන් තොප නොමැතිකමින් ව්‍යාඝ්‍රයන් නැති එකකි. මිනිසා මිනිස්සු ඒ වනය නොකපත්වා. **ව්‍යග්ඝා මාහෙසු නිබ්බනා** යනු තොප වැනි ව්‍යාඝ්‍ර රජවරු තම වාසස්ථානයෙන් පලාගිය බැවින් වනයක් නොවේ. වාසය කරන තැන වනයෙන් තොර නොවේවා. ඔවුහු දේවතාවා විසින් මෙසේ ඉල්ලනු ලබද්දී ද යව, අපි නොඑන්නෙමුයි ප්‍රතික්ෂේප කළාහුය. දේවතාවා තනියම ආපසු ගියේය. මිනිස්සුද කීප දිනකින් සියලු වනය කපා කුඹුරු කොටා ගොවිතැන් කළාහුය.
බුදුරජාණන් වහන්සේ මේ ධර්ම දේශනාව ගෙනහැර දක්වා චතුරාර්ය සත්‍ය ප්‍රකාශකොට නිමවා වදාළ සේක. එකල නුවණ නැති දෙවියා කෝකාලිකය. සිංහයා සැරියුත්ය. ව්‍යාඝ්‍රයා මුගලන්ය. නුවණ ඇති දෙවියා වනාහි මම ම වූයෙමි යි වදාළ සේක.
**කො නු උද්දිනභත්තො වා** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරද්දී කොසොල් රජතුමාගේ මහ ඇමතියන් දෙදෙනෙකුගේ කලහයක් සංසිඳවීම අරබයා වදාළ සේක. වර්තමාන කථාව දුක නිපාතයෙහි කියන ලද පිරිදිමය.
යටගිය දවස බරණැස් නුවර බඹදත් රජු රජ කරද්දී බෝසතාණන් වහන්සේ කසීරට බම්ණු කුලයක ඉපදී වැඩිවියට පත්ව තක්සලා නුවරින් ශිල්ප ඉගෙනගෙන පස්කම් සැප හැරදමා තවුස් පැවිද්දෙන් පැවිදිව හිමාල වන ප්‍රදේශයේ ගංතෙරක අසපුවක් තනාගෙන එහිදී අභිඥාවන්ද සමාපත්ති උපදවාගෙන ධ්‍යාන සුවයෙන් කල් ගෙවමින් වාසය කළ සේක. මේ ජාතකයෙහි බෝසතාණන් වහන්සේ ඉහළට මැදහත් බවෙන් යුක්ත වූහ. උපේක්‍ෂා පාරමිතාව පිරූ සේක. එක් කාය වාග් සංවරයක් නැති දුසිල් වඳුරෙක් අවුත් පන්සල් දොරකඩ වාඩිවී සිටින උන්වහන්සේගේ කන් සිදුරුවල කෝටුකෑලි ඇතුල් කිරීමේ ක්‍රියාව අංගජාතයෙන් කරයි. (වඳුරාගේ ලිංගය බෝසතුන්ගේ කන්සිදුරුවල ඇතුල් කරයි) බෝසතාණන් වහන්සේ එය නොවළක්වා මැදහත්ව හිඳිති. ඉක්බිති එක්දිනක එක් ඉබ්බෙක් දියෙන් ගොඩට අවුත් ගංතෙරට වී කට ඇරගෙන අව්ව තපිමින් නිදයි. ඒ දැක ඒ කෑදර වඳුරා උගේ කට තුළට කෝටුකෑලි ඇතුල් කිරීමේ ක්‍රියාව (තම ලිංගය ඇතුල් කිරීම) කළේය. ඉක්බිති ඉබ්බා පිබිදී වඳුරාගේ රහසඟ මල්ලක දමන්නාක් මෙන් කටින් ඩැහැ ගත්තේය. බලවත් වේදනාවක් උපන්නේය. වේදනාව ඉවසිය නොහැකිව කවරෙක් නම් මා මේ දුකෙන් මුදවත්ද කා ළඟට යම්දැයි සිතා තාපසතුමා හැර මේ දුකෙන් මා මුදවන්නට වෙන කෙනෙක් නැත. මා උන්වහන්සේ සමීපයටම යාම සුදුසුයයි සිතා තම දෑතින් ඉබ්බා උස්සාගෙන බෝසතාණන් වහන්සේ සමීපයට ගියේය. බෝසතාණන් වහන්සේ ඒ දුස්සීල වඳුරා සමග කෙළිකවටකම් කරමින්,
යන පළමු ගාථාව කීහ.
පිරුණු බත් පාත්‍රයක් ගත්තෙකු මෙන් (මේ කවරෙක්ද? කාර්තික පූජාවෙහි ලද) පිරුණු පාත්‍රයක් අතැති බමුණෙකු මෙන් (මේ) කවරෙක්ද? කවර පෙදෙසක පිඬු සිඟා හැසිරුණේද? කවර සැදැහැතියෙකු කරා එළැඹියේද?
එහි **කොනු උද්දිතභත්තො වා** යනු පිරුණු බත් ඇත්තෙකු මෙන් එන මොහු කවුද? බතින් පිරුණු එක් පාත්‍රයක් අත් දෙකෙන් ගෙන එන්නාක් මෙන් මේ එන තැනැත්තා කවරෙක්ද යන අර්ථයයි. **පුරහත්‍ථොව බ්‍රාහ්මණො** යනු ඉල් මාසයේ ඉගෙනීමක් ලැබ පිරුණු අත් ඇති බමුණෙකු මෙන් එන මොහු කවුද යන්න වඳුරා සදහා කියයි**. කහන්නු භික්ඛං අචරි** එම්බා වඳුර! කුමන පෙදෙසක අද නුඹ පිඬු සිඟා හැසිරුණෙහිද? **කං සද්ධං** **උපසංකමි** යනු මියගිය කවරෙකු උදෙසා කළ මල බතක්ද? කවර සැදැහැතියෙකු වෙත එළඹ මේ දානය ලැබුවේදැයි දක්වයි.
ඒ අසා දුසිල් වඳුරා,
යන දෙවන ගාථාව කීවේය.
මම මෝඩ වඳුරෙක්මි. ස්පර්ශ නොකළ යුතු තැන් ස්පර්ශ කළෙමි. තෙපි මා මුදනු මැනවි. මිදුනාට පසු පර්වතයට යමි. තොපට යහපතක් වේවා.
එහි, **අහං කපස්මි දුම්මෙධො** යනු ස්වාමීනි! මම මෝඩ චපල සිත් ඇති වඳුරෙක් වෙමි. **අනාමාසානි ආමසිං** යනු ස්පර්ශ නොකළ යුතු තැන් ස්පර්ශ කළෙමි**. ත්‍වං** **මං** **මෝචය භද්දන්තෙ** යනු දයාවෙන් පිරුණු අනුකම්පාවෙන් යුතු ඔබවහන්සේ මාව මේ දුකින් මුදවන්න. ස්වාමීනි ඔබවහන්සේට යහපතක් වේවා**! මුත්තො ගච්ඡෙය්‍ය** **පබ්බතං** යනු ඒ මම නුඹවහන්සේගේ අනුහසින් මේ විපතින් මිදුනේ පර්වතයටම යන්නෙමි. නැවත ඔබේ ඇස් ඉදිරියේ මාව නො දක්නේය. (ඔබ වහන්සේට පෙනෙන්නට මම නැවත නොඑන්නෙමි.)
බෝසතාණන් වහන්සේ වඳුරා කෙරෙහි කරුණාවෙන් ඉබ්බා සමග කථා කරමින්,
යන තුන්වන ගාථාව කීහ.
ඉබ්බෝ කාශ්‍යප ගෝත්‍ර ඇත්තෝ වෙති. වඳුරෝ කොණ්ඩඤ්ඤ ගෝත්‍ර ඇත්තෝ වෙති. කාශ්‍යපය! කොණ්ඩඤ්ඤයා මුදවන්න! ඹබ (ඉබ්බා) විසින් (වඳුරා සමග) මෛථුන සේවනය (ලිංගික සේවනය) කරන ලදි.
එහි අර්ථය **කච්ඡපා** වඳුරෝ නම් කාශ්‍යප ගෝත්‍රයෙහි වෙත්**. මක්කටා** වඳුරෝ කොණ්ඩඤ්ඤ ගෝත්‍රයේ වෙත්. කාශ්‍යප කොණ්ඩඤ්ඤ ගෝත්‍රවලට අයත් වූවන්ට ඔවුනොවුන් අතර ආවාහ විවාහ සම්බන්ධයක් ඇත. ඒ මේ ආවාහ විවාහ ලොල් වූ දුසිල් වූ මේ වඳුරා විසින් **තයා** ඔබ සමගද ඔබ විසින් මේ දුසිල් වඳුරා සමග ගෝත්‍රයට සමානකම් ඇති මෛථුන ධර්මයට සුදුසු වූ දුසිල් ක්‍රියාවක් වූ **මෛථුනකං කහං** මෛථුනය කරන ලදි. එහෙයින් **මුඤ්ච කස්සප කොණ්ඩඤ්ඤ** කාශ්‍යපය කොණ්ඩඤ්ඤ නිදහස් කරන්න.
ඉබ්බා බෝසතාණන් වහන්සේගේ වචනය අසා කාරණයෙහි පැහැදී වඳුරාගේ රහසඟ නිදහස් කළේය. වඳුරා මිදුණු සැණින් බෝසතාණන් වහන්සේ වැඳ පලා ගියේය. නැවත ඒ ස්ථානය දෙස නැවතීවත් නොබැලුවේය. ඉබ්බාද බෝසතාණන් වහන්සේට වැඳ තම වාසස්ථානයට ගියේය. බෝසතාණන් වහන්සේ ද නොපිරිහුණු ධ්‍යාන ඇත්තේ බඹලොව උපන් සේක.
බුදුරජාණන් වහන්සේගේ මේ ධර්ම දේශනාව ගෙනහැර දක්වා චතුරාර්ය සත්‍යය වදාරා ජාතකය නිමවා වදාළ සේක. එකල ඉබ්බා හා වඳුරා මේ ඇමතිවරු දෙදෙනා වූහ. තාපසයා වනාහි මම ම වූයෙමි යි වදාළ සේක.
**කායං බලාකා සිඛිනි** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් එක්තරා බලවත් ආසා ඇති භික්‍ෂුවක අරබයා වදාළ සේක. දම්සභාවට පමුණුවන ලද ඒ භික්‍ෂුවට බුදුරජාණන් වහන්සේ මහණ ඔබ දැන් පමණක් නොව පෙරත් ලොල් බැවින්ම මරණයට පැමිණියේය. ඒ නිසා පැරණි පඬිවරුන්ද තමන්ගේ වාසස්ථානයෙන් බැහැර වූහයි වදාරා අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී බරණැස් සිටුතුමාගේ මුළුතැන්ගෙයි බත් උයන්නා පිං පිණිස නිල් කූඩුවක් (නීලපච්ඡි) තැබුවේය. එකල බෝසතාණන් වහන්සේ පරෙවි යෝනියෙහි ඉපදී එහි වාසය කළහ. ඉක්බිති එක් ලොල් කපුටෙක් මුළුතැන්ගේ උඩින් පියාඹන්නේ නොයෙක් ආහාර මස් මාංශ වර්ග දැක ආසාවෙන් මඬනා ලද්දේ කවරෙක් නිසා ඉඩක් ලබන්නට හැකිවන්නේ දැයි සිතමින් බෝසතාණන් වහන්සේ දැක මොහු නිසා හැකි වන්නේ යයි සනිටුහන් කොට ඔහු ගොදුරු පිණිස කැලයට යන කල්හි පිටුපසින් පිටුපසින් ලුහුබැන්දේය. ඉක්බිති ඔහුට බෝධිසත්වයන් වහන්සේ කපුට! අපි වනාහි වෙනස් ගොදුරු ඇත්තෙමු. නුඹද වෙනස් ගොදුරු ඇත්තෙහි. ඒ නිසා කුමක් සදහා මාව පසුපස එන්නේදැයි ඇසූහ. ස්වාමීනි, නුඹවහන්සේගේ ක්‍රියාව මට රුචි වෙයි. මමද නුඹලාට සමාන ගොදුරු ගන්නෙකු වී නුඹවහන්සේට උපස්ථාන කරන්නට කැමැත්තෙමියි කීය. බෝසතාණන් වහන්සේ පිළිගත් සේක. ඒ කපුටා ඔහු සමග ගොදුරු බිමදී එකට ගොදුරු සඳහා හැසිරෙන්නෙකු මෙන් මගහැර ගොම ගොඩක් අවුස්සා පණුවන් කා පිරුණු කුස ඇතිව බෝසතාණන් වහන්සේ වෙත එළඹ, නුඹවහන්සේ මෙතෙක් වේලා හැසිරෙන්නේ භෝජනයෙහි ප්‍රමාණය දැනගැනීම සුදුසුය. එව සවස් වෙන්නට කලින්ම යමුයි කීවේය. බෝසතාණන් වහන්සේ කපුටා රැගෙන වාසස්ථානයට ගිය සේක. අරක්කැමියා අපගේ පරෙවියා යාළුවෙකු රැගෙන ආවේයයි කපුටාටද එක් දහයියා කූඩුවක් (ථුසපච්ඡි) තැබුවේය. කපුටා හතර පස් දවසක් ඒ ආකාරයෙන්ම වාසය කළේය.
ඉක්බිති එක් දිනක් සිටුතුමාට බොහෝ මස් මාංශ ගෙනාවාහුය. කවුඩා ඒ දැක ලෝභයෙන් මඩනා ලද්දේ උදේ කාලයේ පටන් කොඳුරමින් හොත්තේය. ඉක්බිති කපුටා දවසේ බෝසතතාණන් වහන්සේ යහලුව. ගොදුරු සඳහා එවයි කීහ. නුඹවහන්සේ යන්න මට කෑ දේ නොදිරවු සැකයක් ඇතැයි කීය. යහලුව, කපුටන් අතර කෑම නොදිරවන කපුටෙක් නැත. ගිලින ලද ගිතෙල් පාන්තිරයක් නම් නුඹේ කුසෙහි ටික වේලාවක් පවතියි. සෙස්ස උගුරෙන් පහලට වැටුණු ගමන් දිරවයි. මගේ කීම පිළිගන්න. මේ මස් මාංශ දැක, මෙසේ නොකරන්නැයි කීහ. ස්වාමීනි, මේ කුමක් කියව්ද? මට අජීර්ණය ගැන සැකය ඇත්තේමය. එසේ නම් නොපමා වුව මැනවයි අවවාද දී බෝසතාණන් වහන්සේ ගිය සේක.
අරක්කැමියාද නොයෙක් ආකාර මස් මාංශ වර්ග සම්පාදනය කොට සිරුරෙන් දහදිය ඉවත් කරමින් මුළුතැන්ගෙයි දොරටුව ළඟ සිටියේය. කපුටා මස් මාංශ කෑමට මේ සුදුසු කාලයයි. ගොස් මස් බඳුන වසා ඇති පියන මත හිඳගත්තේය. අරක්කැමියා ‘කිලී’ යන හඬ අසා ආපසු හැරී බලන්නේ කපුටා දැක පිවිස ඌ අල්ලාගෙන සියලු සිරුරෙහි පිහාටු ගලවා හිස මුදුනෙහි කොණ්ඩය තබා ඉඟුරු, දුරු මිරිස් ආදිය අඹරා මෝරු සමග කලවම් කර නුඹ අපගේ සිටුතුමාගේ මස් මාංශ ඉඳුල් කළෙහිදැයි කියා උගේ ශරීරය පුරාම තවරා විසිකොට නිල්කූඩුවට හෙලීය. බලවත් වේදනාවක් උපන්නේය. බෝසතාණන් වහන්සේ ගොදුරු බිමෙන් අවුත් කෙඳිරිගාන ඌ දැක විහිලු කරමින්,
යන පළමු ගාථාව කීවේය.
සිළු (කොණ්ඩය) ඇති සෙර (සොර තැනැත්තියක්) වූ මේඝය සීයා කොට ඇති මේ කෙකිනි කවරෙක්ද? කෙකින්න මෙහි එව. මාගේ මිතුරු කවුඩා චණ්ඩය.
එහි**, කායං බලාකා සිඛිනී **යනු ගණ මෝරුවලින් තවරන ලද කාක්කාගේ ඒ ශරීරය සුදු බැවින් ද හිස මුදුනෙහි කොණ්ඩය තබා ඇති බැවින්ද මේ කවර තැනැත්තියක්ද? කෙකිනියක්ද? මොනරෙක්දැයි විමසමින් අමතයි. **චොරී** යනු (පරෙවි) කුලයෙන් අවසර නොලැබ (පරෙවියාගේ) කුලගෙට (කූඩුවට) (කපුටා) ඇතුල් වු බැවින් ද කපුටාගේ අකමැත්තෙන් (අරක්කැමියා විසින් දැමීම නිසා) කූඩුවට ඇතුල් වූ බැවින් ද චෝරී (සෙර) යනුවෙන් කියයි**. ලංඝිපිතාමහා** යනු අහසෙහි එල්ලෙන හෙයින් වැහි වළාකුළ ‘**ලංඝී**’ යයි කියනු ලැබේ. වැහි වළාකුලෙහි හඬින් (මේඝ ශබ්දයෙන්) කෙකිනියෝ ගැබ් ගනිති යන අර්ථයෙන් මේඝ ශබ්දය කෙකිනියන්ගේ පියාය. වැහිවළාකුළ (මේඝය) සීයා (පියාගේ පියා) වෙයි. එහෙයින් ‘ලංඝීපිතාමහා’ යයි කියනු ලැබේ**. ඔරං බලාංක ආගච්ඡ **යනු කෙකිනිය මෙහි එන්න. **චණ්ඩො මෙ වාසසො සඛා** යනු මගේ යහලුවා වූ කූඩුවෙහි අයිතිකරු වූ චණ්ඩ වූ, ඵරුෂ වූ ඒ කපුටා පැමිණ ඔබ දැක හෙල්ලක් වැනි හොටෙන් කොටා මරා දමන්නේය. එහෙයින් ඌ පැමිණීමට පෙර කූඩුවෙන් බැස මෙහි එන්න, ඉක්මණින් පැන යන්න යනුවෙන් කියයි.
ඒ අසා කපුටා,
යන දෙවන ගාථාව කීවේය.
මම සිළු ඇති කෙකිනි නොවෙමි. මම ලොල් වූ කපුටෙක්මි. තොපගේ වචනය නොකළ නිසා පියාපත් සිඳුනා ලද්දේ වෙමි. ගොදුරු බිම සිට පැමිණි ඔබ මා දෙස බලව.
එහි, **ආගතො** යනු ආහාර සොයාගන්නා තැනින් ආවා වූ ඔබ මට දැන් තටු සිඳින ලද මා දෙස බලන්න යන අර්ථයයි.
ඒ අසා බෝසතාණන් වහන්සේ
යන තෙවන ගාථාව කීහ.
යහළුව! නැවත (ඔබ) මෙබඳු දුකකට පත් වන්නෙහිය. තොපගේ ආචාර ශීලය එවැනිය. මිනිසුන්ගේ භෝග පක්ෂියා විසින් සුවසේ බුදින්නට යෝග්‍ය නොවේ.
එහි, **පුනපාපජ්ජසි සම්ම** යහළු කපුටාණෙනි! නැවතත් නුඹ මෙබඳු දුකක් ලබන්නෙහිමය. නුඹට මෙපමණකින් මිදීමක් නැත. කුමක් නිසාද? **සීලං හි තව තාදිසං** ඔබේ පහත් හැසිරීම එබඳු දුකක් ලැබීමට අනුරූපය (සුදුසුය) **නහි මානුසකා** යනු මිනිස්සු නම් මහ පින් ඇත්තෝය. තිරිසන්ගත සත්ත්වයන්ට එබඳු පිනක් නැත. ඒ නිසා මිනිසුන් විසින් පරිභෝග කළයුතු සම්පත් තිරිසන්ගත පක්‍ෂීන් විසින් අනුභව නොකළ යුතුය.
මෙසේද කියා වනාහි බෝසතාණන් වහන්සේ මෙතැන් පටන් අපට මෙහි විසීමට නොහැකි යැයි ඉගිලී අන් තැනකට ගියහ. කවුඩාද කෙඳිරිගාමින් එහිම මළේය.
බුදුරජාණන් වහන්සේ මේ ධර්ම දේශනාව ගෙනහැර දක්වා චතුරාර්ය සත්‍යය ප්‍රකාශකොට ජාතකය නිමවා වදාළ සේක. සත්‍ය දේශනාව කෙළවර ලොල් භික්‍ෂුව අනාගාමී ඵලයෙහි පිහිටියේය. එකල ලෝල කපුටා ලෝල භික්‍ෂුව විය. පරෙවියා වනාහි මම ම වූයෙමි යි වදාළ සේක.
**කායං බලාකා රුචිරා** යන මේ දේශනාව බුදුරජාණන් වහන්සේ ජේතවාරාමයෙහි වැඩවාසය කරන සේක් එක් ලොල් වූ භික්‍ෂුවක අරබයා වදාළ සේක. කථාවස්තු දෙකත් ගාථාත් මුල් ජාතකයට සමානය.
සිත්කලු වූ මේ කෙකිනි කවුඩු කැදැල්ලෙහි හිඳී. ඈ කවුද? මගේ මිත්‍ර කපුටා නපුරුයි. මේ ඔහුගේ කැදැල්ලය.
තණකොළ වර්ගවල බීජ අනුභව කරන යහලු පක්‍ෂිය! මා නො අඳුනන්නෙහිද? තොප කී අවවාද නොකොට පියාපත් සිඳුනා ලද්දෙම් වෙමි. ගොදුරු බිම සිට පැමිණි ඔබ මා දෙස බලන්න.
යහළුව, මෙබඳු දුකකට (ඔබ) නැවත පත්වන්නෙහිය. තොපගේ ආචාර සීලය (හැසිරීම) එවැනිය. මනුෂ්‍යයන්ගේ භෝග පක්‍ෂියා විසින් සුවසේ බුදින්නට යෝග්‍ය නොවේ.

එහි, **රුචිරා** යනු මෝරු තැවරූ සිරුරු ඇති බැවින් සුදු පැහැය සඳහා කියයි. බබළන, ප්‍රිය දැකුම් ඇති, සුදුපැහැ යන අර්ථයයි. කාකනීසමිං යනු කපුටු කැදැල්ලෙහි, කාකනිච්චස්මිං යනුද පාඨයකි. දිජා යනු කපුටා පරෙවියාට අමතයි. **සාමා භෝජන** යනු තණකොළ වර්ගවල බීජ නම් වූ භෝජනය මෙහි සාමාක යයි ගත්විට සියලුම තණබීජ ගන්නා ලදි. මෙහිද බෝසතාණන් වහන්සේ දැන් මෙතැන් පටන් මවිසින් මෙහි විසීමට නොහැකි යැයි පියඹා අන්තැනකට ගියහ.
බුදුරජාණන් වහන්සේ මේ ධර්මදේශනාව ගෙනහැර දක්වා චතුරාර්ය සත්‍යය දේශනාකොට ජාතක කථාව නිමවා වදාළ සේක. සත්‍ය දේශනාව කෙළවර ලොල් වූ භික්‍ෂුව කපුටා විය. පරෙවියා වනාහි මම ම වූයෙමි යි වදාළ සේක.
**තව සද්ධඤ්ච සීලඤ්ච** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරමින් හංසයෙකු ඝාතනය කළ එක් භික්‍ෂුවක් අරබයා වදාළ සේක. සැවැත් නුවරවාසී යහලු භික්‍ෂු දෙනමක් පැවිදිව ලබන ලද උපසම්පදාව ඇතිව බොහෝවිට එකට හැසිරෙත්. උන්වහන්සේලා එක් දවසක් අචිරවතී ගඟට ගොස් නා වැලිතලාවෙහි අව්ව තපිමින්, සිහි කටයුතු කථා කියමින් සිටියාහුය. ඒ අවස්ථාවෙහි හංසයෝ දෙදෙනෙක් අහසින් යති. ඉක්බිති එක් භික්‍ෂුවක් ගල් කැටයක් ගෙන එක් හංස පෝතකයෙකුගේ ඇසට පහර දෙමියි කීවේය. අනෙක් භික්‍ෂුව ඔබ නොහැකි වන්නෙහි යයි කීවේය. මේ පැත්තේ ඇස තිබේවා! අනෙක් පැත්තේ ඇසට ගසන්නෙමියි කීය. එය නොහැක්කේම යයි කීය. එසේනම් සලකා බලවයි කියා තුන්මුල් ගල්කැටයක් ගෙන හංසයාගේ පිටිපසට දමා ගැසීය. හංසා ගල්කැටයේ ශබ්දය අසා හැරී බැලුවේය. ඉක්බිති වෙනත් ඒ භික්‍ෂුව රවුම් ගල්කැටයක් ගෙන උගේ අනිත් පැත්තේ ඇසට පහර දී මෙහා පැත්තේ ඇසින් නික්මවීය. හංසයා කෑගසමින් පෙරළී ඔවුන්ගේ පාමුල වැටුනේය. ඒ ඒ තැන සිටි භික්‍ෂූහු මෙය දැක අවුත් ඇවැත්නි, බුදුසසුනෙහි පැවිදිව සතෙකු මැරීමෙන් තොප විසින් නුසුදුස්සක් කරන ලදීයයි කියා උන්වහන්සේ කැඳවාගෙන තථාගතයන් වහන්සේට දැක්වූහ. බුදුරජාණන් වහන්සේ ඇත්තද මහණ? ඔබ විසින් ප්‍රාණඝාතයක් කරන ලද්දේදැයි විචාරා, ඇත්තයි ස්වාමීනියි කී කල්හි, මහණ! කුමක් නිසා සසරින් එතෙර කරන මෙබඳු සසුනෙහි පැවිදිව මෙසේ කළේද? පැරණි නුවණ ඇත්තෝ බුදුවරුන් ලොව නොමැති කාලයේත් අඹුදරුවන් සමග මුළු ජීවිතයම ගිහිගෙයි වසමින් ස්වල්පමාත්‍ර වූ තැනදීත් සැක කළාහුය. ඔබ වනාහි එබඳු වූ ශාසනයෙහි පැවිදි වී කුකුස් මාත්‍රයක් පමණවත් නොකළෙහිය. භික්‍ෂුව විසින් කය, වචනය, හිත යන තිදොරින් සංවර විය යුතුයයි වදාරා අතීත කථාව ගෙනහැර දැක්වූ සේක.
යටගිය දවස කුරු රට ඉඳිපත් නුවර ධනඤ්ජය රජු රජ කරද්දී බෝසතාණන් වහන්සේ ඒ රජුගේ අගමෙහෙසිය කුස පිළිසිඳ ගෙන පිළිවෙළින් වැඩිවියට පැමිණියේ තක්සලා නුවරින් ශිල්ප හදාරා පියරජු විසින් යුවරජ තනතුරෙහි පිහිටුවන ලද්දේ මෑත භාගයේදී පියරජුගේ ඇවෑමෙන් රජකමට පැමිණ දසරාජ ධර්මය විනාශ නොකර කුරු ධර්මයෙහි පිහිටියහ. කුරු ධර්මය නම් පඤ්ච ශීලයයි. බෝසතාණන් වහන්සේ ඒවා පිරිසිදුව රැක්කාහ. බෝසතාණන් වහන්සේ මෙන්ම ඔහුගේ මවද, අගමෙහෙසියද, බාල සහෝදරයා (මල්ලී) ද, යුවරජද, පෙරවි බමුණාද, ඉඩම් මනින ඇමතියාද, රථාචාරියාද, සිටුතුමාද, ධාන්‍ය ආදිය මනින ඇමතියාද, දොරටුාලයාද නර සෝභිනී වර්ණදාසියද එසේම වූහ.
යනු ඒ එකොළොස් දෙනාය.
මෙසේ මේ සියල්ලෝම පිරිසිදුව පන්සිල් රැක්කාහ. රජතුමා නුවර දොරටු සතරෙහිද, නගර මධ්‍යයෙහිද නිවාස දොරටුව ළඟදැයි දාන ශාලා හයක් කරවා දිනපතා හයලක්ෂය බැගින් ධනය වියදම් කරමින් සියලු දඹදිව නඟුල් උඩ තබා (ගොවිතැන් නවතා, උත්සව ශ්‍රීයෙන්) දන් දුන්නේය. ඹහුගේ දානානධ්‍යාශයත්, දානයෙහි ඇල්මත් දඹදිව පුරා පැතුරුනේය. එකල කලිඟුරට දන්තපුර නගරයේ කලිඟු රජ රජකරවයි. ඔහුගේ රටෙහි වැස්ස නොවැස්සේය. වැසි නොවසින කල මුළු රටෙහිම සාගතයක් හටගත්තේය. ආහාර අහේනියෙන් මිනිසුන්ට රෝග උපන්නේය. වැස්ස නැති බියද, දුර්භික්‍ෂ බියද, රෝගබියද යන තුන්බිය උපන්නේය. මිනිස්සු ජීවත්වීමට මගක් නැතිව දරුවන් අතින් අල්ලාගෙන ඒ ඒ තැන සැරිසරත්.
සියලු රටවැසියෝ එක්ව දන්තපුරයට ගොස් රජ දොරටුව ළඟ උද්ඝෝෂණය කළාහුය. රජතුමා වාකවුළුව ළඟ සිටියේ ඝෝෂා හඬ අසා කුමකු නිසා මොවුන් කෑගසත්දැයි විචාළේය. මහරජතුමනි! මුළු රටෙහිම තුන්බිය උපන්නේය. වැස්ස නොවසියි. ගොවිතැන් විනාශ විය. දුර්භික්‍ෂය හටගත්තේය. මිනිස්සු ආහාර අහේනියෙන් රෝගවලින් මඩනා ලද්දෝය. පිහිටක් නැත්තාහු දරුවන් අතින් අල්ලාගෙන හැසිරෙත්. මහරජතුමනි, වැසි වස්වනු මැනවියි කීහ. පැරණි රජවරු, වැසි නොවසිනා කල්හි කුමක් කරත්දැයි ඇසූවිට මහරජතුමනි, පෙර රජවරු නොවසිනා කල්හි දන් දී පෙහෙවස් අධිෂ්ඨාන කොට සිල් සමාදන්ව සිරියහනට පිවිස හීතණ ඇතිරියෙහි සතියක් වැතිරෙති. එකල වැසි වසිතියි කීහ. රජතුමා යහපතැයි පිළිගෙන එසේ කළේය. මෙසේ ඇතිකල්හිදු වැසි නොවැසීය.
රජතුමා ඇමතියන් විචාළේය. මම මවිසින් කළයුතු සියලු කටයුතු කළෙමි. වැසි නොවසියි. කුමක් කරමුදැයි ඇසීය. මහරජතුමනි, ඉදිපත් නුවර ධනඤ්ජනය කොරව්‍ය රජුගේ “අඤ්ජන වසභ” නම් මංගල ඇතෙක් ඇත. ඒ ඇතු රැගෙන එන්නෙමු. එවිට වැසි වසිතියි කීහ. ඒ රජතුමා වනාහි බල වාහනවලින් සම්පන්නය. මැඩලිය නොහැකිය. ඔහුගේ ඇතු කෙසේ ගෙනෙන්නෙමුදැයි ඇසීය. මහරජතුමනි, ඔහු සමග යුද කිරීමක් නැත. දන්දීමෙහි අදහස් ඇති රජතුමා දානයෙහි ඇලුනේ, ඉල්ලන ලද්දේ නම් සරසන ලද හිස වුවද සිඳ දෙන්නේය. හොඳ පෙනීමෙන් යුත් ඇස වුවද ගළවා සියලු රාජ්‍යය වුවද පවරා දෙන්නේය. ඇතු ගැන කියනුම කවරේද? ඒකාන්තයෙන් ඉල්ලන ලද්දේ දෙන්නේයයි කීහ. කවරෙක් වනාහි ඇතු ඉල්ලීමට සමත්දැයි ඇසීය. මහරජ, (ඉල්ලීමට දක්ෂ) බමුණෝය. රජතුමා බමුණු ගමෙන් අටදෙනෙකු කැඳවා සත්කාර සම්මාන පවත්වා ඇතු ඉල්ලීම පිණිස යැවීය. ඒ බමුණෝ මග වියදම් රැගෙන මගී වෙස් ගෙන එක් තැනක එක් රැය බැගින් වාසය කරමින් ඉක්මන් ගමන් ගොස් දින කීපයක් නගරයේ දොරටුව අසල දන් ශාලාවලින් අනුභවකොට ශරීරය තෘප්තියට පත් කරගෙන රජතුමා කවදා දන්දෙන තැනට එන්නේදැයි විචාළාහුය. පක්‍ෂයකට (අඩ මසකට) වරක් නඑම පක්‍ෂයෙහි තුන්වන දින දාහතරවෙනි දින, පසළොස් වෙනිදා සහ අටවෙනි දින එයි. හෙට වනාහි පුන් පෝදාය. ඒ නිසා හෙටත් එන්නේයයි කීවාහුය.
බමුණෝ පසුදින උදෙන්ම ගොස් පෙරදින (නැගෙනහිර) දොරටුව ළග සිටියාහුය. බෝසතාණන් වහන්සේද උදෙන්ම නා සුවද ගල්වා ආභරණවලින් සැරසී, සැරසු උතුම් අසුපිට නැග මහපිරිවරින් නැගෙනහිර දොරටුව අසල දන් ශාලාවට ගොස්, ඇතුපිටින් බැස මිනිසුන් හත්අට දෙනෙකුට සියතින් බත් දී මේ ක්‍රමයට දන් දෙවයි කියා ඇතුපිට නැගී දකුණු දිග දොරටුවට ගියේය. බමුණෝ නැගෙනහිර දොරටුවෙහි ආරක්‍ෂාව බලවත් හෙයින් අවසරයක් නොලැබ දකුණු දොරටුවටම ගොස් රජුගේ පැමිණීම බලමින් දොරටුව නුදුරෙහි උස්තැනක සිටියාහු, පැමිණියා වූ රජුට අත් ඔසවා ජය පැතූහ. රජතුමා දියමන්ති හෙණ්ඩුවෙන් ඇතු නවතා, ඔවුන් සමීපයට ගොස් පින්වත් බ්‍රාහ්මණයිනි, තෙපි කුමක් කැමති වන්නාහුදැයි විචාළේය. බමුණෝ බෝසතාණන් වහන්සේගේ ගුණ වර්ණනා කරමින්,
යන පළමු ගාථාව කීහ.
මහරජතුමනි! නුඹ වහන්සේගේ ශ්‍රද්ධාවද, ශීලයද දැන අඳුන් වන් වූ මඟුලැතු කරණ කොටගෙන කලිඟු රජුගෙන් ඇතු ගෙන එමුයි කියා, රන් රිදී ආදිය විනිමය වශයෙන් ගත්තෙමු.
එහි, **සද්ධං** යනු කම් ඵල ඇදහීම් වශයෙන් ඇතිවන ඕකප්පන ශ්‍රද්ධාව. **සීලං** සංවර සීලය. ශික්‍ෂාපද නොකැඩීම නම් වූ අවීතික්කම සීලය. **වණ්ණං** යනු එකල ඒ දේශයෙහි ‘රන්’ යයි කියනු ලැබේ. මේ දේශනා ශීර්ෂයකි. මේ පදයෙහි රන් ආදී සියලු ධන ධාන්‍ය ඇතුළත් වේ. **අඤ්ජන වණ්ණෙ න** අඳුන් ගුළියකට සමාන පැහැයෙන් යුත් මේ ඔබ වහන්සේගේ ඇතා විසින්, **කාලිංගස්මිං** යනු කලිඟු රජුගේ සමීපයෙහි **නිමිම්හසෙ** යනු විනිමය (ගනුදෙනු) වශයෙන් ගත්තෙමු. පාවිච්චියට ගැනීම් වශයෙන් (අනුභව කිරීම් වශයෙන්) උදරයට ඇතුල් කළෙමු යන අර්ථයයි. **සෙ** යනු නිපාත මාත්‍රයකි. රජතුමනි! අපි ඔබවහන්සේගේ ශ්‍රද්ධාවත්, ශීලයත් දැන මෙසේ ශ්‍රද්ධා සීල ගුණයෙන් යුක්ත වූ රජතුමාගෙන් ඉල්ලන ලදුව අඳුන්වන් හස්තියා ඒකාන්තයෙන් අපට දෙන්නේ යයි සිතා අඳුන්වන් මේ හස්තියා තමා සතු දෙයක් මෙන් සලකා කලිඟු රට රජතුමා සමීපයෙහිදී “ඔබ වහන්සේට හස්තියා ගෙන එන්නෙමු” යි කියා බොහෝ ධන ධාන්‍ය ගත්තෙමු. ගනුදෙනු කළෙමු. එපමණක් නොව ඒවා අනුභව ද කළෙමු. මෙසේ ඒ රජතුමාට වගකීමක් දරන්නා වූ අපි මෙහි පැමිණියෙමු. එම කරුණෙහිලා කළයුතු දෙය දේවයන් වහන්සේ දැනගනිත්වායි කීහ.
වෙනත් ක්‍රමයක්: ඔබවහන්සේගේ ශ්‍රද්ධා සීල සංඛ්‍යාත වර්ණනාව විශාල ගුණය දැන රජතුමා ජීවිතය වුවද ඉල්ලූ විට දෙන්නේය. තිරිසන්ගත සතුන් ගැන කියනුම කවරේද? මෙසේ කලිඟු රජු සමීපයේ මේ ධනයට අඳුන්වන් ඇතා ගනුදෙනු කළෙමු. සමාන කළෙමු. ඒ නිසා මෙහි ආවෙමු.
ඒ අසා බෝසතාණන් වහන්සේ ඉදින් බමුණෙනි.! තොප විසින් මේ ඇතා විකුණා (ලබාගත්) ධනය පරිහරණය කරන ලදද එය මනා ලෙස පරිහරණය කරන ලදි. ඒ ගැන නොසිතව්. අලංකාර කරන ලද පරිද්දෙන්ම තොපට ඇතා දෙන්නෙමියි ඔවුන් අස්වසා
යන ඉතිරි ගාථා දෙක කීය.
කැඳ බත් ආදී ආහාර අනුන්ගෙන් නොලබා ජීවත් වන්නෝද ඇත. එසේ අනුන්ගෙන් නොලබා ජීවත් වන්නෝද ඇත. මේ දෙපිරිස අතුරෙන් කිසිවෙක් යමක් පතා කෙනෙකු වෙත එයිනම් ඔවුන්ගේ ඉල්ලීම ඉවත නොදැමිය යුතුය. මේ දෙමව්පියන්ගේ වචනයයි.
බමුණෙනි! රජුන්ට සුදුසු, රජුන්ගේ පරිහරණයට සුදුසු, පිරිවර ඇති, රන්දැලින් අලංකාර කළ, (රන් ආභරණින් සැරසූ) ඇත්ගොව්වන් සහිත, මේ ඇත්රජු තොපට දෙමි. කැමති මගකින් ගෙන යවු.
එහි, **අන්නභච්චා ච භච්චා ච** යනු පුරුෂයෙකු ඇසුරු කොට ජීවත්වන අය, කැඳ බත් ආදී ආහාරයෙන් පෝෂණය කළ යුතුය යන අර්ථයෙන් ‘අන්නභච්ච’ නමි. අන් අය එසේ පෝෂණය නොකළ යුතු බැවින් ‘අභච්චා’ නමි. සන්ධිවීම් වශයෙන් වනාහි මෙහි අකාර ලෝපය දතයුතුය. ච+ අභච්චා = චභච්චා මෙපමණකින් තමන් ඇසුරුකොට හා ඇසුරු නොකොට ජීවත්වීම් වශයෙන් සියලු සත්ත්වයෝම කොටස් දෙකකට බෙදා දක්වන ලද්දාහු වෙති. **යොධ උද්දිස්ස ගච්ඡති** යනු ඒ සත්ත්වයන් අතුරෙන් මේ ජීව ලෝකයෙහි යම් සත්ත්වයෙක් යම්කිසි දෙයක් බලාපොරොත්තුවෙන් යම් පුද්ගලයෙකු වෙත යයිද, **සබ්බෙ තෙ** **අප්පටික්ඛිප්පා **යනු ඉදින් එසේ බලාපොරොත්තුවෙන් යන අය බොහෝ දෙනෙක් වුවත් ඒ පුරුෂයා විසින් ඒ සියල්ලෝම ප්‍රතික්‍ෂේප නොකළ යුතුය. “ඉවත්ව යන්න ඔබලාට නොදෙමි” යනුවෙන් මෙසේ ප්‍රතික්‍ෂේප නොකළ යුතුය යන අර්ථයයි. **පුබ්බාචරිය වචො ඉදං** යනු පූර්වාචාර්යය යනු මව්පිය දෙදෙනායි. මේ ඔවුන්ගේ වචනයයි. මම මව්පියන් විසින් මෙසේ හික්මවන ලදිමියි දක්වයි.
**දදාමි වො** යනු මෙය අපගේ දෙමව්පියන්ගේ වචනය වන නිසා බමුණෙනි! මම තොපට මේ ඇතා දෙමි. **රාජා රහං** යනු රජතුමාට සුදුසු. **රාජ භොග්ගං** යනු රාජ පරිභෝගය. **යසස්සිනං** යනු පිරිවර සහිත. ඒ ඇතා නිසා ඇත් ගොව්වන්, ඇත් වෙදුන් ආදී කුල පන්සියයක් ජීවත් වෙත්. ඔවුන් සමගම තොපට දෙන්නෙමි යන අර්ථයි. **අලංකතං** යනු නොයෙක් ආකාර ඇත් අලංකාරයන්ගෙන් අලංකාර කරන ලද. **හෙමජාලාභිජන්නං **යනු රන්දැලින් මනාව වැසූ, **සසාරථිං** යනු යමෙක් ඇතා හික්මවයිද දමනය කරයිද ගුරුවරයා වෙයිද ඔහු සමගම දෙමි. ඒ නිසා ඇත්ගොව්වා ඇතිව පිරිවර සහිතව මේ ඇතා ගෙන තොපි කැමති පරිදි යන්නැයි කීවේය.
මෙසේ ඇතුපිට සිටිමින්ම මහා සත්ත්වයන් වහන්සේ වචනය දී නැවත ඇතුපිටින් බැස ඉදින් අලංකාර නොවූ තැන් ඇත්නම් අලංකාර කර දෙන්නෙමියි තෙවරක් ඇතු වටේ පැදකුණු කරමින් පරීක්‍ෂා කොට නොසැරසූ තැනක් නොදැක ඇතාගේ හොඬවැල බමුණන්ගේ අත්වල තබා, රන් කෙණ්ඩියෙන් මල් සුවද කැවූ ජලයෙන් පැන් වක්කර දුන්නේය. බමුණෝ පිරිවර සහිත ඇතා පිළිගෙන ඇතුපිට හිඳිමින් දන්තපුර නගරයට ගොස් ඇතා රජුට දුන්නාහුය. ඇතා පැමිණි කල්හිද වැසි නොවැස්සේමය. රජතුමා කරුණු කිමදැයි තවදුරටත් විමසමින් ධනඤ්ජය කෝරව්‍ය රජතුමා කුරු ධර්මය රකියි. ඒ නිසා ඔහුගේ රටේ අඩමසක් පාසා දසදිනක් පාසා වැසි වසියි. එය රජතුමාගේ ගුණානුභාවයයි. මේ තිරිසන්ගත සත්ත්වයාගේ ගුණ ඇතත් ඒ කොපමණ (ටිකක්) වන්නේදැයි අසා එසේනම් සරසන ලද අයුරින්ම පිරිවර සහිත ඇතා ආපසු යවා රජුට බාර දී ඔහු රකින කුරු ධර්මය රන්පතක ලියවාගෙන එන්නැයි බ්‍රාහ්මණයන්ද ඇමතියන්ද යැවීය. ඔවුහු ගොස් රජතුමාට ඇතා පවරා දී දේවයන් වහන්ස! මේ ඇතා ගෙන ගිය කල්හිත් අපේ රටේ වැසි නොවසියි. නුඹවහන්සේ වනාහි කුරු ධර්මය රකිත්ලු. අපගේ රජතුමාද කුරු ධර්මය රකිනු කැමැත්තේය. එය මේ රන්පතේ ලියාගෙන එන්නැයි (අප) එවීය. අපට කුරු ධර්මය දෙනු මැනවියි කීහ. දරුවනි! ඇත්තයි මම මේ කුරු ධර්මය රැක්කෙමි. එය දැන් වනාහි මට එහි සැකයක් ඇත. ඒ කුරුධර්මය මගේ සිත සතුටු නොකරයි. ඒ නිසා එය තොපට දෙන්නට නොහැක්කෙමියි කීය.
කුමක් නිසා ඒ සීලය රජතුමාගේ සිත සතුටු නොකරයිද? එකල්හි රජවරුන්ගේ වසර තුනෙන් තුනට ඉල්මස ඉල් සැණකෙළියක් වෙයි. ඒ සැණකෙළිය කෙළින රජවරු සියලු අලංකාරයෙන් සැරසී දිව්‍ය වෙස්ගෙන **චිත්තරාග** නම් යක්‍ෂයා සමීපයෙහි සිට මලින් සැරසුණු විසිතුරු ඊතල සතර දිශාවට විදිත්. මේ රජද ඒ සැණකෙළිය කෙළිමින් එක් පොකුණු තෙරක චිත්තරාග සමීපයේ සිට සතර දිශාවට විසිතුරු ඊතල විද්දේය. එයින් සෙසු දිසාවලට ගිය ඊතල තුන දැක දියපිටට විදින ලද ඊතලය නොදුටුවේය. මා විසින් විද්ද ඊතලය මාලුවෙකුගේ ඇඟෙහි වැදුනාවත්දෝයි මෙසේ ප්‍රණඝාත කර්මයෙන් ශීලය බිදීම අරමුණුකොට රජතුමාට සැකයක් ඇතිවිය. ඒ නිසා සීලය (මගේ සිත) සතුටු නොකරයි. ඔහු දරුවනි! මට කුරු ධර්මයෙහි සැකයක් ඇත. මගේ මව සුරැකිව රකින්නීය. ඇගේ සමීපයෙන් ගනිව් යයි මෙසේ කීය. මහරජතුමනි! නුඹ වහන්සේට සතෙකු මරන්නෙමියි චේතනාවක් නැත. සිතක් නැතිව ප්‍රාණඝාතයක් නම් නොවෙයි. තමන් විසින් රක්නා ලද කුරුධර්මය අපට දෙන්නැයි කීහ. එසේ නම් ලියන්නැයි කියා “සතුන් නොමැරිය යුතුයි. නුදුන් දෙයක් නොගත යුතුයි. කාමයන්හි වරදවා නොහැසිරිය යුතුයි. බොරු නොකිය යුතුයි. මත්පැන් නොබිය යුතුයි” යනුවෙන් රන් පත්‍රයක ලියවීය. ලියවා දීත් මෙසේ වුවත් ශීලය මාගේ සිත සතුටු නොකරයි. මගේ මව සමීපයෙන් ගන්නැයි කීවේය.
දූතයෝ රජුට වැඳ මව සමීපයට ගොස් දේවීන් වහන්ස! නුඹවහන්සේ වනාහි කුරු ධර්මය රකින්නෙහුය. එය අපට දෙන්නැයි කීවාහුය. දරුවනි! ඇත්ත. මම කුරු ධර්මය රකිමි. නමුත් දැන් මට ඒ පිළිබද උපන් සැකයක් ඇත. ඒ නිසා කුරු ධර්මය මගේ සිත සතුටු නොකරයි. ඒ නිසා එය ඔබට දෙන්නට නොහැකියයි කීවාය. ඇයට පුතුන් දෙදෙනෙකි. වැඩිමලා රජතුමාය. බාලයා යුවරජුය. ඉක්බිති එක් රජෙක් බෝසතාණන් වහන්සේට ලක්‍ෂයක් වටිනා සඳුන් අරටුවක් ද දහසක් වටිනා රන්මාලයක් ද එවීය. හෙතෙම මවට පුදන්නෙමියි ඒ සියල්ල මවට යැව්වේය. මම සඳුන් ආලේප නොකරන්නෙමි. මල් නොපළදිමි. ලේලිවරුන්ට දෙන්නෙමියි සිතුවාය. ඉන්පසු ඇයට මගේ වැඩිමල් ලේලිය ධනවත්ය. අගමෙහෙසි තනතුරේ සිටියාය. ඇයට රන්මාලය දෙන්නෙමි. බාල ලේලිය දුප්පත්ය. ඇයට සඳුන් අරටුව දෙන්නෙමියි යන සිත ඇතිවිය. ඈ රජුගේ දේවියට රන්මාලය දී යුවරජුගේ බිසවට සඳුන් අරටුව දුන්නාය. එසේ දුන්නත් “මම කුරු ධර්මය රකිමි. මොවුන්ගේ දුප්පත් පොහොසත් බව මට සැලකිය යුතු කරුණක් නොවේ. වැඩිහිටියන්ට සැලකීමම මවිසින් කිරීම සුදුසුය. එය මවිසින් නොකළ බැවින් ශීලය බිඳුනාවත්දැයි” යනුවෙන් සැකයක් ඇති විය. ඒ නිසා මෙසේ කීවාය. ඉක්බිති දූතයෝ “තමන් සතු දේ කැමති පරිදි දෙනු ලැබේ. ඔබවහන්සේ මෙපමණකින්ම සැක කරමින් වෙනත් පවක් නම් කරව්ද? සීලය නම් මෙවැන්නකින් නොබිඳෙයි. ඒ නිසා අපට කුරු ධර්මය දෙන්නැයි ඇයට කියා ඇය සමීපයෙන්ද එය ගෙන රන්පතක ලිවූහ.
දරුව! මෙසේ ඇතිකල්හිත් මාගේ හිතට සතුටක් ගෙන නොදෙයි. මාගේ ලේලිය වනාහි මනාව රකියි. ඇය සමීපයෙන් ගන්නැයි කී කල්හි අගමෙහෙසිය වෙතද එළඹ පෙර පරිදිම කුරු ධර්මය ඉල්ලූහ. ඈද පෙර පරිදිම කියා දැන් සීලය මට සතුටක් නොදෙයි. ඒ නිසා තොපට දෙන්නට නොහැකියයි කීවාය. ඈ වනාහි එක්දිනක් සීමැදුරු කවුළුව අසල සිටින්නී නගරය පැදකුණු කරන රජතුමා පසුපස, ඇතුපිට සිටින යුවරජු දැක ආසා උපදවා ඉදින් මම මොහු සමග සංවාසයේ යෙදෙන්නේ නම් සහෝදරයාගේ ඇවෑමෙන් රාජ්‍යයෙහි පිහිටි මොහු මට සංග්‍රහ කරන්නේ යයි සිතුවාය. ඉන්පසු ඇයට ‘මම කුරු ධර්මය රකින සැමියෙකු සිටින මම කෙලෙස් වශයෙන් අන් පුරුෂයෙකු දෙස බැලූවෙමි. ඒ නිසා මගේ සීලය බි‌ඳෙන්නට ඇතැයි” සැකයක් ඇතිවිය. ඒ නිසා මෙසේ කීවාය. ඉක්බිති දූතයෝ ඇයට දේවයිනි, සැමියා ඉක්මවා යාම නම් සිතුවිල්ලක් ඇතිවූ පමණින්ම සිදු නොවෙයි. නුඹවහන්සේ මෙපමණකින්ම සැක කරනවා නම් ශික්‍ෂා කඩ කිරීමක් කෙසේ කරව්ද? මෙපමණකින්ම සීලය නොබිඳෙයි. අපට කුරු ධර්මය දෙසන සේක්වායි කියා ඇය සමීපයෙන්ද ගෙන රන්පතක ලියූහ.
දරුව! මෙසේ වුවත් ශීලය මගේ සිතට සතුටක් ගෙන නොදෙයි. යුව රජතුමා මනාව කුරු ධර්මය රකියි. ඔහු සමීපයෙන් ගන්නැයි කියන ලද ඔවුහු යුවරජ වෙත එළඹ පෙර පරිද්දේම කුරු ධර්මය ඉල්ලූහ. ඔහු වනාහි හවස් කාලයෙහි රාජ සේවයට යමින් රථයෙන්ම රජ මිදුලට පැමිණ ඉදින් රජු සමීපයේ අනුභවකොට එහිම නිදනු කැමති විය. රැහැන් හා කෙවිටද රිය තුල දමයි. ඒ සංඥාවෙන් සේවකයෝ ඉවත්ව ගොස් පසුදින උදෙන්ම ගොස් ඔහුගේ නික්මීම බලාපොරොත්තුවෙන් සිටිති. රියදුරාද රිය පිළියෙළකොට පසුදින උදෙන්ම රථය ගෙන රජ දොරටුවෙහි සිටියි. ඉදින් ඒ මොහොතේම ආපසු එනු කැමැත්තෙන් නම් රැහැන්ද, කෙවිටද රථයෙහි පිටත තබා රාජ සේවයට යයි. සේවකයෝ ඒ සංඥාවෙන් දැන්ම ආපසු එන්නේ යයි දැන රජ දොරටුවෙහිම සිටියි. ඔහු එක්දිනක් මෙසේ කොට රජ මාළිගයට පිවිසියේය. ඔහු රජගෙට පිවිසි අවස්ථාවෙහිම වැසි වැස්සේය. රජතුමා වැස්ස වසී යයි ඔහුට නික්මෙන්නට නුදුන්නේය. ඔහු එහිම අනුභව කොට නිදාගත්තේය. සේවකයෝ දැන් ආපසු එන්නේ යයි සිතා මුළු රාත්‍රියම තෙමෙමින් සිටියහ. යුවරජ පසුදින නික්ම තෙමී සිටි සේවකයෝ දැක මම කුරු ධර්මය රකිමින් මෙපමණක් පිරිස වෙහෙසට පත් කළෙමි. මාගේ සීලය බිඳුනේ විය යුතුයයි සැක කළේය. ඒ නිසා දූතයන්ට සත්‍ය වශයෙන්ම මම කුරු ධර්මය රකිමි. නමුත් දැන් මට සැකයක් ඇත. ඒ නිසා තොපට දීමට නොහැකියයි කියා ඒ කාරණාව කීවේය. ඉන්පසු ඔහුට දූතයෝ, දේවයන් වහන්ස! ඔබවහන්සේට මොවුන් වෙහෙසට පත්වේවායි කියා සිතක් නැත. චේතනාවන් නැතිව කර්මයක් නොවෙයි. මෙබඳු සුළු දේටත් සැක කරන්නේ නම් නුඹ වහන්සේට කෙසේ ශික්‍ෂාපද කැඩීයාමක් සිදුවන්නේදැයි කියා ඔහු සමීපයෙන් ද සීලය ගෙන රන්පතේ ලියූහ.
එසේ ඇති කල්හිද මාගේ සිතට සතුටක් ගෙන නොදෙයි. පෙරෙවි බමුණා එය මනාව රකියි. ඔහු සමීපයෙන් ගන්නැයි කීවේය. ඔවුහු පෙරෙවි බමුණා වෙත එළඹ ඉල්ලූහ. ඔහුද එක්දිනක් රාජ සේවයට යමින් එක් රජ කෙනෙකු විසින් ඒ රජුට එවන ලද තරුණ හිරු මඬලෙහි වර්ණයෙන් යුතු රථයක් අතරමගදී දැක මේ රථය කාගේදැයි විචාරා රජතුමාට පඬුරු වශයෙන් ලැබුණු එකක් බව අසා, මම මහලුය, ඉදින් මට රජතුමා මේ රථය දෙන්නේ නම් සැපසේ මෙයට නැග හැසිරෙන්නෙමියි සිතා රාජ සේවයට ගියේය. රජුට ජයපතා සිටි කාලයෙහි (ගෙන ආ අය) රජතුමාට රථය පෙන්වූහ. රජතුමා එය දැක මේ රථය ඉතා සුන්දරය. එය ආචාරීන් වහන්සේට දෙවයි කීවේය. පෙරෙවි බමුණා කැමති නොවෙයි. නැවත නැවතත් කීවේ නමුදු කැමති නොවුයේමය. කුමක් නිසා මොහුට කැමැත්තක් නොවීද? මම කුරු ධර්මය රකිමින්ම අනුන් සන්තක දේට ලෝභ ‍කෙළෙමි. මගේ සීලය බිඳෙන්නට ඇතැයි සිතමි. හෙතෙම මේ කරුණ කියා දරුවනි! මට කුරු ධර්මයෙහි සැකයක් ඇත. ඒ ධර්මය මා සිත සතුටු නොකරයි. ඒ නිසා දෙන්නට නොහැකියයි කීවේය. ඉක්බිති දූතයෝ උතුමාණනි! ලෝභය ඉපදවූ පමණින් සිල් බිඳෙන්නේ නැත. නුඹ වහන්සේ එපමණකින්ම සැක කරන්නේ නම් සිල් කඩවීමක් කෙසේ සිදුවන්නේදැයි එහුට කියා ඔහු සමීපයෙන්ද සීලය ගෙන රන්පතේ ලියූහ.
මෙසේ ඇතිකල්හිද මගේ සිත සතුටු නොවේ. ඉඩම් මනින ඇමතියා මනාව රකියි. ඔහු සමීපයෙන් ගන්නැයි කී කල්හි ඔහු වෙතද ගොස් ඉල්ලූහ. ඔහුද එක්දිනක් ජනපදයෙහි කුඹුරක් මනිමින් රැහැන ලීයක බැඳ එක් කොනක් කුඹුරු හිමියා ලවා ගනිවා අනික් කොන තමන් විසින් ගන්නා ලදි. ඔහු විසින් ගන්නා ලද රැහැන් කොන බඳින ලද ලීය එක් කකුළුවෙකුගේ බෙණය මැදට පැමිණියේය. ඔහු ඉදින් ලීය බෙනට බස්සවන්නෙමි නම් බෙනය තුළ කකුළුවා නසින්නේය. ඉදින් ඉදිරියට (වැඩිපුර) ගන්නේ නම් රජතුමා සතු කොටස අඩු වන්නේය. ඉදින් මේ පැත්තෙන් දණ්ඩ සිටවූවොත් කෙළෙඹියා සතු කොටස අඩු වන්නේය. කුමක් කළයුතුදැයි සිතුවේය. ඉක්බිති මොහුට මෙබඳු සිතක් ඇතිවිය. විලෙහි කකුළුවෙකු සිටින්නට පුළුවන. ඉදින් සිටියොත් ඒ බව පැහැදිලි වන්නේයයි සිතා එම විලෙහිම දණ්ඩ බස්සවන්නෙමියි සිතා බිලෙහිම බැස්සවීය. කකුළුවා ‘කිරී’ යන ශබ්දය කළේය. ඉක්බිති මොහුට ලීය කකුළුවාගේ පිටට වැටෙන්නට ඇත. කකුළුවා මැරෙන්නට ඇත. මමද කුරු ධර්මය රකිමි. ඒ කාරණයෙන් මගේ කුරු ධර්මය බිඳෙන්නට ඇතැයි කියා යන අදහස ඇතිවිය. හෙතෙම මට මේ කාරණය නිසා කුරු ධර්මයෙහි කුකුසක් ඇත. ඒ නිසා තොපට දීමට නොහැකියයි කිවේය. ඉක්බිති ඔහුට දූතයෝ තොපට කකුළුවා මැරේවායි කියා සිතක් නැත. චේතනාවක් නැතිව කර්මයක් නොවෙයි. තොප එපමණකින් සැක කරන්නාහු නම් ශික්‍ෂා කැඩීමක් කරන්නහුදැයි කියා ඔහු සමීපයෙනුත් සීලය ඉල්ලාගෙන රන්පතෙහි ලියූහ.
එසේ වුවද සීලය මගේ සිත සතුටු නොකරයි. රථාචාරියා වනාහි මනාව එය රකියි. ඔහු සමීපයෙන්ද ගන්නැයි කී කල්හි ඔහු වෙතද එළඹ කුරුධර්මය ඉල්ලූහ. හෙතෙම එක් දවසක් රථයෙන් රජු උයනට පැමිණවීය. රජතුමා එහි දවල් ක්‍රීඩාකොට සවස් කල නික්මී රථයට නැංගේය. ඔහු නගරයට ළඟා නොවූ කල්හිම හිරු බැස යන වේලාවේ වැස්සක් උදාවිය. රථාචාරියා රජතුමා තෙමේය යන බියෙන් අශ්වයන්ට කෙවිටෙන් සංඥාවක් දුන්නේය. අශ්වයෝ වේගයෙන් දුවූහ. එතැන් පටන් ඔවුන් උයනට යද්දීද එයින් ආපසු එද්දීද ඒ ස්ථානයට පැමිණ වේගයෙන් දුවති. කුමන කාරණයක් නිසාද? අශ්වයින්ට, මේ ස්ථානයෙහි යම් විපතක් විය යුතුය. එහෙයින් එදා රියදුරාට අපට කෙවිටෙන් සංඥාවක් දුන්නේ යයි අදහසක් ඇතිවිය. රථාචාරියාට රජතුමා තෙමුණත් නොතෙමුණත් මට දොසක් නැත. මම වනාහි අස්ථානයේ හික්මුණු අසුන්ට කෙවිටි සංඥාවක් දුන්නෙමි. ඒ නිසා මොවුන් දැන් වහ වහා දුවමින් වෙහෙසට පත්වෙත්. මමද කුරු ධර්මය රකිමි. මගේ කුරුධර්මය බිඳෙන්නට ඇතැයි කියා සිතක් ඇතිවිය. හෙතෙම මේ කරුණ කියා, මේ හේතුව නිසා මට කුරු ධර්මයෙහි සැකයක් ඇත. ඒ නිසා තොපට දෙන්නට නොහැකි යයි කීවේය. ඉක්බිති ඔහුට දූතයෝ නුඹවහන්සේට අශ්වයන්ට ක්ලාන්ත වෙත්වායි කියා සිතක් නැත. චේතනාවක් නැතිව කර්මයක් නම් නැත. එපමණකටත් ඔබ සැක කරන්නේ නම් ශික්‍ෂා කඩ කිරීමක් කෙසේ කරව්දැයි කියා ඔහු සමීපයෙනුත් සීලය ලබාගෙන රන්පතෙහි ලියූහ.
එසේ වුවත් මගේ සිත සතුටු නොවේ. සිටුතුමා හොඳින් කුරු ධර්මය රකියි. ඔහු සමීපයෙන් ගන්නැයි කිය. ඔවුහු සිටුතුමා වෙතද එළඹ කුරු ධර්මය ඉල්ලූහ. සිටුතුමාද දිනක් ගැබෙන් (කොපුවෙන්) නික්මුණු වි කරල් ඇති තමාගේ හැල්කෙතට ගොස් විමසා බලා ආපසු එන ගමන් වී මාලයක් බන්දවන්නෙමියි සිතා එක කරල් මිටක් ගන්වාගෙන කණුවක බැන්දවීය. ඉන්පසු ඔහුට “මේ කුඹුරෙන් රජතුමාට අයත් කොටස මා විසින් දිය යුතුය. කොටස නොදුන් මගේ කුඹුරෙන් හැල්වී මිටක් ගන්වා ගතිමි. මමද කුරු ධර්මය රකිමි. එහෙයින් මගේ සීලය බිඳෙන්නට ඇතැ” යි කියා සිතක් ඇතිවිය. ඔහු මේ කාරණාව කියා මේ කාරණයෙන් මට කුරුධර්මය පිළිබඳ සැකයක් ඇත. ඒ නිසා එය තොපට දෙන්නට නොහැකියයි කීය. ඉක්බිති දූතයෝ ඔහුට කියන්නේ ඔබට සොර සිතක් නැත. එයින් තොරව සොරකමක් පණවන්නට නොහැකිය. එපමණකින්ම සැක කරන තෙපි අනුන් සතු දෙයක් නම් ගන්නාහුදැයි කියා ඔහු සමීපයෙන්ද සීලය ඉල්වාගෙන රන්පතෙහි ලියූහ.
මෙසේ ඇති කල්හිද මට සතුටක් නැත. ධාන්‍ය මනින්නා වූ මහ ඇමතියා වනාහි මනාව කුරු ධර්මය රකියි. ඔහු සමීපයෙන් එය ගන්නැයි කී කල්හි ඔහු වෙත එළඹ ඉල්ලූහ. ඔහු වනාහි එක්දිනක් ගබඩා දොරටුව ළඟ හිඳ රජුගේ භාණ්ඩාගාරයට වී මන්නවමින් නොමැන්න වී ගොඩෙන් වී ගෙන සලකුණ (අලගුව) තැබීය. ඒ අවස්ථාවෙහි වැස්සක් වැස්සේය. මහ ඇමති අලගුවට තැබූ කොටස් ගණන්කොට මනින ලද වී මෙපමණයයි කියා අලගුවට ගත් වී ඇද මනින ලද වී ගොඩට දමා වේගයෙන් ගොස් දොර කොටුවෙහි සිට මා විසින් අලගුවට ගත් වී දමන ලද්දේ මනින ලද වී ගොඩටද නොමනින ලද වී ගොඩටදැයි සිතීය. ඉන්පසු ඔහුට “අලගුවට ගත් වී මනින ලද වී ගොඩට දැමුවේ නම් රජුට අයත් වී නිකරුණෙහි වැඩිකරන ලදි. ගෘහපතියන්ගේ වී අඩුකරන ලදි. (නසන ලදි) මමද කුරු ධර්මය රකිමි. ඒ කාරණයෙන් මගේ ශීලය බිඳෙන්නට ඇතැයි” යන මේ අදහස ඇතිවිය. ඔහු මේ කරුණ කියා මේ නිසා මට කුරු ධර්මය ගැන සැකයක් ඇත. ඒ නිසා තොපට දෙන්නට නොහැකි යයි කීවේය. ඉක්බිති ඔහුට දූතයෝ, ඔබට සොර සිතක් නැත. එයින් තොරව අදත්තාදානයක් (හොරකමක්) නම් පනවන්නට නොහැකිය. එපමණකටවත් සැක කරන්නේ නම් කෙසේ තෙපි අනුන් සන්තක දේ ගනිව්දැයි කියා ඔහු සමීපයෙන්ද සීලය ගෙන රන්පතේ ලියූහ.
එසේ වුවද මට සතුටක් නැත. දොරටුපාලකයා එය මනාව රකියි. ඔහු සමීපයෙන් ගන්නැයි යයි කියන ලදුව ඔහු වෙතද එළඹ ඉල්ලූහ. ඔහුද එක්දිනක් නගරයේ දොර වසන වේලාවේ තුන්වරක් ඝෝෂා කෙළේය. ඉක්බිති එක් දිළිදු මිනිසෙක් තමන්ගේ නංගී සමග දර හා පලා සඳහා වනයට ගොස් ආපසු එමින් ඔහුගේ හඬ අසා නැගණිය රැගෙන වහා පැමිණියේය. ඉක්බිති ඔහුට දොරටුපාලකයා නුඹ නගරයේ රජෙකු ඇති බව නොදන්නෙහිද? තමන්ගේ භාර්යාව රැගෙන කැලයෙහි රති කෙළි කෙළිමින් හැසිරුණෙහිදැයි කීවේය. ඉක්බිති මොහුට අනිකා විසින් ස්වාමීනි! මේ මගේ බිරිඳ නොවේ, මේ තැනැත්තිය මගේ නංගියයි කී කල්හි ඔහුට නැගණියට භාර්යාව යයි කීමෙන් මවිසින් ඒකාන්තයෙන්ම නුසුදුස්සක් කරන ලදි. මමද කුරු ධර්මය රකිමි. එම කරුණෙන් මගේ ශීලය බිඳෙන්නට ඇතැයි සිත්විය. ඔහු මේ කාරණාව කියා, මේ නිසා මට සැකයක් ඇත. ඒ නිසා තොපට දෙන්නට නොහැකියයි කීවේය. ඉක්බිති ඔහුට දූතයෝ තොප විසින් එබඳු හැඟීමෙන් කියන ලදි. මෙහි තොපට සිල් බිඳීමක් නැත. මේ සුළු කරුණෙහිදීත් තොප සැක උපදවනවා නම් කුරු ධර්මයෙහි දැන දැන බොරු කීමෙක් නම් කෙසේ කරන්නාහුදැයි කියා ඔහු සමීපයෙන්ද පංචශීලය ගෙන රන්පතෙහි ලියූහ.
මෙසේ වුවත් මට සිතේ සතුටක් නැත. ගණිකාව මනාව රකියි. ඇය සමීපයෙන් ගන්නැයි කීවේය. ඇව වෙතද එළඹ කුරු ධර්මය ඉල්ලූහ. ඇය පෙර පරිදිම ප්‍රතික්‍ෂේප කළාය. කුමන කරුණක් නිසාද? සක් දෙවිඳු ඇගේ සීලය විමසන්නෙමියි තරුණයෙකුගේ වේශයෙන් අවුත්, මම එන්නෙමියි කියා කහවණු දහසක් දී දෙව්ලොවට ගොස් අවුරුදු තුනක් යනතුරු ආවේ නැත. ඈ තමන්ගේ සීලය බිඳේය යන බියෙන් අවුරුදු තුනක් යනතුරු අන් පුරුෂයෙකුගේ අතින් බුලත් කොලයක් පමණවත් නොගත්තාය. ඈ පිළිවෙළින් දුප්පත් වී මට දහසක් දී ගියා වූ පුරුෂයා, වසර තුනක්ම නොපැමිණීම නිසා දුප්පත් වූ බැවින් ජීවිතය පවත්වා ගැනීමට නොහැකි වෙමි. මෙතැන් පටන් විනිසුරු මහ ඇමතිට දන්වා වියහියදම් ගැනීමට වටීයයි සිතුවාය. ඈ විනිශ්චය ශාලාවට ගොස් ස්වාමීනි! මට වියදම් දී ගියා වූ පුරුෂයා දැනට තුන් අවුරුද්දක් ඉක්මවීය. ඔහු මළ බවක්ද නොදනිමි. ජීවිතය පවත්වා ගැනීමට නොහැක්කෙමි. ස්වාමීනි! කුමක් කරම්දැයි කීවාය. තුන් අවුරුද්දක්ම නොඑන කල්හි කුමක් කරන්නෙහිද මෙතැන් පටන් වියදම් ගන්නැයි කීය. ඇයට ලැබුණු විනිශ්චය ඇති ඇයට විනිශ්චය ශාලාවෙන් නික්මෙද්දීම එක් පුරුෂයෙක් කාසි දහසක් බැඳි පොදියක් පිරිනැමීය.
එය ගැනීමට අත දිගුකරන අවස්ථාවෙහි ශක්‍රයා තමන් පෙනෙන්නට සැලැස්වීය. ඈ ඔහු දුටු සැනින් මට අවුරුදු තුනකට මත්තෙහි දහසක් දුන් පුරුෂයා ආවේය. නුඹේ කහවනුවලින් මට වැඩක් නැතැයි අත හකුළුවා ගත්තාය. ශක්‍රයා තමන්ගේ දිව්‍ය ශරීරයම මවා තරුණ හිරු මෙන් දිලිසෙමින් අහසෙහි සිටියේය. සියලු නුවර වැසියෝම රැස් වූහ. ශක්‍රයා මහජනයා මධ්‍යයෙහි මම මේ තැනැත්තියට විමසීම් වශයෙන් අවුරුදු තුනකට මත්තෙහි දහසක් දුන්නෙමි. සිල් රකින්නවුන් නම් මේ තැනැත්තිය මෙන් රකිව් යයි අවවාද දී ඇගේ නිවස සත් රුවනින් පුරවා මෙතැන් පටන් පමා නොවන්නැයි ඇයට අනුශාසනා කොට දෙව්ලොවටම ගියේය. මේ කාරණාව නිසා ඈ, මම ගත් මුදල නොදිරවා (මුදල අනුව ඔහු සතුට නොකර) අනිකෙකු දික් කළ වස්තුවට අත දික් කළෙමි. ඒ කාරණාව නිසා මට ශීලය ගැන සතුටක් නැත. ඒ නිසා තොපට දෙන්නට නොහැක්කේ යයි ප්‍රතික්‍ෂේප කළාය. ඉක්බිති ඇයට දූතයෝ අත දික්කළ පමණින් සීලය බිඳීමක් නැත. ඒ සීලය නම් ඉතා පිරිසිදු එකක් වෙයි යයි කියා ඇය සමීපයෙන්ද සීලය ගෙන රන්පතේ ලියූහ.
මෙසේ මොවුහු එකළොස් දෙනා විසින්ම රැකි ශීලය රන්පතේ ලියා දන්තපුරයට ගොස් කලිඟු රජුට රන්පත දී ඒ පුවත සැල කළාහුය. රජතුමා ඒ කුරු ධර්මයෙහි පවතිමින් පන්සිල් පිරුවේය. එකල සියලු කලිඟු රටට වැසි වැස්සේය. ත්‍රිවිධ භය සන්සිඳුනාය. බිය නැති, ආහාර සුලභ රටක් විය. බෝසතාණන් වහන්සේ දිවි ඇතිතෙක් දානාදී පිංකොට පිරිවර සහිතව දෙව්ලොව ගියහ.
බුදුරජාණන් වහන්සේ මේ ධර්ම දේශනාව ගෙනහැර දක්වා චතුරාර්ය සත්‍ය ප්‍රකාශකොට ජාතක කථාව නිමවා වදාල සේක. සත්‍ය දේශනාව කෙළවර සමහරෙක් සෝවාන් වූහ. සමහරෙක් සකදාගාමි වූහ. සමහරෙක් අනාගාමි වූහ. සමහරෙක් රහත් වූහ. ජාතකය ගැළපීමෙහිදි
ගණිකාව උප්පලවණ්ණා තෙරණියයි. දොරටුපාලකයා පුණ්ණ තෙරය. ඉඩම් මනින්නා කච්චාන තෙරය. ඉඩම් මනින ඇමතියා කෝලිත තෙරය.
එකල සිටුවරයා සැරියුත් තෙරය. රියදුරා අනුරුද්ධ තෙරය. පෙරෙවි බමුණා කාශ්‍යප තෙරය. යුවරජ නන්ද තෙරය.
අගමෙහෙසිය රාහුල මාතාවය. මව මායාදේවිය යි. කුරු රජතුමා බෝධිසත්ත්වයෝ යයි ජාතකය මෙසේ දරාගන්න
**වස්සානි පඤ්ඤාස** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් ඝාතන උත්සාහයක් අරබයා වදාළ සේක. වර්තමාන කථාව පැහැදිලිය.
යටගිය දවස වනාහි බරණැස් නුවර බඹදත් රජු රජ කරද්දී බෝසතාණන් වහන්සේ පරෙවියෙකු වී බොහෝ පරෙවියන් පිරිවරණ ලද්දේ වනයෙහි පර්වත ගුහාවක වාසය කළහ. සිල්වත් වූ එක්තරා තාපසයෙක්ද ඒ පරෙවියන් වසන ස්ථානයට නුදුරින්, එක් පිටිසර ගමක් ඇසුරු කොටගෙන, අසපුවක් තනාගෙන පර්වත ගුහාවක වාසය කළේය. බෝසතාණන් වහන්සේ අතරින් පතර ඔහු සමීපයට අවුත් ඇසිය යුතු දෙයක් අසයි. එහි තාපසයා කලක් වාසයකොට ගියේය. ඉක්බිති වෙනත් කපටි ජටිලයෙක් අවුත් එහි වාසය කළේය. බෝසතාණන් වහන්සේද පරෙවියන් විසින් පිරිවරණ ලද්දේ ඔහු වෙත එළඹ, වැඳ පිළිසඳර කථාකොට ආශ්‍රමයෙහි සැරිසරා ගිරිකඳුරක් සමීපයෙහි ගොදුරු ගෙන සවස තමන් තැනට යන සේක. කපටි තවුසාද පණස් වසරකට වැඩි කාලයක් වාසය කළේය.
ඉක්බිති මොහුට එක්දිනක් පිටිසර ගමිවැසියෝ පරෙවි මස් සකස්කොට දුන්නාහුය. ඔහු එහි රස තෘෂ්ණාවෙහි බැඳී මේ කිනම් මසක්දැයි විචාරා, පරෙවි මස් යැයි අසා මගේ අසපුව පෙදෙසට බොහෝ පරෙවියෝ එත්. ඔවුන් මරා මස් කෑම සුදුසුයයි සිතීය. ඔහු සහල්, ගිතෙල, දීකිරි, දුරු, මිරිස් ආදිය ගෙන්වාගෙන එකත්පසෙක තබා මුගුරක් වල්කලා සිවුර අස්සේ සඟවාගෙන පරෙවියන්ගේ පැමිණීම බලමින් පන්සල දොරටුවෙහි හුන්නේය. බෝසතාණන් වහන්සේ පරෙවියන් පිරිවරාගෙන අවුත් ඒ කපටි ජටිලයාගේ නපුරු ක්‍රියාව බලා, මේ දුෂ්ඨ තාපසයා අන් ආකාරයකින් සිටින්නේය. කිමෙක්ද අපගේ ජාතියට අයත් පරෙවියන්ගේ මස් කෑවේ? ඔහු පරීක්‍ෂා කරන්නෙමියි උඩු සුළගෙහි සිට ඔහුගේ සිරුරෙහි ගඳ ආඝ්‍රාණය කොට මේ තෙමේ අපිව මරා මස් කනු කැමැත්තේය. ඔහු සමීපයට යාම නොවටීයයි පරෙවියන් රැගෙන පිටව ගියහ. තාපසයා ඌ නොඑන බව දැක ඔවුන් සමග මිහිරි වචන කියා විශ්වාසයෙන් පැමිණි කල මරා මස් කන්නට වටී යැයි සිතා,
යන පළමු ගාථා දෙක කීය.
පරෙවිය! අවුරුදු පනහකට වැඩි කාලයක් ගල් ගුහාවෙහි විසූවෙමු. සන්සුන් සිත් ඇති පක්‍ෂීහු මා සැක නොකරමින් පෙර මා ළගට එති.
පක්‍ෂිය! දැන් ඒ පක්‍ෂීහු කුමක් නිසා කළකිරී පර්වතයෙන් අන් ගිරි කඳුරකට යතිද පෙර පරිදි මේ පක්‍ෂීහු මට ගරු නොකෙරෙතියි සිතමි. නැතහොත් දිගුකල් මොවුහු පිටත වැස පැමිණි හෙයින් මේ ඔහුම යැයි නොහඳුනත්ද?
එහි, **සමාධිතානි** යනු අධික වූ, **රොමක** යනු රෝමයෙන් උපන් පිරිසිදු කරන ලද පබලුවලට සමාන වර්ණ ඇති ඇස් හා පා ඇති බැවින් බෝසත් පරෙවියාට අමතයි. **අසංකමානා** යනු මෙසේ පනස් වසරකට අධික කාලයක් මේ පර්වත ගුහාවෙහි වසන්නා වූ අප කෙරෙහි මේ කුරුල්ලෝ එක් දවසක්වත් මා කෙරෙහි සැක නොකොට නිවුණු සිත් ඇතිවම පෙර මගේ, **හත්‍ථත්තං** අත දික් කරන අවකාසයට (අතට අසුවන දුරට) එති යන අර්ථයයි.
**තෙදානි** යනු ඔවුහු දැන් **වක්කංග** යනු බෝසතාණන් වහන්සේට අමතයි. සියලු පක්‍ෂීහු උඩට ඉගිලෙන කාලයේ බෙල්ල වක්කොට උඩට ඉගිලෙන බැවින් වක්කංග යයි කියනු ලැබෙත්. **කිමත්‍ථං** කුමන කරුණක් බලමින්. **උස්සුකා** යනු කලකිරුණු ස්වරූප ඇතිව. **ගිරිකන්‍දරං** යනු පර්වතයෙන් අනිත් පර්වත කඳුරකට, **යථාපුරෙ** යනු යම් සේ පෙර මේ පක්‍ෂීහු මට ගරුකොට ප්‍රියකොට සිතත්, දැන් එසේ නොසිතත්. පෙර මෙහි වාසය කළ තාපසයා අනිකෙකි. මේ අනිකෙකි. මොවුහු මා ගැන එසේ සිතතියි දක්වයි. **චිරප්පවුත්‍ථා අථවාන තෙ ඉමෙ** යනු මොවුන් බොහෝ කලක් වෙන්ව වාසයකොට, දිගු කලක් ඇවෑමෙන් ආ බැවින් මේ ඔහුම යැයි මා නොහඳුනත්ද අප කෙරෙහි නිවුණු සිත් ඇති බැවින් මොවුහු අනිකක් ආගන්තුක පක්‍ෂීහු නොවෙති. මොවුහු මා වෙත කුමක් නිසා නොඑළඹෙත් දැයි විමසයි.
ඒ අසා බෝසතාණන් වහන්සේ ඉවත්ව සිටිමින්ම,
තුන්වන ගාථාව කීහ.
ඔබ කවුදැයි අපි දනිමු. අපි මෝඩයෝ නොවෙමු. ඔබ ඒ තවුසාම වේ. අපිත් ඒ අයමයි. වෙනත් අය නොවෙමු. ඔබේ මේ සිත පක්‍ෂීන් කෙරෙහි දුෂ්ටය. ආජීවකය, එහෙයින් ඔබට බිය වෙමු.
එහි **න මයමස්ම මූළ්හා** යනු අපි මුළා වූවෝ පමා වූවෝ නොවෙමු. **චිත්තඤ්ච තෙ** **අස්මිං ජනෙ පදුට්ඨං** යනු නුඹ ඒ තවුසාම ය. අපි ඒ පරෙවියෝම ය. අපි ඔබ නො හඳුනන්නෝ නොවෙමු. (අපි ඔබ හඳුනමු) එහෙත් අප මරන්නට උපන් ඔබේ සිත මේ පරෙවි ජනතාව කෙරෙහි දුෂිතය.
**ආජීවක** යනු ජීවිකාව පිණිස පැවිදි වූ දූෂිත තාපසය. **තෙන නං උත්තසාම** යනු ඒ කාරණයෙන් ඔබ නිසා තැති ගනිමු. ඔබට බිය වෙමු. ඔබ වෙත නො පැමිණෙමු. කපටි තාපසයා මොවුන් විසින් මම හඳුනා ගන්නා ලදිමියි මුගුර ඉවතලා වැඩවරද්දාගෙන පළමුව ඔබ යන්න. මම වරද්දා ගත්තෙමියි කීය. අනතුරුව බෝසතාණන් වහන්සේ ඔහුට පළමුව ඔබ මා (අල්ලා ගැනීමට නොහැකිව) වරද්දා ගත්තෙහිය. එහෙත් ඔබ සතර අපාය වරද්දා නොගත්තෙහිය. ඔබ මෙහි වසන්නෙහි නම් ගම්වැසියන්ට මොහු සොරෙකැයි කියා ඔබ අල්ලා දෙන්නෙමි. ඉක්මනින් පලායවයි කියා ඔහුට තර්ජනය කර පරෙවියා නික්ම ගියේය. ජටිලයාට එහි විසීමට නොහැකි විය.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතකය නිමවා වදාළ සේක. එකල තවුසා දෙව්දත්ය. මුල් සිල්වත් තවුසා සැරියුත්ය. පරවි නායකයා වනාහි මම ම වූයෙමි යි වදාළ සේක.
**කමත්‍ථ මහිසන්‍ධාය **යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් එක් කෑදර වඳුරෙකු අරබයා වදාළ සේක. සැවැත් නුවර එක් කුල ගෙදරක හදාවඩා ගන්නා එක් කෙලිලොල් වඳුරෙක් ඇත්හළට ගොස් එක් හීලෑ ඇතෙකුගේ පිටෙහි හිඳගෙන මලමුත්‍රා පහකරයි. පිටෙහි සක්මන් කරයි. ඇතා තමන්ගේ සිල්වත් බැවින්ද ඉවසිලිවන්ත බැවින් කිසිවක් නොකරයි. ඉක්බිති එක්දිනක් ඒ ඇතා සිටි තැන වෙනත් නපුරු ඇත් පැටවෙක් සිටියේය. වඳුරා මේ ඒ (පළමු) ඇතාමයයි යන හැඟීමෙන් නපුරු ඇතාගේ පිටට නැග්ගේය. එවිට ඇතා වඳුරා හොඬවැලෙන් ගෙන බිම තබා පයින් පාගා පොඩි කළේය. ඒ පුවත භික්‍ෂු සංඝයා අතර ප්‍රකට විය. පසුව එක්දිනක භික්‍ෂූහුද දම්සභාවෙහිදී “ඇවැත්නි! කෑදර වඳුරා වනාහි හික්මුණු ඇතාය යන හැඟීමෙන් දුෂ්ට ඇතු පිටට නැග්ගේය. ඉක්බිති ඇතා වඳුරා මරණයට පත් කළේය යනුවෙන් කථාව මතුකළහ. බුදුරජාණන් වහන්සේ එහි වැඩමවා, මහණෙනි! මෙහි දැන් කවර කථාවකින් යුතුව සිටියාහුදැයි විචාරා, මෙනම් කථාවෙන් යැයි කී කල්හි මහණෙනි! කෑදර වඳුරා මෙබඳු ස්වභාව ඇත්තේ දැන් පමණක් නොව පෙර පටන්ම මෙබඳු ස්වභාව ඇත්තේ යයි වදාරා අතීත කථාව ගෙනහැර දැක්වූහ.
යටගිය දවස බරණැස් නුවර බඹදත් රජු රජ කරද්දී බෝසතාණන් වහන්සේ හිමාලය වන පෙදෙසෙහි මී ගව යෝනියෙහි ඉපදී වැඩිවියට පත්ව ශක්තිමත්ව මහ සිරුරක් ඇතිව පර්වත බෑවුම්, පර්වත ගුහා, ගිරි දුර්ග (ගමන දුෂ්කර) දුර්ග වන ලැහැබ්වල හැසිරෙමින් එක් සුවපහසු ගසක් මුල දැක ආහාර ගෙන දවල් ඒ ගස මුල සිටියහ. ඉක්බිති එක් කෑදර වඳුරෙක් ගසෙන් බැස ඌගේ පිටට නැගී මල මුත්‍රාකොට අඟින් අල්ලාගෙන එල්ලෙමින් වලිගය ගෙන පැද්දෙමින් ක්‍රීඩා කළේය. බෝසතාණන් වහන්සේ ඉවසීමෙන්, මෛත්‍රියෙන්, දයාවෙන් යුක්තව වඳුරාගේ ඒ නරක හැසිරීම් මෙනෙහි නොකළේය. වඳුරා නැවත නැවතත් එසේම කරයි. ඉක්බිති එක්දිනක් ඒ ගසෙහි අධිගෘහිත දේවතාවා රුක් කඳෙහි සිට මීගවයාට “මීගවරජුනි” කුමක් නිසා මේ දුෂ්ට වඳුරාගේ අවමන් ඉවසන්නෙහිද? ඌ වළක්වන්නැයි කියා මේ අදහස ප්‍රකාශ කරමින්,
යන පළමු ගාථා දෙක කීවේය.
සැහැල්ලු සිතැති මිත්‍ර ද්‍රෝහියාගේ මේ දුක් කරදර කැමති හැමදේ දෙන ස්වාමියෙකු කරන දෙයක් සේ සිතා කවර හෙයින් ඉවසා සිටින්නෙහිද?
මොහු අඟින් ඇන නසන්න. පාදයෙන් පාගා දමන්න වැළකීමට කෙනෙක් නැත්නම් මෝඩයෝ බොහෝ කිපෙන්නාහ.
එහි, **කමත්‍ථම්භි සන්‍ධාය** යනු කුමක කාරණාවක් හේතුකොටගෙන කුමක් දකිමින්, **දූභිනො** යනු මිත්‍රද්‍රෝහියාට, **සබ්බකාම දුහස්සෙව** යනු සියලු කාම සම්පත් දෙන්නා වූ ස්වාමියෙකුගේ (හිරිහැර කිරීමක්) මෙන්**. තිතික්ඛසි** යනු ඉවසුවෙහිය. **පදසාච අධිටඨහ** යනු පාදයෙන් ද ඌට තියුණු කුර අගින්ද මෙතැනම මැරෙන ලෙස ඌ පාගා දමන්න**. භීයෝ බාලා** යනු ඉදින් වළක්වන්නෙක් නොවන්නේ නම් මෝඩ අඥාන සත්ත්වයෝ නැවත නැවතත් කිපෙන්නාහුය. ගැටෙන්නාහුය. වෙහෙසට පමුණුවන්නාහුම යයි දක්වයි.
ඒ අසා බෝසතාණන් වහන්සේ රුක් දෙවිය! ඉදින් මම මේ ජාති, ගෝත්‍ර, බල ආදියෙන් වැඩි වූ කෙනෙක් වී මොහුගේ දොස් නොඉවසන්නෙම්ද, කෙසේ මගේ මනදොළ නිමාවට යන්නේද, මේ වඳුරා වනාහි මා වගේ අනිත් අය ගැනත් සිතමින් මෙසේ නරක හැසිරීම් කරන්නේද, නපුරු මීගවයන්ට මූ මෙසේ කරන්නේද, ඒ මීගවයෝම මූ මරා දමයි. මූට අන්‍යයන් කෙරෙන් ඒ මරණය වන්නේය. දුකෙන්ද, ප්‍රාණ ඝාතයෙන්ද මගේ මිදීම වන්නේයයි කියා
යන තෙවන ගාථාව කිහ.
මේ තෙමේ (සෙස්සන්) මා මෙන් යයි සිතමින් සෙස්සන්ටද මෙසේ කරන්නේය. ඔවුහු එහිදී ඒ වඳුරා මරන්නෝය. මට ඒ පවින් මිදීම වන්නේය.
කීප දිනකින් බෝසතාණන් වහන්සේ අන් තැනකට ගිය සේක. වෙනත් නපුරු මී ගවයෙක් එතනට අවුත් සිටියේය. දුෂ්ට වඳුරා මේ ඔහුම ය යන හැඟීමෙන් ඌ පිටට පැන එසේම අනාචාරීව හැසුරුණේය. ඉක්බිති ඒ ගවයා ඇඟ සොලවා වඳුරා බිම දමා අඟින් ඇන පපුව හිල්කර පයින් මැඩ පොඩිකර දැමුවේය.
බුදුරජාණන් වහන්සේ මේ ධර්ම දේශනාව ගෙනහැර දක්වා චතුරාර්ය සත්‍යය ප්‍රකාශකොට ජාතක කථාව නිමවා වදාළ සේක. එකල නපුරු මී ගවයා මේ දුෂ්ට ඇතා විය. දුෂ්ට වඳුරා දුෂ්ට වඳුරාම විය. සීලාචාර මී ගවයා වනාහි මම ම වූයෙමි යි වදාළ සේක.
**යථා මානවකො පන්‍ථෙ** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් පණ්ඩුක, ලෝහිතක භික්‍ෂූන් අරබයා වදාළ සේක. ජබ්බග්ගිය භික්‍ෂූන් වහන්සේලා අතුරෙන් මෙත්තිය, භුම්මජක දෙනම රජගහ නුවර ඇසුරුකොට වාසය කළහ. අස්සජී, පුනබ්බසුක දෙනම කීටාගිරිය ඇසුරුකොට වාසය කළහ. පණ්ඩුක, ලෝහිතකම දෙනම සැවැත්නුවර ජේතවනාරාමයෙහි විසූහ. ඔවුහු දැහැමින් සංසිඳවූ අධිකරණයක් අභියාචනයට ලක් කරති. පණ්ඩිත ලෝහිතක දෙදෙනා තමන්ට හිතවත් භික්‍ෂූන් වෙත එළඹ උපකාර කරන්නන් බවට පත්ව “ඇවැත්නි. ඔබවහන්සේලා (මෙම අධිකරණය විසඳූ) භික්‍ෂූන්ට වඩා ජාතියෙන් හෝ ගෝත්‍රයෙන් හෝ සීලයෙන් හෝ පහත් නොවෙති. (ඒ නඩුව) ඔබවහන්සේලා තම තමන්ගේ මතයට (අදහසට) අනුව විසඳනු මැනවි. එය ඔබවහන්සේලාට වඩාත් යහපත්ය. එයින් ඒ භික්‍ෂූන් මැඩපවත්වන්නාහුද වෙති” යනාදිය කියමින් එම භික්‍ෂූන්ට (මුලින් දෙන ලද තීන්දුව නොපිළිගැනීම් වශයෙන් ගෙන ගෙන ඇති) මතය ඉවත දැමීමට ඉඩ නොදෙති. එහෙයින් භණ්ඩන (දබර = තම පාක්‍ෂිකයන් අතර කෙරෙන කතාබහ) කලහ (ගහබැණ ගැනීම්) විග්ගහ (විවිධ මතවලට බැසගැනීම්) විවාද (කලහයක් ඇතිවීමට අදාළ විවිධ කතා) ඇතිවෙයි. භික්‍ෂූහු මේ කරුණ භාග්‍යවතුන් වහන්සේට සැළකළාහුය. උන්වහන්සේ මේ කාරණාවෙහි මේ සිද්ධියෙහි භික්‍ෂූන් රැස්කරවා පණ්ඩුක ලෝහිතක භික්‍ෂු දෙනම කැඳවා මහණෙනි! ඇත්තද? තෙපි තමන් විසින් දැහැමි නඩු තීන්දු වෙනස් කරව්ද? අන් අයට තම මතය ඉවත් කිරීමට නොදෙන්නාහුදැයි විමසා ස්වාමීනි! ඇත්තයි කී කල්හි, එසේනම් මහණෙනි! තොපගේ මේ ක්‍රියාවත් හරියට කෑරලාගේ බස් අසා ක්‍රියා කළ මානවකයාගේ ක්‍රියාවට සමානයයි වදාරා අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී බෝසතාණන් වහන්සේ ගොවිතැන් කරන එක් ගමෙක එක් කුලයක ඉපදි වැඩිවියට පැමිණියේ ගොවිතැන් වෙළහෙළදාම් ආදියෙන් ජීවිතය නොගෙවා පන්සියයක් පමණ සොරුන් ගෙන ඔවුන්ගේ නායකයා වී මංපැහැරීම්, ගෙවල් බිදීම් ආදිය කරමින් දිවි ගෙව්වේය. එකල බරණැස් නුවර එක් කෙළඹි පුත්‍රයෙක් එක්තරා ජනපදවැසියෙකුට කහවණු දහසක් දී නැවත ලබා නොගෙනම කලුරිය කළේය. ඉක්බිති ඔහුගේ බිරිඳ පසුකලෙක ගිලන් වී මරණාසන්නව ඇඳෙහි සිටිමින් පුතා අමතා දරුව! නුඹේ පියා එක් අයෙකුට කහවණු දහසක් දී ආපසු ගෙන්වා නොගෙනම මළේය. ඉදින් මමද මැරුණෙම් නම් ඔහු ඔබට නොදෙයි. ඔහු වෙතට යන්න. මම ජීවත්ව සිටියදීම ඒ කහවණු ගෙන්වා ගන්නැයි කීවාය. ඔහු යහපතැයි එහි ගොස් ඒ කහවණු දහස ලබාගත්තේය. ඉක්බිති මොහුගේ මව මියගොස් දරු සෙනෙහසින්ම ඔහු එන මාර්ගයෙහි ඕපපාතිකව හිවලියක් වී උපන්නාය.
එකල ඒ සොරදෙටුවා මගට පිළිපන් අය පැහැර ගනිමින් (නසමින්) පිරිවර සහිතව ඒ මග සිටියේය. ඉක්බිති ඒ හිවල් දෙන පුතා කැලෑව අසලට පැමිණි කල්හි දරුව! කැලෑවට ඇතුළු නොවන්න. මෙහි සොරු සිටින්නාහ. ඔවුන් නුඔ මරා කහවණු ගන්නාහුයයි කියා නැවත නැවතත් මග අවුරමින් වලක්වන්නීය. හෙතෙම ඒ කරුණ නොදන්නේ මේ කාලකන්නි හිවල් දෙන මාගේ මාර්ගය හරස් කරන්නේ යයි දණ්ඩක් ගෙන මව පලවා හැර කැලයට පිළිපන්නේය. ඉක්බිති එක් කෑරලෙක් මේ පුරුෂයාගේ අතෙහි කහවණු දහසක් ඇත. මොහු මරා ඒ කහවණු ගනිව් යයි කෑගසමින් සොරු ඉදිරියට පියාඹා ගියේය. මානවකයා කෑරලා කළ ක්‍රියාව නොදන්නේ මේ මංගල (යහපත්) කුරුල්ලා දැන් මට යහපතක් වන්නේ යයි සිතා තවත් හඬව තවත් හඬවයි ස්වාමීනි! දෑත් එක්කොට නළලෙහි තබා ගත්තේය.
බෝසතාණන් වහන්සේ හැම සතුන්ගේ හඬ දන්නේ ඒ දෙන්නාගේ (හිවලී සහ කෑරලා) ක්‍රියා දැක සිතූහ. මේ හිවලිය මොහුගේ මව විය යුතුයි. හිවලී සොරු විසින් මොහු මරා කහවණු ගනිත් යයි බියෙන් වැළැක්වූවාය. මේ කෑරලා මොහුගේ සතුරා විය යුතුයි. ඒ නිසා හෙතෙම මොහු මරා කහවණු ගනිව් යයි සැලකළේය. මානවකයා වනාහි ඒ බව නොදන්නේ අභිවෘද්ධිය කැමති මවට තර්ජනය කොට පලවා හැරියේය. අනර්ථය කාමිත කෑරලාගේ කීමට අභිවෘද්ධිදායක යයි හැඟීමෙන් දොහොත් මුදුනේ තබා ගත්තේය. අනේ! මේ තෙමේ ඒකාන්තයෙන් බාලයෙකි. මෙසේ සත්පුරුෂ, මහාපුරුෂ බෝසත්වරුන් විසින් අන්සතු දේ ගැනිම විසම (අයහපත්) ප්‍රතිසන්ධි වශයෙන් සිදුවෙයි. නැකැත් දෝෂයෙන් සිදුවෙතියිද කියති.
මානවකයා අවුත් සොරුන් අතරට පැමිණියේය. බෝසතාණෝ ඔහු අල්ලාගෙන කොහි වසන කෙනෙක්දැයි විචාළහ. මම බරණැස් නුවර වැසියෙක්මි. කොහි සිට මෙහි ආවෙහිද? එක් ගමකින් ලැබිය යුතු කහවණු දහසක් ඇත. එහි ගියෙමියි කීය. ඔබ විසින් අප ලබන ලද්දේද එසේය ලබන ලදි. කවරෙකු විසින් ඔබ යවන ලද්දෙහිද? ස්වාමීනි! මගේ පියා මළේය. මවද ගිලන්ය. ඈ “මා මැරුණු කල්හි මේ ණය මුදල් ආපසු නොලැබෙන්නේ ය”යි සිතමින් මා යැව්වායි කීය. දැන් නුඹේ මවගේ පැවැත්ම දන්නෙහිද? නොදනිමි ස්වාමීනි! නුඹේ මව නුඹ නික්මුණු කල්හි කලුරිය කොට පුත් සෙනෙහසින් හිවලියක් වී ඉපිද නුඹ මරාවි යන බියෙන් නුඹ එන මග අවුරා වැළැක්වූවාය. නුඹ ඇයට තර්ජනය කොට පලවා හැරියෙහිය. කෑරලා වනාහි නුඹේ සතුරාය. ඌ නුඹ මරා කහවණු ගනිව් යයි අපට කීවේය. නුඹ තමන්ගේ මෝඩකම නිසා, අභිවෘද්ධිය කැමති මව මගේ අභිවෘද්ධිය අනර්ථකාරියයි සිතුවෙහිය. අනර්ථය කැමති කෑරලා මගේ අභිවෘද්ධිය කැමැත්තෙකැයි සිතුවෙහිය. කෑරලා විසින් ඹබට කළ ගුණයක් නම් නැත. නුඹේ මව වනාහි මහා ගුණ ඇත්තීය. කහවණු රැගෙන යවයි අතහැරියේය.
බුදුරජාණන් වහන්සේ මේ ධර්ම දේශනාව ගෙනහැර දක්වා,
යන මේ ගාථා වදාළහ.
යම්සේ මාර්ගයෙහි සිටි මානවකයා වනයෙහි හැසිරෙන යහපත කැමතිව කියන හිවල් දෙන අවැඩ කැමතියකැයි සිතාද අවැඩ කැමති කෑරලා වැඩ කැමැත්තෙකැයි සිතා ද,
එලෙසම මොලොව ඇතැම් පුද්ගලයෙකු එබඳු වේ. යහපත කැමති අය විසින් කියන ලද වචනය නොකළයුතු දෙයක් ලෙස පිළිගත්තේය. යම් කෙනෙක් බිය නිසා ඔහු පසසත්ද හුවා දක්වත්ද, ඔවුන් මිතුරු යයි හෝ සිතයි. කෑරලාගේ බස විශ්වාස කළ මානවකයා මෙනි.
එහි**, හිතෙහි** හිතවත්කමක් අභිවෘද්ධියක් කැමති වන්නන් විසින් **වචනං වුත්තො** යන හිතසුව එළවන අවවාද අනුශාසනා කියන ලද්දේ. **පතිගණ්හාති වාමතො** යනු අවවාද නොපිළිගන්නා වූ තැනැත්තා, මට මොහු යහපතක් ගෙන දෙන්නෙක් නොවෙයි. මේ තෙමේ මට අයහපතක් ගෙන දෙන්නෙකි යනුවෙන් පිළිගන්නා තැනැත්තා වමතින් පිළිගනී නම් වේ.
**යෙච ඛො නං** යනු යමෙක්, තමාගේ ඒ මතය ගෙන සිටි පුද්ගලයාව විසඳිය යුතු කරුණක් ඇතිව සිටින පුද්ගලයන් නම් ඔබ වැන්නවුන් සේ විය යුතුය” යි කියා වර්ණනා කරත්. **භයා උක්කංසයන්ත ච** යනු මේ මතය නිසා ඔබලාට මේ මේ භය උපදින්නේය. මතය නොවිසඳන්න - ඔවුහු බහුශ්‍රැත කුල ආදිය පිරිවරාගෙන ඔබලා වෙත නොපැමිණෙති යනුවෙන් විසඳීම නිසා ඇතිවන භය උගත්කම, කුල පිරිවර ඇති බැවින් තෙපි** තංහි සො මඤ්ඤතෙ** **මිත්තනති** යමෙක් මෙබඳු ස්වරූප ඇතිවෙත්ද ඔවුන් කෙරෙහි යම් කිසිවක් ඒ එක්තරා මෝඩ පුද්ගලයෙක් තමන්ගේ මෝඩකම නිසා මිත්‍රයෙක් යයි හඟියි. මේ තෙමේ මට අභිවෘද්ධිය කැමති මිත්‍රයෙකැයි හඟියි. පිළිගනියි. **සතපත්තංව මාණවොති **යම්සේ අනර්ථයක් කැමති වන නිසාම කෑරලාට ඒ මානවකයා තමන්ගේ අඥානකම නිසා මට අභිවෘද්ධිය කැමැත්තෙකැයි හඟියි. නුවණ ඇත්තා වනාහි මෙසේ ඉච්ඡා බස් කියන මිත්‍රයෙක් යයි නොගෙන ඔහු දුරින්ම දුරු කරයි. ඒ නිසා කියන ලදි.
අඤ්ඤදත්‍ථුහර මිත්‍රයා (හිස් අතින් පැමිණ ඒකාන්තයෙන් යමක් ගෙනයන මිතුරා)වචීපරම මිත්‍රයා (වචනයෙන් පමණක් උදව් කරන මිතුරා)අනුපියභානී මිත්‍රයා (හොඳ නරක දෙකම අනුමත කරන)අපායසහායී මිත්‍රයා (අපායගාමී වීමට මග සාදන)
මේ මිත්‍රයන් සතරදෙනා නුවණ ඇති තැනැත්තා හොඳින් හඳුනාගෙන උවදුරු ඇති මාර්ගයක් දුරුකරන්නා සේ දුරු කරන්නේය.
බුදුරජාණන් වහන්සේ මේ ධර්ම දේශනාව විස්තරකොට වදාරා ජාතක කථාව නිමවා වදාළ සේක. එකල සොරදෙටුවා මම ම වූයෙමි යි වදාළ සේක.
**අද්ධාහි නූන මිග රාජා **යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරනසේක්, ගොටු කඩා දමන්නෙකු අරභයා වදාළ සේක. සැවැත්නුවර එක් ඇමතියෙක් බුදුරජාණන් වහන්සේ ප්‍රධාන භික්‍ෂු සංඝයාට ආරාධනාකොට උයනෙහි වඩාහිඳුවා දන් දෙමින් දානය අතරතුර උයනෙහි හැසිරෙනු කැමති භික්‍ෂූන් වහන්සේලා හැසිරෙත්වායි කීය. භික්‍ෂූහු උයන් චාරිකාවෙහි හැසිරුණාහ. ඒ අවස්ථාවෙහි උයන්පල්ලා මනාව වැඩුණු කොළවලින් යුක්ත ගසකට නැග ලොකු ලොකු කොළ ගෙන මේවා මල් සඳහාය. මේවා ගෙඩි සඳහායයි කියා ගොටු හදා ගස මුලට හෙළයි. ඔහුගේ ළදරු පුතා වැටුණු වැටුණු ගොටු විනාශ කරයි. භික්‍ෂූහු ඒ කරුණ බුදුරජාණන් වහන්සේට සැළ කළාහුය. බුදුරජාණන් වහන්සේට සැළ කළාහුය. බුදුරජාණන් වහන්සේ, මහණෙනි! දැන් පමණක් නොව පෙරත් මේ තෙමේ ගොටු විනාශ කරන්නෙකියි වදාරා අතීත කථාව ගෙනහැර දැක්වූහ.
යටගිය දවස බරණැස් නුවර බඹදත් රජු රජ කරද්දී බෝසතාණන් වහන්සේ එක් කැලයක ඉපදී වැඩිවියට පත්ව ගිහිගේ වාසය කරමින් එක්දිනක් කිසියම් කටයුත්තක් සඳහා උයනට ගියහ. එහි බොහෝ වඳුරෝ වාසය කරත්, උයන්පල්ලා මේ ක්‍රමයටම ගොටු හෙළයි. දෙටු වඳුරා දැමූ දැමූ ගොටු විනාශ කරයි. බෝසතාණන් වහන්සේ වඳුරා අමතා උයන්පල්ලා විසින් දැමූ දැමූ ගොටු විනාශ කොට වඩා හොඳින් කරණු කැමැත්තේ යයි හඟින්නෙහියයි කියා
යන පළමු ගාථාව කීය.
ඒකාන්තයෙන් මෘගරාජයා මල්ගොටු සෑදීමට දක්ෂ යයි හඟිමි. ඒ එසේමය. බිමට දැමූ මල් ගොටු විනාශ කරයි. වඩා මනාප වෙනත් මල්ගොටු කරතියි හඟිමි.
එහි, මිගරාජා යනු වඳුරා වර්ණනා කරමින් කියයි. **පුටකම්මස්ස** යනු මල්ගොටු කරන්නාට, **කොවිදො** යනු දක්‍ෂයෙකි. මේ මෙහි කෙටි තේරුමයි. මේ වඳුරා රජා ඒකාන්තයෙන් ගොටු තැනීමේ ක්‍රියාවට දක්‍ෂයෙකැයි හඟිමි. එය එසේමය. බිමට දැමූ දැමූ ගොටු විනාශ කරයි. ඒකාන්තයෙන් ඊට වඩා හොඳ ගොටු කරන්නේ යයි හඟිමි.
ඒ අසා වඳුරා,
යන දෙවන ගාථාව කීවේය.
මගේ පියා හෝ මව හෝ මල් ගොටු කිරීමට දක්‍ෂ නොවෙති. කළ කළ දේ නසමු. මේ වඳුරු කුලය මෙබඳු ස්වභාව ඇත්තේය.
ඒ අසා බෝසතාණන් වහන්සේ,
යන තුන්වන ගාථාව කීහ.
යම් කෙනෙකුගේ ධර්මය මෙසේ නම් (ඔවුන්ගේ) අධර්මය කෙසේ විය හැකිද? තොපගේ ධර්මය හෝ අධර්මය අපි කිසිදිනක නොදකිමු.
මෙසේ කියා වඳුරාට නින්දාකොට ගියහ.
බුදුරජාණන් වහන්සේ මේ ධර්ම දේශනාව ගෙනහැර දක්වා ජාතක කථාව නිමවා වදාළ සේක. එකල වඳුරා ගොටු විනාශ කළ ළමයා විය. නුවණ ඇති පුරුෂයා වනාහි මම ම වූයෙමි යි වදාළ සේක.


4. අබ්භන්තර වර්‍ගය
**අබ්භන්තරං නාම දුමො **යන මේ දේශනාව බුදුරජාණන් වහන්සේ ජේතවනාරාමයේ වැඩවාසය කරන සේක් සැරියුත් තෙරුන් වහන්සේ විසින් බිම්බා දේවි තෙරණියට දෙන ලද අඹරස දානයක් අරබයා වදාළ සේක. සම්මා සම්බුදුරජාණන් වහන්සේ උතුම් දම්සක් දෙසුම පවත්වා විශාලා මහනුවර කූටාගාර ශාලාවෙහි වැඩවාසය කරද්දී මහා ප්‍රජාපතී ගෝතමිය ශාක්‍ය කුමාරිකාවන් පන්සියයක් රැගෙන බුදුරදුන් වෙත ගොස් පැවිද්ද ඉල්ලා පැවිද්ද හා උපසම්පදාව ලැබුවාය. පසුකලෙක ඒ පන්සියයක් භික්‍ෂුණීහු නන්දකෝවාද සූත්‍රයෙන් බණ අසා රහත් ඵලයට පත්වූහ. ශාස්තෲන් වහන්සේ සැවැත්නුවර ඇසුරුකොට වැඩවාසය කරන කල්හි යශෝධරා දේවිය “මගේ ස්වාමියා පැවිදිව සර්වඥ බවට පත්විය. මගේ පුතාද පැවිදි වී උන්වහන්සේ සමීපයේ වාසය කරයි. මම නිවසේ සිට කුමක් කරම්ද? මමද පැවිදිව සැවැත් නුවරට ගොස් සම්බුදුරජාණන් වහන්සේද පුත්‍රයන් වහන්සේද නිතර නිතර බලමින් වාසය කරන්නෙමි” යි සිතා භික්‍ෂූණි අසපුවට ගොස් පැවිදිව ආචාර්ය උපාධ්‍යායන් වහන්සේලා සමග සැවැත්නුවරට ගොස් බුදුරජාණන් වහන්සේද ප්‍රිය පුතණුවන්ද දකිමින් එක්තරා භික්‍ෂූණී ආරාමයක වාසය කළහ. රාහුල සාමණේරයන් වහන්සේ එහි වැඩමකොට මව දකින සේක.
ඉක්බිති එක්දිනක් තෙරණියගේ බඩෙහි වාතය කිපුණේය. පුතා තමා දකින්නට ආ කල්හි උන්වහන්සේ දැකීමට නික්මෙන්නට නොහැකි වූහ. සෙසු මෙහෙණිවරු අවුත් අපහසු බව කීවාහුය. පුත් සාමණේරයන් වහන්සේ මව ළඟට ගොස් නුඹවහන්සේට කුමක් ලැබීම සුදුසුදැයි විචාළහ. දරුව; ගෙදරදී නම් හකුරු යෙදූ අඹ පැන් බිව් කල්හි බඩේ වාතය සංසිඳෙයි. දැන් වනාහි පිඬු පිණිස හැසිර දිවි ගෙවමු. එය කොතැනකින් ලබන්නෙම්දැයි කීවාය. සාමණේරයන් වහන්සේ ලැබුණොත් ගෙන එන්නෙමියි කියා නික්මුණු සේක. උන්වහන්සේගේ උපාධ්‍යායන් වහන්සේ ආයුෂ්මත් දම්සෙනෙවි සැරියුත් තෙරුන් වහන්සේය. ගුරුවරයා මහමුගලන් තෙරුන් වහන්සේය. සුළු පියා වූ (බාප්පා) ආනන්ද තෙරුන් වහන්සේය. පියා සම්මා සම්බුදුරජාණන් වහන්සේය. මේ මහා සම්පත්තියකි. මෙසේ ඇති කල්හිද අනිකෙකුගේ සමීපයට නොගොස් උපාධ්‍යායන් සමීපයට ගොස් වැඳ අසතුටු සිතින් සිටි සේක. ඉක්බිති ඔහුට තෙරුන් වහන්සේ, රාහුල කුමක් නිසා අසතුටෙන් මෙන් සිටිහිදැයි විමසූහ. ස්වාමීනි, මගේ මව් තෙරණියගේ බඩේ වාතය කිපියේය. කුමක් ලැබීම යහපත්ද? හකුරු යෙදූ අඹ රසයෙන් සුවවෙතියි කීහ. එය එසේ වේවා. අපි එය ලබන්නෙමු. ඒ ගැන නොසිතන්නැයි කීහ.
උන්වහන්සේ පසුදින උන්වහන්සේ රැගෙන සැවැත්නුවරට වැඩ සාමණේරයන් වහන්සේ ආසන ශාලාවෙහි නවත්වා රජගෙට වැඩි සේක. කොසොල් රජතුමා තෙරුන් වහන්සේ වඩා හිඳවූ සේක. ඒ අවස්ථාවෙහි උයන්පල්ලා ඉදුණු මිහිරි අඹවලින් යුත් ගොටුවක් ගෙනාවේය. රජතුමා අඹවල ලෙලි ඉවත්කොට හකුරු දමා තමන්ම කලවම් කර තෙරුන් වහන්සේගේ පාත්‍රය පුරවා දුන්නේය. තෙරුන් වහන්සේ රජගෙදරින් නික්ම ආසන ශාලාවට ගොස් මෙය රැගෙන ගොස් මවට දෙන්න කියා සාමණේරයන් වහන්සේට දුන්හ. උන්වහන්සේ ගෙනගොස් දුන්හ. වැළදූ අවස්ථාවෙහිම තෙරණියගේ බඩේ අමාරුව සංසිඳුනේය. රජතුමාද තෙරුන් වහන්සේ මෙහි හිඳ අඹ පැන් නොවැළඳූ සේක. යන්න, කිසිවකුට දුන්නොත් ඒ බව දැනගන්නැයි කියා මිනිසකු යැවීය. ඔහු තෙරුන් වහන්සේ සමගම ගොස් ඒ පුවත දැන අවුත් රජතුමාට කීවේය. රජතුමා සිතුවේය. ඉදින් බුදුරජාණන් වහන්සේ ගිහිගෙයි සිටියාහු නම් සක්විති රජ වන්නෝය. රාහුල සාමණේරයන් වහන්සේ පරිනායක රත්නයයි. තෙරණිය ස්ත්‍රී රත්නයයි. සියලු සක්වල රාජ්‍යයන් මුන්වහන්සේටම වන්නේය. අප විසින් මොවුන්ට සේවය කරමින් හැසිරිය යුතු වෙයි. දැන් පැවිදි වී අප ඇසුරුකොට වසන කල්හි මුන්වහන්සේලා කෙරෙහි ප්‍රමාදවීමට අපට යුක්තියක් නැත. හෙතෙම එතැන් පටන් දිනපතා අඹපැන් දෙවීය. තෙරුන් වහන්සේ විසින් බිම්බා තෙරණියට අඹ පැන් දුන් බව භික්‍ෂු සංඝයා අතර ප්‍රකට විය. ඉක්බිති එක්දිනක් දම්සභාවෙහිදී ඇවැත්නි, සැරියුත් තෙරුන් වහන්සේ බිම්බා තෙරණිය අඹ රසයෙන් සුවපත් කළහ යනුවෙන් කථාවක් මතු කළහ. බුදුරජාණන් වහන්සේ එහි වැඩමවා මහණෙනි, කවර කථාවකින් යුතුව මෙහි සිටියාහුදැයි විචාරා මෙනම් කථාවෙන් යයි කී කල්හි මහණෙනි, සැරියුත් විසින් අඹපැන් දී රාහුල මාතාව සුවපත් කරන ලද්දේ දැන් පමණක් නොවේ. පෙරත් ඇය සුවපත් කළෙහි යයි වදාරා අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී බෝසතාණන් වහන්සේ කපීරට ගමෙක බමුණු කුලයක ඉපදී වැඩිවියට පත්ව තක්සලා නුවරින් ශිල්ප ඉගෙන ගෘහවාසයෙහි පිහිටා මව්පියන්ගේ ඇවෑමෙන් තවුස් පැවිද්දෙන් පැවිදිව හිමාලය වන පෙදෙසේ අභිඥා ද සමාපත්ති ද උපදවාගෙන තවුස් පිරිස පිරිවරන ලද්දේ පිරිස් අනුශාසකයා වී දිගුකලක් ඇවෑමෙන් ලුනු ඇඹුල් සෙවීම පිණිස පර්වත පාදයෙන් බැස චාරිකාවෙහි හැසිරෙමින් බරණැස් නුවරට පත්ව උයනෙහි වාසය කළහ. බක්බිති ඒ තවුස් පිරිසේ සිල් තෙදින් ශක්‍ර භවනය කම්පා විය. ශක්‍රයා විමසා බලමින් ඒ කරුණ දැන මේ තාපසයන්ට වාසය නොකිරීම පිණිස උත්සාහ කරන්නෙමි. එවිට ඔවුහු වාසස්ථාන නැතිව උවදුරට පත්ව ඇවිදිමින් සිතේ එකඟබවක් නොලබන්නාහුය. මට එසේ පහසු වන්නේ යයි සිතා උපක්‍රමය කුමකුදැයි විමසමින් මධ්‍යම රාත්‍රියෙහි රජුගේ අගමෙහෙසියගේ සිරියහන් ගබඩාවට ගොස් අහසෙහි සිට සොඳුරිය, ඉදින් නුඹ උයනෙහි ඉදුණු අඹයක් කන්නෙහි නම් පුතෙකු ලබන්නෙහිය. ඔහු සක්විති රජ වන්නේ යයි කියන්නෙමි. රජතුමා දේවියගේ කථාව අසා ඉදුණු අඹ සඳහා (සේවකයෝ) උයනට යවන්නේය. එවිට මම අඹ අතුරුදහන් කරන්නෙමි. ඔවුහු උයනෙහි අඹ නැති බව රජුට සැල කරන්නාහ. ඒවා කවුරුන් කත්දැයි ඇසූකල්හි තාපසයෙක් කතියි කියත්. ඒ අසා රජතුමා තාපසයන්ට තලා නෙරපන්නේය. මෙසේ තාපසවරුන් උවදුරට පත්වන්නාහුය යන මේ උපාය දුටුවේය.
ඔහු මැදියම් රැයෙහි සිරියහන් ගබඩාවට පිවිස අහසෙහි සිට තමන් දෙවිරජ බව හඟවා ඇය සමග කථා කරමින්
යන පළමු ගාථා දෙක කීය.
යම් අඹ ගසෙක ඵලය දිව්‍ය භෝජනයට සුදුසුද අභ්‍යන්තර නැමති ඒ අඹගසෙහි අඹ කා දොළදුක ඇති ස්ත්‍රිය සක්විති පුතෙකු බිහි කරයි.
සොඳුරිය, තී අගබිසෝ වෙහි. ඒ තෙපි සැමියාට ප්‍රියමනාප වූවහුය. රජතෙම තිට මේ අභ්‍යන්තර නැමති අඹගසේ ගෙඩි ගෙනෙන්නේය.
**එහි, අබ්භන්තරංනාම දුමො **යන මෙයින් පළමුකොට ගම්, නියම්ගම්, ජනපද, දිවයින්, පර්වත ආදිය අතරින් අසවල් තැන අභ්‍යන්තරයෙහි යනුවෙන් නොකියා හුදෙක් එක් අභ්‍යන්තර අඹගසක් කීවේය**. යස්ස** **දිබ්බමිදං ඵලං **යනු සම් අඹගසෙක දෙවියන්ගේ පරිභෝගයට සුදුසු දිව්‍ය ඵලයක්**. ඉදං** යනු නිපාත මාත්‍රයකි. **දොහළිනී **යනු හටගත් දොළදුක් ඇත්තී. **ත්‍වඤ්ච භද්දෙ මහෙසීසි** යනු නුඹ සෝභන මෙහෙසියක් වන්නෙහිය. අටුවාවෙහි වනාහි, **මහෙසිවා **යන පාඨය ඇත. **සාචාසිතානො පියා** දාසය දහසක් බිසෝවරුන් අතරෙහි අගමෙහෙසියද වන්නේය. ස්වාමියාටද ප්‍රිය වන්නේය යන අර්ථයයි. **ආහරිස්සති තෙ රාජා ඉදං අබ්භන්තරං ඵලං** යනු ඒ ප්‍රිය වූ අගමෙහෙසිය වන ඔබට කියන ලද ආකාර ගෙවිය රජතුමා ගෙන එන්නේය. එය නුඹ පරිභෝග කොට සක්විති දරුගැබක් ලබන්නේය යනුයි.
මෙසේ ශක්‍රයා මේ ගාථා දෙක කියා ඔබ නොපමා වන්න. ආසාවක් ඇතිකර නොගන්න. හෙට රජතුමාට සැලකරන්නැයි ඇයට අනුශාසනා කොට තමන් වසන ස්ථානයටම ගියේය. ඈ දෙවන දවසේ ගිලන් බවක් දක්වා පිරිවර ස්ත්‍රීන්ට සංඥාවක් දී හොත්තීය. රජතුමා එසවූ සුදු කුඩය ඇති සිහසුනේ හුන්නේ නාටක ස්ත්‍රීන් දෙස බලමින් දේවිය නොදැක දේවීන් වහන්සේ කොහිදැයි පිරිවර ස්ත්‍රීන්ගෙන් විචාළේය. දේවයන් වහන්ස! ගිලන් වී සිටින්නීයයි කීහ. රජතුමා ඇය සමීපයට ගොස් ඇඳේ කොනක හිඳගෙන පිට පිරිමදින් සොඳුරිය, අපහසුව කුමක්දැයි විචාළේය. මහරජතුමනි, අන් අපහසුතාවක් නම් නැත. මට දොළදුකක් උපන්නේය. සොඳුරිය කුමක් කැමැත්තෙහිද? දේවයන් වහන්ස, අභ්‍යන්තර අඹ ගෙඩියකි. අභ්‍යන්තර අඹ කොතැනක ඇත්ද? දේවයන් වහන්ස, අභ්‍යන්තර අඹ නොදනිමි. ඒ අඹඵල ලැබුනොත් මගේ ජීවිතය තිබෙයි. නොලැබුනොත් ජීවිතය නැතැයි කීවාය. එසේනම් ගෙන එන්නෙමු. ඒ ගැන නොසිතන්නැයි දේවිය සනසා නැගිට ගොස් රාජාසනයෙහි හිඳිමින් ඇමතියන් කැඳවා, දේවීන් වහන්සේට අභ්‍යන්තර අඹ කෑමෙහි දොළදුකක් උපන්නේය. කුමක් කළයුතුදැයි විචාළෙය. දේවයන් වහන්ස, අඹ ගස් දෙකක් අතර පිහිටි අඹ නමි. උයනට යවා අභ්‍යන්තරයෙහි පිහිටි අඹ ගස්වලින් අඹගෙඩි ගෙන්වාගෙන දේවියට දෙවන්නෙමුයි කීහ.
රජතුමා යහපතැයි කියා එබඳු අඹ ගෙන එවයි කියා උයනට යැවීය. ශක්‍රයා, තමන්ගේ ආනුභාවයෙන් උයනෙහි අඹ කන ලද ආකාරය පෙනෙන ලෙස අතුරුදන් කළේය. අඹ පිණිස ගියවුන් උයන පුරා සැරිසරා එක් අඹයක්වත් නොලබා ගොස් උයනෙහි අඹ නොමැති බව රජුට කීවාහුය. අඹ කෑවෝ කවරහුද? දෙවයන් වහන්ස! තවුසෝය. තාපසවරුන් තලා උයනෙන් නෙරපා හරිමි. මිනිස්සු යහපතැයි පිළිතුරු දී නෙරපූහ. ශක්‍රයාගේ මනදොල මුදුන් පැමිණියේය. දේවිය අඹයක් වෙනුවෙන් නිරතුරුව වැතිර සිටියාය. රජතුමා කළයුතු දෙයක් නොදකින්නේ ඇමතියන්ද, බමුණන්ද, රැස් කරවා අභ්‍යන්තර අඹ ඇති බව දන්නාහුදැයි විචාළේය. බමුණෝ කීවාහුය. දේවයන් වහන්ස! අභ්‍යන්තර අඹනම් දෙවියන්ගේ පරිභෝගයකි. හිමාල වනයෙහි රන්ගුහාව කෙළවර ඇත. එය අපි පරම්පරාගත කථාවෙන් අසා ඇත්තෙමු. කවරෙක් ඒ අඹ ගෙන ඒමට සමත් වන්නේද? එහි මිනිසුන්ට යාමට නොහැකිය. එක් ගිරාපොව්වෙකු යැවීම සුදුසුයයි කීහ.
එසමයෙහි රජකුලයෙහි ලොකු සිරුරක් ඇති, දරුවන්ගේ යානයක රෝදය මැද නාභිය පමණ වූ, ශක්තිමත් නැණවත් උපායෙහි දක්ෂ එක් ගිරවෙක් සිටියේය. රජතුමා ගිරවා ගෙන්වාගෙන දරුව! ගිරා පෝතකය, මම නුඹට බොහෝ උපකාර ඇත්තෙක් වෙමි. ඔබ රන් කූඩුවක වසන්නෙහිය. රන්තැටියක මීපැණි හා විලඳ කන්නෙහිය. හකුරුපැන් බොන්නෙහිය. නුඹ විසින් අපට එක් කටයුත්තක් සපයන්නට සුදුස යයි කීවේය. දේවයන් වහන්ස, කියනු මැනවි. දරුව දේවීන් වහන්සේට අභ්‍යන්තර අඹ කෑමට දොළක් උපන්නාය. ඒ අඹ හිමවත රන් පර්වතය අතර ඇත. දෙවියන්ගේ පරිභෝගයකි. මිනිසුන්ට එහි යන්නට නොහැකිය. එයින් ගෙඩියක් ගෙන ඒම සුදුසු යයි කීය. යහපති දේවයන් වහන්ස. ගෙනෙන්නෙමියි කීය. ඉක්බිති රජතුමා ගිරවාට රන්තැටියෙහි මීපැණි විළද කවා හකුරු පැන් පොවා සියක්වරක් සිඳින ලද තෙල් උගේ පියාපත් අතර තවරා දෑතින් ගෙන සීමැදුරු කවුළුවෙහි සිට අහසට මුදා හළේය. ගිරවාද රජුට ආදර දක්වා අහසින් යමින් මිනිස් පියස ඉක්මවා හිමාල වනයෙහි පළමු පර්වත වලල්ලෙහි වාසය කරන්නා වූ ගිරවුන් සමීපයට ගොස් අභ්‍යන්තර නම් වූ අඹ කොහි ඇත්දැයි ඒ තැන මට කියවයි විචාළේය. අපි නොදනිමු. දෙවන පර්වත වළල්ලෙහි සිටින ගිරවුන් දනිතියි කීහ.
හෙතෙම ඔවුන්ගේ කීම අසා එතැනින් ඉගිලී දෙවන පර්වත වළල්ලට ගියේය. එසේ තුන්වන, හතරවන, පස්වන, හයවන පර්වත වළලු දක්වා ගොස් එහි ගිරවුන්ද අපි නොදනිමුයි කී පසු සත්වන පර්වත වළල්ල අතරෙහි ගිරවුන් දන්නාහුයයි කීවාහුය. ගිරවා ඒ ඒ තැන ගොස් අභ්‍යන්තර අඹ කොතන ඇද්දැයි විචාළේය. අසවල් තැන රන් පර්වතය අතර යයි කීවාහුය. මම ඒ අඹ සදහා ආවෙමි. මා එහි ගෙනගොස් එයින් මට ගෙඩියක් දෙවන්නැයි කීය. එය වෙසමුණි මහරජුගේ ප්‍රයෝජනය සදහාය. එහි එළඹිය නොහැක. මුළු ගසම මුල පටන් ලෝහ දැල් හතකින් වටකරන ලද්දේ කෝටිදහසක් කුම්භාණ්ඩ රාක්‍ෂසයෝ එය ආරක්ෂා කරත්. ඹවුන් විසින් දක්නා ලද්දහුගේ ජීවිතය නම් නැත. කල්පය කෙළවර ගින්නක් හා සමාන අවීචිමහ නිරය හා සමාන ස්ථානයකි. එහි යාමට නොපතන්නැයි කීය. ඉදින් තෙපි නොයව් නම් මට තැන කියව්යි කීය. එසේනම් අසවල් අසවල් තැනින් යවයි කීය. ගිරවා ඔවුන් විසින් කියන ලද ක්‍රමයට මනාකොට මාර්ගය සලකා ගෙන ඒ ස්ථානයට ගොස් දවල් තමන් නොපෙනී මැදියම් රැයෙහි රකුසන් නිදන අවස්ථාවෙහි අභ්‍යන්තර අඹගස ළඟට ගොස් එක් ගස්මුලක් අතරින් හෙමින් ගසට නැගීමට පටන් ගත්තේය. ලෝහ දැළ කිලී යන ශබ්ද කළේය.
රකුසෝ පිබිදී ගිරා පෝතකයා දැක අඹ සොරා යයි අල්ලාගෙන දඬුවම් කිරීමට කටයුතු සංවිධානය කළහ. එකෙක් මූ කටෙහි දමාගෙන ගිලින්නෙමියි කීවේය. අනිකෙක් අතින් පොඩිකර විසුරුවන්නෙමියි කීවේය. අනිකා දෙකට පලා අඟුරුවල පුච්චා කන්නෙමියි කීවේය. ගිරවා ඔවුන්ගේ දඬුවම් දීම පිළිබද කථාව අසා තැති නොගෙනම ඒ රකුසන් අමතා එම්බා රකුසනි! නුඹලා කවරෙකුගේ සේවකයෝදැයි විමසුවේය. වෙසමුණි රජුගේ යයි කීහ. එම්බල, තොපිද එක් රජෙකුගේ සේවකයෝය. මමද රජෙකුගේ සේවකයෙකි. බරණැස් රජතුමා මාව අභ්‍යන්තර අඹගෙඩි සදහා එව්වේය. ඒ මම එහිදීම තමන්ගේ රජතුමාට ජීවිතය දී ආවෙමි. යම්කිසිවෙක් පරිත්‍යාග කරයිද ඔහු දෙව්ලොවම උපදියි. ඒ නිසා මමද මේ තිරිසන් ආත්ම භාවයෙන් මිදී දෙව්ලොව උපදින්නෙමියි කියා,
යන තුන්වන ගාථාව කීවේය.
මව, පියා, ස්වාමියා යන තුන් ස්වාමීන්ට වැඩ පිණිස වෑයම් කරන්නා වූ ජීවිත පරිත්‍යාග කරන ශූර පුරුෂයා යම්බඳු ස්වර්ග සැපතකට පැමිණේද, මමද එය ලබන්නෙමි.
එහි, **හත්තරත්‍ථෙ** යනු බත් ආදිය දී පෝෂණය කරන්නා වූ පියා, මව, ස්වාමියාද යන මේ ත්‍රිවිධ ආකාර වූ පෝෂණය කරන්නන් සදහා යන අර්ථයෙන්, **පරක්කන්තො** යනු උත්සාහ කරන්නේ, වෑයම් කරන්නේ, **යංඨාන මධිගච්ඡති** යනු සැපයට හේතුවන යම් කරුණක් කීර්තියක් හෝ ලාභයක් හෝ ස්වර්ගයෙහි ඉපදීම හෝ ලබයිද. **සුරො** යනු බිය නැති වික්‍රමයෙන් යුක්ත වූ, **අත්තපරිච්චාති** යනු කයෙහිද ජීවිතයෙහිද අපේක්‍ෂාවක් නැති අයෙකු ඒ ත්‍රිවිධ ස්වාමීන්ගේ යහපත පිණිස තම ජීවිැති අයෙකු ඒ ත්‍රිවිධ ස්වාමීන්ගේෙෂතය පරිත්‍යාග කරන්නා වූ. **ලභමානො භවා මහං** යනු මෙබඳු සූර වූ හෙතෙම යම් දිව්‍ය සම්පතක් හෝ මනුෂ්‍ය සම්පතක් හෝ ලබයිද මමද එය ලබන්නෙක් වෙමි. ඒ නිසා මට මෙහිදී ඇත්තේ සතුටක්මය. එය තැති ගැනීමක් නැත. කිම තෙපි තැති ගත්තාහුද?
මෙසේ හෙතෙම මේ ගාථාවෙන් ඔවුන්ට ධර්මදේශනා කළේය. ඔවුහු ගිරවාගේ බණ අසා පැහැදුනු සිත් ඇතිව, මොහු දැහැමි සත්ත්වයෙකි. මරන්නට නොහැකිය. මුදාහරින්නෙමුයි කියා ගිරා පෝතකයා මුදාහැර පින්වත් ගිරා පෝතකය, ඔබ අප අතින් මිදුනෙහිය. සැපසේ යන්නැයි කීවාහුය. මගේ පැමිණීම හිස් නොකරන්න. මට එක අඹ ගෙඩියක් දෙන්නැයි කීය. ගිරා පෝතකය! තොපට එක් අඹ ගෙඩියක් දෙන එක නම් බරක් නොවේ. නමුත් මේ ගසේ අඹ ලකුණු යොදා රැක ගන්නා ලදහ. එක් ගෙඩියක් හෝ අඩු වූ විට අපේ ජීවිතය නැත. වෙස්සවන මහ රජු කිපී වරක් බැලූ විට රත්වූ කබලෙහි දමන ලද තල මෙන් කුම්භාණ්ඩයෝ දහස බිඳී විසිරී යයි. ඒ නිසා නුඹට අඹ දෙන්නනට නොහැක්කෙමු. ලබාගන්නා තැනක් කියන්නෙමුයි කීහ. යම්කිසි ගෙඩියක් දෙන්න. මට අඹගෙඩියකින් ප්‍රයෝජනයක් ඇත්තේමය. ලබන්නට පුළුවන් තැනක් කියන්නැයි කීය. මේ රන් පර්වතය අතරෙහි ජෝතිරස නම් තාපසයෙක් ගිනි පුදමින් ‘කඤ්චන පත්ති’ නම් පන්සලෙහි වාසය කරයි. වෛශ්‍රණයාට හිතවත්ය. වෙසමුණි රජ ඒ තාපසයාට නිරතුරුව අඹ ගෙඩි හතරක් යවයි. ඔහු ළගට යන්නැයි කීහ.
ඔහු යහපතැයි පිළිගෙන තාපසයා ළගට ගොස් වැඳ එකත්පසෙක හිඳගත්තේය. ඉක්බිති ඔහුට තාපසයා කොහි සිට ආවෙහිදැයි විචාළේය. බරණැස් රජුගේ සමීපයේ සිට යයි කීය. කුමක් සඳහා ආවෙහිදැයි ඇසීය. ස්වාමීනි! අපගේ රජතුමාගේ දේවියට අභ්‍යන්තර අඹ කෑමට දොළදුකක් උපන්නේය. ඒ සදහා අඹ සොයා ආවෙමි. රකුසෝ තමන් අඹඵල නොදී නුඹවහන්සේ ළගට එවූහයි කීවේය. එසේනම් ඉඳගන්න. ලබන්නෙහි යයි කීය. එවිට ඔහුට වෙසමුණි රජතුමා අඹගෙඩි හතරක් එවීය. තාපසයා එයින් අඹගෙඩි දෙකක් අනුභව කළේය. එකක් ගිරා පෝතකයාට කෑමට දුන්නේය. ගිරවා විසින් එය අනුභව කළ විට එක් අඹයක් පසුම්බියක දමා ගිරවාගේ බෙල්ලෙහි බැඳ දැන් යන්නැයි කියා ගිරා පෝතකයා මුදා හළේය. ගිරවා එය ගෙන ගොස් දේවියට දුන්නේය. දේවිය එය අනුභව කොට සොළ සංසිඳුවා ගත්තාය. ඒ හේතුවෙන් ඇයට පුතෙක් නොලැබුනේය.
බුදුරජාණන් වහන්සේ මේ ධර්ම දේශනාව ගෙනහැර දක්වා ජාතක කථාව නිමවා වදාළ සේක. එකල දේවිය රාහුල මාතාව වූවාය. ගිරවා ආනන්දය. අඹගෙඩිය දුන් තාපසයා සැරියුත්ය. උයනෙහි විසූ තාපසයා වනාහි මම ම වූයෙමි යි වදාළ සේක.
**සෙය්‍යංසො සෙය්‍යසො හොති **යන මේ දේශනාව බුදුරජාණන් වහන්සේ ජේතවනාරාමයේ වැඩවාසය කරන සේක් කොසොල් රජුගේ එක් ඇමතියකු අරබයා දේශනා කළ සේක. ඒ ඇමතියා වනාහි රජතුමාට බොහෝ උපකාර ඇත්තේ සියලු කටයුතු සිදුකරන්නා විය. රජතුමා මොහු මට බොහෝ උපකාර ඇති කෙනෙකැයි සිතා ඔහුට බොහෝ සම්පත් දුන්නේය. එය නොඉවසන අන් අය රජතුමාට කේළාම් ගොතා කියා ඔහු භේද කළේය. රජතුමා ඔවුන්ගේ වචන පිළිගෙන දෝෂය පරීක්‍ෂාකොට නොබලාම ඒ සිල්වත් නිදොස් ඇමතියා හැකිලි (මාංචු) බැම්මෙන් බැඳ හිරගෙයි දැම්මවීය. ඔහු එහි හුදකලාව වසමින් සීල සමාපත්තිය නිසා සිතේ එකඟතාවය ලබා එකඟ වූ සිත් ඇතිව සංස්කාර ධර්මයන් විමසා බලා සෝවාන් ඵලයට පැමිණියේය. ඉක්බිති රජතුමා පසුකලෙක මොහුගේ නිදොස් බව දැනගෙන හැකිලී බන්‍ධනය මුදාහැර පෙර යසසටත් වඩා වැඩි කීර්තියක් දුන්නේය. ඔහු බුදුරජාණන් වහන්සේ වඳින්නෙමියි බොහෝ සුවඳ මල් ආදිය ගෙන විහාරයට ගොස් බුදුරජාණන් වහන්සේට පුදා වැඳ එකත්පසෙක හුන්නේය. බුදුරජාණන් වහන්සේ ඔහු සමග පිළිසදර කථා කරමින් ඔබට අයහපතක් ඇති වූයේයයි ඇසුවෙමුයි වදාළහ. එසේය ස්වාමීනි! ඇති වූයේය. මම වනාහි ඒ අනර්ථයෙන් අර්ථයක් කළෙමි. හිරගෙයි හිඳගෙන සෝවාන් ඵලය උපදවා ගත්තෙමියි කීය. බුදුරජාණන් වහන්සේ, උපාසකය! අනර්ථයෙන් අර්ථයක් ගෙන එන ලද්දේ නුඹ පමණක් නොවේ. පැරණි නුවණ ඇත්තෝද තමන්ට වූ අනර්ථයෙන් අර්ථයක් ගෙනාවාහුයයි වදාරා ඔහු විසින් අයදින ලදුව අතීත කථාව ගෙනහැර දැක්වූ සේක
යටගිය දවස බරණැස් නුවර බඹදත් රජු රාජ්‍යය කරද්දී බෝසතාණන් වහන්සේ ඔහුගේ අග මෙහෙසියගේ කුසෙහි පිළිසිඳ ගෙන ඉපදී වැඩිවියට පත්ව තක්සලා නුවරින් ශිල්ප උගෙන පියාගේ ඇවෑමෙන් රාජ්‍යයෙහි පිහිටා දසරාජ ධර්මය නොකෙළසා දන් දෙයි. සිල් රකියි. පෙහෙවස් රකියි. ඉක්බිති ඔහුගේ එක් ඇමතියෙක් අන්තඃපුරය කෙළෙසුවේය. සේවක ආදීහු දැක අසවල් ඇමතියා අන්ත පුරය දූෂ්‍ය කරන ලදැයි රජුට සැලකළාහුය. රජතුමා විමසීමට ලක්කරවා යථා ස්වභාවය දැන ඔහු කැඳවා මෙතැන් පටන් මට සේවය නොකරවයි නෙරපා හැරියේය. ඔහු ගොස් එක්තරා අසල්වැසි රජකෙනෙකුට සේවය කරයි. සියලු කථා වස්තුව යට (මුලදී) මහාසීලව ජාතකයෙහි කියන ලද පරිද්දෙනි. මෙහිද ඒ රජතුමා තුන්වරක් විමසා ඒ ඇමතියාගේ වචනය අදහා බරණැස් රාජ්‍යය ගන්නෙමියි මහ පිරිවරින් රාජ්‍ය සීමාවට පැමිණියේය. බරණැස් රජතුමාගේ පන්සියයක් පමණ මහ යෝධයෝ ඒ පුවත අසා දේවයන් වහන්ස! අසවල් රජතුමා බරණැස් රාජ්‍යය අල්ලා ගත්තෙමියි කියා ජනපද බිඳිමින් එයි. මෙහිම ගොස් ඔහු අල්ලා ගන්නෙමුයි කීවාහුය. අනුන්ට හිංසාකොට ලබන ලද රාජ්‍යයෙන් මට කාරියක් නැත. කිසිවක් නොකරවයි කීවේය.
සොර රජු ඇවිත් නගරය වට කළේය. නැවත ඇමතිවරු රජු වෙත ගොස් දේවයන් වහන්ස, මෙසේ නොකරනු මැනවි. ඔහුව අල්ලා ගනිමියි කීවාහුය. රජතුමා කිසිවක් කරන්නට (මගෙන් අවසර) නොලැබෙයි. නගරයේ දොරටු ඇර දමන්නැයි කියා තෙමේ ඇමතියන් පිරිවරා උඩුමහල් තලයේ ආසනයේ හිඳගත්තේය. සොර රජතුමා දොරටු සතරෙහි මිනිස්සු බිම හෙළමින් නුවරට පිවිස ප්‍රාසාදයට නැග ඇමතිවරුන් පිරිවරා සිටි රජතුමා අල්ලාගෙන මාංචුවලින් බැඳ හිරගෙයි තැබීය. රජතුමා බන්ධනාගාරයේ සිටිමින්ම සොර රජුට මෛත්‍රි වඩමින් මෛත්‍රී ධ්‍යානය ඉපදවීය. ඔහුගේ මෛත්‍රී බලයෙන් සොර රජුගේ ඇඟෙහි දැවිල්ලක් උපන්නේය. මුළු ශරීරයම විලක්කු දෙකකින් පුච්චන්නාක් මෙන් විය. හෙතෙම මහා දුකකින් මඩනා ලද්දේ කුමන කාරණයක් නිසාදැයි විචාළේය. නුඹ වහන්සේ සිල්වත් රජු බන්ධනාගාරයෙහි දැම්මෙව්හුය. ඒ නිසා ඔබ වහන්සේට මේ දුක උපදින්නට ඇතැයි කීහ. ඔහු ගොස් බෝසතාණන් සමා කරවාගෙන නුඹ වහන්සේගේ රාජ්‍යය නුඹවහන්සේටම වේවායි රාජ්‍යය ඔහුටම පවරා දී මෙතැන් පටන් නුඹ වහන්සේගේ සතුරා මට බාරයයි කියා දුෂ්ඨ ඇමතියාට රජ අණ කර (මරා) තමන්ගේ නගරයටම ගියේය.
බෝසතාණන් වහන්සේ සරසන ලද උඩුමහලේ එසවූ සේසත යට අසුනෙහි හිඳිමින් පිරිවරාගෙන සිටි ඇමතියන් සමග කථා කරමින්,
යන පළමු ගාථා දෙක කීහ.
ගුණ දැහැමින් හෙබියා වූ පුද්ගලයෙක් එවැනි ගුණ දහමට ආසා ඇති පුද්ගලයෙකු ඇසුරු කෙරේද, (එහෙයින්) හෙතෙම පැසසුම් ලබන්නේ හෝ උතුම් වන්නේ හෝ වෙයි. එකකු සමග මෙත් වඩා මරණයට කැපවූ සියයක් පමණ එයින් මිදුවෙමි.
සියලු ලෝවැසියන් සමග එක්ව (මෙත් වඩා) කවර හෙයින් පරලොව සුගති (සර්ග) ගාමි නොවන්නේද? කසීට වැසියෙනි! මෙය අසව්.
එහි, **සෙය්‍යංසො සෙය්‍යසො හොති යො සෙය්‍ය මුපසෙවති **යනු නිවැරදි උතුම් ධර්ම නමැති ශ්‍රේෂ්ඨ වූ අංශය කොටස ඇත්තේය යන අර්ථයෙන් ‘සෙය්‍යසො’ නම් වේ. එනම් කුසල ධර්මයෙන් යුක්ත වූ පුද්ගලයාය. යමෙක් නැවත නැවතත් ඒ උතුම් කුසල ධර්ම භාවනාව ඇති හෝ කුසල ධර්මයෙහි ඇලුණු හෝ උතුම් පුද්ගලයෙකු ඇසුරු කරයිද ඔහු ‘නිසෙය්‍යසො’ නම් වෙයි. වඩා පැසසිය යුතු මෙන්ම වඩා උතුම් ද වන්නේය. **ඒකෙන සන්‍ධිං කත්වාන සතං වජ්ඣෙ අමොචයිං** යන මෙයින් මේ කාරණය දතයුතුය. මම වනාහි උතුම් මෛත්‍රි භාවනාව ආශ්‍රය කරමින් (වඩමින්) ඒ මෛත්‍රී භාවනාවෙන් එක් සොර රජකු සමග ආශ්‍රයකොට මෛත්‍රී භාවනාව වඩා සියයක් පමණ වූ තොප මරණයෙන් මුදවා ගතිමි.
දෙවන ගාථාවෙහි අර්ථය :- යම් හෙයකින් මම එකෙකු සමග තනිව මෛත්‍රී භාවනාවෙන් බැඳී මරණයට පැමිණි සියයක් පමණ වූ ඔබලා මුදාගන්නෙම්ද, ඒ නිසා මෙය දත යුතුමයි. ඒ නිසා සියලු ලෝකයා සමග මෛත්‍රී භාවනාවෙන් බැඳී තනි පුද්ගලයෙක් පරලොවදී ස්වර්ගයට යන්නේය. මෛත්‍රී භාවනාවෙහි උපචාර කර්මය කාමාවචර ලෝකවල උත්පත්තිය දෙයි. ධ්‍යානයෙන්, බඹලොව උපදියි. මේ මගේ වචනය කසීරටවාසී ඔබ සියලුදෙනාම අසව් යනුයි.
මෙසේ මහා සත්ත්වයන් වහන්සේ මහජනයාට මෛත්‍රී භාවනාවෙහි ගුණය හෙවත් අගය වර්ණනාකොට දොළොස් යොදුනක් පමණ වූ බරණැස් නගරයේ, සේසත (රාජ්‍යය) හැරදමා හිමාල වනයට පිවිස තාපස පැවිද්දෙන් පැවිදි විය. බුදුරජානන් වහන්සේ සම්බුද්ධත්වයට පත්ව,
යන තුන්වන ගාථාව වදාළ සේක.
බරණැස් නගරයේ වෙසෙන කංස නමැති මහරජ තෙමේ මෙවදන් කියා දුන්න හා හීයවුරු (ඊතල බඳුන්) හැරපියා සීල සංයමයට පැමිණියේය.
එහි මහත් වූ රජ **මහාරාජා. කංසො** යනු ඔහුගේ නමය. බරණැස ගෙන වාසය කිරීමෙන් **බාරණසිග්ගහො**. ඒ රජතුමා **ඉදං** මේ වචනය. **වත්‍වා ධනුඤ්ච තූණිඤ්ච** **නික්ඛිප්ප** කියා දුන්නත් ඊතල දමන පසුම්බියක් (හීයවුර) හැරදමා සීල සංවරයට පැමිණ පැවිදි වූයේය. පැවිදිව ධ්‍යාන උපදවා නොපිරිහුණු ධ්‍යාන ඇතිව බඹ‍ලොව උපන්නේය.
බුදුරජාණන් වහන්සේ මේ ධර්ම දේශනාව ගෙනහැර දක්වා ජාතක කථාව නිමවා වදාළ සේක. එකල සොර රජතුමා ආනන්දය. බරණැස් රජතුමා මම ම වූයෙමි යි වදාළ සේක.
**වරං වරං ත්‍වං **යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් ධනුග්ගහතිස්ස තෙරුන් වහන්සේ අරබයා වදාළ සේක. පසේනදී රජුගේ පියා මහකොසොල් රජතුමා දුව වූ කොසොල් දේවිය බිම්බිසාර රජුට පාවා දෙමින් ඇයට නාන විට ඇඟ තවරන සුවඳ සුණු ආදී වියදම් සඳහා ලක්‍ෂයක් ආදායම් ලැබෙන කාසි ගමක් දුන්නේය. අජාසත් රජු විසින් පියා මැරවූ කල්හි, කෝසල දේවියද සෝකයෙන් මඩනා ලදුව කලුරිය කළාය. ඉක්බිති පසේනදී රජතුමා “අජාසත් රජතුමා විසින් පියා මැරවූ කල්හි මගේ නැගණියද සැමියා මියගිය සෝකයෙන් කලුරිය කළාය. පීතෘඝාතක සොරාට කාසිගම නොදෙන්නෙමි” යි සිතුවේය. හෙතෙම එය අජාසත් රජුට නුදුන්නේය. ඒ ගම නිසා ඔවුන් දෙදෙනා අතර කලින් කලට යුද ඇතිවෙයි. අජාසත් තරුණය. නසමර්ථයෙකි. පසේනදී රජ මහලුය. හෙතෙම නිතර පැරදෙයි. මහකොසොල් රජුගේ මිනිස්සුද බොහෝසෙයින් පැරදුනාහු වෙති. ඉක්බිති රජතුමා අපි නිතර පරදිමු. කුමක් කළයුතුදැයි ඇමතියන්ගෙන් විචාළේය. දේවයන් වහන්ස, භික්‍ෂූන් වහන්සේ නම් මන්ත්‍රණයෙහි (කතාවෙහි) දක්ෂ වෙත්. දෙව්රම් වෙහෙරෙහි භික්‍ෂූන් වහන්සේලාගේ කථා ඇසීම සුදුසුයයි කීහ. රජතුමා, එසේනම් ඒ ඒ වේලාවෙහි භික්‍ෂූන් වහන්සේලාගේ කථාබස් අසව් යයි චර පුරුෂයන්ට අණ කළේය. ඔවුහු එතැන් පටන් එසේ කළහ.
ඒ කාලයෙහි උත්තර තෙරුන් වහන්සේ හා ධනුග්ගතිස්ස තෙරුන් වහන්සේ යන මහලු තෙරුන් වහන්සේලා දෙනම විහාර කෙළවර පන්සලක වාසය කරති. උන්වහන්සේලා අතුරෙන් ධනුග්ගතිස්ස තෙරුන් වහන්සේ රාත්‍රී පළමු යාමයෙහිත් මධ්‍යම යාමයෙහිත් නිදාගෙන අළුයම පිබිදී දර පලා ගිනිදල්වා හුන්නේ ස්වාමීනි, උත්තර තෙරණුවනියි කීවේය. ස්වාමීනි, තිස්ස තෙරුණුවනි ඇයි? නුඹ වහන්සේ නිදා ගන්නෙහිද? නොනිදා කුමක් කරන්නෙමුද? නැගිට හිඳගන්නැයි කීය. උන්වහන්සේ නැගිට හිඳ ගත්විට උන්වහන්සේ උත්තර තෙරුන්ට කියන්නේ මේ ලොල් වූ මහ බඩක් ඇති කොසොල් රජතුමා හැලියක් පමණ බත් අනුභව කරයි. යුද උපායන් කිසිවක් නොදනී. පැරදුනෙමි, පැරදුනෙමියි කියවයි. කුමක් කිරීම සුදුසුදැයි (උත්තර තෙර) ඇසීය. ඒ අවස්ථාවෙහි ඒ චරපුරුෂයෝ ඔවුන්ගේ කථාව අසමින් සිටියහ.
ධනුග්ගතිස්ස තෙරුන් වහන්සේ ‘ස්වාමීනි, ඔබවහන්සේ යුද්ධය ගැන විමසන්නෙහුය. යුද්ධයෙහි පදුම බ්‍යුහ (පද්මාකාරයෙන් භට පිරිස සිටින තැන) චක්‍ර බ්‍යුහ (චක්‍රාකාරයෙන් භට පිරිස සිටින තැන) සකට බ්‍යුහ (කරත්තයක් ආකාර භට පිරිස සිටින තැන) යනුවෙන් බ්‍යුහ (සිටින තැන්) තුනක් ඇත. අජාසත් රජු අල්ලාගනු කැමැත්තෙකු විසින් අසවල් නම් පර්වත කුහරය තුළ පර්වත බිත්ති දෙක අතරෙහි මිනිසුන් තබා ඉදිරියෙහි දුර්වල බලයක් පෙන්වා පර්වතය අතරට පිවිසි බව දැන පිවිසි මග අහුරා ඉදිරියෙන්ද පසුපසින් ද පර්වත බිත්ති අතරින්ද පැන මහත් නාද පවත්වා කෙමනට අසු වූ මසකු මෙන්ද මිටට අසු වූ ගෙම්බකු මෙන් කොට ඔහු (අජාසත්) අල්ලාගත හැකියයි කීය. චර පුරුෂයෝ ඒ කීම රජතුමාට දැන්වූහ. ඒ අසා රජතුමා යුද බෙරය ගස්වා ගොස් සකට බ්‍යුහය ක්‍රියාත්මක කොට අජාසත් රජු පණපිටින් අල්වාගෙන තමන්ගේ දූ වූ වජිර කුමරිය බෑණාට පාවා දී කාසිගම ඇගේ නෑමට යන වියදම් සඳහා පවරා දී පිටත්කර හැරියේය. ඒ පුවත භික්‍ෂු සංඝයා අතර ප්‍රකට විය. ඉක්බිති එක්දිනක් භික්‍ෂූහු දම්සභාවෙහිදී ඇවැත්නි, කොසොල් රජතුමා ධනුග්ගහ තිස්ස තෙරුන් වහන්සේගේ යුද විස්තරයට අනුව ක්‍රියාකොට අජාසත්තව පැරදුවේයයි කථාවක් මතුකළහ. බුදුරජාණන් වහන්සේ එහි වැඩමවා මහණෙනි, මෙහි කවර කථාවකින් යුතුව සිටියාහුදැයි විචාරා මෙනම් කථාවෙන් යයි කීකල්හි මහණෙනි, දැන් පමණක් නොව පෙරත් ධනුග්ගහතිස්ස තෙරුන් වහන්සේ යුද විචාරණයෙහි දක්‍ෂයෙක්ව සිටියේයයි වදාරා අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී බෝසතාණන් වහන්සේ වනයෙහි රුක් දෙවියෙකු වී උපන්හ. එකල බරණැස් නුවර ඇසුරුකොට ජීවත් වූ වඩු කාර්මික ගමක එක් වඩුවෙක් ලීදඬු සදහා වනයට ගොස් සිටියදී වලක වැටුණු ඌරු පැටවෙකු දැක ගෙදර ගෙනවිත් පෝෂණය කළේය. ඒ ඌරු පැටවා වැඩී මහ සිරුරක් ඇතිව වක් වූ දළ ඇත්තේ හොඳ පැවතුම් ඇත්තේ විය. වඩුවා විසින් වැඩූ (හදාගත්) බැවින් වනාහි වඩ්ඪකී සූකරයා යයි ප්‍රකට විය. වඩුවා (කපුගස්) කොටවල පොතු රහිත අවස්ථාවලදී හොම්බෙන් කොටය පෙරළයි. කටින් අල්ලාගෙන වෑ, පොරෝ, නියන, මුගුර ගෙන එයි. (නූල් ගැසීම සදහා) කලු නූලේ කෙළවර අල්ලා ගනියි. ඉක්බිති ඒ වඩුවා කිසිවෙකු විසින් ඌරා මරා කන්නේ යයි බියෙන් කැලයට ගෙනගොස් මුදා හළේය. ඌරාද කැලයට පිවිස ආරක්ෂා සහිතව විසීමට පහසු තැනක් බලන්නේ එක් පර්වතයක් අතරේ අල මුල්වලින් යුත් විසීමට පහසු මහත් ගිරිකඳුරක් දුටුවේය. සිය ගණන් ඌරෝ ඌ දැක සමීපයට ගියාහුය. වඩ්ඪකී ඌරාද ඔවුන්ට “මම තොපම සොයමින් හැසිරෙමි. මා විසින් තොපි දක්නා ලද්දෙහුය. මේ ස්ථානය සිත්කලුය. මමද දැන් මෙහිම වසන්නෙමි යි කීවේය. ඇත්තෙන්ම මේ ස්ථානය සිත්කලුයි. ඒ වුනත් මෙහි අනතුරුදායක තත්වයක්ද ඇතැයි ඌරෝ කීහ. මමද තොප දැක මෙය දැනගතිමි. මෙසේ ගොදුරු සුලභ ස්ථානයක වසන්නා වූ තොපගේ ශරීරවල මස් ලේ නැත. තොපට මෙහි ඇති බිය කුමක්ද? එක් කොටියෙක් උදේම ඇවිත් දක්නට ලැබෙන ඌරකු ගෙන යයි. ඒ කොටියා දිනපතා අල්ලා ගන්නවාද? නැතිනම් අතරින් පතරදැයි ඇසීය. දිනපතා අල්ලා ගනිතියි කීහ. කොටි කී දෙනෙක්ද? එකෙක්ම පමණයි. නුඹලා මෙපමණ සිටිද්දී එකෙකු අල්ලා ගැනීමට නොහැකිද? එසේය. නොහැක්කෙමුයි කීහ. මම ඌ අල්ලා ගන්නෙමි. තොපි මගේ කීම පමණක් කරව්. ඒ ව්‍යාඝ්‍රයා වාසය කරන්නේ කොහිද? මේ පර්වතයේයයි කීහ.
ඒ වඩ්ඪකී ඌරා රාත්‍රියෙහිම ඌරන් හසුරුවා යුද්ධය පැහැදිලි කරමින් යුද්ධයක් නම් පදුමබ්‍යුහ, චක්කබ්‍යුහ, සකටබ්‍යුහ යනුවෙන් ත්‍රිවිධ වෙතියි කියා පදුම බ්‍යුහයෙන් සොරු සේනාව ස්ථානගත කළේය. හෙතෙම වනාහි ජය භූමිය දනියි. ඒ නිසා මේ ස්ථානයේ යුද්ධය සංවිධානය කිරීම සුදුසුයයි සිතා කුඩාම ඌරු පැටවුන්ද මව්වරුන්ද ඌරු පිරිස මැද්දෙහි තැබීය. වඩු ඌරා මව්වරු වටකර තරුණ ඊරියන්ද ඔවුන් වටකර ඌරු පැටවුන්ද ඔවුන් වටකර තරුණ ඌරන්ද ඔවුන් වටකර දිග දළ ඇති ඌරන්ද ඔවුන් වටකර යුද්ධයට දක්ෂ බලවත් බලවත් ඌරන් දහය දහය බැගින්, විස්ස විස්ස බැගින් ඒ ඒ තැන්වල බලමුළු වශයෙන් තැබීය. තමන් සිටිතැනට ඉදිරියෙන් එක් රවුම් වලක් හෑරවීය. පස්සෙන් ඔරුවක හැඩය ගත්, ක්‍රමානුකූල බෑවුමක් ඇති නිම්නයක් ඇති එක් වලක් සෑරවීය. එහි හැට හැත්තෑවක් පමණ වූ යෝධ ඌරන් ගෙන ඒ ඒ තැන බිය නොවන්නැයි කියමින් කටයුතු සංවිධානය කරද්දීම අරුණ නැංගේය.
ව්‍යාඝ්‍රයා නැගිට සුදුසු කාලයයි දැන ගොස් ඔවුන් ඉදිරියේ ඇති පර්වත තලාවෙහි සිට ඇස් ඇර ඌරන් දෙස බැලීය. වඩු ඌරා ඌ දෙස බලන්නැයි ඌරන්ට සංඥාවක් දුන්නේය.ඔවුහු ඌ දෙස බැලූහ. ව්‍යාඝ්‍රයා කට විවෘතකොට ආශ්වාස කෙළේය. ඌරෝද එසේ කළහ. ව්‍යාඝ්‍රයා මුත්‍රා පිට කළේය. ඌරෝද මුත්‍රා පිට කළාහුය. මෙසේ ව්‍යාඝ්‍රයා කරන කරන දේ ඌරෝද කළහ. ව්‍යාඝ්‍රයා “පෙර ඌරෝ මවිසින් බලන ලද කල්හි පලා යන්නේ පලා යන්නටද නොහැකි වෙත්. අද පලා නොගොස් මාගේ විරුද්ධකරුවන් වී මා විසින් කරන ලද්දම කරත්. එක්තරා ජය භූමියක සිටි ඔවුන් සංවිධානය කරන එක් ඌරෙක් ඇත. අද එහි ගිය මට ජයක් නොපෙනෙන්නේ” යයි සිතුවේය. ව්‍යාඝ්‍රයා නැවතී තමන් වාසය කරන ස්ථානයට ගියේය. ව්‍යාඝ්‍රයා විසින් ගන්නා ලද මස් කන්නට පුරුදුව සිටි කපටි ජටිලයෙක් ඇත. හෙතෙම හිස් අතින් එන ඌ දැක ඌ සමග කථා කරමින්,
යන පළමු ගාථාව කීවේය.
ව්‍යාඝ්‍රය! නුඹ පෙර මේ ප්‍රදේශයේ සියලු ඌරන් යටත්කරගෙන උතුම් ඌරන් මරමින් හැසුරුනෙහිය. දැන් තෝ තනිව බැහැරව සිතමින් සිටින්නෙහිය. ව්‍යාඝ්‍රය! අද තාගේ කාය ශක්තිය නැත්තේද?
එහි, **වරං වරං ත්‍වං නිහනං පුරෙ චරි අස්මිං පදෙසේ අභිභුය්‍ය** **සූකරෙ** එම්බා ව්‍යාඝ්‍රය! නුඹ පෙර මේ ප්‍රදේශයේ සියලු ඌරන් යටත් කරගෙන මේ ඌරන් අතරෙහි උතුම් උතුම් උත්තම ඌරන් මරමින් හැසුරුනෙහි. **සොදාති එකො ව්‍යපගම්ම ක්‍ධායසි** යනු ඒ නුඹ දැන් වෙනත් ඌරෙකු අල්ලා නොගෙන හුදකලාව ඉවත්ව ගොස් කල්පනා කරහිද? ශෝකයේ සිතුවිල්ලෙන් සිටිහිද? **බලන්නුතෙ ව්‍යග්ඝ නචජ්ජ විජ්ජති** යනු එම්බා ව්‍යාඝ්‍රය, අද තාගේ ශරීර ශක්තිය නැතිද?
ඒ අසා ව්‍යාඝ්‍රයා,
යන දෙවන ගාථාව කීවේය.
මේ ඌරෝ පෙර භයින් පීඩිතව ආරක්‍ෂා වීමට බොහෝතැන් සොයමින් වෙන් වෙන්ව දිසාවෙන් දිසාවට යති. දැන් ඔවුහු එක් රැස්ව නාද කෙරෙති. යම්තැනෙක සිටියා වූ මොවුහු අද මවිසින් මැඩලිය නොහැකියෝය.
එහි**, සුදං** යනු නිපාතයකි. මේ වනාහි කෙටි අර්ථයයි. **ඉමෙ මේ** ඌරෝ පෙර මම දැක බියෙන් පෙළුනාහු තමන්ගේ, **ලෙණගවේසිනොපුථු** ආරක්‍ෂාවීමට බොහෝ තැන් සොයමින් වෙන් වෙන්ව**, දිසො දිසං යන්ති** ඒ ඒ දිසාවලට හැරී පලා යති. ඔවුහු දැන් සියල්ලෝම එක්ව අවුත්. **එකතො රසන්ති** එකට එක්ව නද දෙති. ඔබේ ජය බිමට එළඹ සිටියා වූ ඌරෝ **යත්‍ථඨිතා දුප්පසභා**- **අජ්ජ ඉමෙ මයා** අද මා විසින් මැඩලිය නොහැක්කාහුය.
ඉක්බිති මොහුට ධෛර්යය උපදවමින් කපටි ජටිලයා බිය නොවන්න. යන්න, ඔබ නාදකොට පනින කල්හි සියල්ලෝම බියවී විසිරී පලා යන්නාහුයයි කීවෙය. ව්‍යාඝ්‍රයාද ඔහු විසින් උත්සාහවත් කරණ කල්හි සූරයෙක් වී නැවත ගොස් පර්වත තලාවෙහි සිටියේය. වඩු ඌරාද වලවල් දැන අතර සිටියේය. ඌරෝ ස්වාමීනි! මහා හොරා නැවත ආවේ යයි කීවාහුය. බිය නොවව්. දැන් ඌ අල්ලා ගන්නෙමියි කීවේය. ව්‍යාඝ්‍රයා නාදකොට වඩු ඌරාගේ පිටට පැන්නේය. ඌරා තම පිටට ව්‍යාඝ්‍රයා පැන්න කල්හි කරකැවී සෘජු ලෙස (ළිඳක් සේ) කරන ලද වලට වේගයෙන් පැන්නේය. ව්‍යාඝ්‍රයා වේගය පාලනය කරගන්නට නොහැකිව උඩින් උඩින් පෙරලී ගොස් බෑවුම් සහිත හරහට සාරන ලද වලෙහි අතිශයින් බාධා සහිත ස්ථානයෙහි (සිරවී සිටින ලෙස සකස් කළ තැන) වැටී ගුළියක් මෙන් විය. වඩු ඌරා වලෙන් ගොඩ වී හෙණ වේගයෙන් ගොස් ව්‍යාඝ්‍රයාට කලවයේ ඇතුල් පැත්තට දළෙන් පහර දී වකුගඩුව පලා රස පහක් ඇති මංසය දළෙහි ඔතාගෙන ව්‍යාඝ්‍රයාගේ මතුපිට කරකවා තොපේ සතුරා ගනිව් යයි ඔසවා වලෙන් බැහැරට විසිකළේය. පළමුව පැමිණි ඌරෝ ව්‍යාඝ්‍ර මස් ලැබූහ. පසුව ආවා වූ ඌරෝ ව්‍යාඝ්‍ර මස් කෙසේ වෙයිදැයි ඔවුන්ගේ කටවල් ඉඹිමින් හැසුරුණාහ.
ඌරෝ එපමණකින් සතුටු නොවන්නාහ. වඩු ඌරා ඔවුන්ගේ ඉඟි දැක කුමක් නිසා නුඹලා සතුටු නොවන්නාහුදැයි ඇසීය. ස්වාමීනි! මේ ව්‍යාඝ්‍රයා පමණක් ඝාතනය කිරීමෙන් ඇති ඵලය කුමක්ද? තවත් ව්‍යාඝ්‍රයන් දහයක් වුවත් ගෙන ඒමට සමත් කපටි ජටිලයෙක් ඇත්තේමය. ඒ කවරෙක්ද? එක් දුසිල් තාපසයෙකැයි කීය. මා විසින් මරන ලද ඒ ව්‍යාඝ්‍රයා මට කවරෙක්ද? එක් දුසිල් තාපසයෙකැයි කීය. මා විසින් මරන ලද ඒ ව්‍යාඝ්‍රයා මට නොසෑහෙයි. ඒ තවුසා අල්ලා ගන්නෙමුයි ඌරු සමූහය සමග පිටත් විය. කපටි තාපසයාද ව්‍යාඝ්‍රයා පමාවන කල්හි ඌරන් ව්‍යාඝ්‍රයා අල්ලා ගන්නට ඇතැයි සිතා මාර්ගයේ ඉදිරියට යමින් ඌරන් එනු දැක තමන්ගේ පිරිකර රැගෙන පලායන්නේ ඌරන් විසින් ලුහුබඳින ලද්දේ පිරිකර ඉවතලා වේගයෙන් දිඹුල් ගසකට නැංගේය. ඌරෝ ස්වාමීනි! දැන් අපි නැසුනෙමු. තාපසයා පලාගොස් ගසකට නැංගේයයි කීහ. ගස කුමක්දැයි ඇසීය. දිඹුල් ගසකියි කීහ. වඩු ඌරා ඊරියෝ ජලය ගෙන එත්වා. ඌරු පෝතකයෝ ගසමුල හාරත්වා. දිග දළ ඇති ඌරෝ මුල් සිඳිත්වා. ඉතිරි අය ගස වටකොට සිට තවුසා රකිත්වායි කියා සංවිධානයකොට ඔවුන් එසේ කරන කල්හි තෙමේ දිඹුල් ගසේ මුදුන්මුලට පොරොවෙන් පහර දෙන්නාක් මෙන් එක පහරින්ම ඇන කඩා බිම හෙළීය. පිරිවරා සිටි ඌරෝ කපටි ජටිලයා බිම හෙළා කෑලි කෑලි කොට ඇට දක්වා කා වඩු ඌරා දිඹුල් කඳෙහිම හිඳුවා කූට ජටිලයා පරිභෝග කළ හක් ගෙඩියෙන් ජලය ගෙනවිත් අභිෂේක කොට (පැන් වත්කොට) රජ කළාහුය. එක් තරුණ ඊරියක් අභිෂේක කොට ඔහුගේ අගබිසව කළාහුය. එතැන් පටන් අද දක්වාත් රජවරු උතුම් දිඹුල් ආසනයක හිඳුවා හක්ගෙඩි තුනකින් අභිෂේක කරත්.
ඒ නව ලැහැබෙහි අධිගෘහිත දේවතාවා ඒ අසිරිය දැක කඳේ එක් සිදුරක ඌරන්ට මුහුණලා පෙනීසිට
යන තුන්වන ගාථාව කීවේය.
රැස් වූ ඌරු සමූහයාට නමස්කාර වේවා! අද්භූත වූ මිතුරු බවක් තෙමේ දැක කියමි. යම්තැනෙක දළ ඇති ඌරෝ ව්‍යාඝ්‍රයා දිනූද, දළ බලකොට ඇති හූරන්ගේ සමගි බලය නිසා සතුරා මැඩ මරණයෙන් මිදුනාහ.
එහි, **නමත්‍ථු සංඝානං** යනු මාගේ මේ නමස්කාරය රැස් වූ ඌරු සමූහයාට වේවා! **දිස්වා සයං** **සඛ්‍යං වදාමි අබ්භුතං යනු** මෙය පෙර නොවූවකි. ඇති නොවූවකි. මිත්‍ර බව තමන්ම දැක කියමි**. ව්‍යග්ඝං මිගා යත්‍ථ** **ජිනිංසු දාඨිතො** යනු යම් තැනක දළ ඌරෝ ව්‍යාඝ්‍රයකු පැරදවූවාහුද මෙයම හෝ පාඨයයි. **සාමග්ගියා දාඨබලෙසු මුච්චරෙ** යනු දළ බල ඇති ඌරන් අතර යම් මේ සමගියක්, සමාන අදහස් ඇති බවක් වේද, ඔවුන් අතර ඒ සමගිය කරණ කොටගෙන ඒ ඌරෝ සතුරා අල්ලාගෙන අද මරණ බයෙන් මිදුණාහුය යන අර්ථයයි.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව ගළපා නිමවා වදාළ සේක. එකල වඩ්ඪකී ඌරා මේ ධනුග්ගහතිස්සය. රුක්දෙවියා වනාහි මම ම වූයෙමි යි වදාළ සේක.
**යං උස්සුකා සංඝරන්ති** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් සිරිචෝර නම් එක් බමුණෙකු අරබයා වදාළ සේක. මේ ජාතක කථාවෙහි වර්තමාන කථාව යට (මුලින්) කදිරංගාර ජාතකයෙහි විස්තර කළ පරිදිමය. මෙහිද අනේපිඬු සිටුතුමාගේ ගෙදර සතරවෙනි දොරටුවෙහි වාසය කරන මිසදුටු දේවතාවියක් දඬුවම් විඳිමින් පණස්හතර කෝටියක් රන් ගෙනවුත් ගබඩා පුරවා සිටුතුමා සමග යහලු වූවාය. ඉක්බිති සිටුතුමා ඒ දේවතාවිය කැඳවාගෙන බුදුරජාණන් වහන්සේ වෙත පැමිණියේය. බුදුරජාණන් වහන්සේ ඇයට ධර්මදේශනා කළහ. ඈ බණ අසා සෝවාන් වූවාය. එතැන් පටන් සිටුතුමාගේ සම්පත් පෙර පරිදිම විය. ඉක්බිති සැවැත්නුවර වාසය කරන එක් සිරි ලක්ඛණ බමුණෙක් “අනේපිඬු සිටුතුමා දුප්පත් වී නැවත ධනවත් විය. යම් විදියකින් මම ඔහු දකිනු කැමති කෙනෙකු මෙන් ගොස් ඔහුගේ ගෙයින් වාසනාව පැහැරගෙන එන්නේ නම් මැනවැයි සිතුවේය. ඒ බමුණා සිටුතුමාගේ ගෙට ගොස් ඔහු විසින් කරන ලද ආගන්තුක සත්කාර සම්මාන විඳ සතුටු සාමීචි කථා පවතිද්දී කුමක් සදහා ආවෙහිදැයි ඇසූ කල්හි වාසනාව කොහි පිහිටියේ දැයි බැලුවේය. සිටුතුමාට සියල්ල සුදුවූ හක් ගෙඩියකට සමාන වූ රන් මැදිරියක දැමූ කුකුළෙක් ඇත. උගේ කරමලෙහි වාසනාව පිහිටියේය. බමුණා (වටපිට) බලමින් වාසනාව එහි පිහිටි බව දැන මහසිටුතුමනි! මම පන්සියයක් මානවකයන්ට මන්ත්‍ර උගන්වමි. නොකල්හි හඬලන එක් කුකුළෙකු නිසා ඔවුන්ද, මමද වෙහෙසෙමු. මේ කුකුළා වනාහි නිසි කලකට හඬලයි. මොහු සඳහා ආවෙමි, මට මේ කුකුළා දෙන්නැයි කීවේය. ගන්න බමුණ! ඔබට කුකුළා දෙමියි කී අවස්ථාවේදිම, වාසනාව ඒ කුකුළාගේ කරමළයෙන් ඉවත්වී කොට්ටයෙහි තබා ඇති මැණිකෙහි පිහිටියේය.
බමුණා, වාසනාව (සිරියාව) මැණිකෙහි පිහිටි බව දැන මැණිකද ඉල්ලුවේය. මැණිකද දෙමියි කී අවස්ථාවෙහිදීම වාසනාව මැණිකෙන් ඉවත්ව කොට්ටයෙහි තබන ලද ආරක්ෂක දණ්ඩෙහි පිහිටියේය. බමුණා වාසනාව එහි පිහිටි බව දැන එයද ඉල්ලුවේය. රැගෙන යවයි කී අවස්ථාවේදීම වාසනාව එතැනින්ද ඉවත්වී පුණ්‍ය ලක්ඛණ දේවිය නම් වූ සිටුතුමාගේ අගමෙහෙසියගේ හිසෙහි පිහිටියේය. සිරිචෝර නම් බමුණා එහි පිහිටි බව දැන මෙය පරිත්‍යාග කළ හැකි භාණ්ඩයක් නොවේ. ඉල්ලන්නටද නොහැකි යැයි සිතා සිටුතුමාට මහසිටුතුමනි! නුඹවහන්සේගේ ගෙයි වාසනාව පැහැරගෙන යන්නෙමියි සිතා ආවෙමි. වාසනාව ඔබේ කුකුළාගේ කරමළෙහි පිහිටියේය. එය මට දුන් කල්හි එයින් ඉවත්වී මැණිකෙහි පිහිටියේය. මැණික දුන් කල්හි ආරක්ෂක සැර සැටියෙහි පිහිටියේය. ආරක්ෂක යෂ්ටිය දුන් කල්හි එතැනින් ඉවත්ව පුණ්‍ය ලක්ඛණ දේවියගේ හිසෙහි පිහිටියේය. මෙය වනාහි නොදිය හැකි බඩුවක් යැයි කියා මා විසින් ‘සිරි’ යන නමවත් නොගන්නා ලදි. නුඹේ වාසනාව (සිරි) පැහැර ගන්නට නොහැකිය. නුඹ සතු දෙය නුඹටම වේවායි ආසනයෙන් නැගිට ගියේය. අනේපිඬු සිටුතුමා මේ කරුණ බුදුරජාණන් වහන්සේට කියන්නෙමියි විහාරයට ගොස් බුදුරජාණන් වහන්සේට වැඳපුදා එකත්පසෙක හිඳිමින් සියල්ල තථාගතයන් වහන්සේට සැල කළේය. බුදුරජාණන් වහන්සේ ඒ අසා ගෘහපතිය! අනෙකෙකුගේ වාසනාව වනාහි අන් තැනකට නොයයි. පෙර අල්ප පිං ඇත්තෙකු විසින් උපදවන ලද වාසනාව වනාහි පින් ඇත්තාගේ පාමුලටම ගියේ යැයි වදාරා ඔහු විසින් ඉල්ලන ලදුව අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී බෝසතාණන් වහන්සේ කසීරට බමුණුු කුලයක ඉපදී වැඩිවියට පත්ව තක්සලා නුවරින් ශිල්ප ඉගෙනගෙන ගිහිගෙයි වසමින් මව්පියන්ගේ අභාවයෙන් කලකිරී නික්ම හිමාලය වන පෙදෙසේ තවුස් පැවිද්දෙන් පැවිදිව සමාපත්ති උපදවාගෙන දීර්ඝ කාලයක් ඉකුත් වූ පසු ලුණු ඇඹුල් සෙවීම පිණිස ජනපදයට ගොස් බරණැස් රජුගේ උයනෙහි වාසයකොට පසුදින පිඬුසිඟා හැසිරෙමින් ඇත් ඇදුරාගේ ගේ දොරකඩට ගියේය. ඒ ඇත් ආචාර්යවරයා තාපසයාගේ ගමන් බිමන් කෙරෙහි පැහැදී භික්‍ෂාව දී උයනෙහි වාසය කරවා නිතර පෝෂණය කළේය. ඒ කාලයේදී එක් දර ගෙනෙන්නෙක් කැලයෙන් දර ගෙන එන්නේ වේලාවට නගරයට පැමිණෙන්නට නොහැකි විය. සවස් කාලයේ එක්තරා දේවාලයක දරමිටිය කොට්ටයට තබාගෙන වැතිරුණේය. දේවාලයෙන් මුදා හරින ලද බොහෝ කුකුළෝ ඔහු සමීපයෙහි එක් ගසෙක නිදා ගත්තාහුය. ඔවුන් අතරින් ඉහළින් නිදාගත් කුකුළා එළිවන කාලයෙහි මලපහ කරන්නේ යට නිදාගත් කුකුළාගේ ඇඟට හෙළීය. මගේ ශරීරයට මලපහ කළේ කවුදැයි ඇසූ කල්හි මා විසින් යයි කියන ලදි. කුමන කරුණක් නිසාදැයි ඇසූ කල්හි, නොවිමසා කළ බව කියා නැවතද හෙළීය. එතැන් සිට දෙදෙනාම ඔවුනොවුන් තොපගේ බලය කුමක්ද? තොපගේ බලය කුමක්දැයි කියා කෝලහාල කළහ. ඉක්බිති යට නිදාගත් කුකුළා මා මරා අඟුරු මත පුළුස්සා මස් කන තැනැත්තා, උදේම කහවණු දහසක් ලබතියි කීය. ඉහළින් නිදාගත් කුකුළා එම්බල. නුඹ එපමණකින් (කහවණු දහසකින්) ගර්ජනා නොකරව. හොඳට වැඩුණු මගේ ඝණ මස් අනුභව කරන්නෙක් රජවෙයි. පිටත මස් කන්නේ පුරුෂයෙක් නම් සෙන්පති තනතුරද, ස්ත්‍රියක නම් අගමෙහෙසි තනතුරද ලබයි. ඉදින් මගේ ඇට මස් ගිහියෙක් කන්නේ නම් භාණ්ඩාගාරික තනතුරද පැවිද්දෙක් නම් රජ කුලයට හිතවත් බව ලබතියි කීය.
දර ගෙනයන්නා ඔවුන්ගේ වචනය අසා රජකමට පැමිණි කල්හි කහවණු දහසකින් වැඩක් නැතැයි වහා ගසට නැග මත්තෙහි නිදාගත් කුකුළා ගෙන මරා හිස මත තබාගෙන රජ වෙන්නෙමියි සිතා ගොස් අරින ලද දොරටුවෙන්ම නුවරට පිවිස කුකුළා ශුද්ධකොට බඩ සෝදා මේ කුකුළු මස් මනාව පිළියෙළ කරන්නැයි බිරිඳට දුන්නේය. ඈ කුකුළු මස් හා බත්ද සම්පාදනය කොට ස්වාමීනි! අනුභව කරවයි ඹහුට පිරිනැමුවාය. සොඳුරිය! මේ මහත් ආනුභාව ඇති මසකි. මෙය අනුභව කොට මම රජ වන්නෙමි. නුඹ අගමෙහෙසිය වන්නෙහි යැයි කියා, ඒ බතත් මසුත් රැගෙන ගංතෙරට ගොස් ස්නානය කොට අනුභව කරන්නෙමියි බත් භාජනය ඉවුරේ තබා නෑමට ගඟට බැස්සේය. ඒ අවස්ථාවෙහි සුළඟින් කැළඹුණු ජලපහරක් ඇවිත් බත් භාජනය ගසාගෙන ගියේය. එය සැඩපහරට අසුවී පාවී යමින් ගඟ පහළ ඇතුන් නාවන්නා වූ එක් ඇත් ඇදුරු මහ ඇමතියෙක් දැක ඔසවාගෙන විවරකොට මෙහි මොනවාදැයි විචාළේය. ස්වාමීනි බත් හා කුකුළු මස්ය. ඔහු එය වසා සීල් තබ්බවා මා එනතෙක් මේ බත් භාජනය විවෘත නොකරන්නැයි කියා බිරිඳට යැවීය. ඒ දර ගෙන එන්නා කටට ඇතුල්වූ වැලි මිශ්‍ර ජලයෙන් ඉදිමුණු බඩ ඇතිව පලාගියේය.
ඉක්බිති ඒ ඇත් ඇදුරාගේ හිතවත්, දිවැස් ඇති එක තාපසයෙක් මට උපස්ථාන කරන්නා ඇතුන් බලා ගැනීමේ තනතුර අත් නොහරියි. කවදා ඔහු සම්පත්තියට පත්වන්නේදැයි දිවැසින් විමසා බලමින් ඒ පුරුෂයා දැක ඒ කාරණාව දැන කල්තියා ගොස් ඇත් ඇදුරුතුමාගේ ගෙයි හුන්නේය. ඇත් ඇදුරුතුමා අවුත් වැඳ එකත්පසෙක හුන්නේ ඒ බත් භාජනය ගෙන්වාගෙන තාපසයා මස් සහිත ආහාරයෙන් වළඳවයි කීවේය. තාපසයා බත් පිළිගෙන මස් දෙනවිට නොගෙන මම මේ මස් විමසා බලන්නෙමියි කියා ස්වාමීනි, විමසා බලන්නැයි කී කල්හි ඝන මස් ආදී වශයෙන් එක එක කොටස්වලට වෙන් කරවා ලොකු ඝන මාංසය ඇත් ඇදුරාට දෙවීය. පිට මස් ඔහුගේ බිරිඳටද දී ඇට සහිත මස් තමා විසින් අනුභව කරන ලදි. ඔහු දන් වළඳා අවසානයේ යමින් නුඹ මෙයින් තුන්වන දවසේ රජ වන්නෙහිය. නොපමා වන්නැයි කියා ගියේය. තුන්වන දිනයෙහි අසල්වැසි එක් රජෙක් පැමිණ බරණැස් නුවර වටකළේය. බරණැස් රජතුමා ඇත් ඇදුරුතුමාට, රජ වෙස් ගන්වා ඇතු පිට නැගී යුධ කරවයි අණ කරවා තෙමේ වෙස්වලාගෙන සේනාව සංවිධානය කරමින් සිටියදී මහත් වේගයෙන් විදින ලද එක් හී පහරක් වැදී ඒ මොහොතේදීම මරණයට පත්විය. ඔහු මැරුණු බව දැන ඇත් ආචාර්යවරයා බොහෝ කහවණු ගෙන්වාගෙන ධනය කැමති අය ඉදිරියෙන් සිට යුධ කරත්වායි බෙර හැසිරවීය. බල සෙනඟ මොහොතකින්ම විරුද්ධ රජු මරණයට කළේය. ඇමතිවරු රජතුමාගේ අවසන් කටයුතු සිදුකොට කවරෙකු රජ කරවන්නේදැයි සාකච්ඡා කරමින් රජු ජීවත්ව සිටියදීම තමන්ගේ වේසය ඇත් ආචාරියාට දුන්නේය. මේ තෙමේම මෙසේ යුද්ධකොට රාජ්‍යය රැක ගත්තේය. ඒ නිසා ඔහුටම රාජ්‍යය දෙමුයි කියා ඔහු රාජ්‍යයෙන් රාජාභිෂේක කළාහුය. ඔහුගේ බිරිඳ ද අගමෙහෙසිය කළාහුය. බෝසතාණන් වහන්සේ රජුට කුලුපග විය.
බුදුරජාණන් වහන්සේ මේ ධර්මදේශනාව ගෙනහැර දක්වා සම්මා සම්බුදු වී,
යන මේ ගාථා දෙක වදාළහ.
හස්ති ශිල්පාදී උගත් ශිල්ප ඇත්තා වූද, ශිල්ප නැත්තා වූද, ධන රැස් කිරීමේ මහත් වෑයම් ඇති. පින් නැති මිනිස්සු බොහෝ ධනය රැස් කරද්දී පින් ඇති තැනැත්තාට ඒ ධනය අනුභව කෙරේ.
හැම තන්හිම කළ පින් ඇති අයහට අන්‍ය ප්‍රාණීන් මැඩගෙන අනයතනයෙහිදු බොහෝ වූ භෝග උපදී.
එහි, **යං උස්සුකා** යනු යම්තැනක ධනය රැස් කිරීමෙහි උත්සාහය ඇති අය කැමැත්ත ඇතිව මහන්සියෙන් බොහෝ ධනය රැස් කරත්. **යෙ උස්සුකා** යනුද පාඨයකි. යම් මිනිස්සු ධනය රැස් කිරීමෙහි උත්සාහ වෙත්ද ඇත් ශිල්ප ආදී වශයෙන් **සිප්පවන්තො අසිප්පාච** යටත් පිරිසෙයින් කුලී වැඩකර හෝ ධනය රැස් කරති යන අර්ථයයි**. ලක්‍ඛිවා තානි භුඤ්ජති** යනු බොහෝ ධනයයි කියන ලද ඒ ධනය පින් ඇති පුරුෂයා තමාගේම පින් අනුභව කරමින් කිසි කටයුත්තක් නොකොට අනුභව කරයි.
**අතිච්චඤ්ඤෙව පාණිතො** යනු අන් ප්‍රාණීන් ඉක්මවා ‘එව’ යන්න පෙර පදය සමග යොදා ගතයුතුයි. හැමතැන්හිම කළ පින් ඇති තැනැත්තා විසින් පින් නොකළ අන් සත්ත්වයන් ඉක්මවා යන අර්ථයයි. **අප්පනායතනෙසුපි** යනු අපි අනායතනෙසුපි. ආයතන (ආකාර) නොවන තැන්වලද, රුවන් ආකරවලද රුවන් ආකර නොවන තැන්වලද ඇති රුවන්, ස්වර්ණාකර නොවන තැන්වල ඇති ස්වර්ණාදිය, ඇතුන් හදාවඩා නොගන්නා (ඇත් අනාථාගාර) නොවන තැන්වල සිටින ඇතුන් ආදියද යන සිත් ඇති සිත් නැති බොහෝ භෝග උපදියි. එහි ආකරයක් නොවන තැනක මුතුමැණික් ආදිය ඉපදීම පිළිබඳව දුටුගැමුණු අභය මහරජතුමාගේ කථාවස්තුව කිවයුතුය.
බුදුරජාණන් වහන්සේ මේ ගාථා වදාරා ගෘහපතිය! මේ සත්ත්වයන්ගේ පින හා සමාන අන් ආයතනයක් නම් නැත. පුණ්‍යවන්තයන්ට ආකර නොවන තැන්වලද රුවන් උපදින්නේම යයි වදාරා මේ ධර්මය දේශනා කළ සේක.
මේ කුශලය නම් දෙව්මිනිසුන්ට කැමතිවන සියලු දේ දෙන නිධානයකි. යම් යම් දෙයක් ප්‍රාර්ථනා කරත් නම් ඒ සියල්ල මේ පිනෙන් ලැබේ.
මනා වූ ශරීර පැහැ ඇති බවද, මනා වූ මිහිරි ස්වර ඇති බවද, මනා වූ හැඩහුරුකම් ඇති බවද, මනා වූ රූප සම්පත්ති ඇති බවද, අධිපති බව හා පිරිවර ද යන සියල්ල මේ පිනෙන් (පුණ්‍ය සම්පත්තියෙන්) ලැබේ.
ප්‍රදේශ රාජ සම්පත්ද. යම් සක්විති රජ සැපතක් ඇත්ද එයද දෙව්ලොව දේවරාජ්‍යයද යන සියල්ල මේ කුශලයෙන් ලැබේ.
මිනිස් ලොව සම්පත්ද දෙව්ලොව ඇති සැපද නිවන් සැපතද යන සියල්ල මේ පිනෙන් ලැබේ.
කල්‍යාණ මිත්‍ර සම්පත්තිය නිසා නුවණින් ක්‍රියාකරන පුද්ගලයාට ත්‍රිවිද්‍යාව ද නිවන ද අෂ්ට සමාපත්තිවල වශීභාවය ද යන සියල්ල මේ පිනෙන් ලැබේ.
සිවු පිළිසිඹියාව ද අෂ්ට විමෝක්ෂය ද ශ්‍රාවක පාරමිතාව ද පසේ බුදුබව ද බුද්ධ භූමිය ද යන සියල්ල මේ පිනෙන් ලැබේ.
මෙසේ මේ පුණ්‍ය සම්පත්තිය මහත් සෘද්ධි ඇත්තේය. එහෙයින් වීර්යය ඇති ප්‍රඥාවෙන් යුක්ත අය “කළ පින් ඇති බව” පසසත්.
දැන් අනේපිඬු සිටුතුමාගේ යම් වාසනාවක් පිහිටියාද ඒ රත්නයන් දැක්වීමට කුකුළා යනාදිය කීවේය.
අලාමක වූ කළ පින් ඇති සත්ත්වයන්ට ශ්‍රීමත් වූ කුකුළෝද, මාණික්‍යයෝද ආරක්ෂක යෂ්ටිද පුණ්‍ය ලක්ෂණ ස්ත්‍රීහුද උපදනාහුය.
ගාථාව වදාරා ජාතක කථාව නිමවා වදාළ සේක. එහි **දණ්ඩො** යන්න ආරක්ෂක යෂ්ටිය සදහා කියන ලදි. **ථියො** යනු සිටුබිරිඳ වූ පින් ලකුණින් යුතු දේවියයි. මෙහි සෙස්ස පැහැදිළිය. එකල රජතුමා ආනන්ද තෙරුන්ය. කුලුපග තාපසයා සම්මා සම්බුදු රජාණන් වහන්සේය.
**දරියා සත්තවස්සානි** යන මේ බුදුරජාණන් වහන්සේ ජේතවනාරාමයෙහි වැඩවාසය කරන සේක් සුන්දරියගේ මරණය අරබයා වදාළ සේක. එසමයෙහි භාග්‍යවතුන් වහන්සේ සත්කාර ගරුකාර කරන ලද්දාහු වෙති. කථාවස්තුව බන්‍ධකයේ දක්වා ඇත්තේමය. මෙය වනාහි එහි සාරාංශයයි. භාග්‍යවතුන් වහන්සේට ද භික්‍ෂු සංඝයාටද පංචමහා ගංගාවල මහා දියකඳ සමාන ලාභ සත්කාර උපන් කල්හි නැසුණු ලාභ සත්කාර ඇති අන්‍ය තීර්ථකයෝ හිර උදාවන කල්හි කණාමැදිරියන් මෙන් බැබළීම නැති වී එකට එක්ව “අපි ශ්‍රමණ භවත් ගෞතමයන් වහන්සේ උපන් කාලයේ සිට නැසුණු ලාභ සත්කාර ඇත්තෝ වෙමු. කිසිවෙක් අප සිටින බවවත් නොදනිති. කවරෙකු සමග එක්වී ශ්‍රමණ බවත් ගෞතමයන් වහන්සේට අපකීර්තියක් උපදවා උන්වහන්සේගේ ලාභ සත්කාර අතුරුදහන් කරවන්නෙමුදැයි සාකච්ඡා කළහ. ඉක්බිති ඔවුන්ට “සුන්දරිය සමග එකතුවී (එය ඉටුකර ගැනීමට) හැකිවන්නෙමු යි” යන අදහස ඇතිවිය.
ඔවුහු එක්දිනක් සුන්දරිය තීර්ථකාරාමයට පිවිස වැඳ සිටිවිට කථා නොකළාහුය. ඈ නැවත නැවතත් කථා කළද පිළිතුරක් නොලැබ ස්වාමීනි, ඔබවහන්සේලා කිසිවකු විසින් වෙහෙසට පත්කළාහුදැයි විචාළාය. නැගණියනි! ශ්‍රමණ භවත් ගෞතමයන් වහන්සේ අප වෙහෙසවා ලාභසත්කාර නැති අය බවට පත්කොට හැසිරෙන අයුරු නොදකින්නෙහිද? ඈ මෙම කරුණෙහි මා විසින් කුමක් කිරීම සුදුසුදැයි ඇසුවාය. නැගනිය, නුඹ වනාහි මනා රූ ඇත්තීය. සෝභාවෙන් අගතැන් පැමිණියාය. ශ්‍රමණ භවත් ගෞතමයන් වහන්සේට අපකීර්තියක් ආරෝපනය කොට මහජනයාට නුඹේ කථාව ඒත්තු ගන්වා ලවා සත්කාර නැති කෙනෙකු කරවයි කීහ. ඈ යහපතැයි පිළිගෙන වැඳ ගියාය. එතැන් පටන් මල්- සුවඳ-විලවුන්-කපුරු කටුක රස ඇති ගෙඩි ආදිය ගෙන හවස් කාලයේ මහජනයා බුදුරජාණන් වහන්සේගේ ධර්මදේශනාව අසා නගරයට පිවිසෙන කාලයේ ජේතවනාරාමය දෙසට යයි. කොහි යන්නෙහිදැයි විමසන ලදුව ශ්‍රමණ භවත් ගෞතමයන් වහන්සේ සමීපයට, මම උන්වහන්සේ සමග එක ගඳකිලියේ වසමියි කියා එක්තරා තීර්ථක ආරාමයක වාසය කොට උදෙන්ම ජේතවනාරාමයට යන මාර්ගයට බැස නගරයට බලා යන්නීය. සුන්දරිය කෙසේද? කොහි ගියෙහිදැයි විමසන ලදුව ශ්‍රමණ භවත් ගෞතමයන් වහන්සේ සමග එක ගඳකිළියේ වාසයකොට උන්වහන්සේ කෙළෙස් ඇල්මට (ලිංගික තෘප්තියට) පමුණුවා ආවෙමියි කියයි.
ඉක්බිති දින කීපයකට පසු ධූර්තයන්ට කහවණු දී “යන්න! ඒ සුන්දරිය මරා ශ්‍රමණ ගෞතමයන්ගේ ගඳකිළිය සමීපයෙහි ඉවත දැමූ මල්ගොඩ ඇතුළෙහි දමා එන්නැ” යි කීවාහුය. ඔවුහු එසේ කළහ. ඉන්පසු තීර්ථකයෝ සුන්දරිය නොදක්නෙමුයි කලබලකොට රජතුමාට දන්වා තොපට කුමන ස්ථානයක් පිළිබඳව සැක ඇත්තේදැයි විමසන ලදුව අසවල් දවසේ ඈ ජේතවනාරාමයට ගියාය. එහිදී ඇයට සිදුවූ පුවත නොදනිමුයි කියා එසේ නම් ඇය සොයන්න යනුවෙන් රජතුමා විසින් අවසර ලැබූ ඔවුහු තමන්ගේ උපස්ථායකයන් ගෙන ජේතවනාරාමයට ගොස් සොයමින් ඉවත දැමූ මල්ගොඩ අතරෙහි තිබෙනු දැක ඇඳක නංවා නගරයට ගෙන ගොස් “ශ්‍රමණ භවත් ගෞතමයන්ගේ ශ්‍රාවකයෝ ශාස්තෲන් වහන්සේ විසින් කළ පාපකර්මය සඟවන්නෙමුයි සුන්දරිය මරා ඉවත දැමූ මල්ගොඩ අතරෙහි සඟවා තැබූහ” යි රජතුමාට දැන්වූහ. රජතුමා එසේනම් යන්න, නගරයේ ඇවිදින්නයි කීවේය. ඔවුහු නගරයේ වීථිවල ඇවිදිමින් බලව්, ශ්‍රමණ ශාක්‍ය පුත්‍රයන් වහන්සේගේ ක්‍රියාව ආදිය කියමින් කෑ ගසා නැවත රජමාළිගාවේ දොරටුව ළඟට ආවාහුය.
රජතුමා සුන්දරීගේ සිරුර අමු සොහොනෙහි මැස්සක් තබා එහි ආරක්ෂා කරවීය. ආර්ය ශ්‍රාවකයන් හැර සැවැත්නුවර වාසී සෙසු අය බොහෝ සෙයින් “ශ්‍රමණ ශාක්‍ය පුත්‍රයන්ගේ ක්‍රියාව බලව්” ආදිය කියමින් නගරය ඇතුළතත් පිටතත් සමීප වනාන්තරවල, අරණ්‍යවලද භික්‍ෂූන්ට අපහාස කරමින් හැසිරෙත්. භික්‍ෂූහු ඒ පුවත තථාගතයන් වහන්සේට සැල කළාහුය. බුදුරජාණන් වහන්සේ ඒසේනම් ඒ මිනිසුන්ට මෙසේ ප්‍රතිචෝදනා කරන්නැයි වදාරා,
යන මේ ගාථාව දේශනාව කළහ.
බොරු කියන තැනැත්තා නිරයට යයි. යමෙක් යමක් කොට නොකළෙමියි කියයිද ඔහුද නිරයට යයි. ඒ දෙදෙනාම පරලොවදී සමාන වෙත්. හීන කර්ම ඇති ඒ දෙපක්‍ෂයෙහිම සත්ත්වයෝ පරලොවදී සමවන්නාහුය.
රජතුමා සුන්දරිය අන් අය විසින් මරණ ලද බව සොයා දැනගන්නැයි පුරුෂයන් යෙදවීය. ඒ ධූර්තයෝ වනාහි ඒ කහවණුවලින් රා බොමින් ඔවුනොවුන් කලහ කරත්. එහිදී එකෙක් “තෝ සුන්දරිය එක පහරින්ම මරා ඉවත දැමූ මල්ගොඩ අතරෙහි දමා එයින් කහවණුවලින් රා බොන්නෙහි ද වේවා වේවායි” කීවේය. රාජ පුරුෂයෝ ඒ ධූර්තයන් රැගෙන ගොස් රජුට දැක්වූහ. ඉක්බිති රජතුමා තොප විසින් ඇය මැරුවාහුදැයි විචාළේය. එසේය දේවයන් වහන්ස! කවුරුන් විසින් මරවන ලදද? අන්‍ය තීර්ථකයන් විසින් දේවයන් වහන්ස. රජතුමා තීර්ථකයන් කැඳවා සුන්දරීව ඔසවාගෙන යව්. තෙපි මේ සුන්දරිය ශ්‍රමණ භවත් ගෞතමයන් වහන්සේට අපකීර්තියක් ආරෝපනය කරනු කැමති අය විසින් මරවන ලදි. ගෞතමයන් වහන්සේගේ හෝ ශ්‍රාවකයන් වහන්සේලාගේ හෝ දෝෂයක් නැත. අපගේ දෝෂය” යි මෙසේ කියමින් නගරයෙහි හැසිරෙව් යනුවෙන් කීය. ඔවුහු එසේ කළාහුය. මෝඩ මිනිස්සු මුලදී කී කථාව විශ්වාස කළහ. තීර්ථකයෝද මරණයට පැමිණවීමෙන් පීඩාවට පත් කරන ලදහ. එතැන් පටන් බුදුරජාණන් වහන්සේට සත්කාර ඉතා මහත් විය.
ඉක්බිති එක්දිනක් භික්‍ෂූහු දම්සභාවෙහිදී ඇවැත්නි! තිර්ථකයෝ බුදුරජාණන් වහන්සේට අපකීර්තියක් උපදවන්නෙමුයි ගොස් තමුන්ම අපකීර්තියට පත්වූහ. බුදුරජාණන් වහන්සේට වනාහි ඉතා මහත් ලාභසත්කාර උපන්නේය යනුවෙන් කථාවක් මතුකළහ. බුදුරජාණන් වහන්සේ එහි වැඩමවා මහණෙනි, කවර කථාවකින් යුක්තව මෙහි සිටියාහුදැයි විචාරා මෙනම් කථාවෙන් යයි කී කල්හි මහණෙනි. බුදුවරයන්ට අවමන් ඉපදවීමට නොහැකිය. බුදුවරයන්ට අවමන් කිරීමට උත්සාහ කිරීම ජාතිරංග මාණික්‍යයක් කිළිටි කිරීමට ගන්නා උත්සාහයක් හා සමානයි. පෙර දෑරඟමිණක් කිළිටි කරන්නෙමුයි උත්සාහ කළේ වී නමුදු කිළිටි කරන්නට නොහැකි වූහයි වදාරා උන්වහන්සේලා විසින් ඉල්ලන ලදුව අතීත කථාව ගෙනහැර දැක්වූ සේක.
යටගිය දවස බරණැස් නුවර බ්‍රහ්මදත්ත රජු රජකරන කල්හි බෝසතාණන් වහන්සේ එක් ගමක බමුණු කුලයක ඉපදී වැඩිවියට පත්ව කාමයන්හි ආදීනව දැක නික්මී හිමාලය වන ප්‍රදේශයේ පර්වත රැළි තුන ඉක්මවා (එහි) තාපසයෙකු වී පන්සලක වාසය කළේය. එතුමාගේ ආශ්‍රමයට නුදුරෙහි මැණික් ගුහාවක් විය. එහි තිහක් පමණ ඌරෝ වාසය කරති. ගුහාවට නුදුරෙහි එක් සිංහයෙක් හැසිරෙයි. සිංහයාගේ ඡායාව මැණිකෙහි පෙනෙයි. ඌරෝ සිංහයාගේ ඡායාව දැක බියවී, තැති ගැනීමෙන් ස්වල්ප මස් ලේ ඇති අය වූහ. ඔවුහු මේ මැණික ප්‍රසන්න නිසා මේ සිංහයාගේ ඡායාව පෙනෙයි. මේ මැණික කිළුටු කරන්නෙමු විවර්ණ කරන්නෙමුයි සිතා නුදුරෙහි එක් විලකට ගොස් මඩෙහි ගැලී අවුත් මැණිකෙහි ඇඟ උළහි. එය ඌරු ලෝමයෙන් උළන කල්හි වඩාත් ප්‍රසන්න විය. ඌරෝ උපායක් නොදකිමින් මේ මැණික දුර්වර්ණ කරන උපායක් තාපසයාගෙන් අසන්නෙමුයි බෝසතාණන් වහන්සේ වෙත එළඹ වැඳ එකත්පසෙක සිටියාහු,
යන පළමු ගාථා දෙක කීහ.
තිහක් පමණ දෙනා සත් අවුරුද්දක් මැණික් ගුහාවෙහි විසුවෙමි. මාණික්‍යයේ දීප්තිය වනසමුයි අප විසින් සාකච්ඡා කරන ලද්දේ විය.
උළන උළන තරමට මැණික බෙහෙවින් නිර්මල වෙයි. බමුණ නොපෙනෙන්ට විමසමු. මේ කරුණෙහිලා කුමක් කටයුතුදැයි ඔබ සිතන්නෙහිද?
එහි **දරියා** යනු මැණික් ගුහාවෙහි, **වසාමසෙ** යනු වසමු. **භඤ්ජෙම** යනු නසන්නෙමු. **ඉදඤ්චදානි පුච්ඡා** යනු දැන් අපි මේ මැණික කිළිටි කිරීමෙහි යෙදුනත් කුමන කරුණකින් **වොදායතෙ** යනු පිරිසිදු වේද යන මෙය ඔබවහන්සේගෙන් විමසමු. **කිං කිච්චං ඉධ මඤ්ඤසි** යනු මේ අර්ථයෙහි නුඹ මේ ක්‍රියාව කුමක්දැයි සිතන්නෙහිද?
ඉක්බිති ඔවුන්ට (කාරණය) කියන බෝසතාණන් වහන්සේ,
යන තෙවන ගාථාව කීහ.
මේ මැණික වෙරළුමිණෙක කර්කශ නොවෙයි. නිර්මලය. සුන්දරය. මෙහි සිරිය නසන්නට නොපිළිවන. ඌරනි ඉවත යවයි කීහ.
එහි, **අකාචො** යනු කර්කශ නොවු, **සුභො** යනු ශෝභන, **සිරි** යනු ආලෝකය, **අපක්කමථ** යනු මේ මැණිකේ ආලෝකය නසන්නට නොහැකිය. තෙපි වනාහි මැණික් ගුහාව හැර අන් තැනනට යව් යනුයි.
ඔවුහු තාපසයාගේ කීම අසා එසේ කළාහුය. බෝසතාණන් වහන්සේ ධ්‍යාන උපදවාගෙන බඹලොව උපන්හ.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල තාපසයා මම ම වූයෙමි යි වදාළ සේක.
**මා සාලුකස්ස පිහයි **යන බුදුරජාණන් වහන්සේ ජේතවනාරාමයෙහි වැඩවාසය කරන සේක් ථුල්ල කුමාරිකාවගේ පෙළඹවීම අරබයා වදාළ සේක. එය චුල්ලනාරද කාශ්‍යප ජාතකයෙහි මතු සඳහන් වන්නේය. බුදුරජාණන් වහන්සේ ඇත්තද මහණ? ඔබ කළකිරුණේදැයි ඒ භික්‍ෂුවගෙන් විචාළ සේක. එසේය ස්වාමීනි. ඔබ කළකිරවන්නේ කවුද? ස්වාමීනි! ථුල්ල කුමාරිකාවයි. බුදුරජාණන් වහන්සේ මහණ මේ තැනැත්තී ඔබට අනර්ථයක් කරන්නීය. පෙරත් නුඔ මැයගේ විවාහය සඳහා ආවා වූ අමුත්තන්ට ආහාරයක් වූයේ යයි වදාරා භික්‍ෂූන් විසින් අයදින ලදුව අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරන සමයෙහි බෝසතාණන් වහන්සේ මහා ලෝහිත නම් ගොනෙකු වූහ. මොහුගේ මල්ලී වනාහි චුල්ලලෝහිත නම් විය. දෙදෙනාම ගමක එක් කුලයක වැඩපල කරත්. ඒ ගෙදර වැඩිවියට පත් එක් කුමාරිකාවක් සිටියාය. ඈ වෙනත් කුලයක් ඇයට විවාහ යෝජනා කළේය. ඉක්බිති ඒ (ගවයන් සිටින) ගෙදර විවාහ මගුල් කාලයෙහි ආහාරයක් වන්නේ යයි සාලුක නම් ඌරෙකු කැඳ බත් දී පෝෂණය කළේය. ඒ ඌරා ඇඳ යට නිදයි. ඉක්බිති එක් දිනක් චුල්ල ලෝහිත ගොනා සහෝදරයාට “සහෝදරය, අපි මේ ගෙදර වැඩ කරමු. අප නිසා මේ ගෙදර අය ජීවත් වෙති. එහෙත් මේ මිනිස්සු අපට තණකොළ හා පිදුරු පමණක් දෙති. මේ ඌරා කැඳ බත්වලින් පෝෂණය කරති. ඇද යට නිදි කරවති. ඌ ඔවුන්ට කුමක් කරන්නේදැ” යි කීවේය. මහාලෝහිත මල්ලී, නුඹ උගේ කැඳ බත් නොපතන්න. ඒ කුමාරිකාවගේ විවාහ දිනයෙහි මේ ඌරා ආහාර පිණිස ගනු කැමතිව මොවුහු උගේ මස් වැඩි කරනු පිණිස පෝෂණය කරති. කීප දිනකින් ඌරාට වන දේ බලන්න. ඇඳ යටින් මෑත්කොට, මරා කෑලි කෑලිවලට සිඳ අමුත්තන්ට ආහාරයට පිළියෙළ කරතියි කියා,
යන පළමු ගාථා දෙක ඉදිරිපත් කළේය.
සාලුක නම් ඌරාගේ ස්වභාවය පතන්න එපා. සාලුකයා මරබත් අනුභව කරයි. ඔහුගේ ආහාරයට උත්සාහ නොකොට බොල් මිශ්‍ර පිදුරු කන්න. මේ දීර්ඝායුෂ ලබන්නට හේතුවකි.
දැන් සේවකයන්ගෙන් යුක්ත වූ ඒ විවාහපේක්‍ෂක ආගන්තුක පුරුෂයා මෙහි පැමිණ සිටියේය. අනතුරුව මෝල්ගසක් වැනි උඩුකොල ඇති මරණු පිණිස වැතිරී සිටින සාලුක නම් ඌරා ඔබ දක්නෙහිය.
මේ එහි කෙටි අර්ථයයි. මල්ලී ඔබ සාලුක ඌරාගේ ස්වභාවය නොපතන්න. මූ යම් ආහාර අනුභව කොට නොබෝ කලකින්ම මරණයට පැමිණෙන්නේද ඒ **ආතුරන්නානි** මරණ භෝජන **භුඤ්ජති** අනුභව කරයි. ඔබ **අප්පොස්සුක්කො** (ඌරාගේ කැඳබත් ආහාර ගැන) ආශාව නැති කෙනෙක් වී තමා ලද මේ **භුසංඛාද** පිදුරු ආහාරය කන්න. එය දීර්ඝායුෂ ලැබීමේ ලක්‍ෂණයයි, ආයුෂ හඳුනාගන්නා නිමිත්තය. **ඉදානි** දැන් කිහිප දිනකින්ම **සො** ඒ විවාහ ගිවිසගත් පුරුෂයා **යුත්තසෙවකො** මහත් වූ පිරිසක් ඇති කෙනෙක්ව මෙහි (මේ නිවසෙහි) ආගන්තුකයෙක් වී පැමිණෙන්නේය. එවිට මේ **සාලුකං** සාලුකයා මෝල්ගසක් වැනි උඩු තොලකින් යුක්ත වූ හෙයින් **මුසලුත්තරං** මුසලුත්තර නම් වූ මේ ඌරා මරණය පිණිස නිදන අයුරු දක්නෙහිය.
ඉක්බිති කීපදිනකින්ම විවාහ වන අය ආ කල්හි සාලුකයා මරා ආහාර සකස් කළහ. ගොන්නු දෙදෙනා ඒ සිද්ධිය දැක අපගේ බොල් මිශ්‍ර පිදුරු උතුම් යයි සාකචඡා කළහ. බුදුරජාණන් වහන්සේ සම්බුද්ධත්වයට පැමිණ ඒ අර්ථය බබුළුවන,
යන තුන්වන ගාථාව වදාළහ.
මෝල්ගසක් වැනි උඩුතොල ඇතිව වැතිර සිටින කපන ලද ඌරා දැක ගොන්නු අපගේ පිදුරුම උතුම් යයි සිතූහ.
එහි, **භුසාමිව** යනු බොල් වී මිශ්‍ර පිදුරු ම **අම්හාකං වරං** අපට උතුම්ය යන අර්ථයයි.
බුදුරජාණන් වහන්සේ මේ ධර්මදේශනාව ගෙනහැර දක්වා චතුරාර්ය සත්‍යය දේශනාකොට ජාතක කථාව නිමවා වදාළ සේක. සත්‍ය කෙළවර ඒ භික්‍ෂුව සෝවාන් ඵලයෙහි පිහිටියේය. එකල ථුල්ල කුමාරිකාව දැනුත් ථුල්ල කුමාරිකාවමයි. සාලුක ඌරා කළකිරුණු භික්‍ෂුව විය. චුල්ල ලෝහිත ආනන්දය. මහා ලෝහිත වනාහි මම ම වූයෙමි යි වදාළ සේක.
**නානුම්මත්තො **යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරනසේක් සැරියුත් මහරහතන් වහන්සේගේ සද්ධිවිහාරික ශිෂ්‍යයකු අරබයා වදාළ සේක. සැරියුත් තෙරුන් වහන්සේගේ සද්ධිවිහාරික භික්‍ෂුව තෙරුන් වෙත එළඹ වැඳ එකත්පසෙක හිඳිමින් ස්වාමීනි, මට ලාභ උපදවන ප්‍රතිපදාව කියනු මැනවි. කුමක් කරමින් සිවුරු ආදිය ලබන්නෙක් වේදැයි විචාළේය. ඉක්බිති ඔහුට තෙරුන් වහන්සේ ඇවැත්නි, අංග හතරකින් යුක්ත වූවෙකුට ලාභ සත්කාර උපදියි. එනම් තමන් තුළ ලජ්ජාව බිඳ දමා මහණකම නොසලකා හැර උමතු නොවී එහෙත් උමතු වූවෙකු මෙන් විය යුතුයි. කේලාම් කිවයුතුයි. නළුවෙකු හා සමාන විය යුතුයි. කටට ආ දෙයක් කියන කලබල තැනැත්තෙකු විය යුතුය යන මේ හතර ලාභ උපදවන ප්‍රතිපදාව වදාළ සේක. ඒ භික්‍ෂුව ඒ ප්‍රතිපදාවට ගරහා අසුනෙන් නැගිට ගියේය. තෙරුන් වහන්සේ බුදුරජාණන් වහන්සේ වෙත එළඹ ඒ පුවත කිහ. බුදුරජාණන් වහන්සේ සාරිපුත්‍රය, ඒ භික්‍ෂුව ලාභයට ගැරහුවේ දැන් පමණක් නොවේ. පෙරත් ගැරහුවේම යැයි වදාරා තෙරුන් වහන්සේගේ ඉල්ලීම පරිදි අතීත කථාව ගෙනහැර පෑ සේක.
යටගිය දවස බරණැස් නුවර බඹදත් රජු රජ කරද්දී බෝසතාණන් වහන්සේ බමුණු කුලයෙහි ඉපදී වැඩිවියට පත්ව සොළොස් (16) වස් කාලයේ ත්‍රිවේදයේ හා අටළොස් ශිල්පයන්ගේ කෙළවරට පැමිණ දිසාපාමොක් ඇදුරුව පන්සියයක් තරුණයින්ට ශිල්ප ඉගැන්වූහ. එහි එක් ශීලාචාර සම්පන්න තරුණයෙක් එක්දිනක් ගුරුතුමා වෙත ගොස් ගුරුතුමනි, මේ සත්ත්වයන්ට කෙසේ නම් ලාභ උපදීදැයි ලාභ ප්‍රතිපදාව විචාළේය. ගුරුතුමා දරුව! මේ සත්ත්වයන්ට කරුණු සතරකින් ලාභ උපදිතියි කියා,
යන පළමු ගාථාව කීවේය.
උමතු නොවූ තැනැත්තා කේළාම් නොකියන තැනැත්තා, නොනටන තැනැත්තා, කුතුහලය නොවන තැනැත්තා. මෝඩයන් ලාභ නොලබයි. මේ නුඹට අපේ ලාභ අනුශාසනාවයි.
එහි, **න අනුම්මත්තො** යනු මෙය කියන ලද්දේ වෙයි. යම්සේ උම්මත්තකයා ස්ත්‍රී පුරුෂයන්, දරුවන් දැක ඔවුන්ගේ වස්ත්‍ර ආභරණ ආදිය පැහැර ගනියි. ඒ ඒ තැනින් මස්, මාලු, කැවුම් ආදිය බලෙන් රැගෙන කයි. මෙසේම යම් ගිහියෙක් කුසල් අකුසල් ගණන් නොගෙන, අපා බියට බිය නොවෙමින් ලෝභයෙන් යටපත් කරන ලද මඩින ලද සිත් ඇතිව කාමයන්හි (යෙදී) පමා වූයේ ගෙවල් බිදීම් ආදී සැහැසි ක්‍රියා කරයි. පැවිද්දා ද ලැජ්ජා භය හැර කුසල්, අකුසල් ගණන් නොගෙන අපා බියට බිය නොවී, බුදුරජාණන් වහන්සේ විසින් පනවන ලද ශික්‍ෂාපද කඩමින් ලෝභයෙන් යටපත් කරන ලද මඩින ලද සිත් ඇතිව කාමයන්හි (යෙදී) පමා වූයේ ගෙවල් බිදීම් ආදී සැහැසි ක්‍රියා කරයි. පැවිද්දා ද ලැජ්ජා භය හැර කුසල්, අකුසල් ගණන් නොගෙන අපා බියට බිය නොවී, බුදුරජාණන් වහන්සේ විසින් පනවන ලද ශික්‍ෂාපද කඩමින් ලෝභයෙන් යටපත් කරන ලද මඩින ලද සිත් ඇතිව සිවුරු ආදී යමක් නිසා, තමන්ගේ පැවිදි කටයුතු අතහැර පමාවූයේ වෙදකම්, පණිවිඩ ගෙනයාම් ආදිය කරයි. (ගිහියන්ට) උණස් ආදිය දීමෙන් දිවි ගෙවයි. මොහු උමතු නොවී උමතුවකු සමාන බැවින් පිස්සෙකි. මෙබඳු තැනැත්තාට වහා ලාභ උපදියි. යමෙක් වනාහි මෙසේ උමතු නොවූයේ (පවට) ලැජ්ජා, ඇති වරදට පසුතැවෙන මොහු මුළා වූවන් අතර අනුවණයන් අතර ලාභ නොලබයි. ඒ නිසා ලාභ බලාපොරොත්තු වන තැනැත්තා විසින් පිස්සෙකු මෙන් විය යුතුය.
**නාපිසුණො** යනු මෙහිද යමෙක් කේළාම් කියයිද, අසවලා මෙනම් දෙය කරන ලදැයි කියා රජගෙට කේළාම් ගෙනයයි. ඔහු අනුන්ගේ කීර්තිය පැහැරගෙන තමන්ට පවරා ගනී. රජවරු මේ තෙමේ අප කෙරෙහි සෙනෙහස ඇත්තෙකැයි සිතා උසස් තනතුරක තබත්, ඇමතිකම් ආදී තනතුරු දරන අයද මේ තෙමේ රජගෙදර අය අප හා භේද කරන්නේ යැයි බියෙන් (යමක්) දිය යුතුයයි සිතත්. මෙසේ දැන් කේළාම් කියන්නාට ලාභ උපදියි. යමෙක් වනාහි කේළාම් නොකියන්නේ නම් ඔහු මුළා වූ අය අතර ලාභ නොලබයි. මෙසේ අර්ථය දැක යුතුයි.
**නානමො** යනු ලාභ උපදවන වූ තැනැත්තා නටන්නෙකු මෙන් විය යුතුයි. නටන්නා ලැජ්ජා බය නැතිව නැටුම්, ගී කීම්, වාදනය කිරීම්වලින් ක්‍රීඩාකොට ධනය රැස් කරයි. මෙසේම ලාභ බලාපොරොත්තු වන්නා විසින් ලැජ්ජා, භය බිඳ ස්ත්‍රී, පුරුෂ, දරුවන්ට ලොල් ස්වභාවයෙන් යුතු වී නොයෙක් ආකාර සෙල්ලම් කරන්නෙකු වී හැසිරිය යුතුයි. යමෙක් එසේ නළුවෙක් නොවේනම් හෙතෙම මුලාවූවන් අතර ලාභ නොලබයි.
**නකුතුහලො** යනු කුතුහල පුද්ගලයා නම් විසුරුණු වචන ඇති තැනැත්තාය. රජවරු ඇමතිවරුන් පිරිවරාගෙන ඇමතියන්ගේ අසවල් තැන මිනිසෙකු මරා දමා ඇත. ගෙයක් පැහැරගෙන ඇත. පර අඹුවන් දූෂණය කර ඇතැයි අසන්නට ලැබේ. මේ කවුරුන්ගේ ක්‍රියාවක්දැ යි විමසති. එහිදී අන් අය කතා කිරීමට කලින් නැගිට අසවලා අසවලා යයි කියන තැනැත්තා ‘කුතුහල පුද්ගලයා’ නම් වෙයි. රජවරු ඔහුගේ වචනයෙන් ඒ පුරුෂයන් සොයා එම ක්‍රියාව වළක්වා මොහු නිසා අපගේ නගරය සොරු නැති එකක් විය. ඔහුට මහත් සම්පත් දෙති. සෙසු මිනිස්සුද මොහු රාජ පුරුෂයන් විසින් අප ගැන විමසූ විට යුක්තිය අයුක්තිය කියන්නේ යයි බියෙන් ඔහුටම ධනය දෙති. මෙසේ කුතුහලය පුද්ගලයාට ලාභ උපදී. යමෙක් වනාහි කුතුහලයෙකු නොවේද මේ තෙම මුළාවූවන් අතරදී ලාභ නොලබයි. **එසා තෙ අනුසාසති** මෙය අප වෙතින් තොපට ලැබෙන ලාභය පිළිබඳ අනුශාසනයයි.
අතවැසියා ගුරුවරයාගේ කථාව අසා ලාභයට ගරහමින්,
යන ගාථා දෙක කීය.
බමුණ! යසස් (කීර්ති) ලාභයටද ධන ලාභයටද තමා නැසෙන පරිදි වැරදි හැසිරීමෙන් කරන දිවි පැවැත්මටද නින්දා වේවා. නින්දා වේවා!
අධාර්මික ලෙස ධනය සොයමින් දිවි පවත්වනවාට වඩා අනගාරිකව හෙවත් පැවිදිව පාත්‍රයක් ගෙන සිඟා ලද අහරින් පවත්වන මේ දිවි පැවැත්ම ශ්‍රේෂ්ඨයි.
එහි, **යා වුත්ති** යනු, යම් දිවි පැවැත්මක්. **විනිපාතෙන** යනු තමාගේ ජීවිතය විනාශයට පත්කර ගැනීමෙන්, **අධම්මචරියාය වා** යනු අදැහැමි ක්‍රියාවෙන්, නරක ක්‍රියාවෙන් මරණය, සිරගතවීම, ගැරහීම ආදියෙන් ජීවිතය විනාශකොට අධර්මයෙහි හැසිර යම් දිවි පැවැත්මක් වීද එයද කීර්තියද, ධන ලාභයද යන සියල්ල **සබ්බං ධීරත්‍ථු** නින්දා කරමි, ගරහමි, මට එයින් වැඩැක් නැතැයි යන අදහසයි. **පත්තමාදාය** යනු භික්‍ෂා භාජනය හෙවත් පාත්‍රය ගෙන**. අනාගාරො** **පරිබ්බජෙ** යනු ගෙයක් නැති පැවිද්දෙක් වී හැසිරෙන්නේය. සත්පුරුෂයා කයින් කෙරෙන දුසිරිත් ආදී වශයෙන් අදැහැමි හැසිරීමක නොහැසිරෙන්නේය. කුමක් නිසාද? **එසාව ජීවිකා** **සෙය්‍යා යා වාධම්මේන එසනා** යනු යම් මේ අධාර්මික ලෙස ජීවත්වීමට අදාළ දේ සෙවීමක් වේද එහෙයින් පාත්‍රය ගත් අත් ඇතිව අනුන්ගේ ගෙවල පිඬු සිඟීම ශ්‍රේෂ්ඨයි. සියදහස් ගුණයකින් වඩා සුන්දරයයි දක්වයි.
මේ තරුණයා පැවිද්දෙහි ගුණ වර්ණනා කොට නික්මී තවුස් පැවිද්දෙන් පැවිදිව දැහැමින් ආහාර සොයමින් සමාපත්තා උපදවා බඹලොව උපන්නේය.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල මානවකයා ලාභ ගැරහූ භික්‍ෂුව විය. ගුරුවරයා වනාහි මම ම වූයෙමි යි වදාළ සේක.
**අග්ඝනම් මච්ඡා** යන මේ දේශනාව බුදුරජාණන් වහන්සේ ජේතවනාරාමයෙහි වාසය කරන සේක් එක් කපටි වෙළෙන්දෙකු අරබයා වදාළ සේක. කථාවස්තුව යට (මුලදී) කියන ලද්දේය.
යටගිය දවස බරණැස් නුවර බඹදත් රජු රජ කරද්දී බෝසතාණන් වහන්සේ කෙළඹි කුලයෙහි (වෙළද කුලය) ඉපිද දැනුම් තේරුම් ඇති වයසට පැමිණ පවුල් ජීවිතයක් ඇරඹූහ. ඔහුට මල්ලී කෙනෙක්ද ඇත. පසුකලෙක ඔවුන්ගේ පියා කලුරිය කළේය. ඔවුහු එක්දිනක් පියා සන්තක වෙළදාම කරගෙන යන්නෙමුයි කියා එක් ගමකට ගොස් කහවණු දහසක් ලැබ එන්නාහු ගංතෙර නැවක් බලාපොරොත්තුවෙන් බත්මුල අනුභව කළහ. බෝසතාණන් වහන්සේ ඉතිරි බත් ගඟෙහි මාලුන්ට දී ගඟට අරක්ගත් දේවතාවාට පින් අනුමෝදන් කළහ. දේවතාවා පින් අනුමෝදන් වීමෙන්ම දිව සැපතින් වැඩිදියුණු වී තමන්ගේ සැපසම්පත් වැඩිවීම සිහි කරමින් ඒ කාරණාව දැන ගත්තේය. බෝසතාණන් වහන්සේද වැලිතලාවෙහි උතුරුසළුව එළාගෙන වැතිරී නින්දට බැසගත්හ. ඔහුගේ බාල සහෝදරයා වනාහි ටිකක් සොර ගති ඇත්තෙකි. ඔහු ඒ කහවණු බෝසතාණන් වහන්සේට නොදී තමන් තනියම ගනු කැමැත්තෙන් ඒ කහවණු පොදිය සමාන එක් ගල්කැට පොදියක් සාදා පොට්ටනි දෙකම එකට තැබුවේය. නැවට නැග ගඟ මැදට ගිය දෙදෙනාගෙන් බාලයා නැවට කොටා (තට්ටුකොට) ගල්කැට පොදිය දියට දමන්නෙමියි සිතා කහවණු දහස බැඳි පොදිය දැම්මේය. අය්යේ, කහවණු දහස ජලයට වැටුණි. කුමක් කරමුදැයි කීවේය. ජලයේ වැටුණු විට කුමක් කරන්නද? ඒ ගැන නොසිතන්නැයි කීය. නදී දේවතාවා “මම මොහු විසින් දෙන ලද පිං අනුමෝදන් වී දිව යස ඉසුරු වැඩිකර ගතිමි. මොහුට අයත් දේ රකින්නෙමි” යි සිතුවේය. තමන්ගේ ආනුභාවයෙන් ඒ මසුරන් පොදිය එක් ලොකු කටක් ඇති මසෙකු ලවා ගිල්ලවා තමා අරක් ගත්තේය. (රැකවරණය භාරගත්තේය) ඒ සොරාද ගෙදර ගොස් මවිසින් අය්යා වංචා කරන ලදි යයි සිතා පොට්ටනිය ලිහා බලන්නේ ගල්කැට දැක හදවතින් තැවෙමින් ඇඳවිට්ටම අල්ලාගෙන නිදාගත්තේය.
එකල මසුන් මරන්නෝ මසුන් ඇල්ලීමට දැල දැමූහ. ඒ මාලුවා දේවතාවගේ අනුහසින් දැලට පිවිසියේය. මසුන් මරන්නෝ ඌ විකුණන්නට නගරයට පිවිසියහ. මිනිස්සු මහ මාලුවා දැක මිළ විමසත්. ධීවරයෝ කහවණු දහසකුත් මාසක හතක් දී ගනිව් යයි කියති. මිනිස්සු කහවණු දහසක් වටිනා මසෙකු අප දුටුවෙමුයි අපහාස කරත්. ධීවරයෝ මාලුවා ගෙන බෝසතාණන් වහන්සේගේ නිවස ළඟට ගොස් මේ මාලුවා ගනිව් යයි කීවාහුය. මුගේ මිළ කීයද? මාසක හතක් දී ගන්නැයි කීහ. අන් අයට දෙනවානම් කීයකට දෙනවාද? අන් අයට නම් කහවණු දහසක් සහ මාසක හතකට දෙමු. නුඹලා මාසක හතක් ගන්නැයි කීහ. හෙතෙම ඔවුන්ට මාසක හතක් දී මාලුවා බිරිඳට යැව්වේය. ඈ මාලුවාගේ බඩ පලමින් කහවණු දහසේ පොදිය දැක බෝධිසත්ත්වයන් වහන්සේට සැල කළාය. බෝධිසත්ත්වයන් වහන්සේ එය බලා තමන්ගේ සලකුණ දැක තමන්ගේ බව දැන දැන් මේ ධීවරයෝ මේ මාලුවා අනුන්ට දෙමින් කහවණු දහසක් හා මාසක හතකට දෙති. අප වෙත පැමිණ කහවණු දහස අපට අයිති බැවින් මාසක හතක් ගෙන දුන්නාහුය. මෙහි අතරතුර සිද්ධි නොදන්නවුන්ට කිසිවක් ඒත්තු ගන්වන්නට නොහැකි යයි සිතා,
යන පළමු ගාථාව කීය.
මත්ස්‍යයෝ (මසුරන්) දහසකට වඩා වටිති යන මේ කරුණ අදහන්නෙක් නැත. මෙහි මටද මාසක සතක් ඇත. මමද ඒ මාලුවැල මිළදී ගතිමි.
එහි, **අධිකං** යනු අන් අය විසින් විමසන ලද ධීවරයෝ මාසක හතක් වැඩි කහවණු දහසක් අගය බව කියත්. **න සො අත්‍ථි ඉමං සද්දහෙය්‍ය **යනු මේ කරුණු ප්‍රත්‍යක්‍ෂ වශයෙන් නොදැන මගේ වචනය විශ්වාස කරන පුද්ගලයෙක් නැත. මාලුවෝ කහවණු දහසක් වටිති යන මේ කරුණු විශ්වාස කරන පුද්ගලයෙක් නැත. ඒ නිසාම ඒ මාලු අන් අය විසින් නොගන්නා ලදහ යන අර්ථයයි. **මය්හඤ්ච අස්සු** යනු මට මාසක හතක් යයි කිහ. **මච්ඡුද්දනං** යනු මාලු සමූහය. ඒ මාලුවා සමග එකට බඳින ලද අනික් මාලු, ඒ සියලුම මාලුවැල සඳහා කියන ලදි. **කිණෙය්‍යං** යනු මිළදී ගත්තෙමි. මාසක හතක් දී මෙපමණ මාලු වැලක් ගත්තෙමි යන අර්ථයයි.
මෙසේත් කියා කුමක් නිසා මා විසින් මේ කහවණු ලබන ලද්දැයි මේ කාරණය සිතීය. ඒ අවස්ථාවෙහි ගඟට අරක් ගත් දෙවියා අහසෙහි, පෙනෙන ස්වරූපයෙන් සිට මම ගඟෙහි දේවතා වෙමි. නුඹ විසින් ඉතිරි බත් මාලුන්ට දී මට පින් දෙන ලදි. ඒ නිසා මම නුඹට අයත් දෙය රැකීමට ආවෙමියි පැහැදිලි කරමින්
යන ගාථාව කීය.
මාලුන්ට කෑම දී මට පින් අනුමෝදන් කළේය. නුඹ අනුමෝදන් කළ ඒ පින් සිහිකරන මා විසින් තොපගේ ධනය රක්නා ලදි.
එහි, **දක්ඛිනං** යනු මේ ස්ථානයේදී දක්‍ෂිණාව නම් පින්දීමය. **සරන්තියා තකං අපචිතිං තයා** යනු ඔබ විසින් මට කරන ලද ඒ පින්දීම සිහිකරන්නා වූ මා විසින් ඔබේ මේ ධනය රකින ලදි යන අර්ථයි.
මෙය කියා ඒ දෙවියා ඔහුගේ මල්ලී විසින් කරන ලද කපටි ක්‍රියාව සම්පූර්ණයෙන් කියා ඔහු දැන් තැවෙන හදවතින් වැතිරී සිටියි. දුෂ්ට සිත් ඇත්තාට අභිවෘද්ධියක් නම් නැත. මම වනාහි නුඹ සන්තක වස්තුව නොනසේවායි සිතා ඒ ධනය ගෙනවිත් දුන්නෙමි. මේ ධනය නුඹේ මල්ලීට නොදී සියල්ල නුඹම ගන්නැයි කියා ගාථාව කීවේය.
යන තෙවන ගාථාව කීය.
දුෂ්ට සිත් ඇත්තාට දෙලෝ දියුණුව සිදු නොවේ. අධර්ම කර්ම කරන්නෙක් පියා සතු වස්තුව සොහොයුරාට වංචා කළේද දෙවියෝ ඔහුම නොපුදත්.
එහි, **නඵාති හොති** යනු එබඳු පුද්ගලයෝ මෙලොව හෝ පරලොව හෝ අභිවෘද්ධියක් නම් නොවෙයි. **නචාපිනං** යනු ඔහු සතු දෙය රකිමින් දෙවියෝ ඒ පුද්ගලයා නොපුදති.
මෙසේ දේවතාවා මිත්‍රද්‍රෝහී හොරාට කහවණු නොදෙනු කැමතිව මෙසේ කීවේය. බෝසතාණන් වහන්සේ වනාහි එසේ කරන්නට නොහැකි යයි කියා ඔහුටද කහවණු පන්සියයක් යැව්වේමය.
බුදුරජාණන් වහන්සේ මේ ධර්මදේශනාව ගෙනහැර දක්වා චතුරාර්ය සත්‍යය දේශනාකොට ජාතක කථා නිමවා වදාළ සේක. සත්‍ය දේශනාව කෙළවර වෙළෙන්දා සෝවාන් ඵලයෙහි පිහිටියේය. එදා කණිටු සොයුරා දැන් කපටි වෙළෙන්දාය. අය්යා වනාහි මම ම වූයෙමි යි වදාළ සේක.
**නානාච්ඡන්‍දා මහාරාජං** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරනසේක් ආයුෂ්මත් ආනන්ද තෙරුන් වහන්සේගේ වර ලැබීම අරබයා වදාළ සේක. කථාවස්තුව එකළොස්වන නිපාතයේ ජුණ්හ ජාතකයෙහි මතු සදහන් වන්නේය.
බෝසතාණන් වහන්සේ වනාහි යටගිය දවස බරණැස් නුවර බඹදත් රජු රජ කරද්දී ඹහුගේ අගමෙහෙසියගේ කුසෙහි පිළිසිඳ ගෙන ඉපිද වැඩිවියට පැමිණ තක්සලා නුවරින් ශිල්ප හදාරා පියාගේ ඇවෑමෙන් රජකමට පැමිණියහ. ඔහුගේ තනතුරෙන් ඉවත්කළ පියාගේ පුරෝහිතයෙක් ඇත. ඔහු දුප්පත් වී දිරාපත් වූ ගෙයක වාසය කරයි. ඉක්බිති එක්දිනක් බෝසතාණන් වහන්සේ වෙස් වළාගෙන රාත්‍රී කාලයෙහි නගරය පරීක්‍ෂා කරමින් හැසිරෙයි. සොරකමෙහි යෙදූ සොරු එක් සුරා පලකින් සුරා පානය නොට අමතර සුරා කලයකින් ගෙන තමන්ගේ ගෙට යමින් ඇතුල් වීථියෙහි ඔහු දැක බොල, තෝ කවුදැයි කියා පහරදී උතුරුසළුව ගෙන සුරාකලය ඔහු ලවා රැගෙන තැති ගන්වමින් ගියාහුය. (තනතුරින් ඉවත් කළ) ඒ බමුණා වනාහි ඒ අවස්ථාවෙහි (නිවසින්) නික්ම ඇතුල් වීථියෙහි (පාරට බැස) සිටියේ නැකැත් කරු බලමින් රජතුමා සතුරන් අතට පත් වූ බව දැන බැමිණිය ඇමතුවේය. ඈ ඇයි ස්වාමීනි කියා වේගයෙන් ඔහු ළගට ආවාය. ඉක්බිති ඔහු ඇයට සොඳුරිය, අපගේ රජතුමා සතුරන් වසඟයට ගියේයයි කීවේය. ස්වාමීනි, රජතුමා පිළිබඳ පුවත ඒ බමුණෝ දනිත්දැයි ඇසුවාය.
රජතුමා බමුණාගේ ශබ්දය අසා ටිකදුරක් ගොස් ධූර්තයනට මහත්වරුනි, මම දුප්පත් මිනිසෙක්මි. මේ උතුරුසළුව රැගෙන මා නිදහස් කරනු මැනවියි කීය. ඔවුහු නැවත නැවතත් එසේ කියන ඔහු කරුණාවෙන් මුදාහළහ. රජතුමා බමුණා වසන ගෙය සලකුණුකොට නැවතුනේය. බමුණාද සොඳුරිය, අපගේ රජතුමා සතුරන්ගෙන් මිදුනේ යයි කීවේය. රජතුමා එයද අසා ප්‍රාසාදයට නැංගේය. රාත්‍රිය ගෙවී ගියකල්හි (උදෑසන) බමුණන් කැඳවා ආචාර්යවරුනි, රාත්‍රියෙහි නැකැත්කරු බැලුවාහුදැයි විචාළේය. එසේය දේවයන් වහන්ස! යහපත්ද අයහපත්ද? දේවයන් වහන්ස, යහපත්ය. කිසියම් ග්‍රහ පීඩාවක් නැත්ද? නැත දේවයන් වහන්ස. රජතුමා අසවල් ගෙයි බමුණා කැඳවන්නයි කියා පැරණි පෙරෙවි බමුණා කැඳවා ඇදුරුතුමනි කෙසේද? රාත්‍රියෙහි නුඹ නැකත්කරු දුටුවාදැයි විචාළේය. එසේය දේවයන් වහන්ස! එහි කිසියම් ග්‍රහ පීඩාවක් ඇද්ද? එසේය මහරජතුමනි, අද රාත්‍රී ඔබවහන්සේ සතුරන්ගේ වසඟයට පත්ව මොහොතින් නිදහස් වීයැයි කීය. රජතුමා නක්‍ෂත්‍රය දන්නා කෙනෙකු මෙවැන්නෙකු විය යුතුයයි පවසා සෙසු බමුණන් බැහැරකොට, බමුණ, තොපට මම පැහැදුනෙමි. වරයක් ගන්නැයි කීවේය. දේවයන් වහන්ස! අඹුදරුවන් සමග කතාබහ කොට ගත්තෙමියි කීය. යන්න කතාබහකොට එන්නැයි කීය.
ඔහු ගොස් බැමිණියද පුතාද ලේලියද දාසියද කැඳවා රජතුමා මට වරයක් දෙයි. කුමක් ගන්නෙමිදැයි විචාළේය. බැමිණිය මට දෙනුන් සියයක් ගෙනෙන්නැයි කීවාය. ඡත්තනම් පුතා මට කුමුදු (සුදු) පැහැයෙන් යුත් සෛන්ධව අසුන යෙදූ උතුම් රථයක් ගෙනෙන්නැයි කීය. ලේලිය මට මැණික් කුණ්ඩලාභරණය ආදීකොට සියලු ආභරණ ගෙනෙන්නැයි කීවාය. පුණ්ණා නම් දාසිය මට වංගෙඩියක්, මෝල්ගහක් සහ කුල්ලක් ගෙනෙන්නැයි කීවාය. බමුණා වනාහි ගම්වරක් (ගමක්) ගනු කැමැත්තෙන් රජු සමීපයට ගොස්, බමුණානෙනි, ඔබේ අඹුදරුවන්ගෙන් විමසුවේදැයි ඇසූවිට, එසේය මහරජ, විමසුවෙමි. නමුත් ඒකමතික බවක් නම් නැතැයි කියා
මහරජතුමනි, වෙන වෙන දේවල් කැමති අපි එකගෙයි වාසය කරමු. මම ගම්වරයක් කැමැත්තෙමි. බැමිණිය ගවයන් සියයක් කැමැත්තීය.
ඡත්ත මානවක ආජානේය අසුන් යෙදූ රියක්ද, ලේලිය මිණිකොඬොළක්ද පුණ්ණිකා නම් දාසිය (කුළු මෝල්ගස් සහිත) වංගෙඩියක්ද කැමතිය.
එහි. **ඉච්ඡෙ** යනු කැමති වෙමි. **ගවං සතං** යනු රතු දෙනුන් සියයක්. **කඤ්ඤා** යනු ලේලිය. **යාචෙසා** යනු අපගේ ගෙදර සිටින යම් මේ** පුණ්ණිකා** පූර්ණිකා නම් දාසිය වන ජන්මයෙන් (උපතින්) පහත් වූ ඈ කුල්ල මෝල්ගස සමග **උදුක්ඛලං අභිකංඛති** වංගෙඩියක් කැමති වන්නීය.
රජතුමා සියල්ලන්ටම කැමති කැමති දේවල් දෙන්නැයි අණ කරමින්,
බමුණාට ගම්වරයක්ද බැමිණියට ගවයන් සියයක්ද ඡත්‍ර නම් බමුණු පුතාට ආජානේය අසුන් යෙදූ රියක්ද, ලේලියට මැණික් යෙදූ කනේ පළඳින ආභරණයක්ද. හීන වූ මේ පුණ්ණිකා දාසියට වංගෙඩියක් මෝල්ගසක් පිළියෙළ කොට දෙමි.
එහි, **යඤ්චෙතං** යනු මේ **පුණ්ණිකං** යනු පූර්ණිකාව යමක් කියයිද, **ජම්මිං උදුක්ඛලං** **පටිපාදෙථ** උපතින් පහත් තැනැත්තියට ඒ වංගෙඩිය ලබා දෙවන්න.
මෙසේ රජතුමා යමක් බමුණා විසින් පතන ලදද එයද, තවත් මහත් සම්පත් දී මෙතැන් පටන් අපට කළයුතු කටයුතුවලදී උත්සාහ වන්නැයි කියා බමුණා තමා ළඟ සේවයට යෙදීය.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල බමුණා ආනන්දය. රජතුමා වනාහි මම ම වූයෙමි යි වදාළ සේක.
**සීලං කිරෙව කල්‍යාණං** යන මේ දේශනාව බුදුරජාණන් වහන්සේ දෙවුරම් වෙහෙරෙහි වැඩවාසය කරන සේක් සිල් ගැන විමසන එක් බමුණෙකු අරබයා වදාළ සේක. වර්තමාන හා අතීත කථාවස්තු යට (මුලදී) ඒකක නිපාතයෙහි සීලවිමංසක ජාතකයෙහි විස්තර කරන ලදි. මෙහි වනාහි බරණැස් නුවර බඹදත් රජු, රජ කරද්දී ඔහුගේ පෙරෙවි බමුණා තමන්ගේ සීලය විමසන්නෙමියි, මසුරන් තිබෙන පුවරුවෙන් දින දෙකක්, එක එක කහවණුව බැගින් ගත්තේය. ඉක්බිති තෙවන දවසේ ඔහු සොරෙකැයි කියා අල්ලාගෙන, රජු ළඟට පැමිණවූහ. ඔහු අතරමගදී සර්පයෙකු නටවනු අහිකුණ්ඨකයෙකු දුටුවේය. ඉන්පසු රජතුමා ඔහු දැක, පින්වත කුමක් නිසා මෙබඳු දෙයක් කළේදැයි විචාළේය. බමුණා තමන්ගේ සීලය විමසනු කැමති නිසා යැයි කියා,
යනුවෙන් කීවේය.
ආචාර සීලයම යහපත්ය. සිලය ලෝකයේ අනුත්තරය බලව, දරුණු විෂ ඇති නයා පවා සිල්වතෙකැයි කියා හිංසා කරුණු නොලැබේ.
සිල්වතා යම් සීලයක් නිසා ආර්ය පැවතුම් ඇත්තෙක් යැයි, කියනු ලැබේද? ලොව නිර්භය තත්ත්වයකැයි දන්නා ලදද එබඳු සීලය මම සමාදන් වෙමි.
සිල්වතා නෑයන්ට ප්‍රිය වෙයි. මිතුරන් අතරෙහි බබළයි. මරණින් මතු දෙව්ලොව උපදියි.
එහි, **සිලං** යනු මනා හැසිරීමයි**. කිර** යනු පරම්පරාගත අර්ථයෙහි නිපාතයකි**. කල්‍යාණං** යහපත්. සීලය යහපත්ලු යනුවෙන් මෙසේ නුවණ ඇත්තෝ කියති යන අර්ථයි. **පස්ස** යනු තමන්ටම කියයි. **න හඤ්ඤති** යනු අනුන්ටද නොවෙහෙසයි. අනුන් විසින් නොවෙහෙසනු ලැබේ. **සමාදිස්සං** යනු සමාදං වෙමි. **අනුමතං සිවං** යනු ආරක්‍ෂා සහිතය. නිර්භයය යනුවෙන් මෙසේ නුවණ ඇත්තන් විසින් පිළිගන්නා ලදි. **යෙන වුච්චති** යනු යම් සීලයකින් සිල්වත් වූ පුරුෂයා ආර්ය වූ බුදුවරයන්ගේ පුතිපත්තිය අනුව හැසිරෙන්නේ, **අරියවත්තිසමාචාරො** යයි කියනු ලැබේ. මම එය සමාදන් වන්නෙමියි යන අර්ථයයි. **විරොච**ති යනු පර්වත මතුවෙහි ගිනිකන්දක් මෙන් බබළයි.
මෙසේ බෝසතාණන් වහන්සේ ගාථා තුනකින් සීල වර්ණනාව ප්‍රකාශ කරමින් රජුට දහම් දෙසා මහරජතුමනි, මගේ ගෙයි පියා සන්තක වූද මව සන්තක වූද මා විසින් උපදවන ලද්දා වූද ඔබවහන්සේ විසින් දෙන ලද්දා වූ බොහෝ ධනය ඇත. කෙළවරක් නොපෙනෙයි. මම වනාහි සිල් විමසමින් මසුරන් තිබූ පුවරුවෙන් කහවණු ගත්තෙමි. දැන් මවිසින් මේ ලෝකයෙහි, ජාතිය, ගෝත්‍රය, කුල යන කොටස්වල පහත් බවද සීලයෙහිම උසස් බැව්ද දැනගන්නා ලදිමි. මම පැවිදි වන්නෙමි. මගේ පැවිද්දට අවසර දෙන්නැයි අවසර ඉල්ලාගෙන රජතුමා විසින් නැවත නැවතත් (නවතින්නට) ඉල්ලා සිටියදීත්, නික්මී හිමාල වනයට පිවිස තාපස පැවිද්දෙන් පැවිදිව සමාපත්ති උපදවාගෙන බඹලොව උපන්හ.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල සිල් විමසූ පෙරෙවි බමුණා මම්ම වූයෙමියි වදාළ සේක.


5. කුම්භ වර්‍ගය
**සබ්බකාමදදං කුම්හං** යන මේ දේශනාව බුදුරජාණන් වහන්සේ ජේතවනාරාමයේ වැඩවාසය කරන සේක් අනේපිඬු මහ සිටාණන්ගේ බෑණා කෙනෙකු අරබයා වදාළ සේක. ඔහු වනාහි මව්පියන් සන්තක හතළිස් කෝටියක් රන් සුරාපානයෙහි නියුක්ත වීමෙන් නසා, සිටුතුමා සමීපයට ගියේය. හෙතෙම ඔහුට වෙළදාම් කරන්නැයි කියා කහවණු දහසක් දුන්නේය. එයද නාස්ති කොට නැවතත් සිටුතුමා ළගට ගියේය. නැවත ඔහුට පන්සියයක් දෙවීය. ඒවාද නාස්තිකොට නැවත ආවා වූ ඔහුට දළ රෙදි දෙකක් දෙවීය. ඒවාද නාස්ති කොට ආ ඔහුගේ බෙල්ලෙන් අල්ලා නෙරපා හැරියේය. හෙතෙම අනාථ වී අනුන්ගේ අගුපිලක් ළඟ කලුරිය කළේය. ඔහුගේ සිරුර එතනින් ඇද බැහැරට දැමූහ. අනේපිඬු සිටුතුමා විහාරයට ගොස් බෑණාගේ සියලු පුවත් තථාගතයන් වහන්සේට සැල කළේය. බුදුරජාණන් වහන්සේ නුඹ මේ තැනැත්තා කෙසේ සෑහීමකට පත්කරන්නෙහිද, මම පෙර සියලු සම්පත් ලබාදෙන කළයක් දී සෑහීමකට පත් කරන්නට නොහැකි වූයෙමියි වදාරා ඔහු විසින් ඉල්ලන ලදුව අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී බෝසතාණන් වහන්සේ සිටු කුලයෙහි ඉපදී පියාගේ ඇවෑමෙන් සිටු තනතුර ලැබූහ. ඔහුගේ ගෙදර පොළව යට සතළිස් කෝටියක් ධනය විය. ඔහුට එකම පුතෙක් සිටියේය. බෝසතාණන් වහන්සේ දානාදී පිංකොට කලුරිය කළාහු ශක්‍රදෙව් රජව උපන්හ. ඉක්බිති ඔහුගේ පුතා වීථිය අවුරා මඩුවක් කරවා මහජනයා පිරිවරන ලද්දේ හිඳගෙන රා බොන්නට පටන් ගත්තේය. හෙතෙම පිණුම් ගැසීම්, දිවීම්, ගී කීම්, නැටීම් ආදිය කරන්නන්ට දහස දහස බැගින් දෙමින් ස්ත්‍රීන්ට සුරාවට මස් ආදියට ලොල්ව ආදියට පැමිණ ගී කියන අය කොහිද? නටන අය. වාදනය කරන අය කොහිදැයි ගී නැටුම් අර්ථ වූයේ ඒවායේ ප්‍රමාද වී ඇවිදින්නේ නොබෝ කලකින් සතළිස් කෙළක් ධනය පරිභෝග කළයුතු අනුභව කළයුතු දෑ සඳහා නාස්ති කොට දුප්පත්ව බැගෑපත්ව වැරහැල්ලක් ඇඳගෙන හැසුරුණේය. ශක්‍රයා ආවර්ජනා කරන්නේ ඔහුගේ දුප්පත් බව දැක පුත්‍ර ප්‍රේමයෙන් අවුත් කැමති සියලු සම්පත් දෙන කළයක් දී, දරුව! මේ කළය නොබිඳෙන අයුරින් රැකගන්න. මේ කළය ඔබට ඇතිකල්හි ධනයෙහි ප්‍රමාණයක් නම් නොවන්නේය. නොපමාව කටයුතු කරන්නැයි අවවාද දි දෙව්ලොවටම ගියේය. ඔහු එතැන් පටන් රා බොමින් හැසිරුණේය. ඉක්බිති එක්දිනක් සුරාවෙන් මත් වී ඒ කළය අහසට දම දමා අල්ලමින් සිටිනවිට එක්වරක් අල්ලාගත නොහැකි විය. කළය බිම වැටී බිඳුණේය. එතැන්පටන් නැවත දිළිඳු වී ඉරුණු වැරහැල්ලක් ඇඳගෙන භාජනයක් ගත් අත් ඇතිව හිඟමනේ හැසිරෙමින් අගුපිළක මළේය.
බුදුරජාණන් වහන්සේ මේ අතීත කථාව ගෙනහැර දක්වා,
සියලු වස්තු කාමයන් දීමට සමත් කළය ලැබ ධූර්තයා එය රකින තෙක් සැප ලබයි. (ලැබීය)
යම් කලෙක සුරා මදයෙන් මත්වූයේ උඩඟු වූයේ සැලකිලි රහිත වූයේ කළය බින්දේද? ඉන්පසු නග්න වූයේ වැරහැලි හැන්දා වූ මෝඩයා වැනසෙයි.
එපරිදි යමෙක් ධනය ලැබ පමණ නොදැන පරිභෝග කෙරේද, ඒ අනුවණයා භද්‍රඝටය බිඳගත් ධූර්තයා සේ පසුව තැවෙයි.
මේ අභිසම්බුද්ධ ගාථා වදාරා ජාතක කථාව නිමවා වදාළ සේක.
එහි, **සබ්බකාම දදං** යනු සියලුම වස්තු කාමයන් දීමට සමත් කළය**. කුටං** යනු කළයටම වචනයකි. **යාව** යනු යම් පමණ කලක්**. අනුපාලෙති** යනු යම් කිසිවෙක් මෙබඳු දෙයක් ලබා යම්තාක් රකියිද, **තාච සො සුඛමේධනි** යනු ඒ තාක් ඔහු සැප ලබයි යන අර්ථයයි. **මත්තො ච දිත්තොච** යනු සුරා මදයෙන් මත්වූයේ අහංකාරයෙන් යුක්තව (දිලෙන) **පමාදා කුම්භමබ්භිදා** යනු ප්‍රමාදයෙන් කළය බින්දේය. **නග්ගො ච පොත්‍ථො ච** යනු කිසියම් දිනක නිරුවත්ව කිසිදිනෙක, රිටි සුඹුලු වස්ත්‍රයක් ඇඳ ඇති බැවින්, පොත්ථ නමි. **එවමෙව** යනු මෙසේම. **අමත්තව** යනු අපමණ, **තප්පති** යන සෝක කරයි.
එකල කළය බිඳ ගත් ධූර්තයා සිටුතුමාගේ බෑණා විය. ශක්‍රයා වනාහි මම ම වූයෙමි යි වදාළහ.
**බාරාණස්ස මහාරාජා **යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් බිම්බා දේවියට සැරියුත් මහතෙරුන් වහන්සේ විසින් ගෙනවිත් දෙන ලද රෝහිත මාලු, හා අළුත් ගිතෙල් මිශ්‍රවූ ඇල්හාලේ බතක් අරබයා වදාළ සේක. කථාවස්තුව මුලින් කියන ලද අභ්‍යන්තර ජාතකයේ කථා වස්තුවට සමානය. එකල්හි තෙරණියගේ උදර වාතය කිපුනේය. රාහුල තෙරුන් වහන්සේ සැරියුත් තෙරුන් වහන්සේට සැලකර සිටියහ. සැරියුත් මහතෙරුන් වහන්සේ රාහුල තෙරුන් ආසන ශාලාවෙහි වඩාහිඳුවා කොසොල් රජුගේ මාලිගාවට වැඩමවා රෝහිත මාලු සහ අළුත් ගිතෙල් මිශ්‍ර ඇල්හාලේ බත් ගෙනවුත් රාහුල තෙරුන්ට දුන්හ. උන්වහන්සේ මව් තෙරණියට දුන්හ. තෙරණිය ඒවා වැළඳූ මොහොතේම උදර වාතය සංසිඳුණේය. රජතුමා පුරුෂයන් යවා පරීක්‍ෂා කරවා එතැන් පටන් තෙරණියට එබඳු බත් දුන්නේය. ඉක්බිති එක්දවසක් භික්‍ෂූහු දම්සභාවෙහිදී ඇවැත්නි, දම්සෙනෙවි සැරියුත් මහරහතන් වහන්සේ තෙරණියට මෙබඳු වූ බොජුනකින් සංග්‍රහ කළ සේකැයි කථාවක් මතුකළහ. බුදුරජාණන් වහන්සේ එහි වැඩමවා මහණෙනි, කවර කථාවකින් යුතුව දැන් මෙහි සිටියාහුදැයි විචාරා මෙනම් කථාවෙන් යයි කී කල්හි මහණෙනි! සැරියුත් රාහුල මාතාවට පැතූ දේ සපයා දුන්නේ දැන් පමණක් නොවේ. පෙරත් දුන්නේමැයි වදාරා අතීතය ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී බෝසතාණන් වහන්සේ කපුටු යෝනියෙහි ඉපදී වැඩිවියට පත්ව කපුටන් අසූදහසකට නායක වූ සුපත්ත නම් කපුටු රජවූහ. කවුඩාගේ අගමෙහෙසිය වනාහි සුඵස්සා නම් කපුටිය වූවාය. සෙන්පතියා සුමුඛ නම් විය. හෙතෙම අසූ දහසක් කපුටන් පිරිවරන ලද්දේ බරණැස් නුවර ඇසුරුකොට වාසය කළේය. හෙතෙමේ එක්දිනක් සුඵුස්සා රැගෙන ගොදුරු සොයමින් බරණැස් රජුගේ මුළුතැන් ගෙයි වහළ උඩින් ගියේය. අරක්කැමියා රජතුමාට නොයෙක් ආකාර මස් මාලු ව්‍යඤ්ජන පිරිවරන ලද භෝජනය සපයා බඳුන් ටිකක් ඇර තබා උණුසුම නිවෙන තෙක් සිටියේය. සුඵස්සා මස් මාලු සුවඳ ආඝ්‍රාණය කොට රජබොජුන් කනු කැමතිව එදින නොකියා පසුදින එන්න සොඳුරිය! කෑම සෙවීම පිණිස යමුයි කියන ලදුව කිය න නුඹවහන්සේ යන්න. මට එක් දොළක් (ආසාවක්) ඇතැයි කියා කිනම් දොළදුකක්දැයි ඇසූ කල බරණැස් රජුගේ භෝජනය කනු කැමැත්තෙමියි කීවාය. මට එය යම් විදියකින් ලබා ගන්නට නොහැකි වී නම් ඒ නිසා ජීවිතය පරිත්‍යාග කරන්නෙම් දේවයන් වහන්ස යයි කීවාය. බෝසතාණන් වහන්සේ සිතමින් හුන්හ. සුමුඛ නම් සෙන්පතියා අවුත් මහරජතුමනි! නොසතුටු සිතින් සිටින්නේ ඇයිදැයි විචාළේය. කපුටු රජ ඒ කාරණය සැල කළේය. සෙන්පතියා, මහරජතුමනි, ඒ ගැන නොසිතන්නැයි ඒ දෙදෙනාම සනසා අද නුඹ වහන්සේ මෙහිම සිටිනු මැනවි. අපි බත් රැගෙන එන්නෙමුයි කියා ගියේය.
හෙතෙම කපුටන් රැස්කරවා ඒ කාරණය කියා එව් බත් ගෙනෙන්නෙමුයි කපුටන් සමග බරණැස් නුවරට පිවිස මුළුතැන් ගේ නුදුරෙහි කවුඩන් කොටස් කොටස් කොට ඒ ඒ තැන ආරක්ෂාව පිණිස තබා තෙමේ කවුඩු යෝධයන් අටදෙනෙකු සමග රජතුමාට බත්ගෙන යන වේලාව බලමින් මුළුතැන් ගෙයි වහළ මත හිඳ ගත්තේය. ඒ කපුටන්ට රජතුමාට බත් ගෙන යද්දී මම භාජන පෙරළන්නෙමි. භාජන වැටුණු කල්හි මගේ ජීවිතය නැත. (ඉතිරි නොවෙයි) නුඹලා අතරින් හතර දෙනෙක් කටපුරා බත්ද හතර දෙනෙක් මස් මාලුද ගෙන ප්‍රජාපතිය (දේවිය) සහිත කවුඩු රජතුමාව අනුභව කරවව්. සේනාපතියා කොහිදැයි ඇසූ කල්හි පසුව එති’යි කියන්නැයි කීය. ඉක්බිති අරක්කැමියා බත් හා ව්‍යඤ්ජන සම්පාදනය කොට කදෙහි තබාගෙන රජමැදුරට පිටත් විය. ඔහු රජමිදුලට ගියකල්හි කපුටු සෙන්පතියා කපුටන්ට සංඥාවක් දී ඉගිලී ගොස් අරක්කැමියාගේ පපුවෙහි වසා නියපොතුවලින් පහර දී හෙල්ලක් වැනි තුඩින් ඔහුගේ නාසය අගට පහරදී නැගිට පා දෙකින් ඔහුගේ මුහුණ වැසුවේය. රජතුමා සඳලුතලයේ සක්මන් කරමින් ලොකු වා කවුළුවෙන් බලා ඒ කපුටාගේ ක්‍රියාව දැක අරක්කැමියාට ශබ්දයක් කොට එම්බල අරක්කැමිය, භාජන විසිකොට කපුටාම අල්ලා ගන්නැයි කීවේය. ඔහු භාජන ඉවත දමා කපුටා දැඩිව අල්ලා ගත්තේය. රජතුමා (ඔහුට) මෙහි එන්නැයි කීය.
ඒ අවස්ථාවෙහිදී කපුටෝ ඇවිත් තමන් ඇති තරම් අනුභවකොට සෙස්ස කියන ලද ක්‍රමයට ගෙන ගියාහුය. ඉක්බිති සෙසු කපුටෝ ඇවිත් ඉතිරි ඒවා අනුභව කළහ. ඒ කපුටන් අටදෙනා ගොස් දේවිය සහිත රජතුමාට කැවූහ. සුඵස්සාවගේ දොළදුක සන්සිඳුනේය. අරක්කැමියා කපුටා රජතුමා වෙත ඉදිරිපත් කළේය. ඉක්බිති රජතුමා කපුටාගෙන් “එම්බා කපුට, තෝ මා ගැන සිතාවත් ලජ්ජාවට පත් නොවූයෙහිය. අරක්කැමියාගේද නාසය තුවාල කළෙහිය. බත් භාජනද බින්දේය. තමන්ගේ ජීවිතයද නොරැක්කෙහිය. කුමක් නිසා මෙබඳු ක්‍රියාවක් කළෙහිදැයි විමසීය. කපුටා කියන්නේ මහරජතුමනි, අපගේ රජ්ජුරුවෝ බරණැස් නුවර ඇසුරුකොට වසයි. මම ඔහුගේ සේනාපතියා වෙමි. රජුගේ සුඵස්සා නම් බිරිඳ දොළදුක් ඇතිව ඔබවහන්සේගේ භෝජනය කනු කැමැත්තීය. අපේ රජතුමා ඇගේ දොළදුක මට කීවේය. මම එහිදීම මගේ ජීවිතය පරිත්‍යාගකොට (ජීවිත ආශාව හැරදමා) ආවෙමි. දැන් මා විසින් ඇයට භෝජනය යවන ලදි. මගේ මනදොළ මුදුන් පැමිණියේය. මේ කාරණය නිසා මා විසින් මෙබන්දක් කරන ලදී යයි දක්වමින්,
යන මේ ගාථා කීවේය.
මහරජ, බරණැස් නුවර නිවැසි අසූදහසක් පමණ කපුටන් පිරිවරා ගත් සුපත්ත නමැති කපුටු රජෙක් ඇත.
දොළදුක් ඇති සුඵස්සා නම් ඔහුගේ බිරිඳ රජුගේ (ඔබ වහන්සේගේ) මුළුතැන්ගෙයි පිසූ අළුත් රාජභෝජනය අනුභව කරන්නට කැමැත්තීය.
මම ඔවුන්ගේ දූතයෙක්මි. රජතුමා විසින් එවන ලද්දෙමි. මම මෙහි ආවෙමි. සිය ස්වාමියාට සත්කාර කරමි. එහෙයින් අරක්කැමියාගේ නාසයෙහි වණය කෙළෙමි. (නාසය තුවාල කළෙමි.)
එහි, **බාරාණස්සං** යනු බරණැස් නගරයෙහි, **නිවාසිකො** යනු නිරතුරුව වසන්නෙක්මි. **පක්කං** යනු නොයෙක් ආකාරයෙන් සම්පාදනය කරන ලද. (‘පක්කං’ වෙනුවට) ඇතැමෙක් ‘සිද්ධං’ යනුවෙන් පාඩම් කරති. **පච්චග්ඝං** යනු උණුසුම්, පිළුණු නොවූ, නැතහොත් මෙහි මස් මාලු ව්‍යඤ්ජන අතරින් එක එකක් මහත් සේ වටී යන අර්ථයෙන් **පච්චග්ඝං. තෙසාහං පහිතො දූතො රඤ්ඤො චම්හි ඉධාගතො** යනු මම ඒ දෙදෙනාගේම දූතයාය. අණ පිළිපදින්නාය. රජතුමා විසින් එවන ලද්දේ වෙමි. ඒ නිසා මෙහි ආවෙමි යන අර්ථයි. **භත්තු අපචිතිං කුම්මි** යනු ඒ මම මෙසේ පැමිණ තමන්ගේ ස්වාමියාට ගෞරව සත්කාර සම්මාන කරමි. **නාසාය මකරං වණං** යනු මහරජතුමනි, මේ කරුණෙන් නුඹ වහ‍්න්සේගේද මගේද ජීවිතය ගණන් නොගෙන බත් භාජනය පෙරළා දමන්ට බත් ගෙනෙන්නාගේ නාසය හොටෙන් තුවාල කළෙමි. මා විසින් තමන්ගේ රජතුමාට පුදන ලදි. දැන් ඔබවහන්සේ කැමති දඬුවමක් මට කරනු මැනවියි කීය.
රජතුමා කපුටාගේ වචන අසා මිනිසුන්ට මහත් සම්පත් දීමෙන් පවා අපට හිතවත්කම් ඇතිකර ගන්නට නොහැක්කෙමු. ගම්බිම් ආදිය දෙමින් ද අප වෙනුවෙන් තම ජීවිතය පරිත්‍යාග කරන කෙනෙකු නොලබමු. මූ කපුටකු ලෙස සිටිමිනුත් තමන්ගේ රජතුමාට ජීවිතය පරිත්‍යාග කරයි. ඉතාම හොඳ සත්පුරුෂයෙකි. මිහිරි හඬ ඇත්තෙකි. දැහැමි පුද්ගලයෙකැයි ගණයෙහි පැහැදී කපුටු සෙන්පතිට සේසත පූජා කළේය. හෙතෙම තමන් විසින් ලබන ලද සේසත රජුටම පුදා සුපත්ත (කවුඩු රජු) ගේ ගුණ කීවේය. රජතුමා කපුටු රජු කැඳවා බණ අසා ඒ දෙදෙනාටම තමන්ගේ භෝජනය පරිද්දෙන් බත් සැපයීම පිහිටුවීය. (ඇරඹීය) සෙසු කපුටන්ට දිනපතා සහල් අමුණක බත් පිසෙව්වේය. තමාත් බෝසතාණන් වහන්සේගේ අවවාදයෙහි පිහිටා සියලු සතුන්ට අභය දී පන්සිල් රැක්කේය. සුපත්ත කපුටු අවවාදය වනාහි වර්ෂ හත්සියයක් පැවතියේය.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල රජ ආනන්දය. සේනාපති කපුටා සැරියුත්ය. සුඵස්සා රාහුල මාතාවයි. සුපත්ත වනාහි මම්ම වූයෙමියි වදාළ සේක.
**ඵුට්ඨස්ස මෙ** යන මේ දේශනාව බුදුරජාණන් වහන්සේ දෙව්රම් වෙහෙරෙහි වැඩවාසය කරන සේක් එක්තරා පුරුෂයෙකු අරබයා වදාළ සේක. සැවැත්නුවර වනාහි එක් පුරුෂයෙකු අරබයා වදාළ සේක. සැවැත්නුවර පාණ්ඩු රෝගයෙන් පෙළෙන එක් පුරුෂයෙක් වෙදුන් විසින් ප්‍රතික්ෂේප කරන ලද්දේය. ඔහුගේ අඹුදරුවෝ කවරෙකු මොහුට පිළියම් කරන්නට හැකිවෙත්දැයි සිතූහ. මගේ මේ රෝගය සුව වුවහොත් මම පැවිදි වන්නෙමි යන අදහස් ඔහුට ඇතිවිය. ඔහු කීප දිනකින්ම කිසියම් යෝග්‍ය ආහාර ලබා නිරෝගී වී දෙව්රමට ගොස් පැවිද්ද ඉල්ලුවේය. ඔහු බුදුරජාණන් වහන්සේ සමීපයෙන් පැවිද්ද හා උපසම්පදාව ලැබ නොබෝ දිනකින්ම රහත් බවට පැමිණියේය. ඉක්බිති එක්දිනක්, භික්‍ෂූහු “ඇවැත්නි, අසවල් පාණ්ඩු රෝගියා එම රෝගයෙන් සුවපත්ව පැවිදි වන්නෙමියි සිතා පැවිදි බවට ද පත්ව රහත් බවටද පැමිණියේය යනුවෙන් කථාවක් මතුකළහ. බුදුරජාණන් වහන්සේ වැඩමවා මහණෙනි! කවර කථාවකින් යුතුව මෙහි දැන් සිටියාහුදැයි විචාරා මෙනම් කථාවෙන් යැයි කී කල්හි මහණෙනි, මොහු පමණක් නොව පෙර පණ්ඩිතයෝද මෙසේ කියා රෝගය සුවපත්ව පැවිදිව තමන්ගේ දියුණුව ඇතිකර ගත්තාහුයයි වදාරා අතීත කථාව ගෙනහැර දැක්වූහ.
යටගිය දවස බරණැස් නුවර බඹදත් රජු රජ කරද්දී බෝසතාණන් වහන්සේ බමුණු කුලයෙහි ඉපදී වැඩිවියට පැමිණියේ පවුල් ජීවිතයට පත්ව වසන කල්හි පාණ්ඩු රෝගියෙක් වූහ. වෛද්‍යවරුද සුවපත් කරන්නට අසමත් වූහ. අඹුදරුවෝද පසුතැවිලි වූහ. ඔහු මේ රෝගය සුව වුවහොත් පැවිදි වන්නෙමියි සිතා ගැලපෙන කිසියම් දෙයක් ලැබ (අනුභව කොට) සුවපත් වී හිමවතට ඇතුල් වී තවුස් පැවිද්දෙන් පැවිදි විය. ඔහු සමාපත්ති හා අභිඥා උපදවාගෙන ධ්‍යාන සුවයෙන් වාසය කරමින් මෙතෙක් කලකට මෙබඳු සැපයක් නොලද්දෙමියි සතුට පළකරමින්,
යන මේ ගාථා කීය.
එක්තරා රෝගයකින් දැඩි පීඩාවට පත් වූ නිසාම දුකට පත්වූ පීඩාවට පත්වූ මාගේ ශරීරය අව්ව වැටී ඇති වැල්ලෙහි දමන ලද මලක් මෙන් වහා මැලවී ය යි.
මනාප නොවූ (එහෙත් මෝඩයන් විසින්) මනාප යැයි සැලකෙන අපවිත්‍ර වූ (එහෙත්) පවිත්‍ර යැයි සම්මත වූ කේශාදී නොයෙක් කුණපයෙන් පිරුණු මේ ශරීරය නුවණින් නොදක්නා හට මනාප වශයෙන් වැටහෙන්නේය.
(රාගාදී කෙලෙස් නිසා) මේ ශරීරයෙහි අතිශයින් මුළා වූ සත්ත්වයෝ සුගතියෙහි ඉපදීමට ඇති මාර්ගය නැතිකර ගනිති. එසේ වූ නිතර ගිලන් වූ පිළිකුල් කළයුතු වූ අපවිත්‍ර වූ ව්‍යාධි ස්වාභාවය ඇති මේ කුණු කයට නින්දා වේවා!
එහි, **අඤ්ඤතරෙන** යනු අනූඅටක් රෝගයන් අතුරෙන් පණ්ඩුරෝගය නමැති එක් ව්‍යාධියකින්. **රොගෙන** යනු රිදෙන ස්වභාවයෙන් යුත් නිසා මෙසේ ලබන ලද නමින්. **රුප්පතො** යනු ගැටෙන බැවින්, පෙලෙන බැවින්. **පංසුනි ආතපෙකතං** යනු වාතයෙන් අව්වෙන් රත්වූ වැල්ලෙහි තබන ලද සියුමැලි මලක් වියැලී යන්නා සේ වියලී යන්නේය යන අර්ථයි.
**අජඤ්ඤං ජඤ්ඤාසංඛාතං** යනු පිළිකුල් වූයේ අමනාප වූයේම (එහෙත්) බාලයන්ගේ මනාපයට ලක්වූ, **නානාකුණප පරිපූරං** යනු කෙස් ආදී දෙතිස් කුණපයන්ගෙන් පිරුණා වූ, **ජඤ්ඤරූපං අපස්සතො **යනු නුවණින් නොබලන්නා වූ අඳබාල පුහුදුන් පුද්ගලයාට (මේ කුණපය) මනාප වූ යහපත් වූ ස්වරූප ඇති පරිභෝගයට සුදුසු ස්වභාවයෙන් යුක්ත වූ ශරීරයක් ලෙස වැටහෙයි. ඇසෙන් කබ ආදී වශයෙන් ප්‍රකාශ කරන ලද මේ ශරීරයෙහි ස්වභාවය බාලයන්ට (මෝඩයන්ට) නොවැටහෙයි.
**ආතුරං **යනු නිරන්තරයෙන් ගිලන් වූ. **අධිමුච්ඡිතා** යනු කෙලෙස් මුළාවෙන් අතිශයින් මුසපත් වූ. **පජා** යනු අන්ධ බාල පුහුදුන් ජනයා. **හාපෙන්ති මග්ගං සුගතූපත්තියා **යනු මේ කුණු ශරීරයෙහි ඇලී ඇලී සිටියවුන් බවට පත්ව අපාය මාර්ගය පුරවමින් දෙව්මිනිස් වශයෙන් ප්‍රභේද ඇති සුගතියෙහි ඉපදීමේ මාර්ගය පිරිහෙළා ගනිති.
මෙසේ මහා සත්ත්වයන් වහන්සේ නොයෙක් ආකාරයෙන් අපිරිසිදු බව ද නිතර රෝගාබාධවලට ගොදුරු වන බව ද පරීක්‍ෂා කරමින් කයෙහි කලකිරී දිවි ඇතිතෙක් සතර බඹ විහරණ වඩා බඹලොව උපන් සේක.
බුදුරජාණන් වහන්සේ මේ ධර්මදේශනාව ගෙනහැර දක්වා චතුරාර්ය සත්‍යය ප්‍රකාශකොට ජාතක කථාව නිමවා වදාළ සේක. බොහෝ දෙනා සෝවාන් ආදී මාර්ග ඵලවලට පැමිණියාහුය. එකල තාපසයා මම ම වූයෙමි යි වදාළ සේක.
**කොයං බින්‍දුස්සරො වග්ගු** යන මේ දේශනාව බුදුරජාණන් වහන්සේ වේළුවනාරාමයෙහි වැඩවාසය කරන සේක් දේවදත්ත තෙරුන් වහන්සේ සහ කෝකාලික තෙරුන් වහන්සේ අරබයා වදාළ සේක. එකල්හි දෙව්දත් තෙරුන් වහන්සේ පිරිහුණු ලාභ සත්කාර ඇති කල්හි කෝකාලික තෙර නිවෙස්වලට ගොස් දෙව්දත් තෙරුන් වහන්සේ මහා සම්මත පරම්පරාවෙහි ඔක්කාක රාජ වංශයෙහි උපන් නොබිඳුණු ක්‍ෂත්‍රිය වංශයෙහි වැඩුණාහ. ත්‍රිපිටකධාරීය, ධ්‍යානලාභීය, මිහිරි කථා ඇති ධර්ම කථිකයෙකි. ඒ නිසා උන්වහන්සේට දන් දෙන්න කළයුතු දේ කරන්න යනුවෙන් දෙව්දත් තෙරුන්ගේ ගුණ වර්ණනාව කියයි. දෙව්දත් තෙරුන් වහන්සේද කෝකාලික තෙරුන් වහන්සේ උසස් බමුණු කුලයෙන් නික්ම පැවිදිව බොහෝ ඇසූ පිරූ තැන් ඇත්තෙකි. ධර්ම කථිකයෙකි. උන්වහන්සේට දන් දෙන්න උපකාර කරන්න යනුවෙන් කෝකාලික තෙරුන්ගේ ගුණ වර්ණනාව කියන සේක. මෙසේ ඔවුනොවුන්ගේ වර්ණනාව කියා කුල ගෙවල වළඳමින් හැසිරෙත්. ඉක්බිති එක් දිනක් භික්‍ෂූහු දම්සභාවෙහිදී “ඇවැත්නි, දේවදත්ත, කෝකාලික දෙනම ඔවුනොවුන්ගේ නැති ගුණ කියා වළඳමින් හැසිරෙති” යනුවෙන් කථාවක් මතුකළහ. බුදුරජාණන් වහන්සේ එහි වැඩමවා මහණෙනි! මා එන්නට පෙර කවර කථාවකින් යුතුව මෙහි සිටියාහුදැයි විචාරා, මෙනම් කථාවෙන් යයි කී කල්හි මහණෙනි! ඔවුන් දැන් පමණක් නැති ගුණ කියා නොවළඳති. පෙරත් වැළඳූහයි වදාරා අතීත කථාව ගෙනහැර දැක්වූහ.
යටගිය දවස බරණැස් නුවර බඹදත් රජු රජ කරද්දී බෝසතාණන් වහන්සේ එක්තරා දඹ වනයක රුක් දෙවියෙක් වී උපන්හ. එහි එක් කපුටෙක් දඹ අත්තක හිඳිමින් දඹගෙඩි කයි. ඉක්බිති එක් හිවලෙක් අවුත් උඩ බලමින් කපුටා දැක මම මුගේ නැති ගුණ කියා දඹ කන්නෙමි නම් මැනවැයි සිතා උගේ වර්ණනාව කියමින්,
යන මේ ගාථාව කීය.
බින්දුවක් මෙන් වටකුරු වූ ස්වර ඇති මිහිරි නාද ඇති හඬන්නවුන් අතුරෙන් උතුම් වූ ජම්බු අත්තක සිට මොණර පැටියෙකු සේ නාද කරන තැනැත්තා කවරෙක්ද?
එහි, **බින්‍දුස්සරො** යනු බින්දුවක් මෙන් වූ නොවිසුරුණා වූ පිඬු වූ ස්වරයෙන් යුක්ත වූයේ. **වග්ගු** යනු මොළොක් මිහිරි හඬ ඇති, **අච්චුනො** යනු ඉවත් නොවූයේ, මනාව හුන්නේ. **මොරච්ඡාපොව කූජති** යනු තරුණ මොණරකු සේ මිහිරි ස්වරයෙන් මේ නාද කරන්නේ කවරෙක්දැයි කියයි.
ඉක්බිති කපුටා හිවලාට පෙරළා ප්‍රශංසා කරමින්,
යන දෙවන ගාථාව කීය.
කුලපුතුන් පසසන්නට කුල පුතෙක්ම දනී. ව්‍යාඝ්‍ර පැටියෙකුට සමාන පැහැයෙන් යුත් මිතුරු ඔබ (දඹ) අනුභව කරන්න. ඔබට දෙමි.
එහි, **ව්‍යග්ඝච්ඡාපසරීරවණ්ණො** යනු මට ඔබ ව්‍යාඝ්‍ර පැටියෙකුට සමාන පැහැයෙන් යුක්ත වූවෙක් ලෙස වැටහෙයි. හිතවත, එහෙයින් ඔබට ව්‍යාඝ්‍ර පැටියෙකුට සමාන පැහැයෙන් යුක්ත කෙනෙකැයි කියමි. **භුඤ්ජසම්ම දදාමි තෙ** යනු යහලුව, කැමැති තාක් ඉදුණු දඹගෙඩි කන්න මම ඔබට දෙමියි කීය.
මෙසේද කියා අඹ දත්ත සොළවා ගෙඩි බිම හෙලුවේය. ඉක්බිති ඒ දඹ ගසෙහි උපන් දෙවියා නැති ගුණ කියා දඹ කන ඒ දෙදෙනා දැක
යන තුන්වන ගාථාව කීය.
බොරු කියන, හමුවූ කල ඔවුනොවුන් ප්‍රශංසා කරගන්නා වූ වමනය කන කපුටා ද මළකුණු කන හිවලා ද බොහෝ කලකින් දකිමි.
එහි, **වන්නාදං** යනු අනුන්ගේ වමනය කළ බත් කන. **කුණපාදඤ්ච** යනු මළසිරුරු කන්නා වූ හිවලාද, මේ ගාථාව කියා ඒ දෙවියා භයානක රූපයක් පෙන්වා ඔවුන් එතැනින් පළවා හැරියේය.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව ගළපා නිමාවට පත්කළ සේක. එකල හිවලා දෙව්දත්ය. කපුටා කෝකාලිකය. රුක්ඛ දේවතාවා වනාහි මම ම වූයෙමි යි වදාළ සේක.
**උසභස්සෙව තෙ ඛන්‍ධො** යන මේ දේශනාව බුදුරජාණන් වහන්සේ එහිම වැඩවාසය කරනසේක් ඒ තෙරුන් වහන්සේලා දෙනමම අරබයා වදාළ සේක. වර්තමාන කථාව පෙර පරිදිමය.
අතීතයේ වනාහි බරණැස් නුවර බඹදත් රජු රජ කරද්දී බෝසතාණන් වහන්සේ එක් ගව් සීමාවක එරඬු ගසෙක දෙවියෙකු වී උපන්හ. එකල එක් ගමෙක මළා වූ මහලු ගවයෙකු බැහැරකොට ගම්සීමාවෙහි එරඬු වනයෙහි ඉවත දැමූහ. එක් හිවලෙක් අවුත් ඌගේ මස් කෑවේය. එක් කපුටෙක් අවුත් එරඬු ගසෙහි සැඟවුනේ හිවලා දැක මම මොහුගේ නැති ගුණ කියා මස් කන්නේ නම් යෙහෙැකයි සිතා
යන පළමු ගාථාව කීය.
නුඹේ කඳ (ශරීරය) වෘෂභ රාජයෙකුගේ වැනිය. ඇඟ කිළිපෙලීම සිංහයෙකුගේ වැනිය. මෘගරාජය, තොපට නමස්කාර වේවා! අපටත් යමක් ලැබෙනවා නම් මැනවි.
එහි, **නමොත්‍යත්‍ථු** යනු (නමො තෙ අත්‍ථු) ඔබට නමස්කාර වේවා!
ඒ අසා හිවලා,
යන දෙවන ගාථාව කීය.
කුලපුත්‍රයන් පසසන්නට කුලපුත්‍රයෙක්ම දනී. මොණරකුගේ බෙල්ල වැනි බෙල්ලක් ඇති කවුඩාණෙනි, මෙහි එන්න.
එහි, **ඉතො පරියාහි** යනු එරඬු ගසෙන් බැස මා සිටින මෙතැනට අවුත් මස් කන්නැයි කියයි.
ඒ දේවතාවා ඔවුන්ගේ ක්‍රියාව දැක ඒ රුක් දේවතාවා
යන තෙවන ගාථාව කීය.
මෘගයන් අතුරෙන් හිවලා හීනය. පක්‍ෂීන් අතුරෙන් කවුඩා හීනය. වෘක්‍ෂයන් අතුරින් එරඬුගස හීනය. හීනයෝ තිදෙනෙක් එක්වූහ.
එහි, **අන්තො** යනු හීන පහත් වූ.
බුදුරජාණන් වහන්සේ මේ ධර්ම දේශනාව ගෙනහැර දක්වා ජාතක කථාව නිමවා වදාළ සේක. එකල සිවලා දෙව්දත්ය. කපුටා කෝකාලිකය. රුක්දෙවියා වනාහි මම ම වූයෙමි යි වදාළ සේක.
**කොනායං** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරනසේක් උපනන්ද තෙරුන් වහන්සේ අරබයා වදාළ සේක. හෙතෙම බොහෝ අනුභව කරන මහත් තෘෂ්ණා ඇත්තෙක් විය. ගැල් පුරවා ප්‍රත්‍යය ලැබුණත් සෑහීමට පත් කරන්නට නොහැකිය. වස් ආරාධනා කරන කාලයේදී දෙතුන් විහාරයක වස් එළඹ ඒ තැන්වලින් එක් ආරාමයක පාවහන් තබයි. එක් තැනක සැරයටියද තවත් තැනක පැන් කෙණ්ඩියද තබා එක් ආරාමයක තමන් වාසය කරයි. ජනපදවල විහාරවලට ගොස් වටිනා පිරිකර ඇති භික්‍ෂූන් දැක අරියවංස කථාව දේශනාකොට උන්වහන්සේලාට පාංශුකූල සිවුරු ගන්නට සලස්වා තමා උන්වහන්සේලාගේ සිවුරු ගනියි. මැටි පාත්‍රා ගන්නට සලස්වා කැමති කැමති පාත්‍ර ද තැලිද ගනියි. ඒවා එකතුකර යානාවක පුරවාගෙන ජේතවනාරාමයට එයි. ඉක්බිති එක්දිනක භික්‍ෂූහු දම්සභාවෙහිදී “ඇවැත්නි, උපනන්ද ශාක්‍ය පුත්‍රයා බොහෝ අනුභව කරන මහත් තෘෂ්ණා ඇත්තෙකි. අනුන් හට ප්‍රතිපත්ති කියා ශ්‍රමණ පිරිකර යානාවක පුරවාගෙන එන්නේය”යි කථාවක් මතුකළහ. බුදුරජාණන් වහන්සේ එහි වැඩමවා මහණෙනි, මම මෙහි එන්නට පෙර නුඹලා කවර කථාවකින් යුක්තව සිටියාහුදැයි විචාරා, මෙනම් කථාවෙන් යයි කී කල්හි මහණෙනි, උපනන්ද විසින් අයුක්තියක් කරන ලදි. අනුන්ට අරියවංස දේශනාව කරන තැනැත්තා විසින් පළමුකොට තමා විසින් ස්වල්පයක් කැමති වීමෙන් අල්පේච්ඡ පුද්ගලයෙකු වී පසුව අන් අයට අරියවංස ප්‍රතිපදාව කීම සුදුසුයයි,
යන ගාථාව කීය.
තමන් පළමුව සුදුසු ගුණයෙහි පිහිටා සිට අනතුරුව අන් අයට ඒ ගැන අනුශාසනා කරන්නේය. එසේ කරන නුවණ ඇත්තා නොකෙලෙසෙයි.
මේ ධම්මපදයේ ගාථාව දේශනාකොට උපනන්ද භික්‍ෂුවට රහා මහණෙනි, උපනන්ද භික්‍ෂුව දැන් පමණක් මහත් ආසා ඇත්තේ නොවෙයි. පෙරත් මහමුහුදේ ජලය රැකගත යුතුයයි සිතීයයි වදාරා අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී බෝසතාණන් වහන්සේ මුහුදට අරක් ගත් දෙවියෙක් වී උපන්හ. ඉක්බිති එක් දියකාවෙක් මුහුද මතුපිටින් යන්නේ මුහුදෙහි ජලය පමණට බොන්න. ආරක්ෂා කරගෙන බොන්නැයි මාලු සමූහයා හා කුරුළු සමූහයා වළක්වමින් හැසිරෙයි. ඒ කථාව දැක මුහුදු දෙවියා,
යන පළමු ගාථාව කීය.
ලවණ ජලයෙහි හාත්පස දුවයි. මාලුවන් හා මෝරුන් වළකයි. රැළෙහිද ගැටේ. මේ කවරෙක්ද?
එහි, **කොනායං** (කොනු අයං) යනු මේ කවරෙක්ද?
ඒ අසා මුහුදු කපුටා (දියකාවා),
යන දෙවන ගාථාව කීය.
ගංගාවන්ට ස්වාමී වූ මුහුද බොන්නට රිස්සෙමි. එහෙයින් අනන්තපායී පක්‍ෂියා වෙමි. සපුරන්නට නොහැකි ආසාවෙන් යුත් හෙයින් අතෘප්ත යයි දිශාවන්හි ප්‍රසිද්ධ වෙමි.
එහි අර්ථය, මම අනන්ත සාගරය බොන්නට කැමැත්තෙමි. එහෙයින් **අනන්තපායී** නාම **සකුණො** අනන්තපායී නම් පක්‍ෂියා වෙමි. පිරවිය නොහැකි තණ්හාවෙන් යුක්ත බැවින් **අනිත්තො** අතෘප්තිමත් කෙනෙකැයිද මම **දිසාසුතො** (ඒ ඒ දිශාවල අයට අසන්නට ලැබීමෙන්) ප්‍රකට වූවෙක් වෙමි. ඒ මම මේ මුළු සමුද්‍රය සුන්දර වූ රත්නවලට ආකරයක් වන බැවින් හෝ සාගර නම් සෘෂිවරයා විසින් සාරන ලද බැවින් **සාගර** සාගරය නම් වූ ගංගාවන්ට ස්වාමියෙක් (අධිපතියෙක්) වූ බැවින්. **සරිතං පතිං පාතුමිච්ඡාමි** ගංගාවන්ට ස්වාමී වූ (ගඟපති වූ) සමුද්‍රය බොන්නට කැමැත්තෙමි.
එය අසා සමුද්‍ර දේවතාවා,
මේ සාගරය දිය බස්නා වේලාවෙහි බසී. වැඩෙන වේලාවෙහි පිරෙයි. සාගරය බීමෙන් අඩු නොවේ. (පානය කොට අවසන් කළ නොහැකි) හෙයින් සයුර ‘අපෙය්‍ය’ නම් වේ.
එහි, **ස්වායං** යනු ඒ මේ සාගරය. **හායතිචෙව** යනු ජලය පසුබසින වේලාවෙහි අඩු වේ. (බාදිය) නික්මෙන වේලාවෙහි පිරෙයි. (වඩදිය) **නාස්ස නායති** යනු ඉදින් මේ මහ මුහුදෙහි ජලය සියලු ලෝ වැසියන් පානය කළත් මෙයින් මෙපමණක් ජලය බීවේ යයි කෙළවරක් නොපෙනේ. **අපෙය්‍යො කිර** යනු මේ සාගරය කිසිවෙකු විසින් ඉවර වෙන්න බොන්නට නොහැකිය.
මෙසේද කියා වනාහි බියජනක රූපයක් දක්වා මුහුදු කපුටා පලවා හැරියේය.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල මුහුදු කපුටා උපනන්දය. දේවතාවා වනාහි මම ම වූයෙමි යි වදාළ සේක.
**උච්චෙ සකුණ ඩෙමාන** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරනසේක් පැරණි භාර්යාවකගේ පෙළඹවීමක් අරබයා වදාළ සේක. වර්තමාන කථා වස්තුව පුප්ඵරත්ත ජාතකයෙහි මතු සඳහන් වන්නේය. අතීත කථාව ඉන්‍ද්‍රිය ජාතකයෙහි මතු සඳහන් වන්නේය. ඒ පුරුෂයා වනාහි පණපිටින් උලෙහි තැබූහ. එහි හුන්නා වූ ඔහු අහසින් යන කපුටෙකු දැක පළමුකොට ඒ දරුණු වේදනාවවත් ගණන් නොගෙන ප්‍රිය බිරිඳට හසුනක් යැවීමට කපුටාට අමතමින් මේ ගාථා කීවේය.
යන මේ ගාථා කීවේය.
ඉහළ පියාඹන්නා වූ පක්‍ෂිය, පියාපත් යානය කොට ඇති පක්‍ෂිය, ඔබ කෙසෙල් කඳක් වැනි (සිනිඳු, පැහැපත්) කලවා ඇති තැනැත්තියට මා උලෙහි උන් බව කියව. ඈ බොහෝ කලක සිට මා ගැන සිහි කරයි.
කඩුවට හා තෙබට (උල් ආයුධයෙන්) සමාන වූ උලට මා නංවන ලද බව ඕ තොමෝ නොදනී. චණ්ඩ වූ ඇය මට ක්‍රෝධ නොකරයි. ඇගේ කෝපය මා තවයි. උල තැබීමෙන් ඇතිවන දුක මා නොතවයි.
කොට්ටය ළඟ තැබූ උපුලක් සමාන මේ සන්නාහයද රන් පහකින් කළ මුද්දද මොළොක් සළු දෙකද මේ වස්තු කැමති වන මාගේ ප්‍රිය බිරිඳ මෙයින් තෘප්තිමත් වේවා!
එහි, **ඩෙමාන** යනු යන, හැසිරෙන, **පත්තයාන** යනු කපුටාටම අමතයි. **විහංගම** යනුද එසේය. ඌ වනාහි පියාපත් යානාවක් කොට යන බැවින්, **පත්තයාන **නම් ද අහසෙහි ගමන් කරන බැවින් ‘විභංගම’ නම්ද වෙයි. **වජ්ජාසි** යනු කියන්නෙහිය. **චාමූරුං** යනු කෙසෙල්කඳක් සමාන වූ (සිනිඳු, පැහැපත්, උඩසිට පහළට සිහින් වූ) කළවා ඇති බිරිඳට මා උළමත සිටින බව කියන්න. **චිරං ඛො සා කරිස්සති** යනු ඈ මේ සිද්ධිය නොදන්නා බැවින් මගේ පැමිණීමට බොහෝ කල්ගත වන්නේය, පිටව ගිය මගේ ප්‍රිය සැමියාට බොහෝකල් ගතවිය. (එහෙත්) නොඑන්නේයයි මෙසේ සිතන්නීය යන අර්ථයි.
**අසිං සත්තිඤ්ච **යනු කඩුවට සමාන නිසාද තෙබට (අණින ආයුධය) සමාන නිසාද උල සඳහාම කියයි. එය වනාහි ඔහුට තැති ගැන්වීම පිණිස අටවන ලද තබන ලද එකකි. **චණ්ඩී** යනු කිපෙනසුළු, **කොධං** යනු ඉතා පමාවන්නේ යයි මා කෙරෙහි ක්‍රෝධ කරන්නේය. **තං මේ තපති** යනු ඇගේ ඒ කිපීම මාව තවයි (මට තැවීමක් ඇති කරයි). **නො ඉධ** මෙහි මේ උල මාව නොතවයි යනුවෙන් දක්වයි.
**එස උප්පල සන්නාහො** යනු ආදියෙන් දෙර කොට්ටය ළඟ තබන ලද තමන්ගේ භාණ්ඩයක් කියයි. එහි **උප්පලසන්නාහො** යනු උපුලම සන්නාහයයි. උපුලකට සමානව කරන ලද එයද සන්නාහයක් ලෙස පිළියෙල කරන ලද්දකි යන අර්ථයි. **නික්ඛං** යනු රන් පහකින් කළ ඇඟිලි මුද්ද. **කාසිකඤ්ච මුදුං වත්‍ථං** යනු මෘදු වූ කසී සළු දෙකක් සඳහා කීය. එපමණ දේවල් ඔහු විසින් කොට්ටය ළඟ තබන ලදි. **තප්පතු ධනකාමිකා** යනු මේ සියල්ල ගෙන ධනය ඇති ප්‍රිය බිරිඳ මේ ධනයෙන් තෘප්තිමත් වේවා! පිරුණු සතුටින් යුක්ත තැනැත්තියක් වේවා.
හෙතෙම මෙසේ වැළපෙමින්ම කලුරියකොට නරකයෙහි උපන්නේය.
බුදුරජාණන් වහන්සේ මේ ධර්මදේශනාව ගෙනහැර දක්වා චතුරාර්ය සත්‍යයන් ප්‍රකාශකොට ජාතක කථාව නිමවා වදාළ සේක. සත්‍ය දේශනාව කෙළවර කලකිරුණු භික්‍ෂුව සෝවාන් ඵලයෙහි පිිහිටියේය. එකල භාර්යාව දැනුත් භාර්යාවයි. ඒ කාරණය දක්නා ලද දිව්‍යපුත්‍රයා මම ම වූයෙමි යි වදාළ සේක.
**උදුම්බරාචිමෙපක්කා **යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් එක්තරා භික්‍ෂු කෙනෙකු අරබයා වදාළ සේක. උන්වහන්සේ වනාහි එක්තරා පිටිසර ගමෙක විහාරයක් කරවා වාසය කරන සේක. සිත්කලු විහාරයකි. ගල් තලාවක් මත පිහිටියේය. ඇමදීමට ඇත්තේ සුළු ප්‍රමාණයකි. ජල පහසුව ඇත. ගොදුරු (දානය ලැබෙන) ගමද නුදුරෙහි ඇත. සතුටෙන් මිනිස්සු දන් දෙති. ඉක්බිති එක් භික්‍ෂු නමක් චාරිකාවෙහි හැසිරෙමින් ඒ විහාරයට වැඩියේය. එහි නේවාසික තෙරුන් වහන්සේ ආගන්තුක භික්‍ෂුවට ආගන්තුක වත් දක්වා පසුදින උන්වහන්සේත් රැගෙන ගමට පිඬු පිණිස පිවිසියහ. මිනිස්සු ආගන්තුක භික්‍ෂුවට දානය දී හෙට දිනටත් ආරාධනා කළාහුය. ආගන්තුක භික්‍ෂුව කීපදිනක් වළඳා එක් උපායකින් නේවාසික භික්‍ෂුව රවටා නෙරපා මේ විහාරය ගන්නෙමියි සිතුවේය. ඉක්බිති නේවාසික තෙරුන්ට උපස්ථාන පිණිස පැමිණි ආගන්තුක භික්‍ෂුව ඇවැත්නි, බුද්ධ උපස්ථානය නොකළෙහිදැයි විමසීය. ස්වාමීනි, මේ විහාරය රැකබලා ගන්නා කෙනෙකු නැති නිසා මම නොගියෙමියි කීය. ආගන්තුක භික්‍ෂුව නුඹවහන්සේ බුද්ධෝපස්ථානයට ගොස් එනතුරු මම විහාරය රැකබලා ගන්නෙමියි කීය. හොඳමයි ස්වාමීනියි කියූ නේවාසික භික්‍ෂුව මම එනතුරු තෙරුන් වහන්සේට අවශ්‍ය දේ සපයා රැකබලා ගන්නා ලෙස මිනිසුන්ට කියා ගියේය.
එතැන් පටන් ආගන්තුක භික්‍ෂුව නේවාසික භික්‍ෂුවගේ මේ මේ දොස් ඇතැයි කියා ඒ මිනිසුන් බිඳවීය. නේවාසික භික්‍ෂුවද බුදුරජාණන් වහන්සේට වැඳ ආපසු වැඩියේය. එවිට ආගන්තුක භික්‍ෂුව උන්වහන්සේට සේනාසනය නුදුන්නේය. උන්වහන්සේ එක් ස්ථානයක වාසයකොට පසුදින පිඬු පිණිස ගමට වැඩියහ. මිනිස්සු සතුටු සාමීචි කතාවක් වත් නොකළාහුය. උන්වහන්සේ පසුතැවිලි වී නැවත ජේතවනාරාමයට වැඩම කර ඒ කාරණය භික්‍ෂූන් වහන්සේලාට සැලකර සිටියහ. උන්වහන්සේලා දම්සභාවෙහිදී ඇවැත්නි, අසවල් භික්‍ෂුව අසවල් නම් භික්‍ෂුව විහාරයෙන් නෙරපාහැර තමා එහි වාසය කරතියි කථාවක් මතුකළහ. බුදුරජාණන් වහන්සේ මහණෙනි, මෙහි කවර කථාවකින් යුක්තව සිටියාහුදැයි විචාරා මෙනම් කථාවෙන් යයි කී කල්හි, මහණෙනි, දැන් පමණක් නොව පෙරත් ආගන්තුක භික්‍ෂුව ඔහු වාසය කරන ස්ථානයෙන් නෙරපා හරින ලදැයි වදාරා අතීත කථාව ගෙනහැර දැක්වූ සේක.
පෙර බරණැස් නුවර බඹදත් රජු රජ කරද්දී බෝසතාණන් වහන්සේ කැලයෙහි රුක් දෙවියෙක් වී උපන්හ. එහි වැසි කාලයේ සත් සතියක් වැසි වැස්සේය. ඉක්බිති එක්තරා රිලවෙක් නොතෙමෙන එක්තරා ගල් ගුහාවක වාසය කරමින් එක්දිනක් ගුහා දොරටුවෙහි නොතෙමෙන ස්ථානයක සැපසේ හුන්නේය. එහි එක කළු මුහුණක් ඇති ලොකු වඳුරෙක් තෙමී සීතලෙන් පෙළෙමින් හැසිරෙන්නේ එසේ සිටින ඔහු දැක උපායෙන් ඌ බැහැරකොට මෙහි වසන්නෙමියි සිතා බඩ එල්ලාගෙන පලතුරු කා සතුටට පත්වූ බවක් පෙන්වමින් ඔහු ඉදිරියේ සිට
යන පළමු ගාථාව කීවේය.
විලිකුන් ඵල (ඉදුණු ගෙඩි) ඇති දිඹුල්, නුග, දිවුල් යන මේ ගස් පලබරින් නැමී ඇත. තෝද ගොස් අනුභව කරව. සාගින්නේ මැරෙන්නේ කුමටද?
එහි, **කපිත්‍ථිනා** යනු පුලිල ගස් (දිවුල්) **එහිනික්ඛම** යනු මේ දිඹුල් ආදී ගස් ඵල බරින් නැමුනේ මමද ඒවා කා සතුටට පත්ව ආවෙමි. නුඹද යන්න, **භුඤ්ජස්සු** යනු අනුභව කරන්න.
රිලවාද ඌගේ කීම පිළිගෙන ලොකු කුඩා ගෙඩි කනු කැමැත්තේ නික්මී ඒ ඒ තැන හැසිරී කිසිවක් නොලැබ නැවත අවුත් ගල් ගුහාවක පිවිස සිටින වඳුරා දැක ඔහු වංචා කරන්නෙමියි සිතා ඔහු ඉදිරියේ සිට
යන දෙවන ගාථාව කීය.
අද මම රුක්ඵල (ගස් ගෙඩි) කා සුවපත් වූයෙම්ද එලෙස යමෙක් වැඩිමහල්ලන් පුදයිද ඒ තැනැත්තා සුවපත් වේ.
එහි, **දුමපක්කානිමාසිතො** යනු දිඹුල් ආදී ගස් ගෙඩි කා ආහාරයෙන් තෘප්තියට පැමිණි සතුටට පැමිණියේ ඇත්තේය.
ඒ අසා මහ වඳුරා,
යන තුන්වන ගාථාව කීය.
වනයේ උපන් වඳුරා වනයේ උපන් වඳුරාට යම් රැවටීමක් කරන්නේද එය තා වැනි ළදරු වඳුරෙක් නොඅදහන්නේය. ජරාපත් මා වැනි මහලු වඳුරෙක් නොඅදහන්නේමැයි.
වනයෙහි උපන් **කපි** වඳුරා වනයෙහි උපන් **කපිනො **වඳුරාට යං යම් වංචාවක් රැවටීමක් කරන්නේ ද එය **දහරොපි** ළදරු ඔබ වැනි වඳුරෙක් පවා නො අදහන්නේය. මා වැනි **ඡිණ්ණො ජරාකපි** මහලු දිරාගිය වඳුරෙක් නොඅදහන්නේමය. හත්වාරයක් කියන ඔබ වැන්නෙකුගේ වචනය පවා නො අදහයි. මේ පළාතෙහි සියලු පලාඵල වැස්සෙන් නරක් වී වැටී ඇත. නැවත ඔබට මේ ස්ථානය ලැබීමක් නැත (එහෙයින්) යන්නැයි කීය. රිලවා එයින්ම ඉවත්ව ගියේය.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල රිලවා (කුඩා වඳුරා) නේවාසික භික්‍ෂුව විය. කලු මහ වඳුරා ආගන්තුක භික්‍ෂුවයි. රුක් දෙවියා වනාහි මම්ම වූයෙමියි වදාළ සේක.
**පුරෙ තුවං** යන මේ දේශනාව බුදුරජාණන් වහන්සේ පූර්වාරාමයෙහි වැඩවාසය කරනසේක් කෙළිලොල් භික්‍ෂූන් අරබයා වදාළ සේක. ඒ භික්‍ෂූහු බුදුරජාණන් වහන්සේ ප්‍රාසාදයෙහි මතු මහලෙහි වැඩවාසය කරද්දී ප්‍රාසාදය යට ඇසූ දුටු දේවල් ආදිය කතා කරමින් හෝ කලහ කරමින් කෙළිකවටකම් කරමින් හුන්නාහුය. බුදුරජාණන් වහන්සේ මහ මුගලන් තෙරුන් වහන්සේ අමතා මුගලන් එන්න, භික්‍ෂූන් තැති ගන්වන්නැයි වදාළහ. තෙරුන් වහන්සේ අහසට පැන නැගී පාදයෙහි මහපට ඇඟිල්ලෙන් ප්‍රාසාදයෙහි මුදුන්කොතට පහරදී දිය කෙළවර කොට ඇති ප්‍රාසාදය සෙලවූ සේක. ඒ භික්‍ෂූන් වහන්සේලා බර බියෙන් බියපත්ව නික්ම පිටතට වී සිටියහ. භික්‍ෂූන් වහන්සේලාගේ ඒ කෙළිලොල් බව භික්‍ෂූන් වහන්සේලා අතරෙහි ප්‍රකට විය. ඉක්බිති එක්දිනක් භික්‍ෂූහු දම්සභාවෙහිදී ඇවැත්නි, ඇතැම් භික්‍ෂූහු සසරින් එතර කරවන සසුනෙහි පැවිදිව කෙළිලොල් වී හැසිරෙත්. අනිත්‍යයි, දුකයි, අනාත්මයයි යනුවෙන් විදසුන් වැඩීමට ක්‍රියා නොකරති යනුවෙන් කථාවක් මතුකළහ. බුදුරජාණන් වහන්සේ එහි වැඩමවා මහණෙනි! මෙහි කවර කථාවකින් යුක්තව සිටියාහුදැයි විචාරා මෙනම් කථාවෙන් යයි කී කල්හි, මහණෙනි, දැන් පමණක් නොව පෙරත් ඔවුහු කෙළිලොල් වූවෝම යයි වදාරා අතීත කථාව ගෙනහැර දැක්වූ සේක.
පෙර බරණැස් නුවර බඹදත් රජු රජ කරද්දී බෝසතාණන් වහන්සේ එක් ගමෙක බමුණු කුලයක උපන් සේක. “කෝමායු පුත්‍රයා” යයි ඔහු හැඳින්වූහ. ඔහු පසුකලෙක ගිහිගෙන් නික්ම තාපස පැවිද්දෙන් පැවිදිව හිමාලය වන ප්‍රදේශයේ වාසය කළේය. ඉක්බිති වෙනත් කෙළිලොල් තාපසවරු හිමවත් පෙදෙසේ අසපුවක් තනාගෙන විසූහ. කසිණ භාවනා මාත්‍රයක්වත් ඔවුන්ට නැත. කැලයෙන් ලොකු කුඩා පළතුරු ගෙනවිත් කා වසමින් නොයෙක් ආකාර සෙල්ලම් කරමින් කල් ගෙවත්. ඔවුන් සමීපයෙහි වඳුරෙක් ද සිටියි. ඒ වඳුරාද කෙළිලොල්ව කට ඇදකිරීම් ආදී මුඛ විකාර ආදිය කරමින් තාපසයන්ට නොයෙක් විදියේ සෙල්ලම් දක්වයි. තාපසවරු කලක් එහි වාසය කොට ලුනු ඇඹුල් සෙවීම පිණිස මිනිස් වාසයට ගියාහුය. ඔවුන් ගිය කාලයේ පටන් බෝසතාණන් වහන්සේ ඒ ස්ථානයට අවුත් වාසය කළ සේක. වඳුරා කලින් තවුසන්ට මෙන් ඔහුටද සෙල්ලම් දක්වයි.
බෝසතාණන් වහන්සේ අසුරක් ගසා හික්මුණු පැවිද්දන් ළඟ වසන තැනැත්තෙකු විසින් නම් ආචාරශීලීව කායාදියෙන් තැන්පත්ව ධ්‍යානාදියෙහි යෙදුණු කෙනෙකුව සිටීම සුදුසුය යනුවෙන් ඔහුට අවවාද දුන් සේක. ඒ වඳුරා එතැන් පටන් සිල්වත්ව යහපත් පැවතුම් ඇත්තෙක් විය. බෝසතාණන් වහන්සේද ලුනු ඇඹුල් සොයාගෙන ඒ ස්ථානයට ආවාහුය. වඳුරා පෙර පරිද්දෙන් ඔවුන්ට සෙල්ලම් නොදක්වයි. ඉක්බිති තාපසවරු කලින් නම් ඔබ අප ඉදිරියේ සෙල්ලම් කළෙහිය. දැන් නොකරහි. ඒ කුමන කරුණක් නිසාදැයි විමසමින්,
යන පළමු ගාථාව කීවාහුය.
බොල වඳුර! පෙර තෝ කෙළිලොල් අප හමුවෙහි පැන පැන සෙල්ලම් කළෙහිය. අපගේ අසපුවෙහිදී වැඳිරි මුහුණ පෙන්නීම ආදී ක්‍රීඩා කළෙහිය. වානරය, ක්‍රීඩාව ස්වභාව කොට ඇති ඔබ ගැන අපි නොඇලෙමු. එයට හේතු කිම,
එහි, **සීලවතං සකාසෙ** යනු කෙළිලොල් වූ අප සමීපයේ, **ඔක්කන්‍දිකං** මුවකු වගේ පැන පැන සෙල්ලම් කළෙහිය. **කරොහරෙති **(කරොහි) කරව, අරේ යනු ආමන්ත්‍රණයයි. **මක්කටියානි** යනු මුඛ විකාරාදි වඳුරු සෙල්ලම්. **නතං මයං සීලවතං රමාම** යනු පෙර ඔබේ කෙළිලොල් බව (දැන් නැත. එහෙයින්) අපි (ඔබ ගැන) නොඇලෙමු. ඔබද අප ගැන නොඇලෙන්නෙහිය. එයට හේතුව කුමක්ද?
එය අසා වඳුරා,
යන දෙවන ගාථාව කීය.
ඇවැත්නි, බහුශ්‍රැත වූ කෝමායු පුත්තගේ උසස් ධ්‍යාන විශුද්ධිය මා විසින් අසන ලදි. තෙපි පෙර පරිදි මා පිළිබඳව නොසිතව. අපි ධ්‍යාන ඇතිව වසමු.
එහි, **මය්හං** යනු කරණාර්ථයෙහි සම්ප්‍රදාන විභක්තියයි. **විසුද්ධි** යනු ධ්‍යානයෙන් පිරිසිදු වීම. **බහුස්සුතස්ස** යනු බොහෝ කසිණ භාවනාද, අෂ්ට සමාපත්තීන්ද ඇසීමෙන් මෙන්ම අවබෝධ කළ බැවින්ද බොහෝ ඇසූ පිරූ තැන් ඇති. **තුවං** යනු ඔවුන්ගෙන් එක් තාපසයෙකුට අමතමින් නුඹ මා පෙර පරිද්දෙන් දැන් හඳුනා නොගන්න. මම පෙර පරිදි නොවෙමි. මවිසින් ගුරුවරයෙක් ලැබීයයි දක්වයි.

යන තුන්වන ගාථාව කීහ.
වානරය, ඉදින් ගල්තලාවෙහි බීජ වපුරන්නාහුද වැසි වලාද මැනවින් වැස්සේ නමුදු ඒ (කුඹුරක් නොවූ) වපුළ බීජය නොහට ගන්නේය. ඒවාගේ ඔවුන්ගේ උතුම් විශුද්ධිය අසන ලද නමුදු තෙපි ධ්‍යාන භූමියෙන් දුරු වව්.
එහි අර්ථය - **සචෙපි** ඉදින් ගල්තලාවෙහි පස් ආකාර **බීජං වපෙය්‍යුං දෙවො ච** බීජ වපුරන්නාහුද වැස්සද මැනවින් වසින්නේද කෙතක් නොවූ බැවින් ඒ බීජ නොවැඩෙන්නේය. එසේම ඔබ විසින් **පරමා** උතුම් වූ ධ්‍යාන විසුද්ධිය **සුතා** අසන ලදි. ඔබ වනාහි තිරිසන් යෝනියට අයත් සතෙකි. **ආරා ඣාන භූමියා** ධ්‍යාන භූමියෙන් දුර සිටියේය. ඔබට ධ්‍යාන උපදවන්නට නොහැකියයි වඳුරාට ගර්හා කළහ.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල කෙළිලොල් තාපසවරු මේ භික්‍ෂූහු වූහ. කෝමායු පුත්‍රයා වනාහි මම ම වූයෙමි යි වදාළ සේක.
**පරපාණරොධා** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරනසේක් පැරණි ඇතිරිල්ලක් අරබයා වදාළ සේක. කථා වස්තුව විනය පිටකයේ විස්තර වශයෙන් දක්වා ඇත. මේ වනාහි එහි සාරාංශයයි. ආයුෂ්මත් උපසේන තෙරුන් වහන්සේ උපසම්පදාවෙන් වස් දෙකක් ඇති කෙනෙක්ව එක් වසක් ඇති සද්ධි විහාරික ශිෂ්‍ය භික්‍ෂුව සමග බුදුරජාණන් වහන්සේ වෙත එළඹ බුදුරජාණන් වහන්සේ විසින් ගරහන ලද්දේ වැඳ ආපසු ගොස් විදර්ශනා වඩා රහත් භාවයට පත්ව අල්පේච්ඡතා ආදී ගුණවලින් යුක්තව තෙළෙස් ධුතාංග සමාදන්ව පිරිසඳ තෙළෙස් ධුතංගධාරීන් කොට භාග්‍යවතුන් වහන්සේ තුන්මසක් විවේකීව වැඩ වෙසෙද්දී පිරිවර සහිතව බුදුරජාණන් වහන්සේ වෙත එළඹ පිරිස නිසා පළමුව නින්දා ලබා අදැහැමි කතිකාවට අනුව නොපැවතීම නිසා දෙවනුව සාධුකාර ලබා මෙතැන් පටන් ධුතාංගධාරී භික්‍ෂූහු කැමති පරිදි එළඹ මා බලත්වායි ශාස්තෲන් වහන්සේ විසින් කරන ලද අනුග්‍රහ (අනුමැතිය) ඇතිව නික්ම භික්‍ෂූන්ට ඒ කරුණ සැල කළේය. එතැන් පටන් භික්‍ෂූහු ධුතාංගධාරීන් බවට පත්ව ශාස්තෲන් වහන්සේ දැකීමට එළඹ ශාස්තෲන් වහන්සේ විවේක සුවයෙන් නැගිටි කල්හි ඒ ඒ තැන පංසුකූල සිවුරු දමා තමන්ගේ සිනිඳු සිවුරුම ගත්තාහුය. බුදුරජාණන් වහන්සේ බොහෝ භික්‍ෂූන් සම සේනාසනවල චාරිකාවල හැසිරෙමින් ඒ ඒ තැන වැටී තිබුණු පංසුකූල සිවුරු දැක විමසා ඒ කරුණ අසා මහණෙනි, මේ භික්‍ෂූන්ගේ (ධුතංග නම් වූ) වත සමාදන් වීම චිරකල් නොපැවතියේය. වක නම් දිවියාගේ පෙහෙවස් සමාදන්වීම හා සමාන වේයයි වදාරා අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී බෝසතාණන් වහන්සේ සක්දෙව් රජ වූ සේක. ඉක්බිති එක් වක නම් දිවියෙක් ගංතෙර ගල් තලාවක වාසය කරයි. ඉක්බිති ගඟට ජලය ඇවිත් ඒ ගල ජලයෙන් වටවිය. වක නම් දිවියා ගලට නැග ගල්තලාව මත වැතිර ගත්තේය. ඔහුට ආහාර නැත. ආහාර සඳහා ගමන් මගක්ද නැත. ජලය වැඩිවෙයි. ඌ මට ආහාර නැත. ඒ සඳහා ගමන් මගක්ද නැත. වැඩක් නැතිව නිදනවාට වඩා පෙහෙවස් රැකීම උතුම්යයි සිතා සිතින්ම පෙහෙවස් අධිෂ්ඨානකොට සිල් සමාදන්ව නිදාගත්තේය. එකල සක්දෙවිඳු ආවර්ජනා කරමින් ඔහුගේ ඒ දුර්වල සිල් ගැනීම දැනගෙන මේ වක දිවියා වෙහෙසට පත් කරන්නෙමියි සිතා එළුවෙකුගේ වේශයෙන් අවුත් ඌගේ නුදුරෙහි සිට තමන් පෙනී සිටියේය. වක දිවියා ඌ දැක වෙනත් දිනයක පෙහෙවස් රැකීම දැනගන්නෙමියි නොනැගිට ඌ අල්ලා ගන්නට පැන්නේය. එළුවාද ඒ මේ අතට පැන තමන් අල්ලා ගන්නට නුදුන්නේය. වක දිවියා ඌ අල්ලා ගන්නට නොහැකිව නැවතී අවුත් මගේ උපෝසථය තවමත් නොබිඳුනේ යයි එහිම නැවත නිදා ගත්තේය. ශක්‍රයා ශක්‍ර ආත්ම භාවයෙන්ම අහසෙහි සිට නුඹ වැනි දුර්වල අදහස් ඇතියෙකුගේ උපෝෂථ කර්මයෙන් කවර ඵලයක්ද? නුඹ මගේ ශක්‍රභාවය නොදැන එළුමස් කනු කැමැත්තේ වීදැයි ඌ වෙහෙසවා ගරහා දෙව්ලොවටම ගියේය.
යන ගාථා තුන බුදුබවට පත්ව දේශනා කරන ලද ගාථාය.
පර පණ නැසීමෙන් මස් ලේ අනුභව කොට ජීවත් වන්නා වූ වෘකයා පෙහෙවස් සමාදන් විය.****ශක්‍රයා උගේ ව්‍රතය දැන එළු වෙසින් ළඟට ආවේය. (එවිට) තපස පහව ගියේය. ලේ බොන ඌ තපස බිඳගත්තේය.****එපරිදි මෙලොව ඇතැම් කෙනෙක් සමාදන් වූ සීලය රැක ගැනීමට සමත් නොවෙති. එළුවා නිසා සැහැල්ලු බවට පත් වෘකයා මෙන් තමා සැහැල්ලු (හෑල්ලු) කරති.
එහි, **උපපජ්ජ උපොසථං** යන පෙහෙවස් විසීමට එළඹියේය. **වතඤ්ඤයා** යනු ඒ දුර්වල ව්‍රතය දැනගෙන, **වීතතපො අජ්ඣප්පත්තො** යනු පහවූ තපස් ඇත්තෙක්ව පැමිණ ඒ එළුවා කෑමට පැන්නේය යන අර්ථයයි. **ලොහිතපො** යනු ලේ බොනු කැමතිව, **තපං** යනු තමන්ගේ ඒ සමාදාන වූ තපස බින්දේය.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල ශක්‍රයා මම ම වූයෙමි යි වදාළ සේක.




