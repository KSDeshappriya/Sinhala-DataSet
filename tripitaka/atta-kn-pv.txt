ඛුද්දක නිකාය
ප්‍රේතවත්‍ථු අටුවාව
ග්‍රන්ථ ආරම්භ කථා
1. සියලු ලෝක සත්ත්වයන් වෙත පතල මහා කරුණා ඇති, දතයුතු සියළු දේ නමැති (දැනුම නමැති) සාගරයේ පරතෙරට පැමිණි, විවිධන්‍යායන්හි හා විචිත්‍ර ධර්ම දේශනා වෙහි ගැඹුරු නුවණැති දක්ෂවූ, සකල ලෝකයාට ස්වාමී වූ බුදුරජාණන් වහන්සේ නමස්කාර කරමි.
2. අෂ්ට විද්‍යා හා පසළොස් චරණ ධර්මයන්ගෙන් යුක්ත වූ, සම්මා සම්බුදු රජුන් විසින් පුදන ලද, ලෝක සත්ත්වයා නිවන්පුරට පමුණුවන්නා වූ උත්තම ශ්‍රී ධර්මරත්නය වඳිමි.
3. ශීල - සමාධී -ප්‍රඥා ආදී නිමල ගුණයෙන් යුක්තවූ, සතර සතර ඵලයන්ට පැමිණියාවූ අනුත්තර වූ පින් කෙතක් වන් මහා සංඝයා වඳිමි.
4. මෙසේ රත්නත්‍රයට වැඳීමෙන් අත්කර ගන්නාවූ පින් බලයෙන් ද, රත්නත්‍රයේ තේජසින් ද සියලු කරදර අතුරු ආන්තරා දුරු වේවා.!
5. මියගිය අය විසින් ඒ ඒ අයගේ පූර්ව ජන්මයන්හිදී, කරන ලද කර්මයන් නිසා, ලබාගත් ප්‍රේත ආත්මභාවයන්හි විවිධ ස්වරූපයන් විවිධ ආකාරයෙන්,
6. බුද්ධාදී උත්තමයන් විසින් වර්ණනා කරන ලද විස්තර කරන ලද, සංවේගය උපදවන්නාවූ කර්ම හා කර්ම විපාකයන් හෙළිකරන්නා වූ ධර්ම දේශනයක් වන
7. ත්‍රිපිටකය සංගායනා කරන ලද මහාස්ථවිරයන් වහන්සේලා විසින්, ඛුද්දක නිකායෙහි ඇතුළත් “ප්‍රේතවත්‍ථු” නම් වූ කරන ලද, විශේෂයෙන් දතයුතු කථාවස්තුන්ගෙන් පිරි “ප්‍රේතවත්‍ථු” නම් ග්‍රන්ථය.
8. ඒ ඒ කථාවන්හි නිදානය, විස්තරාර්ථ, විශේෂයෙන් සඳහන් කරමින්, පුරාණ අර්ථ කථාචාර්යවරුන්ගේ විස්තර කිරීම් අනුවම.,
9. සුපිරිසිදු වූ, අසඞ්කීර්ණ වූ, දක්ෂයන් විසින් විනිශ්චය කරන ලද්දා වූ, එම ප්‍රකරණය. මහා විහාර වාසීන්ගේ නය ක්‍රමය නො ඉක්මවා,
10. මගේ ශක්ති ප්‍රමාණයෙන් ප්‍රේත වත්‍ථුවේ අර්ථ වර්ණනාව කරන්නෙමි. සකස්කොට මැනවින් එය කියවන්නේ, යහපත් සේ සාවධානව ඇසිය යුතු.
එහි ප්‍රේතවත්‍ථු - සිටු ප්‍රත්‍රාදී වූ ඒ ඒ සත්ත්වයන්, ප්‍රේතව ඉපදීමට හේතු වූ යම් අකුසල කර්මයක් වේද? ඒ අකුසල කර්ම ප්‍රකාශ කිරීම් වශයෙන් පැවති “ඛෙත්තූපමා අරහන්තො” යනාදි වූ පර්යාප්ති ධර්මය පේතවත්‍ථු යන්නෙන් ගැනේ.
ඒ ප්‍රේතවස්තු දේශනාව කවරෙකු විසින් කියන ලද්දේ ද? කොතැන්හිදී කියන ලද්දේ ද? කිනම් හේතුවක් නිසා පවසන ලද්දේ ද? යන්න විස්තර මතු කියනු ලැබේ. මේ ප්‍රේතවස්තු වනාහි දෙපරිදිව පැවතේ. අර්ථෝත්පත්ති වශයෙන්ද , ප්‍රශ්න විසදීම් වශයෙන් ද වේ. යම් ප්‍රේත වස්තුවක් අර්ථෝත්පත්ති වශයෙන් පැවැත්තේද එය භාග්‍යවතුන් වහන්සේ විසින්ම වදාරන ලදි. ප්‍රශ්න විසදීම් නම් වූ අනේක නාරද ස්ථවිරයන් ආදීන් විසින් ඒ ඒ ප්‍රේතයන්ගෙන් විමසන ලද ප්‍රශ්නවලට පිළිතුරු වශයෙන් ඒ ඒ ප්‍රේතයින් විසින් කියන ලදී. නාරද ස්ථවිර ආදීන් විසින් ඒ ඒ ප්‍රශ්න විචාරණ ලදුව, ඒ ඒ ප්‍රේතයන් විසින් කියන ලද ගාථා යම් හෙයකින් නාරද ආදී ශ්‍රාවකයන් විසින් ඒ ඒ අවස්ථාවන්හි දී ශාස්තෲන් වහන්සේට ඉදිරිපත් කරන ලදුව, එය විසඳන මෙන් ආරාධනා කිරීමෙන්, ශාස්තෲන් වහන්සේ අර්ථෝත්පත්ති කොට ගෙන පැමිණ සිටි සිව් පිරිසට ධර්මය දේශනා කරයි. එහෙයින් සියලු ප්‍රේතවස්තු ශාස්තෲන් වහන්සේ විසින්ම දේශිතයයි දතයුතුය.
ධර්මචක්‍ර සුත්‍ර දේශනාව පැවැත්වීමෙන් පසුව ශාස්තෲන් වහන්සේ රජගහ නුවර ආදී ඒ ඒ තැන්වල වැඩවසමින් බොහෝ සෙයින් අර්ථෝත්පත්ති වශයෙන් එළබ ප්‍රශ්නවලට පිළිතුරු සැපයීම් වශයෙන් සත්ත්වයන්ට කර්මඵල කර්මවිපාක ප්‍රත්‍යක්ෂ කිරීම සඳහා ඒ ඒ ප්‍රේත වස්තු දේශනාකොට ඇත. මෙහි පළමුකොට “කවරෙකු විසින් කියන ලද්දේ ද ආදී පදයන්ට සාධාරණ විසඳුමයි. අසාධාරණ විසදීම් වනාහි ඒ ඒ වස්තූන් සම්බන්ධ අර්ථවර්ණනාවන්හිම එන්නේය.
මේ ප්‍රේතවස්තු දේශනාව, විනය, සුත්‍ර, අභිධර්ම තුන් පිටකය අතුරෙන් සූත්‍ර පිටකයෙහිම ඇතුළත් වේ. දීඝනිකාය, මජ්ඣිම නිකාය, සංයුත්ත නිකාය, අඞ්ගුත්තර නිකාය, ඛුද්දක නිකාය යන නිකාය පහෙන් ඛුද්දක නිකායෙහිම ඇතුළත් වන්නේය. සුත්ත, ගෙය්‍ය, වෙය්‍යකරණ, ගාථා, උදාන, ඉතිවුත්තක, ජාතක, අබ්භුත ධම්ම, වේදල්ල, යන නවාංග ශාස්තෲ ශාසනයේ ගාථාඞ්ගයට ඇතුළත් වන්නේය.
සුවාසූ දහසක් ධර්මසේකන්‍ධයන්ගෙන් ද අසූ දහසක් සම්මා සම්බුදුන් වහන්සේ වෙතින් ද, දෙදහසක් සැරියුත් මුගලන් ආදී ශ්‍රාවක සඞ්ඝයා වෙතින් ද අවබෝධ කරගත්මි’යි
ධර්ම භාණ්ඩාගාරික (ආනන්ද) ස්ථවීරයන් විසින් ප්‍රතිඥා දෙන ලදී. ඒ අසූහාර දහසක් ධර්මසේකන්ධය ධර්මසේකන්ධ කිහිපයකින් සමන්විතය. බණවර වසයෙන් බණවර සතරක්, වර්ග වශයෙන් උරග වර්ගය, උබ්බරී වරිගය, චූල වර්ගය මහා වර්ගය යන වර්ග සතරකින් සමන්විතය. එහි පළමුවන වර්ගයේ කථාවස්තු දොළසකි. දෙවෙනි වර්ගයෙහි කථා වස්තු දහතුනකි. තුන්වෙනි වර්ගයෙහි කථා දහයෙකි. හතර වෙනි වර්ගයෙහි කථා දහසයෙකි. යනුවෙන් එක් පණස් කථා වලින් සරසන ලදීය. එහි වස්තු අතුරෙන් උරග වර්ගයට ඇතුළත් ඛෙත්තූපම ප්‍රේත වස්තුව මුල් වේ. ඒ වස්තුවෙන් ද “ඛෙත්තූපමා අරහන්තො” ආදී ගාථාව පළමුවම දැක්වේ.
1. උරගවර්ගය
භාග්‍යවතුන් වහන්සේ රජගහනුවර ඇසුරු කරමින්, ලෙහෙනුන්ට බත් වැටුප් දුන් බැවින් කලන්දක නිවාප නම් වූ වේළුවනාරාමයෙහි වසන කල්හි එක්තරා සිටු පුතෙකු අරභයා මේ ඛෙත්තූපම ප්‍රේත වස්තුව දේශනා කළ සේක. රජගහනුවර ධන සම්පත්තියෙන් ආඪ්‍ය වූ, මහත් ධන ඇති, මහා සම්පත් ඇති, නොයෙක් වස්තු හා උපකරණ ඇති, රැසේකරන ලද කෝටි ගණන් ධනය ඇති, එක්තරා සිටුවරයෙක් සිටියේය. ඔහුගේ මහා ධන සම්භාරය නිසා ඔහු මහාධන සිටාණෝ යයි නම් ලදහ. ඔහුට එක් පුතෙක් විය. ඔහු ප්‍රිය මනාපය. ඒ පුත්‍රයා නුවණැති බවට පත් කල්හි දෙමාපියෝ මෙසේ සිතූහ. අපේ පුතා දිනපතා දහස බැගින් වියදම් කළත් අවුරුදු සියයකින්වත් මේ ධනය අවසන් නොවේ. ඒ නිසා ශිල්ප ශාස්ත්‍ර උගැන්වීමෙන් අර්ථයක් නැත. ක්ලාන්ත නුවූ කයින් හා සිතින් යුතුව සුවසේ මේ සම්පත්වලින් සැප විඳීවායි සිතා කිසිවක් නො ඉගැන්නුවේය. වයසට පැමිණිකල ඔහුට කුලයෙන් ද රූපයෙන් ද, යෞවන විලාසයෙන් ද සම්පූර්ණ වූ පඤ්චකාම රසාස්වාදයටම සිත නැමුණු. ධර්මය පිළිබඳ නො සිතන කාන්තාවක් විවාහ කර දුන්හ. ඔහු ඇය සමග අභිරමණය කරන්නේ කුසල ධර්මයන් පිළිබඳව කල්පනා නොකළේය. ශ්‍රමණ බ්‍රාහ්මණයන් හා ගුරු දෙමව්පියන් කෙරෙහි ආදර ගෞරව රහිතව, සුරා සොඬුන් ආදීන් ඇසුරු කරමින් තුටු පහටු වෙමින් පසේකම් සැප විඳීමෙහිම ඇලෙමින් මෝහයෙන් අන්ධ වී කල් යවා, දෙමාපියන් මිය ගිය කල්හි නළු නිළි ගායක ගායිකාවන්ට කැමති පරිදි දෙමින් ධනය විනාශ කොට, කෙටිකලකින්ම වස්තුව පිරිහී ණයට ගෙන ජීවත්වන්නේ, පසුව ණය ද නො ලබා, හිමියන්ට තමන් සතු ඉඩකඩම් ගෙවල් දොරවල් දී කබල් ගත් අත් ඇතිව හිඟා කමින්, එම නුවර අනාථ ශාලාවක ජීවත් වේ.
එකල්හි එක් දවසක් සොරුන් පිරිසක් පැමිණ ඔහුට මෙසේ කීය. එම්බල පුරුෂය! ඔබ තවම තරුණය, අත් පාවල ශක්තිය හොඳට තිබේ. අත් පා විකල වුවෙකු මෙන් මේ අන්දමට දුක් ජීවිතයක් ගත කරන්නේ ඇයි? අපත් සමග එකතු වී අප සමග අනුන්ගේ ධන සම්පත් සොරකම් කොට සුවසේ ජීවත් වෙමුයි කීහ. හෙතෙම මම සොරකම් කරන්න නොදනිමියි කීයේය. සොරු අපි ඔබට උගන්වන්නෙමු. හුදෙක් අප කියන දේ පමණක් කරවයි කීහ. හෙතෙම මැනවැයි පිළිගෙන ඔවුන් සමග ගියේය. අනතුරුව සොරු ඔහුගේ අතට පොල්ලක් දී, ගෘහ සන්ධි බිඳිමින් ගෙට ඇතුල් වෙමින්, ඔහුව ගේ බිඳි කපොල්ල ලඟ සිටුවා ඉදින් යම් කෙනෙක් මෙහි ආයේ නම් ඔහු මේ මුගුරෙන් ගසා එක පහරින්ම මරවයි කීයේය. අඳ බාල වූ හෙතෙම කිසිවක් නො දන්නේ අනුන්ගේ පැමිණීමම බලමින් එහි සිටියේය. සොරු ගෙට පිවිස ගත යුතු දේ ගෙන, ගෙදර මිනිසුන් දැනගත් කල්හිම එහෙන් මෙහෙන් පලාගියහ. ගෙදර මිනිස්සු නැගිට වහ වහා දුව ගොස් එහෙ මෙහෙ බලන්නේ ගේ බිඳි තැන සිටි ඒ පුරුෂයා දැක, එම්බා දුෂ්ට හොරා යයි කියා අල්ලා ගෙන පොලුවලින් ගසා අත් පා ආදීය බැඳ මුගුරු ආදියෙන් තලා මහරජ මෙතෙම අපේ ගෙවල් බිඳි මහ සොරාය. ගෘහසන්ධියෙහි සිට අල්ලා ගත්තේ යයි කියා රජුට භාර දුන්නේය. එවිට රජතුමා මේ සොරාගේ හිස කපා දමවයි නගරගුත්තිකට පැවරීය. අණ කළේය. නගර ගුත්තිකයා ද යහපති දේවයිනියි කියා ඔහු ගෙන්වාගෙන පිටිතල හයා දැඩිකොට බැඳ රත් පැහැ මල්දම් බෙල්ලේ දමා, ගඩොල් සුණු ගල්වන ලද හිස් ඇතිව වධය සඳහා ගසන බෙරහඬින් යුතුව වීදියෙන් වීදියට මංසන්ධියෙන් මංසන්ධියට ගෙනයමින් කසවලින් ගසමින්, වධකස්ථානයට ගෙනගියේය. මේ නගරයෙහි දේපල පැහැරගත් සොරා අප විසින් අල්ලා ගන්නා ලදැයි නගරයේ හැම තැන පැතිර ගියේය.
එකල්හි එම නගරයෙහි සුලසා නම් වූ නගරසෝභිනිය ප්‍රාසාදයෙහි සිට කවුළුවෙන් බලන්නේ, එසේ වධයට ගෙන යන ඒ පුද්ගලයා දැක, පෙර ඔහු සමග වාසය කර පුරුදු ඇත්තී, මේ පුරුෂයා මේ නගරයෙහිම මහත් සම්පත් විද දැන් මෙබඳු වූ අනතුරකට විපතකට පැමිණියේයයි ඔහු පිළිබඳව කරුණාව උපදවා අග්ගලා සතරක් හා පියයුතු පැන් ද මෙහෙකරුවකු අත යැවීය. මේ පුරුෂයා මේ අග්ගලා කා පැන් බොනතුරු ස්වාමි තෙමේ බලාපොරොත්තු වේවායි කියා නගර ගුත්තික ඇමතියාට ආයාචනයන් ද යැවීය.
මේ අතර මහා මුගලන් ස්ථවීරයන් වහන්සේ දිවැසින් බලන්නේ ඔහු වසනයට පැමිණි බව දැක, කරුණ පෙරදැරිව. මේ පුරුසයා පින් නොකළ කෙනෙක. පව් කළ කෙනෙක, ඒ හේතුවෙන් මොහු නරකයෙහි උපදින්නේය. මා එහි ගිය කල්හි අග්ගලා හා පැන් මට දී භූමාටු දෙවියෙක් වී උපදින්නේය. එබැවින් මේ තැනැත්තාට පිහිට වන්නේ නම් මැනවයි සිතා පැන් හා අග්ගලා ගෙනෙන මෙහොතෙහි ඒ පුරුෂයා ඉදිරියේ පහළ වූ සේක. ඒ විපතට පත් පුරුෂයා මුගලන් මහ තෙරුන් වහන්සේ දැක පහන්සිත් ඇතිව, තව මොහොතකින් මේ වධකයෝ මා මරා දමති. අග්ගලා කෑමෙන් මට කවර ප්‍රයෝජනද, මෙය පරලොව යන්නා වූ මට මග වියදම් වන්නේ යයි සිතා අග්ගලා සහ පැන් තෙරුන් වහන්සේට පුජා කළේය. ස්ථවිරයන් වහන්සේ ද ඔහුගේ ප්‍රසාදය වර්ධනය කිරීම පිණිස ඔහු බලා සිටිය දී ම සුදුසු තැනෙක වැඩ හිඳ, අග්ගලා වළදා, පැන් බී, හුනස්නෙන් නැගිට වැඩියේය. ඒ පුරුෂයා චෝර ඝාතකයන් විසින් වධකස්ථානයට පමුණවා හිස කපා මරණයට පත්කරන ලදී. අනුත්තර වූ පින්කෙත් වූ මුගලන් හිමියන් කෙරෙහි කරන ලද පින්කර්ම හේතුවෙන් මහත් සම්පත් ඇති දිව්‍ය ලෝකයෙහි ඉපදීමට සුදුසුකම් පැවැතියත්, සුලසාව නිසා මා විසින් දානමය පින්කම කරන ලද්දේ යයි සුලසාව පිළිබඳව ඇතිකර ගත් ස්නේහය නිසා මරණ මොහොතෙහි සිත කිලුටුවුයෙන්, හීනාත්මයක් ලදුයේ පර්වතයෙන් ගැවසීගත් පෙදෙසක ගන සෙවණ ඇති මහා නුග රුකෙක රුක් දෙවියකු වී උපන්නේය.
හෙතෙම වනාහි ප්‍රථම වයසේ කුලවංශය ආරක්ෂා කළේ නම් මධ්‍යම සිටු කෙනෙක් වෙයි. පැසුළු වියෙහිදී උත්සාහ කළේ නම් සුළු සිටුවරයෙක් වෙයි. ප්‍රථම වියෙහි දී පැවිදි වූයේ නම් රහත් වන්නේය. මැදි වියේදී පැවිදි වූයේ නම් සකෘදාගාමී හෝ අනාගාමී වේ. පැසුළු වියේදී පැවිදි වූයේ නම් සෝවාන් වන්නේය. පවිටු මිතුරන් ඇසුරෙන් ස්ත්‍රී ධූර්ත වූයේ සුරා ධූර්ත වූයේ දුශ්චරිත වූයේ ශ්‍රමණ බමුණන් කෙරෙහි අනාදර වූයේ වී අනුක්‍රමයෙන් සියලු සම්පත් පිරිහී මහා විපතකට පත්වූයේ යයි කියත්.
ඊට පසු දවසක උයනට ගොස් සිටි සුලසාවන් දැක, හටගත් කාමරාග ඇත්තේ අඳුරක් මවා සුලසාව ඔහුගේ භවන යට ගෙන ගොස් සත්දිනක් ඇය සමග සංවාස කළේය. තමන්ගේ තොරතුරු ද කීය. සුලසාවගේ මව සුලසා නොදන්ගේ හඬා වැළපෙමින් ඔබ මොබ ඇවිදියි. මහාජනයා ඈ දැක කියන්නේ ආර්ය වූ මහ මුගලන් තෙරුන් වහන්සේ මහා ඍද්ධි ඇති මහානුභාව ඇති කෙනෙකි. උන්වහන්සේ ඇගේ ස්වභාවය දන්නාහ. උන්වහන්සේ වෙත පැමිණ විචාරවයි කීහ. ඕ තෙරුන් වහන්සේ වෙත පැමිණ ඒ කාරණය විචාළාය. මෙයින් සත්වන දිනයෙහි වේළුවනයෙහි දී භාග්‍යවතුන් වහන්සේ විසින් ධර්ම දේශනා කරන කල්හි පිරිස් කෙළවර දී ඇය දැක්ක හැකිවන්නේ යයි තෙරණුවෝ වදාළහ. අනතුරුව සුලසා ඒ දේව පුත්‍රයාට මෙසේ කීය. පින්වත් දෙවිය! නුඹගේ භවනයෙහි වසන්නා වූ මට අද සත්වන දවස ගතවිය. මෙය සුදුසු නොවේ. මගේ මව මා නොදැක විලාපයට හා ශෝකයට පත්වන්නීය. එබැවින් මා එහිම පමුණුවන්නේ නම් මැනැවී” (යයි කීය.) ඒ දිව්‍ය පුත්‍රයා ඈ ගෙන ගොස්, භාග්‍යවතුන් වහන්සේ වේළුවනාරාමයෙහි ධර්ම දේශනා කරන වේලේ පිරිස් කෙළවර නවතා තමන් අදෘශ්‍යමානව සිටියේය.
එකල්හි සුලසාව දුටු මිනිස්සු ඇයට මෙසේ කීහ. සුලසා නැගනියනි! ඔබ මෙතෙක් දවස් කොහි ගියේ ද? ඔබ නොදැක ඔබේ විලාපකීමට හා ශෝක කිරීමට පැමිණියේ උමතුවූවාක් මෙන් විය. සුලසා යටගිය සියලු පුවත් මහජනයාට කීවේය. (එයසා) එසේ පව් රැසේකළා වූ පින් නොකළා වූ ඒ පුරුෂයා කෙසේ නම් දෙවියෙක් වී දැයි මිනිස්සු විචාළහ. එකල්හි මා විසින් මරණ මොහොතේ ඔහුට දෙන ලද අග්ගලා හා පැන් මුගලන් මහරහතන් වහන්සේට පුජා කොට ඒ පිනින් ඔහු දේවාත්මභාවයක් ලැබී යයි සුලසා පැහැදිලි කළාය. ඒ අසා මහජනයා පුදුමසහගත සිත් ඇත්තෝ වූහ. රහතන් වහන්සේ වනාහි ලෝවැස්සාට මහත් පින්කෙතකි. මෙබඳු රහතන් වහන්සේ විෂයෙහි කරන, ඉතා ස්වල්ප වූ ද සත්කාරය සත්ත්වයන්ට දිව්‍යොත්පත්තිය ගෙන දේ යයි මහත් වූ ප්‍රීති සොම්නසට පැමිණියහ. භික්ෂූන් වහන්සේ ඒ කාරණය භාග්‍යවතුන් වහන්සේට සැළ කළහ. එහෙයින් භාග්‍යවතුන් වහන්සේ එම කරුණ අර්ථෝත්පත්ති කොට ගෙන, මේ ගාථාවෝ වදාළහ.
1. ක්ෂීණාශ්‍රව වූ රහතන් වහන්සේ (ඵලදායී) ක්ෂේත්‍ර සමානය. දායකයෝ ගොවීන් හා සමාන වෙති. දියයුතු දානවස්තුව බිත්තර වී හා සමානය. මේ හේතුවෙන් (උදාරතර) විපාකය උපදී.
2. කියන ලද පරිදි බීජය ද, කෘෂිකර්මය ද, කුඹුර ද, යන මෙම කරුණු තුන ප්‍රේතයන්ට ද දායකයන්ට ද (උපකාර පිණිස පවතී) ඒ දාන විපාකය ප්‍රේතයෝ විඳිති. දායකයෝ පින් බලයෙන් මහත්සේ වැඩේ.
3. කුසල් කොට මේ ආත්මයේදීම ප්‍රේතයන් ද අනුමෝදන් කරන්නේ, යහපත් වූ කුශල කර්ම කොට දෙව්ලොව ඉපදීමට ද පැමිණේ.
මෙහි **ඛෙත්තූපමා** - බහන ලද වපුරණ ලද බීජ ආරක්ෂා කරයි. බොහෝ අස්වැන්න ගෙන දීමෙන් රකියි, යන අර්ථයෙන් වී බීජ ආදිය විසුරුවන ස්ථානය, ඉහින ස්ථානය කෙත නම වේ. එම උපමාව මෙහි රැඳේනුයි ඛෙත්තූපම වේ. කුඹුර හා සමාන වේ යන අර්ථයි. **අරහන්තො** - ආශ්‍රවයන් ක්ෂය කළ තැනැත්තා රාග ද්වේෂ ආදී ක්ලේශයන්ගේ හා සංසාර වෘත්තය නමැති රෝදයේ ගරාදි නැසූ හෙයින්, ද එසේ නැසූ හෙයින් චීවරාදි සිව්පසය පිළිගැනීමට සුදුසු හෙයින් ද, පව් කිරිමේ රහසක් නැති හෙයින් ද (රහසින් වත් පව් නොකරන හෙයින් ද) අර්හත් යයි කියනු ලැබේ. යම්සේ තණ වල් පැළෑටි ආදී දෝෂ විරහිතව, මනා කොට සකස් කළ කෙතෙහි බීජ වැපිරූ කල්හි, සුදුසු කල්හි ජලය සැපයීම් ආදියෙන් යුක්ත වූ ගොවීන්ට බොහෝ අස්වැන්න ලැබේ ද? එසේම ලෝභ ද්වේෂ ආදී ක්ලේශ රහිත වූ යහපත් ලෙස සකස් කරන ලද රහතුන්ගේ සන්තානයෙහි දාන වස්තු නමැති බීජ වපුල කල්හි, ප්‍රත්‍යන්තර සහිත වූයේ දායකයා මහත් ප්‍රතිවිපාක ලබන්නේය. එබැවින් භාග්‍යවතුන් වහන්සේ “ඛෙත්තුපමා අරහන්තො” යයි දැක්වූ සේක. එය උසස් වූ නිර්දේශයකි. ශෛක්ෂයන් ද, ක්ෂේත්‍ර ද සමානත්වයේ පිහිටුවන ලදී,
**දායක **- චීවරාදී සිව්පසයන් දෙන තැනැත්තා, පරිත්‍යාග කරන ජනයා මේ සිව්පස පරිත්‍යාගයෙන් තමන්ගේ සිතෙහි පවතින ලෝභාදී අකුසල ධර්ම සිඳ දමයි. විනාශකරයි. එයින් තමන්ගේ සන්තානය පිරිසිදු කරයි. (ක්ලේශයන්ගෙන්) ආරක්ෂා කරයි යන අර්ථයි **කස්සකූපමා** - ගොවියෙක් සමාන වේ. ගොවියා යම්සේ හැල්කෙත් ආදිය සා සුදුසු කාලයේ දී, වැස්ස ලැබීම, දිය ලබා දීම, වැඩි ජලය පහකිරීම, ගවමහීෂාදීන්ගේ රැකීම. ආදී (කෘෂිකාර්මික වෘත්තීයෙහි) අප්‍රමාදී වූයේ මහත් වූ සක්‍රීය වූ අස්වැන්නක් ලබයි. මෙසේ දායකයාද රහතුන් කෙරෙහි දීමට සුදුසු දාන වස්තු පරිත්‍යාග කිරීමෙහි උපස්ථාන කිරීමෙහි අප්‍රමාදී වූයේ මහත් වූ විපුල වූ මහත් වූ දාන විපාක ලබයි. දායක කස්ස කුපමා යනු එහෙයින් කියන ලදී.
**බීජූපමං දෙය්‍ය ධම්මං** - ලිඞ්ග විපර්යාසයෙන් කියන ලදී. බීජ සමාන වූ දාන වස්තුව යන අර්ථයි. ආහාර පානාදී වූ දියයුතු දශවිධ දාන වස්තුව මෙයින් කීහ. **එත්තතො නිබ්බත්තකෙ ඵලං** - දායක, ප්‍රතිග්‍රාහක, පරිත්‍යාග කළයුතු දෙය්‍ය ධර්මය දාන ඵලය උපදවන්නේමය. එසේ උපදින ඵලය බොහෝ විපාක දෙමින් බොහෝ කලක් පවතී යන අර්ථය. මෙහි යම්හෙයකින් පරිත්‍යාගී චේතනාවට සම්බන්ධ වූ ආහාර පාන ආදී වස්තු හා අනෙක් උපස්ථාන ආදිය, දෙය්‍යධර්ම වස්තුව බිජුවට උපමාවෙයි.
**එතං බීජං කසී ඛෙත්තං** - සුදුසු පරිදි සැකසු බීජය, යම්සේ කියන ලද කෙත, එම බීජ එම කෙතෙහි වපුරන ක්‍රියාව කරන ගොවියා යන අර්ථය. වැපිරීම් සංඛ්‍යාත කෘෂිකර්මය ද, රහතන් නමැති කෙත ද, බිජුවට නම් වූ දාන වස්තුව ද යන කරුණු තුන ප්‍රේතයාටත් දායකයාටත් උපකාර පිණිස පවතී. යම් කිසි දායකයෙක් ප්‍රේතයන් උදෙසා දන් දෙයි ද, ප්‍රේතයාට ද දායකයාට ද, එය උපකාර වේ. ඉක්බිති ප්‍රේතයන් නො උදෙසා දන් දෙයි ද එය දායකයාටම පිහිටවේ. මේ බීජය, ගොවියා, මේ කෙත, ඔවුනොවුන්ට උපකාරක වේ යන අදහසයි. දැන් ඒ උපකාරය දැක්වීමට **“ඒ ප්‍රේතයෝ භුක්ති** නොවිඳිත් ද දෙන්නාගේම දායකයාගේම පින වැඩේ. එහි “**තං පෙතා පරිභුඤ්ජන්ති**” දායකයා විසින් ප්‍රේතයන් උදෙසා දන් දුන් කල්හි, (යම් පරිද්දෙකින් කියන ලද කෙතෙහි ගොවියා බීජ සම්පත්) ඒ පින් අනුමෝදන් කරන්නේ ද? ප්‍රේතයෝ ද ඒ දාන විපාකය අනුමෝදන්ව පරිභෝග කරයි. **දාතා පුඤ්ඤෙන වඩ්ඪති** දෙන තැනැත්තා වනාහි තමන්ගේ දානමය පින්කමෙහි හේතුවෙන් දෙව්මිනිස් සුව, භව භෝග සම්පත් ආදිය පින්පලයෙන් වර්ධනය කරයි. පුඤ්ඤ ඵලම්පිහී පින්ඵල වනාහී **“කුසලානං භික්‍ඛවෙ ධම්මානං සමාදාන හෙතු යවමිදං පුඤ්ඤං වඩ්ඪති”** ආදී වශයෙන් පිනා යයි කියයි.
**ඉධෙව කුසලං කත්‍වා** - මෙම ආත්ම භාවයෙහිදීම, නිවැරදි සැප විපාක සඳහා, ප්‍රේතයන් උදෙසා දානමය පුණ්‍ය කර්මයන් රැස් කොට, **පෙතෙව පටිපූජයන්ති** - දායකයන් විසින් ප්‍රේතයන් උදෙසා දන් පුදා ඔවුන් විඳින්නාවූ දුක්වලින් මුදා ප්‍රේතයන් උදෙසා දෙනු ලබන දානය ඔවුනට කරන පූජා නම් වේ. සත්කාරය නම් වේ. එහෙයින් **අම්හාකඤ්ච කතං** යනාදිය කීහ. ප්‍රේතයන්ට පින්දීම් වශයෙන් යහපත් කුශල ක්‍රියා කරන දායකයා මේ ආත්මයේම, ලෝකයාට ප්‍රිය මනාප කෙනෙක් වේ. නුවණැත්තන් විසින් එළඹිය යුත්තෙක් වේ. විශ්වාස කටයුත්තෙක් වේ. සැළකිය යුත්තෙක් වේ. ගරුකළ යුත්තෙක් ප්‍රශංසා කළ යුත්තෙක් වේ. වර්ණනා කළයුත්තෙක් වේ. මෙවැනි දිට්ඨ ධම්ම විපාක දානානි සංසයන් ලැබේ. **සග්ගඤ්ච කමතිට්ඨානං කම්මං කත්‍වාන භද්දකං** - යහපත් වූ කල්‍යණ වූ කුශල කර්මයන් කොට දිව්‍යමය වූ ආයුෂ ආදී දස කරුණකින් යුත්තව සුට්ඨු අග්‍ර හෙයින් ස්වර්ග යයි ලද නම් ඇති පින් කළවුන් උපදින්නාවූ දෙව්ලොව උපදී. අනන්තරජාති වශයෙන් උපදී.
මෙහිද **“කුසලං කත්‍වා”** යයි කියා නැවත කුසල් කොට දෙය්‍ය ධර්ම පරිත්‍යගය මෙන්, ප්‍රාප්ති දාන වශයෙන් දාන ධර්ම පරිත්‍යාගය ද දානමය කුසල කරිමය මැයි දක්වනු සඳහා යයි දතයුතු. සමහර කෙනෙක් “පේත” යන්නෙන් රහතුන් ද අදහස් කරයි. ඒ ඔවුන්ගේ මති මාත්‍රයකි. “පේත” කියන නමක් ක්ෂීණාශ්‍රවයන්ට ආ තැනක් නැති බැවිනි. බීජාදි භාවයගේ හා දායකයාගේ මෙන් ඒ රහතුන් නොයෙදෙන බැවින් හා ප්‍රේතයෝනික සත්ත්වයන් පිළිබඳවම යෙදෙන බැවින්ය. දේසනාවසානයේ දේවපුත්‍රයා හා සුලසාවන් ආදිකොට ඇති සුවාසු දහසක් සත්ත්වයන්ට ධර්මාභිසමය වූයේය.
**කායො තෙ සබ්බ සා වණ්ණෙ** - මෙම ධර්ම දේශනාව ශාස්තෲන් වහන්සේ රජගහනුවර ඇසුරු කොට ලෙහෙනුන්ට බත් වැටුප් දුන් තැන වූ වේළුවනාරාමයෙහි කලන්දක නිවාපයෙහි වැඩ වසන්නේ එක්තරා ඌරු මුවක් ඇති ප්‍රේතයකු අරභයා දේශනා කළ සේක. ඈත අතීතයෙහි කාශ්‍යප බුදුරජාණන් වහන්සේගේ ශාසනයෙහි එක් භික්ෂුනමක් කායද්වාරයෙන් හික්මීම ඇත්තේ විය. වාක් ද්වාරයෙන් හික්මීම නැත්තේ විය. භික්ෂූන්ට ආක්‍රෝශ කරයි. පරිභව කරයි. ඒ භික්ෂුව කළුරිය කොට නිරයෙහි උපන්නේ, එක් බුද්ධාන්තරයක් මුළුල්ලේම ඒ නරකයෙහි පැසී, එයින් චුතව මේ බුද්ධෝත්පාදයෙහි දී රජගහ නුවර සමීපයෙහි ගිජ්ඣකූට පර්වත ප්‍රාන්තයෙහි, ඔහුගේම කර්මයේ විපාක වසයෙන් දුකෙන් හා පිපාසයෙන් මඩනා ලදුව ප්‍රේතයකු වී උපන්නේ ය. ඔහුගේ ශරීරය රන්වන් පැහැ විය. මුහුණ ඌරු මුවක් වැනිය. එක් දිනක් ආයුෂ්මත් නාරද භික්ෂුව පර්වතයෙහි වසන්නේ උදේට ශරීරය පිළිදැගුම් කොට පා සිවුරු රැගෙන රජගහ නුවරට පිඬු පිණිස වඩින්නේ අතරමග දී ඒ ප්‍රේතයා දැක ඔහු විසින් කරන ලද කර්මය විමසන්නේ.
4. ඔබගේ ශරීරය සියල්ල රන්වන්ය. සියළු දිශාවන් බබළන ශරීර ප්‍රභාවෙන් බබළයි. එහෙත් තොපගේ මුඛය වනාහි සූකරයකුගේ බඳුය. පෙර ජාතියෙහි කෙබඳු කර්මයක් කළේ ද.
එහි **කායො තෙ සබ්බ සොවණ්ණෙ** - ඔබගේ ශරීරය දේහය සියල්ල ස්වර්ණ වර්ණය. රත් වී දිලිසෙන රත්රන් සමානය. **සබ්බාදිසා** - තොපගේ ප්‍රභාවෙන් හාත්පස සියලු දිසා ප්‍රභාශ්වර වී බබළයි - ආලෝකමත් වෙයි. අන්තර්ගත හේතු එහි අරුත්ය. ඔහුගේ ශරීරය මුළුමනින් රන්වන් වී සියලු දිසා බබළයි, සියලු දිසා ආලෝක වෙයි. විදුලියක් සේ දිලෙයි. **මුඛන්තෙ සුකරස්සෙවා** - මුඛය වනාහි ඌරකුගේ මෙනි. ඔබගේ මුහුණ ඌරකුගේ මුහුණ හා සමානය. අර්ථයි. පෙර අතීත ආත්ම භාවයන්හි දී කවර ආකාරයේ අකුසල කර්මයක් කරන ලදදැයි විචාළේය.
තෙරුන් විසින් කරන ලද කර්මය විචාරණ ලදුව ඒ ප්‍රේතයා එයට පිළිතුරු දෙමින් මේ ගාථාව කීහ.
5. කාය ද්වාරික වූ සංවරයෙන් කාය සංවර ඇත්තෙක් වීම්. වාග් ද්වාරයෙන් වචනයෙන් අසංවරයෙන් යුක්ත වීම්. පින්වත් නාරදයන් වහන්ස ඔබ වහන්සේ යම් සේ පැහැදිලි වසයෙන් මා දුටුවේද? මම එබඳු වූ ශරිර වීම්යි කීය.
එහි **කායෙන සඤ්ඤතො ආසී** කායද්වාරයෙන් සංවරවීම හික්මීමෙන් යුක්තවීම්. කායද්වාරයෙන් සංවර වීමෙන් යුක්ත වූයේ වෙමි. **වාචායාසිං අසඤ්ඤතො** වචනයෙන් කථා කිරීමෙන් අසංවර වීම්. නොහික්මීම්. **තෙන** - මේ දෙක්හි සංයමයෙන් අසංයම වීම්, නොහික් මීම්. මේ - මගේ **තාදිසො වණ්ණෙ** - මේ හා සමාන වූ (ප්‍රත්‍යක්ෂ වන්නා වූ, පෙනෙන්නා වූ ) ඔබ වහන්සේ විසින් ප්‍රත්‍යක්ෂ වශයෙන් දකින්නා වූ මෙබඳු වූ ශරීරයකින් මිනිසකු වශයෙන් පිහිටියේ, ස්වර්ණ වර්ණ විය. මුහුණින් ඌරෙකු සමාන විය. වර්ණ ශබ්දයෙන් මෙහි සිවිය හම අදහස් කරන්නේ යයි දත යුතු.
මෙසේ ප්‍රේත තෙමේ තෙරුන් විසින් විමසන ලද ප්‍රශ්නයට, තමන් විසින් විසඳුම් දී, තමාගේ කාරණයම උදාහරණයට ගෙන තෙරුන්ට අවවාද දෙන්නේ මේ ගාථාව කීය.
6. පින්වත් නාරදයන් වහන්ස! නුඹ වහන්සේ විසින් තෙමේම මාගේ ශරීරය දක්නා ලද්දේය. එහෙයින් නුඹ වහන්සේට මම (අවවාද වශයෙන්) කියමි. මුකයෙන් හෙවත් වාග් ද්වාරයෙන් පව්කම් නොකරනු මැනවි. ඌරු මුව ඇතෙක් නොවේවා!
අර එහි - **‘ත’** යනු එහෙයින්**, තාහ** යනු ඒ මම, නාරද ස්ථවිරයන් අමතයි. බ්‍රෑමි, කීවෙමි. සාම - යනු තමාම, **ඉදං** යනු තමාගේ ශරීරය සඳහා කියන ලදි. මේ එහි අර්ථයයි. ස්වාමීනි, යම් හෙයකින් නාරද වූ ඔබ වහන්සේ මේ මගේ ශරීරයේ ගෙල පටන් මිනිස් සටහන් ඇත්තේ, ඔබ වහන්සේ විසින් ප්‍රත්‍යක්ෂයෙන්ම දක්නා ලද්දේය. එහෙයින් අවවාද වසයෙන් කියමියි ප්‍රේතයා කීහ. **“මාකාසි මුඛතොපාපං මා ඛො සුකර මුඛො අහු”** මෙහි ‘මා’ යනු පටිසෙධාර්ථයෙහි නිපාතයි. “මුඛසා” යනු කටින් මුඛයෙන්, “ඛො” යන වචනයෙන් පාපකර්ම නො කළ යුතු යයි අවධාරණය කරයි. **“මාඛො සූකරමුඛො අහු”** මා මෙන්ම ඌරු මුව ඇත්තෙක් වන්නේය. යම්කිසි හෙයකින් ඔබගේ මුඛය මෙහෙයවා වචනයෙන් පව්කම් කෙරේද? අනිවාර්යයෙන්ම, සූකර මුව ඇත්තෙක් වන්නෙහිය. එහෙයින් එය නොකළ මැනවි. ඔබ වහන්සේ දොඩමළුව වචනයෙන් පව්කම් කරන්නාහු නම් එහි විපාක වශයෙන් ඒකාන්තයෙන්, මුඛයෙන් කරන පව් මුඛයෙන්ම ප්‍රතිවිපාක දීමට හේතු වන්නේමය.
ඉක්බිති ආයුෂ්මත් නාරද ස්ථවීරයන් වහන්සේ රජගහනුවර පිඬු සිඟා වැඩ බතින් පසුව පිණ්ඩපාතයෙන් වැළකුණේ (පෙරළා පැමිණ) සිව්පිරිස මැද වැඩහුන් ශාස්තෲන් වහන්සේට මේ කථා පුවත දැන්වීය. ශාස්තෲන් වහන්සේ නාරදය! පෙර ද මා විසින් ඒ සත්ත්වයා දක්නා ලද්දෙම් යි වදාරා, නොයෙක් ආකාර වාග් දුශ්චරිතයන්හි ආදීනව විපාක පෙන්නා, වාක් සුචරිතයන් ඇසුරෙන් ආනිසංස ප්‍රකාශ කරමින් ධර්මය දේශනා කළ සේක. එම දේශනාව එතැන්හි පැමිණි පිරිසට සාර්ථක විය.
**දිබ්බං සභං ධාරෙසි වණ්ණ ධාතු** - මේ ධර්ම දේශනාව ශාස්තෲන් වහන්සේ වේළුවනයෙහි ලෙහෙනුන්ට අභය දුන් තැන වැඩ වසන්නේ එක්තරා “පූතිමුඛ” ප්‍රේතයකු අරබයා වදාළ සේක. අතීතයෙහි කාශ්‍යප භාග්‍යවතුන් වහන්ගේ කාලයෙහි උන්වහන්සේගේ සසුනෙහි කුල කුල දරුවන් දෙදෙනෙකු පැවිදි වී සීලාචාර සම්පන්නව සැහැල්ලු පැවතුම් ඇතිව, එක්තරා ගමක ආවාසයක සමගිව විසූහ. ඉක්බිති එක්තරා පාපී අදහස් ඇති, කේලාම් කීමෙහි ඇලුණු භික්ෂුවක් ඔවුන් වසන තැනට පැමිණියේය. තෙරුන් වහන්සේලා දෙනම පිළිසඳර කථාකොට වසන තැන් දක්වා, දෙවන දිනයෙහි ඔහු ද සමගින් ගමට පිඬු පිණිස වැඩියහ. මිනිස්සු ඒ තෙරුන් දැක ඉතා යටහත් පහත් බවින් වත් පිළිවෙත් කොට කැඳ බත් ආදියෙන් පූජා කළහ. එසේ විහාරයට පැමිණි ආගන්තුක භික්ෂුව මෙසේ සීතීය. මේ ගොදුරුගම ඉතා යහපත්ය. මිනිස්සු ද ඉතා ශ්‍රද්ධා සම්පන්නයෝය. ප්‍රණීත ප්‍රණීත වූ පිණ්ඩපාතය දෙති. මේ විහාරය ද ආවාසයද සිහිල් සෙවණින් හා මිහිරි ජලයෙන් යුක්තය. මෙහිම සුවසේ වසන්නට හැකිය. මේ භික්ෂු දෙනම මෙහිම සිටිද්දී මට පහසු විහරණයක් නොවන්නේය. අතවැසිව විසීමක් මෙන් වේ. එහෙයින් මේ තෙරණුවන් දෙදෙන ඔවුනොවුන් බිඳවා, යම්සේ ඔවුන් මෙහි නොවසන්නෝද එසේ කරමියි කල්පනා කළේය.
එක් දවසක් මහා ස්ථවිරයන් වහන්සේ අනෙක් දෙනමට අවවාද දී, තමන් වසන තැනට පිවිසියේය. කේලාම් කියන ආගන්තුක භික්ෂුව, ටික වේලාවක් ගෙවා මහ තෙරුන් වෙත එළඹ වැඳ (සිටියේය) මහතෙරුන් වහන්සේ ආයුෂ්මතින් කුමක් හෙයින් මේ නොකල්හි පැමිනියේදැයි විමසීය. එසේය ස්වාමීනි කිවයුතු කිසිවක් ඇතැයි කියා, ආයුෂ්මත්නි කියවයි, තෙරුන්ගේ අනුදැක්මෙන් මෙසේ කීය. ස්වාමීනි! ඔබගේ සහායක ස්ථවිරයෝ ඔබ හමුයෙහි මිතුරෙකු මෙන් තමන් පෙනී සිට, අනභි මුඛයෙහි (නැති තැන) සතුරෙකු මෙන් නුගුණ කියයි කීය. කුමක් කීයේ දැයි විචාළ කල්හි “මේ මහා ස්ථවිරයෝ කපටියෙක, කළ වරද සඟවන මායා ඇත්තෙක. (නැති ගුණ පෙන්වන) කුහකයෙක මිථ්‍යා ආජීවයෙන් ජීවිකාව කරන්නෙක ආදී වශයෙන් ඔබගේ අගුණ කීවේ යයි කීහ. ඇවැත්නි එසේ නොකියව ඒ භික්ෂුව මා පිළිබඳව එසේ නො කියත් ගිහි කාලයේ පටන් මගේ ස්වභාව දනියි. පුපේශලය යහපත් සිල් ඇත්තේය. ස්වාමීනි ඔබ වහන්සේ පිරිසිදු සිත් ඇති බැවින් මෙසේ සිතන්නේය. එසේ සලකන්නේය. ඒ තෙරුන් සමග මගේ වෛරයක් නැත. කුමක් හෙයින් ඔවුන් විසින් නොකියන ලද්දක් මම ඔබ වහන්සේට කියන්නෙමි ද? එය එසේ වේවා! කල් යාමකින් තමන් විසින්ම දැනගනු ලබත්වා යයි කීය. මහ තෙරුන් වහන්සේ ද පෘථග්ජන බැවින් දෙගිඩියා සිත් ඇතිව මෙසේ වන්නට පුළුවන් යයි, සැක සහිත හදවතින් යුතුව විශ්වාසය මදක් ලිහිල්ව ගියේය. ඒ බාල භික්ෂුව පළමුව මහතෙරුන් බිඳවා අනෙත් භික්ෂුවද මේ ආකාරයෙන්ම බිඳවන ලදි. ඉක්බිති මේ තෙරුන් දෙදෙන, දෙවෙනි දවසෙහි ඔවුනොවුන් කථා නොකොට පාසිවුරු ගෙන ගමෙහි පිඬු පිණිස හැසිර, පිණ්ඩාහාරය ගෙන තම තමන් වසන තැන්වලටම ගොස් වළඳා කථා මාත්‍රයකුදු නොකොට ඒ දවස එසේම වැස පහන් වූ කල්හි ඔවුනොවුන් නොදන්වාම පහසු තැන් සොයා වැඩියහ.
කේලාම් කීමෙහි යෙදුන මහණ ඉටු වූ බලාපොරොත්තු ඇතිව ගමට පිඬු පිණිස වැඩියේය. මිනිස්සු ඔහු දැක ඇසූහ. ස්වාමීනි! අනෙක් තෙරවරු දෙනම කොහේ වැඩියහුද? සැමදා රාත්‍රියෙහි ඔවුනොවුන් දබර කොට, මා විසින් දබර නොකරව්, සමගි වව්, දබරය අනර්ථකාරී යයි, මතු භවයෙහිත් දුක් උපදවන්නේ යයි, පෙර දබර කෙරුවෝ විනාශයට පත් වූහයි මා විසින් කියන ලද්දේ නමුදු, මගේ අවවාද නො පිළිගෙන කොහේද ගියාහුයයි කේලාම් කී භික්ෂුව කීහ. ඉක්බිති මිනිස්සු “ඒ තෙරුන් වහන්සේ කැමති තැනකට වඩිත්වා! නුඹ වහන්සේ අපට අනුකම්පා පිණිස මෙම ආවාසයෙහි නො කළකිරී වසත්වා”යි අයැද සිටියහ. හෙතෙමේ මැනැවැයි පිළිගෙන දින කීපයකින් මෙසේ සිතීය. සීලවන්ත වූ ද, යහපත් පැවැතුම් ඇත්තාවූ ද ඒ භික්ෂුන් වහන්සේලා දෙනම මා විසින් ආවාසය පිළිබඳ ලෝභකමින් බිඳුවන ලද්දේය. මා විසින් බොහෝ වූ ළාමක පාප කර්මයක් කරන ලද්දේ යයි බලවත් විපිලිසර භාවයෙන් මඩනා ලද්දේ ශෝක වේශයෙන් ගිලන් වී නොබෝ කලකින්ම කළුරිය කොට අවීචි මහා නරකයෙහි උපන්නේය.
අනෙක් සහායක භික්ෂුහු දෙනම ජනපදයන්හි සැරිසරා එක්තරා ආවාසයක දී මුණගැසී ඔවුනොවුන් සතුටු වී ඒ කේලාම් කී මහණ විසින් කියන ලද භේදකාරි වචන අන්‍යෝන්‍යයන්ට සැළකොට, ඒවායේ හිස් බොරු බව දැනගෙන සමගි වී හිටපු ආරාමයට වැඩමවූහ. මිනිස්සු ඒ තෙරුන් වහන්සේලා දෙනම දැක තුටු පහටු සිත් ඇත්තාහු, හටගත් සොම්නසින් යුතුව, සිව්පසයෙන් උපස්ථාන කළහ. තෙරුන් වහන්සේලා එහි වසමින් සත්ප්‍රාය වූ ආහාර ලැබීමෙන් එකඟ වු සිත් ඇත්තේ විදසුන් වඩා වැඩි කල් නොයවාම රහත් බවට පැමිණියහ.
කේලාම් කී භික්ෂුව එක් බුද්ධාන්තරයක් නිරයේ පැසී, මෙම බුද්ධොත්පාද කාලයෙහි, රජගහ නුවරට නුදුරින් “කුණු” වු කටක් ඇති ප්‍රේතයෙක්ව උපන්හ. ඔහුගේ ශරීරය රන්වන් විය. කටින් පණුවන් නික්මී ඔබමොබ යමින් කට කති. ඔහුගේ මුඛයෙන් ඉතා දුරවුවද අවකාශය පැතිර දුගඳ හමයි. නාරද ස්ථවිරයන් වහන්සේ ගිජුකුළු පව්වෙන් බසිද්දී ඔහු දැක,
7. දෙවියන්ගේ ශරීරයට බඳු වූ යහපත් වූ රන්වන් සමක් ඔබ දරන්නෙහිය. වේහාස යයි නම් ඇති අහසෙහි සිටින්නෙහිය. එසේ වුවත් කුණු ගඳ වූ ඔබේ මුඛය පණුවෝ කති. පෙර ජාතියෙහි කිනම් කර්මයක් කරන ලද්දේ ද?
යනුවෙන් මෙම ගාථාවෙන් කරන ලද කාර්යය විචාළේය.
එහි **දිබ්බ** නම් දෙවි බවයි. දිව්‍යාත්ම භාව පර්යාපන්න වූ, මෙහි දෙවියන් මෙන් වුයේ **“දිබ්බං” සුභං** - දැකුම්කළු, සුන්දර භාවය, යහපත් බව, මනොඥ බව, **වණ්ණධාතුං** හමේ පැහැය, **ධාරෙසි -** උසුලයි, දරයි. **වෙහායසං තිට්ඨසි අන්තලික්‍ඛෙ** - වෙහාස නම් සංඥා ඇති අහසෙභි සිටින්නෙහිය. සමහර කෙනෙක් “විභාසයං තිට්ඨසි අන්තලික්‍ඛෙ” යන පාඨය දක්වා අහස හාත්පස අලංකාර කරමින් අහසෙහි සිටි යන වසයෙන් අර්ථ කියත්. **පූතිගන්‍ධං** කුණු ගඳ, දුර්ගන්ධය යන අර්ථයි. **කිං කම්මකාසි ප්‍රබ්බෙ**, ඔබගෙන් ඉතාම දුගඳක් හමයි. මුඛය පණුවෝ කති. එහෙත් ශරීරය රන්වන්ය. මෙබඳු ආත්ම භාවයක් ලබන්නට ඔබ පූර්ව ජන්මයේ කරන ලද කර්මය පිළිබඳව විචාළේය.
මෙසේ තෙරුන් විසින් ඒ ප්‍රේතයාගෙන් තමන් විසින් කරන ලද කර්මය විචාරණ ලද්දේ ඒ කාරණය පැහැදිලි කරමින්, මේ ගාථාව කීහ.
8. මම ශ්‍රමණ ප්‍රතිරූප වූ, වාග්ද්වාරයෙන් අසංවර වූ, දුෂ්ඨවචන හෙවත් බොරු කීම, කේලාම් කීම, හිස්වචන කීම ආදී වාග් දුශ්චරිතයෙන් යුත් වූ, පවිටු මහණෙක් වීම්. මා විසින් රකින ලද බ්‍රහ්මචරියාව නිසා එහි ගුණයෙන් ශරීර වර්ණය ලබන ලදී. කේලාම් කී අකුසලයෙන් මගේ කට කුණු විය.
එහි **සමණො අහං පාපො -** මම ලාමක වූ, පහත් වූ, නීච වූ, ශ්‍රමණයෙක්, පාපී භික්ෂුවක් වීම්. **දුට්ඨවාචො **- දුක් ගෙන දෙන වචන - මෙරමා ගුණ නසන, වචන ඇත්තෙක් වීම් යන අර්ථයි. අනුන්ගේ ගුණ ඉක්මවා නැති කරන පැවතුම් ඇත්තේ වීම්. ඉතා දුක් වචන, ඉතා ඵරුස වචන, බොරු කීම, කේලාම් කීම ආදී වූ වාග් දුශ්චරිතයෙන් ඇලුණු, **තපස්සි රූපො** - ශ්‍රමණ ප්‍රතිරූපකයෙක්, (ශ්‍රමණයෙක් සමාන හොරෙක්) **මුඛ්‍යා **- කටින්, **ලද්ධා** - ලබන ලදී ‘ච’ කාරය කෙටි කිරීමේ අර්ථයෙහි වැටේ. තපසා - බඹසර රැකීමේ අනුහසින්, **පෙසුණියෙනා** ප්‍රිය ශුන්‍ය වචන කීම, කේලාම් කීම, **පූති** - කුණු ගඳ
මෙසේ ඒ ප්‍රේතයා තමන් විසින් කරන ලද කර්මය කියා, තෙරුන් වහන්සේට අවවාද දෙමින් අවසාන ගාථාව කීය.
ආයුෂ්මත් නාරදයන් වහන්ස ! ඒ මාගේ රූපය ඔබ වහන්සේ විසින් තමන්ම දක්නා ලද්දේය. අනුකම්පාශීලි වූ, යම්බඳු වූ, පරහිත ප්‍රතිපත්තියෙහි දක්ෂ වූ, බුද්ධාදී උතුමෝ යමක් කීවහු ද? එයම කියමියි අදහසයි. කේලාම් නො කියනු බොරු තො කියනු, නුඹ කැමති පරිද්දෙන් ඉන්‍ද්‍රියයන් හැසිරවීමෙහි දක්ෂ වූ, යුක්ත වූ, දෙවියන් අතුරෙන් එක් අයෙක් වන්නෙහිය.
එහි **තයිදං** ඒ මම මගේ රූපය, **අනුකම්පකා යෙ කුසලා වදෙය්‍යුං** - යම්කිසි අනුකම්පාසහගත වූ, කාරුණික වූ, අනුන් කෙරෙහි පෑ දයාවෙහි දක්ෂ වූ එසේ යෙදුනා වූ බුද්ධාදී මහෝත්තමයන් යමක් වදාරණ ලද ද? එයම කියමියි යන අදහසයි. දැන් අවවාද දක්වමින් මෙසේ කීහ. මා **“පෙසුණං මාච මුසා, අභාණි - යක්‍ඛො තුවං භොගිසි කාම කාමි” **
**පෙසුණං** - ප්‍රිය ශුන්‍ය වචන, කේලාම් කීම, බොරු කීම, නො කියව, ඉදින් ඔබ බොරුකීම, කේලාම් කීම දුරු කොට, වචනයෙන් සංයමයෙන් හැසිරෙන්නේ ද ඔබ දෙවියෙක් හෝ දෙවියන්ගෙන් අන්‍යතරයෙක් හෝ වන්නෙහිය. කැමති කැමති පරිද්දෙන් මහත් වූ දිව්‍ය සම්පත් ලබා, එහි සැප පරිදි ඉඳුරන් හැසිරවීමෙන්, අභිරමණශීලී වූ දෙවියෙක් හෝ යක්ෂයෙක් වන්නේය.
එය අසා තෙරුන් වහන්සේ රජගහ නුවරට ගොස් පිඬු පිණිස හැසිර පසු බත් වේලෙහි පිණ්ඩපාතයෙන් වැළකුණේ ශාස්තෲන් වහන්සේට එහි අර්ථය දැන්වීය. ශාස්තෲන් වහන්සේ එය අර්ථෝත්පත්ති කොට ගෙන ධර්මය දේශනා කළේය. ඒ ධර්මදේශනා තොමෝ එහි පැමිණි සිටි පිරිසට සාර්ථක වුයේය.
**“යං කිඤ්චාරම්මණං කත්‍වා”** යන මේ ධර්ම දේශනාව ශාස්තෲන් වහන්සේ ජේතවන විහාරයෙහි වැඩ වසන සමයෙහි අනේපිඬු සිටාණන්ගේ දානයක් අරභයා දේශනා කළ සේක. අනේපිඬු සිටු නම් ගෘහපතියාගේ මිනිබිරියක් වූ ළදැරියකට ඇගේ කිරිමව් තොමෝ පිටියෙන් තැනූ රුවක් දුන්නාය. මේ ඔබේ දුවය. මෙය ගෙන සෙල්ලම් කරන්නැයි කීවාය. ඇය එහි දුව යන හැඟීම ඇතිකර ගෙන ක්‍රීඩා කළාය. ඉක්බිති එක් දවසක් එය ගෙන ක්‍රීඩා කරන්නේ කිසියම් ප්‍රමාදයකින් එය බිම වැටී කැඩිණ. එ දැරිය මගේ දියණිය මියගියා යයි හැඬුවාය. ඇගේ හැඬීම ගෘහවාසී කිසිවකු විසින් සනසාලිය නොහැකිවිය. ඒ සමයෙහි ශාස්තෲන් වහන්සේ අනේපිඬු සිටුතුමාගේ නිවසේ පණවන ලද අසුනෙහි වැඩහුන් සේක. මහා සිටුතුමා ද භාග්‍යවතුන් සමීපයෙහිම සිටියේය. කිරිමව ඒ ළදැරිය ගෙන සිටුතුමන් සමීපයට ගියාය. සිටුතුමා ඇය දැක කුමක් නිසා හඬන්නේදැයි ඇසීය. කිරිමව ඒ පුවත සිටුතුමන්ට කීවාය. සිටුතුමා ඒ දැරිය ඇකයෙහි හිඳුවා, නුඹේ දුව සඳහා දානයක් දෙන්නෙමුයි කියා ශාස්තෲන් වහන්සේට කීය. ස්වාමීනි! මගේ මිණිබිරියගේ “පිටි වලින් තැනූ දියණිය උදෙසා දානයක් දෙනු කැමැත්තෙමි. හෙට ඒ දානය සඳහා පන්සියයක් භික්ෂූන් සමග ඉවසා වදාරන සේක්වා! යි ආරාධනා කළේය. උන්වහන්සේ නිශ්ශබ්දතාවයෙන් ආරාධනය පිළිගත්හ.
දෙවන දවසෙහි පන්සියයක් භික්ෂුන් සමග සිටුතුමාගේ ගෙදරට වැඩ දානය වළදා අවසන්හි, අනුමෙවෙනි බණ කියන්නේ මේ ගාථාව වදාළහ.
10. නො මසුරු තැනැත්තේ යම් කිසි අරමුණක් කොට, පෙර කළුරිය කළවුන් ද, ගෘහවස්තු ආදීන්හි අධිගෘහිත දේවතාවන් ද, නැතිනම් අනෙක් දෙව් මිනිසුන් අරභයා දානය දෙන්නේය.
11. කුවේර, ධ්‍රතරාෂ්ට, විරූපාක්ෂ, විරූළ්හ යන යසස් ඇත්තා වූ ලෝක පාලක සිව්වරම් මහරජුන් (අරභයා දන් දෙයි). ඔවුහු ද දායකයා විසින් පුදන ලද්දාහු වෙත්. දායකයෝ ද නිෂ්ඵල නොවන්නෝ වෙති.
12. මියගිය අය වෙනුවෙන් හැඬිම හෝ ශෝක වීම හෝ, විලාපකීම, නොකළයුතුය. මියගිය අයට ඒ හැඬීම විලාප කීම් ප්‍රයෝජන නොවේ. අනුවණ ඤාතීහු මෙසේ සිටිත්.
13. දෙන ලද මෙම දානය වූ කලි සඞ්ඝයා විෂයෙහි මොනවට පිහිටියාය. මේ ප්‍රේතයා හට බොහෝ කලක් මුළුල්ලෙහි හිත සුව පිණිස එවේලෙහිම පැමිණෝ.
එහි **යං කිඤ්චාරම්මණං කත්‍වා** මඞ්ගලා දී කිසියම් එක්තරා කරුණක් අරමුණු කරගෙන, උදෙසා දජ්ජා දෙන්නේ ද, **අමච්ඡරී** - තමාගේ සම්පත්තියෙන් අනුන් හා සාධාරණභාවය, නොඉවසීම ලක්ෂණ කොට ඇති මසුරුකම නො මැත්තේ “අමච්ඡරී” පරිත්‍යාගශීලි බව, සිතෙහි ඇතිවන්නා වූ ලෝභාදී මසුරු මල දුරුකොට දන් දෙන්නේය යන අදහසයි. **ප්‍රබ්බ පෙතෙච ආරබ්හා** - පෙර මිය ගියාවූ (කිසියම්) මව්පියාදීන් උදෙසා, **වත්‍ථුදෙවතා** ගෘහ වස්තු ආදීන්හි අධිගෘහිත දෙවි දේවතාවුන් අරභයා යන යෙදීමයි. **අථවා** මොවුන්ගෙන් අන්‍ය වූ දෙව්මිනිස් ආදී යම්කිසි කෙනෙක් උදෙසා දන් දීම දක්වයි.
එහි දෙවියන් අතුරෙන් ප්‍රකට වූ සමහර දෙවි කෙනෙක් දක්වන්නේ සතරවරම් මහ දෙව්රජවරු කියා, නැවත ඔවුන් නම්වලින් දක්වන්නේ **කුවෙර - ධතරට්ඨං -** ආදිය කීහ. කුවේර නම් වෛශ්‍රවණය, ධෘතරාෂ්ට්‍ර ආදී අනෙක් තිදෙන ලෝක පාලක නම්. **තෙ චෙව පූජිතා හොන්ති** - මේ මහරජවරුන් ද, පෙර මියගිය අයද, වත්තු දේවතා ආදීන් ද, උදෙසා කරන කාර්යයක් වශයෙන් ගෞරව කිරීම් වෙත්, **දායකා ච අනිප්ඵලා** - යමෙක් දන් දෙත් ද ඔවුහු දායකයෝය. අනුන් උදෙසා දෙන පමණින් එය නිෂ්ඵල නොවේ. තමන්ගේ දාන ඵලයේ විපාකය තමන්ට ලැබෙන්නේය.
දැන් යමෙක් තමන්ගේ ඤාතීන් මළ කල්හි හඬත් ද, ශෝක කරත් ද වැළපෙත් ද ඒ සියල්ල අරුත් රහිතය. නිරර්ථකය. තමන්ම තැවෙන්නේම යයි දැක්වීමට - **නහිරුණ්ණං වා** ආදී ගාථාව කීහ. එහි **රුණ්ණං** හැඬිම, කඳුළු හෙළීම, **සොකො** - සොව, හිතේ තැවිල්ල, අවබෝධය නැතිවීම යන අර්ථයි. **යාචඤ්ඤා පරිදෙවනා** හැඬීමේ ශෝකයෙන් වෙනස් වූ විලාපකීම. අහෝ එකම පුතා ආදී වශයෙන් (අනන් මනන්) දෙඩවීම. පරස්පර විරුද්ධ අර්ථ ඇති කථාව - එය ද නො කළ යුතුය යන අර්ථයි. සියළු ශබ්දයන්හි විකල්පාර්ථයි. **න තං පෙතස්ස අත්‍ථායා** - හැඬීම, දුක්වීම, ශෝකය, වැළපීම, ආදී මේ සියල්ලගෙන්ම කළුරිය කළ තැනැත්තාට පිළිසරණක් උපකාරයක් අර්ථයක් නැත. එබැවින් ඒවා නො කළ යුතුය. එසේ වුවත් (විද්‍යාවෙන්) නුවණින් තොර වූ ඤාතීහු එසේ කරති යන අදහසයි.
මෙසේ හැඬීම්, විලාපදීම් ආදියෙහි නිරර්ථක බව දක්වා දැන් පෙර මියගිය ඤාතීන් ආදීන් (වෙනුවෙන්) උදෙසා දායකයන් විසින් සංඝයාට දානය දෙන ලදි. එහි සාර්ථකභාවය දක්වමින්, “අයඤ්ච ඛො දක්‍ඛිණා - පෙ ඨානසො උපකප්පති” ආදි ගාථා කීහ.
එහි **අයං** - දායකයන් විසින් දෙන ලද දානය ප්‍රත්‍ය වශයෙන් දක්වමින් කීය. ‘ච’ ශබ්දය අතිරේකය. එහෙයින් යම් සේ හැඬීම් ආදී යමක් කියන ලද ද, ඒ කිසිවකින් ප්‍රතිඵල නැතිබව දක්වයි. එය එසේ දක්වමින්, මේ සඞ්ඝ දක්ෂිණාව වනාහි දිගු කලක් හිතසුව පිණිස පවතින්නේම යයි ද, එකෙනෙහිම විශේෂයෙන් බබළයි. **ඛො** - යනු අවධාරණයෙහි නිපාතයි. **දක්‍ඛිණා** - දාන වස්තුව. **සඞ්ගමති සුප්පතිට්ඨිත** - අනුත්තර වූ, පුණ්‍ය ක්ෂේත්‍ර වූ, මනාව සුපසන්ව පිහිටි සඞ්ඝයා කෙරෙහි, **දීඝරත්තං හිතායස්සා** මෙය ප්‍රේතයන් බොහෝ කලක් හිතසුව පිණිස පවතින්නේය. **ඨානසො උපකප්පති** ඒ ක්ෂණයකින්ම ප්‍රතිඵල (විපාක) උදාවේ. කල්යාමක් නැත්තේය. මේ එහි ධර්මතාවයයි. යම් ප්‍රේතයෙක් උදෙසා දානයක් දෙන ලද්දේ ද? ඒකාන්තයෙන් ඒ ප්‍රේතයා අනුමෝදන් වේ. එහි විපාකයෙන් ප්‍රේතයා ප්‍රේත දුකින් මිදෙත්.
දෙවන දවස්හි සිටු බිරිඳ හා සෙසු ඤාතීහු සිටුවරයා අනුව යමින් මෙසේ මාසයක් පමණ මහා දන් පැවැත් වුහ. අනතුරුව ප්‍රසේනජිත් කොසොල් මහරජු භාග්‍යවතුන් වහන්සේ වෙත එළඹ, කවර හෙයකින් මාසයක් පමණ භික්ෂුන් වහන්සේලා මගේ ගෙදරට නො වැඩියේ මන්දැයි ඇසීය. ශාස්තෲන් වහන්සේ අදාළ කරුණ වදාළ කල්හි රජතුමා ද සිටුවරයා අනුව පවතිමින් බුදුන් ප්‍රමුඛ මහා සංඝයාට මහදන් පැවැත්වීය. ඒ දැක නගර වැස්සෝ ද රජු අනුව යමින් මාසයක් පමණ මහදන් පැවැත්වූහ. මෙසේ මාස දෙකක් (පිට්ඨි ධීතලිකාව) පිටිවලින් තැනු දියණිය මුල් කරගෙන මහා දන් පැවැත්වූහ.
**“තිරො කුඩ්ඩෙසු තිට්ඨන්ති”** ආදී මෙම ධර්ම දේශනාව ශාස්තෲන් වහන්සේ රජගහ නුවර වැඩ වාසය කරමින් සිටිය දී, බොහෝ වූ ප්‍රේතයන් අරභයා දේශනා කළ සේක.
මේ එහි විස්තර කථාවයි. මෙයින් දෙයානූවන කල්පයෙහි කාසිපුර නම් නුවරක් විය. එහි ජයසේන නම් රජු රාජ්‍යය කරවීය. ඔහුගේ දේවිය සිරිමා නම් ඇගේ කුසෙහි “ඵුස්ස” නම් බෝසත්තුමා පිළිසිඳ ඉපදී, අනුපිළිවෙළින් සම්මා සම්බුද්ධත්වයට පත්විය. ජයසේන රජු, මගේ පුතා මහාභිනිෂ්ක්‍රමණයෙන් නික්මී, බුදු වුයේය. බුද්ධරත්නය මගේය. ධර්මරත්නය මගේය. සංඝ රත්නය මගේ යයි මමත්වය උපදවා සියලු කල්හි තමාම උපස්ථාන කරයි. අන්‍යයන්ට අවස්ථාවක් නොදෙයි
භාග්‍යවතුන් වහන්සේගේ බාල සහෝදර වූ, සුළු මවගේ පුතුන් තිදෙනා සිතූහ. බුදුවරයෝ නම් සියළු ලෝවැස්සන්ට හිතසුව පිණිසම උපදනාහුය. එක් අයෙකුගේම හිත සුව පිණිස නූපදී, අපගේ පියා අන්‍යයන්ට අවස්ථාවක් නොදෙයි. භාග්‍යවතුන් වහන්සේට හා සඞ්ඝයාට උපස්ථාන කරන්නට කෙසේ හෝ ඉඩ ප්‍රස්ථා ලබමියි, සිතූහ. ඒකාන්තයෙන් අපි කිසියම් උපායක් කරමුයි සිතු ඔවුහු, එක්තරා ප්‍රත්‍යන්ත ජනපදයක කැරැල්ලක් (කුපිත කිරිමක්) ඇති කළහ. ඉක්බිතිවැ රජතෙම ප්‍රත්‍යන්ත දේශය කුපිතවී යයි අසා, පුතුන් තිදෙනා එම කැරැල්ල මැඩ පැවැත්වීම සදහා, සන්සුන් කිරීම සදහා පිටත්කර යැවූහ. ඔවුන් ගොස් ජනපදය සන්සිඳුවා ආවහුය. රජතුමා තුටු වී ඔවුන්ට වරයක් දුන්නේය. යමක් කැමති නම් එය ගනුවයි කීය. ඔහු අපි භාග්‍යවතුන් වහන්සේට උපස්ථාන කිරීමට කැමැත්තෙමු. (ඒ වරය අපට ලැබේවා) රජු එය හැර වෙනත් දෙයක් ගනුවයි කීහ. ඔව්හු අපට වෙනත් කිසිවක් එපා යයි කීහ. අනිත් දෙයකින් ප්‍රයෝජන නැතැයි කීහ. එසේ නම් “කාල සීමාවක් කොට ගණුවයි” කීහ. ඔව්හු සත් වසක් ඉල්ලූහ. රජු නුදුන්හ. මෙසේ සය වසක්, පස්වසක්, සතර වසක්, තුන් වසක්, දෙවසක්, වසක්, සත් මසක්, සය මසක්, පස් මසක්, සිව්මසක්, තුන් මසක් ඉල්ලූහ. එකල්හි රජු ගණුවයි දුන්නේය.
ඔහු භාග්‍යවතුන් වහන්සේ වෙත එළඹ මෙසේ කීහ. අපි භාග්‍යවතුන් වහන්සේට තුන් මසක් උපස්ථාන කිරීමට කැමැත්තෙමු. භාග්‍යවතුන් වහසේ ඉවසාවා! ස්වාමීන් මේ තෙමස වස් වසවයි ඉල්ලූහ. භාග්‍යවතුන් වහන්සේ නිශ්ශබ්ද භාවයෙන් එය ඉවසීය. පිළිගත්හ. ඒ තිදෙන තමාගේ ජනපදයන්හි නියුතු පිරිසට ලිපියක් යැවූහ. මේ තෙමස අප විසින් භාග්‍යවතුන් වහන්සේට උපස්ථාන කළ යුතුය. භාග්‍යවතුන් වහන්සේ විහාර ආරාමාදිය කොට සියලු උපස්ථාන කිරීමට අවශ්‍ය දේ සම්පදනය කරව” ඔහු සියල්ල සකසා පිළිතුරු එවීය. ඔව්හු කසාවත් වස්ත්‍ර හැඳ වතාවත් කරන්නා වූ දහස සමග භාග්‍යවතුන් වහන්සේ හා මහා සඞ්ඝයාට උපස්ථාන කරමින්, ජනපදයට වැඩමවා විහාරය පවරා වස් වැස්සවූහ.
ඔවුන්ගේ භාණ්ඩාගාරික වූ එක් ගෘහපති පුත්‍රයෙක් බිරිඳ සමගම තුනුරුවන් කෙරෙහි පැහැදී ශ්‍රද්ධා සම්පන්න විය. හෙතෙම බුදුන් මුල් කොට ඇති මහා භික්ෂු සංඝයාට සකස් කොට දාන වස්තුව දුන්නේය. ජනපදයෙහි නියුක්ත පුරුෂයා හෙවත් ජනපදාධිපතියා ජනපදයෙහි එකොළොස් දහසක් පමණ මිනිසුන් සමග සකස් කොට දාන වස්තුව යැවීය. ඔවුන් අතුරෙන් සමහර ජනපද වැස්සෝ ශ්‍රද්ධා නැත්තෝ වූහ. ඒ සැදැහැ නැති අය දාන වස්තුවට අන්තරාය කොට දාන වස්තුව තුමූම කෑහ. දන් සැලද ගිනිලූහ. පිරිවර සහිත වූ ඒ රාජ පුත්‍රයෝ භාග්‍යවතුන් වහන්සේට සත්කාර කොට, භාග්‍යවතුන් වහන්සේ පෙරටු කොට පිය රජු සමීපයට නැවත ගියහ. භාග්‍යවතුන් වහන්සේ එහි වැඩ පිරිනිවන් පෑ සේක. රාජ පුත්‍රයෝ ද, ජනපදයෙහි නියුක්ත පුරුෂයෝ ද, භාණ්ඩාගාරික ද, පිළිවෙලින් කළුරිය කොට පිරිස සමග දෙව්ලොව උපන්හ. සැදැහැසිත් නැති (දන්කෑ) ජනයෝ නිරයෙහි උපන්හ. මෙසේ දෙපිරිස ස්වර්ගයෙන් ස්වර්ගයෙහි, නිරයෙන් නිරයෙහි උපදිමින් දෙයානූ කපක් ඉක්මවීය.
ඉක්බිති මේ මහා භද්‍ර කල්පයෙහි කාශ්‍යප බුදුන් දවස ඒ ශ්‍රද්ධා නැති (දන්කෑ) පිරිස ප්‍රේතයන්ව ප්‍රේත අපායේ ඉපදුනහ. එකල්හි මිනිස්සු තම තමන්ගේ ඤාති ප්‍රේතයන්ට හිත වැඩ පිණිස දන් දී, “ඉදං නො ඤාතීනං හොතුති” පින් අනුමෝදන් කළහ. ඔවුහු සම්පත් ලබත්, එකල්හි මේ ප්‍රේතයෝ ද එය දැක කාශ්‍යප සම්බුදුන් වෙත පැමිණ ස්වාමීනි! කුමක් හෙයින් අපිත් මෙබඳු සම්පත් ලබන්නමෝදැයි විචාළහ. භාග්‍යවතුන් වහන්සේ දැන් නොලබයි. මතු කාලයෙහි ගෞතම නමින් සම්බුදුවරයෙක් පහළ වන්නේය. එකල්හි බිම්බිසාර නම් රජෙකු වන්නේය. හෙතෙම මෙයින් දෙයානුකපකට පෙර තොපගේ ඤාතියෙකි. හෙතෙම බුදුනට දන් දී තොපට පින් අනුමෝදන් කරන්නේය. එදා තොපට සම්පත් ලැබෙන්නේ යයි වදාළහ. එසේ වදාළ කල්හි ඒ වචනය ප්‍රේතයන්ට සෙට දවසෙහි තොප සම්පත් ලබන්නහු යයි කීවාක් මෙන් වූයේය.
එයින් පසු එක් බුද්ධාන්තරයක් ඉක්මගිය කල්හි අපගේ භාග්‍යවතුන් වහන්සේ ලොව පහළ වූ සේක. එකල ඉහත කී රජපුත් තිදෙන පුරුෂයන් දහසක් සමග දෙව්ලොව වැඩ එයින් චුතව මගධ රට බ්‍රාහ්මණ කුලයක ඉපිද පිළිවෙලින් තවුස් පැවිද්දෙන් පැවිදිව ගයා ශීර්ෂයෙහි තුන් බෑ ජටිලයෝ වූහ. ජනපද නියුක්තක පුද්ගලයා බිම්බිසාර රජු විය. භාණ්ඩාගාරික ගෘහපති පුත්‍රයා විශාඛ නම් සිටුවරයා වූයේය. ඔහුගේ බිරිද ධම්මදින්නා නමින් සිටු දියණිය වූවාය. සෙසු ජනයා රජ පිරිස වසයෙන් උපන්හ.
අපගේ භාග්‍යවතුන් වහන්සේ සත් සතියක් ගෙවා පිළිවෙලින් බරණැසට පැමිණ ධම්සක් පවත්වා පස්වග මහණුන් ආදිකොට ඇති දහසක් පිරිවර ඇතිව තුන් බෑ ජටිලයන් දමනය කොට රජගහ නුවරට වැඩමවිය. එදින එහි පැමිණ බිම්බිසාර රජු සෝවාන් පෙළෙහි පිහිටුවා, ඒ සමග අඞ්ග මගධවාසී එකොළොස් නහුතයන් බ්‍රාහ්මණ ගෘහපතියන්ට ද ධර්මාභිසමය උදාකළේය. ඉක්බිති රජු හෙට දවසට බතින් ආරාධනා කළෙන් එය ඉවසා වදාරා දෙවන දවස්හි, මාණවකයකු වශයෙන් වෙස්ගත් ශක්‍ර දේවේන්ද්‍රයා පෙරටුව යමින්.
“දැමුණු ඉඳුරන් ඇති වාසනා සහිත වූ සියලු කෙළෙසුන්ගෙන් මිදුණු රන්වන් වූ බුදු බඳ ඇති භාග්‍යවතුන් වහන්සේ, ඉන්‍ද්‍රිය දමනයෙන් දැමුණු, සසරින් මිදුණු පුරාණ ජටිලයන් සමග රජගහ නුවරට වැඩි සේකැයි”
තුති ගී ගයද්දී, රජගහ නුවරට වැඩ බිම්බිසාර රජුගේ මාළිගයෙහි දී මහදන් පිළිගත්තේය. යට කියන ලද (දන්කෑ) ප්‍රේතයෝ දැන් රජු දන් දී අපට පින් පමුණුවනු ඇතැයි සිතා මාලිගය පිරිවරා සිටියාහුය.
රජතෙම දන් දී භාග්‍යවතුන් වහන්සේ කොහේ වැඩ සිටින්නේදැයි. උන්වහන්සේගේ විහාර පහසුව පිණිසම සිතීය. කිසිවෙකුටත් පින් අනුමෝදන් නොකළේය.
එසේ ඒ දන් දීමෙන් කිසිදු පිනක් නොලත්. ඒ ප්‍රේතයෝ සිඳුණු ආශා ඇතිව රාත්‍රි කාලයේ රජ මාලිගය වටකොට ඉතා බියකරු ලෙස ශබ්ද නැගූහ. රජු භයට ද, සන්ත්‍රාසයට ද සංවේගයට ද පැමිණ රැය පහන් වූ කල්හිම ගොස් බුදුරදුන්ට එපවත් කීය. වහන්ස මම මෙබඳු වූ බියකරු ශබ්ද ඇසුවෙමි. මට කුමක් වන්නේද? එවිට භාග්‍යවතුන් වහන්සේ “මහරජ බිය නොවෙව තොපට මෙයින් කිසි නපුරෙක් නැත. තොපට යහපතක් වන්නේය. ඔබගේ පුරාණ ඤාතීහු ලෝකයෙහි උපන්නෝ වෙති. ඒ ප්‍රේතයෝ එක් බුද්ධාන්තරයක් මුළුල්ලෙහි ඔබවම පතමින් ආහ. ඔව්හු ඔබ බුදුන්ට දන් දී අපට පින් දෙන්නේය’යි සිතමින් ඔව්හු හැසිරුණෝය. එහෙත් තොප විසින් ඊයේ දන් දී පින් නුදුන් බැවින් සුන් වූ බලාපොරොත්තු ඇතිව එබඳු වූ භයානක ශබ්ද කළෝ යයි වදාළහ. කිමෙක් ද ස්වාමීනි දැන් පින් දුන් කල්හි ඔවුන් සම්පත් ලබාවිදැයි විචාළේය. එසේය මහරජ! එසේනම් ස්වාමීනි! භාග්‍යවතුන් වහන්සේ අද දවසේ මගේ දානය ඉවසාවා ඒ ප්‍රේතයන්ට පින් දෙමැයි කීහ. භාග්‍යවතුන් නිශ්ශබ්දභාවයෙන් එය ඉවසා වදාළ සේක.
රජු මාළිගාවට ගොස් මහා දන් පිළියෙළ කරවා බුදුන් වහන්සේට කල් දැන්වීය. භාග්‍යවතුන් වහන්සේ භික්ෂු සඞ්ඝයා සමග රජගෙදරට වැඩමවා පණවන ලද අසුනෙහි වැඩහුන් සේක. ඒ ප්‍රේතයෝ ද “අද අපි සැප ලබන්නෙමු යයි සිතා ගොස් බිත්ති ප්‍රාකාර ආදියෙන් පිටත උන්නාහ. යම්සේ ඒ ප්‍රේතයින් සියල්ලන්ම, භාග්‍යවතුන් වහන්සේ විසින් රජුගේ ඇස් හමුවට දක්වන ලද සේක. රජු දානය සඳහා පැන් පිළිගන්වමින් “මාගේ ඤාති ප්‍රේතයින්ට මේ පින ලැබේවා”යි උදෙසුවේය. එකෙණෙහිම ප්‍රේතයින්ට නෙළුම් උපුල් ආදියෙන් ගැවසී ගත් සිසිල් සෙවණ ඇති පොකුණු පහළවූහ. ඒ ප්‍රේතයෝ ඒ පොකුණුවලට බැස දිය නා වතුර බී සිරුරු දාහය වළක්වා රන්වන් ශරීර ඇත්තෝ වූහ. රජතෙම කැඳ බත් කැවිලි පෙවිලි පිරිනමා එහි පින් උදෙසුවේය. එකෙණෙහිම ඔව්හු දිව්‍යමය වූ කැඳ බත් කැවිලි පෙවිලි ලදහ. ඔහු ඒවා භුක්තිවිඳ පිණ වූ ඉඳුරන් ඇත්තෝ වූහ. අනතුරුව රෙදි පිළි හා සෙනසුන් පුදා ඒ පින් උදෙසූහ. ඔවුන්ට දිව්‍ය වස්ත්‍ර ප්‍රාසාද පසතුරුණු. සෙනසුන් ආදී විසිතුරු දේවල් පහළවිය. ඔවුන් ලත් මේ සියළු සම්පත් රජුට ප්‍රකට වේවායි භාග්‍යවතුන් වහන්සේ අධිෂ්ඨාන කළහ. රජු එය දැක ඉතා සතුටු සිත් ඇත්තේ විය. ඉන්පසුව භාග්‍යවතුන් වහන්සේ දන් වළදා පවාරණය කොට බිම්බිසාර රජුට අනුමෝදනා කරමින් තිරෝකුඩ්ඩ ප්‍රේත වස්තුව වදාළහ.
14. තමන්ගේ ඤාති ප්‍රේතයෝ ගෙවල්, තාප්ප, බිත්ති වලට පිටත් තන්හි ද සතර මං සන්ධි, තුංමං සන්ධි, ගෘහ සන්ධි හා බිත්ති සන්ධි වල ද, නගරයන්හි හා ගෙවල් වල දොර බාවන්හි ද, තමන් විසූ ගෘහයට විසූ ගෘහයට ද අවුත් සිටිති.
15. බොහෝ වූ ආහාර පාන ද කන බොන දේවල් ද පිළියෙළ කළ කල්හි ඒ (ප්‍රේත) සත්ත්වයන්ගේ කර්ම හේතුවෙන්, තද මසුරු බවින් කිසිවෙක් ඔවුන් සිහි නොකරයි.
16. නෑයන් අතුරෙන් අනුකම්පා කරන්නා වූ හිතවත් වූ යම් කිසි පුත්‍රාදී කෙනෙක් ඇද්ද? ප්‍රණීත වූ උදාර වූ කැප වූ ආහාර පාන වර්ග, සුදුසු කාලයෙහි දක්ෂිණාර්හයන්ට පරිනමා,
17. මේ පින අපගේ ඤාති ප්‍රේතයන්ට වේවා. අපගේ ඤාති ප්‍රේතයෝ සුවපත් වෙත්වා! යි පින්දෙත් ද? ඒ ඤාති ප්‍රේතයෝ ඒ දන් දෙන තැනට අවුත් එක් රැස්ව, බොහෝ වු ආහාර පාන වර්ග (දුන්කල්හි) එකඟ සිත් ඇතිව අනුමෝදන් වෙත්
18. යම් අය නිසා මෙවැනි සම්පත් ලබමෝ ද? ඒ අපගේ නෑයෝ බොහෝ කලක් ජීවත් වෙත්වා. අපටත් පුජා කරන ලද්දීය. දායකයෝත් ප්‍රතිඵල සහිතයෝ වෙත්,
19. ඒ ප්‍රේත විෂයෙහි ගොවිතැන් බත් නැත්තේය. ගෙරි සරක් රැකීමක් ද නැත්තේය. 20. එබඳු වෙළඳාමකුත් නැත. රන් රිදී කහවණු ආදියෙන් ගනුදෙනුවක් ද නැත. කළුරිය කරන ලද ප්‍රේතයෝ ඒ ප්‍රේත අපායෙහි මෙලොවින් දෙන පිනින් පමණක්ම යැපෙති.
21. උස් ප්‍රදේශයේ වැස්සෙන් වසින ජලය යම්සේ පහත් තැන කරා යයි ද එපරිද්දෙන් මේ මිනිස්ලොව සිටින නෑ මිතුරන් විසින් දෙන ලද පින් ප්‍රේතයන් වෙත පැමිණේ.
22. යම්සේ මහා නදීහු වැස්සෙන් පිරී මහ සයුර පුරවන්නේද? එසේම මෙලොවින් දෙන ලද පින් ප්‍රේතයන්ට ලැබේ.
23. මේ මගේ ඤාතියෙකි. මොහු විසින් මට මේ දේ දෙන ලදි. මගේ මේ කාර්යය කළේය. මගේ යහළුවෙක, සභායයෙක ඔවුන් විසින් පෙර කරන ලද උපකාර සිහි කිරිමෙන් ප්‍රේතයන්ට පින් දිය යුතුය.
24. හැඬීම හෝ ශෝක කිරීම හෝ විලාප කීම නොකටයුතුය. ඒ ශෝක කිරීම් හැඬීම් විලාප කීම් ආදියෙන් ප්‍රේතයන්ට (මළගියවුන්ට) වැඩක් නොවේ
25. සඞ්ඝයා විෂයෙහි දෙන ලද දක්ෂිණාව, බොහෝ කාලයක් ඒ ප්‍රේතයන්ට හිත සුව පිණිස පවතින්නේමය.
26. ඒ දක්වන ලද්දේ ඤාති ධර්මයයි. නෑයන්ට නෑයන් විසින් කළයුතු දේයි. ප්‍රියන්ට මහත් වූ උපකාරයක් කරන ලදී. භික්ෂුන්ට කාය බලය ද දෙන ලද නිසා තොප ද පින් රැස් කර ගත්තාහු වෙති.
එහි **තිරොකුඩ්ඩෙසු**- බිත්ති පිටුපස, **තිට්ඨන්ති** - හිදීම් නිදාගැනීම් ආදිය ප්‍රතික්ෂේප කොට සිටීමට පමණක්, ගෘහයෙහි තාප්ප, බිත්ති, දොරකොටු ආදියට පිටින් සිටී යන අර්ථයි. **සන්‍ධිසඞ්ඝාට කෙසුච** - සන්ධි ද, කුරුසයක් වැනි තැන් ද සන්ධි යන්නෙන් ගැනේ. සතරමං සන්ධි, ගෙවල් අතර ඇති සන්ධි, බිත්ති සන්ධි, ජනේල වාකවුළු ආදිය කියයි **“සිඞ්සාටකං” සතරමංසන්ධි** - තුන්මංසන්ධි, **ද්වාර බාහාසු තිට්ඨන්ති** - නගර දොරටු - ගෙයි දොරටු පිටුපස (මුළුවල) ඇසුරකරගෙන සිටිත් - **ආගනත්‍වාන සකං ඝරං** - ස්වකීය. ගෘහය නම් පෙර ඥාතීන්ගේ ගෙය ද, තමන් ස්වාමී භාවයෙන් ගෘහමුලික වශයෙන් සිටි ගෙය ද වේ. මේ දෙකම ඔහු තමන්ගේය යන හැඟීමෙන් ඒ ගෙවලට පැමිණෙති එහෙයින් සිය ගෙදරට ආවේ යයි කීය.
මෙසේ භාග්‍යවතුන් වහන්සේ (එකී ප්‍රේතයන්) පෙර නොවිසූ නමුත්, අතීතයේ නෑයෙකුගේ ගෙයක් බැවින් බිම්බිසාර රජුගේ මාලිගාවට තමන්ගේ ගෙයය යන හැඟීමෙන් අවුත්, බිත්ති ආදියෙන් පිටත සිටියා වූ ඊර්ෂ්‍යාව තණ්හාව මසුරු බව, යන අකුසලයන්ගේ විපාක විඳින්නා වූ අතිශයින් දැක්ක නොහැකි වූ විරූපව වූ, බියකරු වූ දැකුම් ඇත්තා වූ ප්‍රේතයන් රජුට දක්වමින් **“තිරො කුඩ්ඩෙසු තිට්ඨන්ති”** ආදී ගාථාව වදාරා, නැවත ඔවුන් විසින් කළ අකුශලයන්ගේ දරුණු බව දක්වමින් **“පහූතෙ අන්නපානම්හි”** යන දෙවෙනි ගාථාව වදාළහ.
එහි **පහූතෙ** - ආහාර හා බීම වර්ග බොහොමයක්, යම්තාක් යන අර්ථය ‘බ’ කාරය වෙනුවට ‘ප’ කාරය ලබයි. “පහුසන්තො නහරති” ආදියෙහි මෙනි. සමහර තැනක “බහුක” යයි පාඨයන් එයි. එය වනාහි වරද සහිත යෙදුමකි. **අන්නපානම්හි** - කන බොන දේ**, බජ්ජ භොජ්ජෙ** - ඛාද්‍ය භෝදය, වළදන ද්‍රව්‍ය, කැද ආදී බොන ද්‍රව්‍ය, පිටි කැවුම් ආදී කෑලි කඩා කන ද්‍රව්‍ය, මී පැණි වැනි බොන ද්‍රව්‍ය, යන සතරාකාර ආහාර දක්වයි. **උපට්ඨිතෙ** - පැමිණි සිටි කල්හි, සුදානම්ව සිටි කල්හි, පිළියෙළ කළ අවස්ථාවේ යන අර්ථයි. **න තෙසං සරති සත්තා නං** - යනු, මෙසේ ප්‍රේත යෝනියෙහි උපන් සත්ත්වයන් මව් හෝ පියා හෝ, දූ දරුවන් හෝ මුණුබුරු මිණිබිරියන් හෝ සිහි නොකරයි. කවර හෙයින් ද? **කම්ම පච්චයා** - තමන් විසින් කරන ලද, දන්නොදී, දෙන දන වැළැක්වීම, තද මසුරුකම, ආදී කර්මයන්ගේ හේතුවෙනි. ඒ කර්මයන් නිසා මළ ගියවුන් සිහි කිරීමට ඤාතීන්ට අවකාශ නොදෙණි.
මෙසේ භාග්‍යවතුන් වහන්සේ බොහෝ වූ ආහාර පාන ඇති කල්හි ද, ඤාතීන් බලාපොරොත්තුවන ප්‍රේතයන්ගේ පාප කර්ම නිසා නෑයන්ට සිහි කිරිම් පමණටවත් අවස්ථාවක් නො දක්වා, ප්‍රේත විෂයෙහි උපන්නා වූ මේ නෑදෑයන් උදෙසා රජු විසින් දෙන ලද දානය ප්‍රශංසා කරමින් “එව දදන්ති ඤාතී නං” යන ගාථා වදාළහ.
එහි **එවං** යනු උපමා වචනයි - එය දෙපරිද්දෙකින් සම්බන්ධ වේ. ඒ ප්‍රේත සත්ත්වයන්ගේ අකුශල කර්ම හේතුවෙන් ඔවුන් සිහි නො කරන කල්හි ද, යම්කිසි කෙනෙක් ඒ ඤාතීන්ට අනුකම් පා කරන්නේ වේද? මහරජතුමනි! යම් පරිද්දෙකින් ඔබ විසින් දෙන ලද මේ පිරිසිදු වූ ප්‍රණීත වූ, දක්ෂිණර්භයන්ට සුදුසු වූ කාලයෙහි, ආර්යයන්ගේ පරිභෝගයට කැප වූ, ආහාර පාන දන් දුන්නේ, ඒ ඤාති ප්‍රේතයන්ට අනුකම්පාවෙන්මය. එහි දදන්ති උදෙසා දෙනු ලබයි. **ඤාතීනං** මව් පිය දෙපාර්ශවයෙන්ම සම්බන්ධ වූයේ කිසියම් පුත්‍රාදී කෙනෙක් **හොන්ති **වෙත්, **අනුකම්පකා** යනු හිත වැඩ පිණිස පවත්නා හිතවත් බව **සුථිං** - පිරිසිදු මනහර වූ, සිත් පිනවන්නා වූ, **පණීතං** - මහත් වූ, මිහිරි වූ, **කාලෙනා**, දක්ෂිණාර්හයන්ගේ පරිභෝගයට සුදුසු කාලයෙහි, ඤාති ප්‍රේතයින් බිත්ති ප්‍රාකාර සමීපයට පැමිණ සිටි කල්හි, **කප්පියං** - යනු සුදුසු වූ, යෝග්‍ය වූ, ආර්යයන්ගේ පරිභෝගයට උචිත වූ රුචිකර වූ, **පාන භොජනං** - යනු - පියයුතු වූ ද, කෑ යුතු වූ ද, ඒ ප්‍රදේශයේ ඇති සියලු දිය යුතු වස්තු - කියයි.
මේ අයුරින් දක්ෂිණාර්හයන්ට දන් දීම, ඒ ප්‍රේතයන්ට දුන්නා නම් වේ. එය දක්වන්නේ “ඉදං මෙ ඤාතීනං හොතු සුඛිතා හොන්තු ඤාතයො” ආදිය පූර්වයෙහි කියන ලදී. එහි තෙවැනි ගාථාව පූර්වාර්ධයට සම්බන්ධ කටයුතුයි.

යම්කිසි කෙනෙක් අනුකම්පා පූර්වකව මෙසේ ඤාතීන්ට පින් දෙන්නේ ද, “ඉදං තො ඤාතීනං හොතු සුඛිතා හොන්තු ඤාතයො” එහෙයින් ‘ඉදංවා ඤාතීනං හොතුති’, මේ අයුරින්
එහි **ඉදං** යනු දියයුතු දාන වස්තුව දක්වයි**. වො** - යනු නිපාත මාත්‍රයකි, යෙහි වො අරියාති ආදියෙහි මෙනි, **ඤාතීනං හොතු** - ප්‍රේත යෝනියෙහි උපන්නා වූ ඤාතීන්ට වේවා. **නො ඤාතීනං** යනු ද පාඨයකි. අපගේ නෑයින් යන අර්ථයයි. **සුඛිතා හොන්තු ඤාතයො** - ඒ ප්‍රේත යෝනියෙහි උපන්නා වූ ඤාතීහු, මෙහි ඵල විපාක විදිමින් සුවපත් වෙත්වා. සැපයට පැමිණෙත්වා
යම්හෙයකින් මේ පින් ඤාතීන්ට වේවායි කී කල්හිදු අනිකෙකු විසින් කළ කර්මය අනිකු හට විපාක දෙන්නේ නො වේද? හුදෙක් වනාහි එසේ උදෙසා දෙනු ලබන්නා වූ ඒ දාන වස්තුව ඤාති ප්‍රේතයින්ට කුශල කර්මයට ප්‍රත්‍යය වේද? එකෙණෙහිම විපාක උපදින්නා වූ කුශල කර්මයක් වේ. එය දක්වමින් **තෙචතත්‍ථ** ආදිය කීය.
එහි **තෙ** යනු ඤාති ප්‍රේතයෝ වෙති. **තත්‍ථා** යම් දානයක් දෙනු ලැබුවේද? එයයි සමාගනත්‍වා යනු මේ අපගේ ඤාතීහූ අප වෙනුවෙන් දන් දී උදෙසන්නේ යයි අනුමෝදන් වීම සඳහා එහි එක් රැස්වී, **පහූතෙ අන්නපානම්හි** තමන් උදෙසා දෙන ලද එම වස්තුවෙහි **සක්කච්චං අනුමොදරෙ** - (එකඟ සිත් ඇතිව අනුමෝදන් වෙත්) කර්මඵල විශ්වාස කරමින්, ගෞරව කරමින් (සිතෙන අයුරින්) අදහමින්, සන්සුන් සිතින් යුතුව මේ දානය අපට හිත සුව පිණිස වේවායි අනුමෝදන් වෙති. අනුමෝදන් වී ප්‍රීතියට ද සොම්නසට ද පත්වෙති.
**චිරං ජීවන්තු** - චිරාත් කාලයක් බොහෝ කාලයක් ජීවත් වෙත්වා - දීර්ඝ ආයුෂ ඇත්තෝ වෙත්වා - දීර්ඝ ආයුෂ ඇත්තෝ වෙත්වා. **නො ඤාතීහි,** අපගේ නැදෑයෝ **යෙසං හෙතු** - යම් කරුණක් හේතුවෙන්, යමක් නිසා, **ලභාමසෙ** - මෙවැනි සම්පත් ලැබුවෙමු. දැන් උදෙසන ලද පිණින් ලත් සම්පත් භුක්තිවිදිමින්, තමන්ගේ ඤාතීන්ට ස්තූති කරන අයුරු දක්වයි. තමන්ගේ අනුමෝදනයෙන් ද, දායකයන්ගේ උදෙසීමෙන් ද, දක්ෂීණර්භ සම්පත්තියෙන්ද, යන තුන් අයුරින් දක්ෂිණාව ඒ ක්ෂණයෙම විපාක උපදවන්නේ වේ. එහි දායකයෝ විශේෂ හේතුවයි. **යෙසං හොතු ලභාමසෙ** යන්න එහෙයින් කියන ලදී. **අම්හා කඤ්ච කතා පූජා** - ඉදං මෙ ඤාතීනං හොතු යනුවෙන් උදෙසන්නා වූ දායකයන් විසින් අපටත් පුජාවක් කරන ලදී. **දායකාච අනිප්ඵලා** - යම් කෙනෙකුගේ සිත්හි පරිත්‍යාගමය කර්මය උපන්නේ ද? එහි ඵල විපාක දෙන හෙයින්,
එහි ප්‍රේත විෂයෙහි උපන් අය පමණක්ම, ඤාතීන් විසින් දෙන සම්පත් ලබත්ද? නොහොත් අන්‍යයෝත් ලබත්ද? මෙහි අප විසින් කිවයුත්තේ නැත. භාග්‍යවතුන් වහන්සේ විසින්ම එය කියන ලද හෙයිනි.
භගවත් ගෞතමයෙනි! අපි බ්‍රාහ්මණයෝ නම් වෙමු. දන් දෙමු. පින් කරමු. මේ දානය අපේ සහලේ ඤාතීන් වූ ප්‍රේතයන්ට ලැබේවා. මේ දානය අපේ සහලේ ඤාතීන් වූ ප්‍රේතයෝ භුක්ති විදීවා. කෙසේද? පින්වත් ගෞතමයන් වහන්ස ඔවුන්ට ඒ දානය ලැබේ ද? ඔවුන් ඒ දානය පරිභෝග කරන්නහුද? ස්ථානයෙහිම ලැබේ. අස්ථානයේ නොලැබේ.
ගෞතමයන් වහන්ස! ස්ථානය කුමක් ද? අස්ථානය කුමක් ද? බ්‍රාහ්මණය මෙහි එකෙක් ප්‍රාණඝාතාදී අකුසල කර්ම කෙරේ ද මිථ්‍යාදෘෂ්ටික වේ ද? ඔවුහු කය බිදීමෙන් මරණයට පත්ව මතු නිරයෙහි උපදිත්. නිරයෙහි උපන් සතුන්ට යම් ආහාරයක් වේ ද එය එහි දී ලැබෙයි. එයින් යැපෙයි. ඒ ආකාරයෙන් ඔහු එහි සිටියි. බමුණ! මේ වනාහි අස්ථානයයි.
බ්‍රාහ්මණය සමහර කෙනෙක් ප්‍රාණඝාතාදී අකුසල් කෙරේද? මිථ්‍යාදෘෂ්ටි වූයේද? ඔහු ශරීරයාගේ භේදයෙන් මරණින් මතු තිරිසන් යෝනියෙහි උපදීද? හෙතෙම තිරිසන් යෝනියට සුදුසු වූ ආහාර ලබයි. ඔහු ඒ අතරින් යැපෙයි. එහි සිටී. බමුණ! මේ අස්ථානයයි. එහි සිටියහුට මේ දානය නො ලැබෙයි.
බ්‍රාහ්මණය! මෙහි සමහර කෙනෙක් ප්‍රණඝාත ආදියෙන් වෙන් වූයේ වේ ද? සම්‍යක් දෘෂ්ටික වේ ද? හෙතෙමේ ශරීරයාගේ බිඳීමෙන් මරණින් මතු මිනිසුන් භාවයට පැමිණියේ මිනිස් ලොව උපදී. දෙවියන් හා සමභාවයං පැමිණියේ දෙව්ලොව උපදී. හෙතෙම දෙවියන්ට සුදුසු වූ ආහාර ගෙන එහි යැපෙයි. එහි සිටියි. බමුණ මේ වනාහි ඒ ස්ථානයයි. එහි සිටින්නා වූ ඔහුට මේ දානය නොපැමිණෙයි.
බ්‍රාහ්මණය මෙහි සමහර කෙනෙක් ප්‍රාණඝාතාදී අකුසල් කරයි ද, මිථ්‍යාදෘෂ්ටික වෙයි ද ඔහු කායයාගේ බිදීමෙන් මරණයට පත් වේ. ඔහු මරණින් මතු ප්‍රේත විෂයෙහි ප්‍රේත ආත්ම භාවයේ උපදියි. ප්‍රේත විෂයෙහි උපන් සත්ත්වයින්ට යමක් ආහාර වේ නම් එයින් ඒ සත්ත්වයා එහි යැපෙයි. එයින් එම ප්‍රේතයා එහි ජීවත්වෙයි. මිතුරෝ හෝ සහලේ නෑයෝ හෝ ඒ ප්‍රේතයාට යම් පිනක් පමුණුවත් ද එයින් ඔව්හු එහි යැපෙත්. එයින් ඒ ප්‍රේතයා එහි සිටී. බමුණ යම්තැනක සිටියාහට ඒ දානය පැමිණේ නම් මෙම ප්‍රේත යෝනිය ස්ථානය වේ.
භවත් ගෞතමයන් වහන්ස! ඉදින් සහලේ නෑයෙක් වූ ඒ ප්‍රේතයා දන් දෙන තැනට නො ආවේ නම් කවරෙක් ඒ දානය අනුභව කරන්නේද? විචාළේය. බ්‍රාහ්මණය! ඒ දායකයාගේ සහලේ නෑයින් වූ අනෙක් ප්‍රේතයෝ වෙත්ද ඔව්හු ඒ දානය අනුභව කරත් යයි වදාළහ.
භවත් ගෞතමයන් වහන්ස! ඉදින් සහලේ නෑ වූ ප්‍රේතයාත්, අනෙක් සහලේ නෑයින් වූ ප්‍රේතයෝත් ඒ දන් දෙන තැනට නො පැමිනියෝ නම් ඒ දානය කවරෙක් වළදයි ද? එහි අස්ථාන වීමට ඉඩක් නැත්තේය. එහි හිස්බවක් ඇති නො වන්නේය. මේ දිර්ඝ වූ සසර ගමනේ හැසිරෙන සත්ත්වයන් අතුරෙන් යම්කිසි සහලේ ඤාති ප්‍රේතයකුගෙන් ඒ දන් දෙන ස්ථානය හිස් නො වන්නේය. එසේ වුවත් දායකයෝ ඵල සහිතව වෙත්.
ප්‍රේත ලෝකයෙහි උපන් සතුන්ට, කෘෂිකර්ම - ගෙරි සරක් රැකීම ආදී අනෙක් සම්පත් ලඟාකර දෙන්නා වූ අනෙක් කාර්යයක් නැත්තේය. මෙයින් දෙන ලද දානමය පින්කම්වලින්ම යැපෙන බව දැක්වීමට “නහි” ආදිය වදාළහ.
එහි **“නහි තත්‍ථකසි අත්‍ථි**” එම ප්‍රේත ලෝකයෙහි ගොවිතැන් ආදී කිසිවක් නැත. යමක් නිසා ප්‍රේතයෝ සුවසේ ජීවත් වන්නහු ද? ගොරකෙඛත්‍ථ නවිජ්ජති ඒ සඳහා වූ ගොවිතැන් කිරීමක් ප්‍රේත ලෝකයෙහි නැත. තවද ගව මහීෂාදීන් රැකීමක් ද නොපෙනේ. යමක් නිසා සැපසේ ජීවත් වන්නාහුද? **වණිජ්ජා තාදිසු නත්‍ථි** වෙළහෙළදාම් කිරීමක් ද නැත. යම්කිසි සම්පත් ප්‍රතිලාභයට හේතුවන්නා වූ හිරඤ්ඤෙකයක්කය රන් රිදී ගනුදෙනුවක් ද නැත්තේය. ඔවුන්ගේ සම්පත් ප්‍රතිලාභයට යමක් හේතු වන්නේ නම්, **“ඉතො දින්නෙත යාපෙන්ති පෙතා කාලකතා තහං”** “හුදෙක් මෙහි සිටින ඤාති මිත්‍රාදීන් විසින් දෙන ලද දාන සම්පතින්ම යැපෙති. ආත්මභාව පවත්වත්. **පෙතං** ප්‍රේත විෂයෙහි උපන්නාහු **“කාලකතා**” තමන්ගේ මරණ කාලයෙහි යාම, කාලගතා යයි ද පාඨයකි. කරන ලද කළුරිය කිරීම, පැමිණෙන ලද මරණය - **තහිං** - එම ප්‍රේත විෂයෙහි,
දැන් යට කියන ලද කාරණය උපමාවකින් පැහැදිලි කරන්නට උන්නමෙ උදකං වට්ටං ආදී ගාථා දෙක වදාළහ. උන්නත ප්‍රදේශයෙහි උස් තැනෙකින් වර්ෂාවෙන් උපදවන ලද ජලය යම් සේ පහත් තැන කරා, යම් භූමි භාගයක පහත් තැනක් වේද එහි පැමිණෙන්නේ ද එසේම මේ මිනිස් ලොව සිට දෙන ලද දානය ප්‍රේතයන්ට පැමිණේ ඵලෝත්පත්තිය පිණිස යෙදෙයි. දියෙහි පැවැත්මට පහත් තැනම උපයෝගී වන්නා සේ දානයෙන් පින් පැමිණවීමට ප්‍රේත ලෝකයම සුදුසු වේ. බමුණ! යම් තැනක සිටියහුට ඒ දානය පැමිණේ නම් ඒ මේ ස්ථානයයි. (ප්‍රේත ලෝකයයි) වදාළහ. යම් සේ කඳුරැළි, විවර, ඇළ දොළ, වළ මහා වළවල් වලින් ගලා බසින ජලයෙන් මහා ගංගා පිරි සාගරය පුරවත් ද, මෙසේ දෙන ලද දානයෙන් පෙර කියන ලද ආකාරයෙන් ප්‍රේතයන්ට ලැබෙයි.
යම් හෙයකින් ප්‍රේතයෝ මේ මිනිස්ලොවින් කිසිවක් ලබමුයි ආශාවෙන් මඩනා ලදුව නෑ ගෙවල්වලට පැමිණ, මේ මේ දේ අපට දෙනු මැනවැයි ඉල්වන්නට නොහැක්කේ ද එහෙයින් මේ කියන සිහිකටයුතු කරුණු, සිහි කරන්නා වූ කුලපුත්‍රයා දක්ෂිණාවන් දෙන්නේ **අදාසි මෙ** ආදි ගාථා කීහ.
එහි අර්ථය - මේ තැනැත්තා මට ධනය හෝ ධාන්‍ය හෝ දුන්නේය. මගේ මේ අසවල් කාර්යය අවසන් කර දුන්නේය. අසවලා මගේ මව් පාර්ශවයෙන් හෝ පිය පාර්ශවයෙන් හෝ ඤාතියෙකි. ස්නේහ වසයෙන් සංරක්ෂණයෙහි සමර්ථ බැවින් මිත්‍රයෝය. අසවලා වැලි කෙළියෙහි පටන් මගේ සහායයෙක. මේ ආදී වසයෙන් කරන ලද සියලු ගුණ සිහි කරමින් මළගිය අය වෙනුවෙන් ඤාතීන් විසින් පින් දිය යුතු වන්නේය. **“දක්‍ඛිණ දජ්ජාති”** යනු පෙළයි. ප්‍රේතයන් වෙනුවෙන් දක්ෂිණා දිය යුතුය. ඔවුන් විසින් මෙසේ දෙන ලදී. මෙසේ කරන ලදී ආදී වශයෙන් පෙර කරන ලද උපකාර සිහිකළ යුතුයයි කියන ලදී. මේ කරණාර්ථයෙහි ප්‍රත්‍යාර්ථ වචනයි.
යම් කිසි සත්ත්වයෙක් නෑයකුගේ මරණයෙන් හැඬීම හෝ ශෝක කිරීමෙහිම නියැලී සිටිති. එයින් කිසි ප්‍රයෝජනයක් ගෙන නොදේ. එහෙයින් ඒ හැඬීම් ශෝක කිරීම් ආදිය හුදෙක් ආත්මය තැවීමක් පමණක්ම වේ. එයින් මළගිය වුන්ට කිසි ප්‍රයෝජනයක් අත් නොවන්නේ යයි දක්වමින්, **නහිරුණ්ණංවා** යන ගාථාව කියා, නැවත මගධ රජු විසින් දෙන ලද දානයෙහි සාර්ථකභාවය දැක්වීමට **අයඤ්ච ඛො** යන ගාථාව වදාළහ ඒ ගාථාවල තේරුම යට කියන ලද්දේය.
දැන් යම් හෙයකින් මේ දක්ෂිණාව පිරිනැමූ රජු විසින්, නෑයන් වෙනුවෙන් කළ යුතු කාර්යයක් ඉටුකළ බැවින් ඤාති ධර්මය දක්වන ලද්දේ ද? බොහෝ ජනයා ඉදිරියේ එය කළයුතු දෙයක් යයි නිදර්ශනයක් වශයෙන් ප්‍රකට කරන ලද්දේය. බොහෝ ජනයා ඉදිරියේ එය කළයුතු දෙයක් යයි නිදර්ශනයක් වශයෙන් ප්‍රකට කරන ලද්දේය. තෙපි (අනෙක් අය ද) විසින් ද මේ ඤාති ධර්මය මෙපරිද්දෙන්ම ඉටුකළ යුතු යයි (දක්වන ලද්දේය) ඒ ප්‍රේතයන් දිව්‍ය සම්පත්තියට පැමිණවීමෙන් ප්‍රේතයන්ට මහත් පුජාවක් (පරිත්‍යාගයක්) කරන ලද්දේය. කාය බලය ශරීර ශක්තිය දෙන ලද්දේය. අනුකම්පාදී ගුණ පිරිවර කොට ඇති ත්‍යාග චේතනාව ඉපදවීමෙන් අනල්ප වූ සිත් රැස් කරන ලද්දේය. එහෙයින් භාග්‍යවතුන් වහන්සේ මේ විද්‍යාමාන වූ සත්‍ය වූ ගුණවලින් රජුට ප්‍රශංසා කරමින් “**සො ඤාති ධම්මො**” යන අවසන් ගාථාව වදාළහ.
එහි **ඤාති ධම්මො** - ඤාතීන් උදෙසා කරන ලද කාර්ය, උළාරා - කාර්ය සිද්ධියට පැමිණීමට, බලං - ශරීර ශක්තිය, කායබලය, පසුතං - රැස්කළ, මෙහිද සො ඤාති ධම්මොච අයං නිදස්සිතො - මෙසේ භාග්‍යවතුන් වහන්සේ ඤාති ධර්මය පිළිබඳව කරුණු දැක්වීමෙන්, හේතු දැක්වීමෙන් රජුට ධාර්මික කථාවෙන් (කරුණු දැක්වීය) **පෙතාන පූජා ච කතා උළාරා** - මේ කාරණයෙහි නැවත නැවත පූජා කරණයෙහි සමාදන් කරවීය. බලඤ්ච භික්‍ඛුන මනුප්පදින්නං - මෙයින් උත්සාහවත් කරවීය. භික්ෂූන්ට කාය බලය ලබා දීමට එබඳු බලය ලබා දීමෙහිම උත්සාහ කරවීය. තුම්හෙ හි පුඤ්ඤං පසුතෙහි අනප්පකං - මෙයින් ප්‍රශංසා කළ සේක. පින් රැස් කිරීම වර්ණනා කිරීම රජුගේ ගුණ සංවර්ණන භාවයෙන් සතුටු කරවයි. මෙසේ මෙහි යෙදීම දත යුතුයි.
දේශනාවගේ කෙළවර ප්‍රේත විෂයෙහි ඉපදීමේ ආදීනව වර්ණනාවෙන් කළකිරුණු සිත් ඇතිව නුවණින් වීර්යය කළ අසුහාරදහක් ප්‍රාණීන්ට ධර්මාභිසමය විය. දෙවන දිනයේ ද මෙසේ තිරෝකුඩ්ඩ දේශනාව කළ සේක. සත්දිනම එබඳු වූම ධර්මාවබෝධය වූයේය.
**“නග්ගා දුබ්බණ්ණ රූපා”** ආදී වූ මේ ධර්ම දේශනාව ශාස්තෲන් වහන්සේ සැවැත් නුවර ඇසුරු කරමින් වැඩ වසන කල්හි පුතුන් පස්දෙනෙකු කන ප්‍රේතියක් අරබයා වදාළ සේක.
සැවැත් නුවරට නුදුරු සමීප ගමක එක් ගෘහපතියකුගේ බිරිද වඳ වූවාය. ඔහුට නැදෑයෝ මෙසේ කීහු. ඔබගේ බිරිඳ වඳය. අනෙක් කාන්තාවක් කැඳවාගෙන එමු. ඒ ගෘහපතියා තම බිරිඳට ඇති ස්නේහය නිසා එයට කැමති නොවීය. ඉක්බිතිව ඒ බිරිඳ මේ කතාබහ අසා ස්වාමීයාට මෙසේ කීය. ස්වාමීනි! මම වඳ වූයෙමි. නුඹ වෙනත් කන්‍යාවක් කැඳවා ගෙන අවුත් නුඹ වහන්සේගේ කුලවංශය ගෙන යා යුතුය. හෙතෙම ඇගේ පෙළඹවීම උඩ අනෙක් බිරිඳක් ගෙන ආවේ ය. ඕ තොමෝ මෑත කලෙකින් ගැබිනියක් වූවාය. වඳ ස්ත්‍රිය මෝ තොමෝ පුතෙක් ලබා මේ ගෙදර ඉසුරු වන්නේය. (බල පුළුවන්කාරිය) යයි සිතා ඊර්ෂ්‍යාවෙන් මඩනා ලදුව ඇගේ දරු ගැබ හෙලීමට උපායක් සොයන්නී, එක්තරා පරිබ්‍රාජිකාවක් ආහාර පානාදියෙන් සතප්වා ඈ ලවා දරුගැබ වැටෙන බෙහෙත් දෙවීය. ඈ දරු ගැබ වැටුණු කල්හි තමාගේ මවට කීවාය. මව් තොමෝ තමන්ගේ නෑයින් කැඳවා මේ කරුණු කීවාය. ඔව්හු, වඳ ස්ත්‍රියගෙන් තී විසින් මේ තැනැත්තියගේ දරු ගැබ හෙළන ලද්දේනේ දැයි විචාළහ. එවිට මම දරුගැබ නොහෙළුවෙමියි ඈ කීවාය. ඉදින් තී විසින් දරුගැබ නො හෙළන ලද්දේ නම් දිවිරීමක් කරවයි ඔව්හු කීහ. එවිට වඳ ස්ත්‍රිය “ඉදින් මා විසින් දරු ගැබ හෙළන ලද්දේ නම් දුගති පරායණව සා පිපාසා දෙකින් යුතුව සවස් කාලයේ ද උදය කාලයේ ද දරුවන් පස් පස් දෙනා බැගින් වදා, ඒ වැදූ දරුවන් තෙමේම කා සෑහීමකට නොපැමිණෙන්නෙමියි, නිතර දුර්ගන්ධ වූ නිලමැස්සන්ගෙන් ගැවසී ගන්නා වූ ශරීර ඇත්තියක් ද වන්නේ මැයි” බොරු කියා දිවිරීමක් කළාය. ඒ ගැහැණි තොමෝ නොබෝ කලකින්ම කළුරිය කොට එම ගමට සමීපයේම දුර්වර්ණ ස්වරූප ඇති ප්‍රේතියක්ව උපන්නීය.
එකල්හි එම ජනපදයෙහි වස් විසූ භික්ෂූන් අට නමක් බුදුන් දක්නා පිණිස සැවැත් නුවරට වඩින්නාහු එගමට නුදුරු තැනක සිහිල් සෙවණින් හා ජලයෙන් යුත් වනයක විසීමට පැමිණියහ. ඉක්බිති ඒ ප්‍රේතිය තෙරුන් වහන්සේලාට තමා දැක්වීය. ඒ තෙරුන් අතරින් සංඝ ස්ථවිරයන් වහන්සේ ඒ ප්‍රේතියගෙන් විචාරන්නාහු මේ ගාථාවෙන් විචාළේය.
27. නිර්වස්ත්‍ර වූ ඉතාම බියකරු රූපයෙන් යුතුය. ශරීරයෙන් කුණු ගඳ ගසමින් හාත්පසින් නිලමැස්සන් ගැවසී ගත්තා වූ තී කවුද? කිනම් ඇත්තීද? කුමක් නිසා මෙතැන සිටින්නෙහිද?
එහි **නග්ගා** - වස්ත්‍ර රහිත, **දුබ්බණ්ණරූපාසි** - වීරූපී වූ අතිශයින් බිය උපදවන්නා වූ, රූපයෙන් සම්පුර්ණ වූවාය. **දුග්ගන්‍ධො** - ඉතා පිළිකුල් වූ ගඳ ඇත්තීය. **පුති වායසි**, ශරීරයෙන් කුණු ගඳ හමයි. **මක්‍ඛිකා පරිතාණ්ණාවා** නිලමැස්සන් විසින් හාත්පසින් පිරිවරා ගෙන ඇත. (නිල මැස්සෝ හාත්පස ගැවසී ගත්තේය) **කානු ත්‍වං ඉධ තිට්ඨසී**, මෙබඳු වූ රූප ඇති කවරෙක් නම් ඔබ මොබ හැසිරෙන්නේ ද යන අර්ථයි.
ඉක්බිති තෙරුන් විසින් විචාරන ලදුව, ඒ ප්‍රේතිය සත්ත්වයන්ගේ සන්තානයන්හි සංවේගය උපදවමින්, තමන්ගේ ආත්ම කථාව කීවාය.
28. ස්වාමීනි! මම යම ලෝකය නම් වූ ප්‍රේත ලෝකයෙහි උපන්නා වූ දුකට පැමිණියා වූ ප්‍රේතියක් වෙමි. පාප කර්මයක් කොට මිනිස් ලොවින් ප්‍රේත ලෝකයට පැමිණියා වෙමි.
29. උදය කාලයෙහි දරුවන් පස් දෙනෙක් ද, සවස් කාලයෙහි දරුවන් පස් දෙනෙක් ද වදමි. ඒ වැදූ දරුවන් මමම කමි. ඒ දරුවන් දස දෙනාම මගේ කුසගින්න නිවා ගැනීමට ප්‍රමාණවත් නොවේ.
30. මගේ හෘදය උදරාග්නියෙන් හාත්පස දැවෙයි. දුම් දාන්නේ වෙයි. (ඒ දැවිල්ල නිවාගැනීමට) පිය යුතු පැන් මට බීමට නො ලැබේ. විපතට පත් වූ මා දෙස බලනු මැනවියි
මේ ගාථාතුන කීවාය.
මෙහි **භන්තෙ** - ස්ථවිරයන් ගෞරවයෙන් ආමන්ත්‍රණය කිරීමයි. **දුග්ගතා** දුගතියට ගියාය. **යමලොකිකා** - යම ලොව යයි ලද නාමයෙන් ප්‍රේත ලෝකය කියයි. එහි එය යමලොවටම අන්තර්ගත හෙයින් මෙසේ කියන ලදී. **ඉතො ගතා** - මෙම මනුෂ්‍ය ලෝකයෙන් ප්‍රේත ලොවෙහි ඉපදීම් වශයෙන් උත්පත්ති වශයෙන් ගියාය.
**කාලෙන** - යනු රාත්‍රියේ අලුයම කාලයෙහි - මෙය භූම්‍යර්ථයෙහි කරණ වචනයි. **පඤ්චපුත්තානි** පුතුන් පස් දෙනෙක් ලිඞ්ග විපර්යාස වශයෙන් මෙසේ කියන ලදී. **සායං පඤ්චපුත්තා පරෙ** යනු සවස් කාලයෙහි නැවත තවත් පුතුන් පස්දෙනෙකු කමි යන යෙදීමයි. **විජායිත්‍වා** - දවස දවස පුතුන් දහය බැගින් වදා **තෙපි** **නාහොන්ති මෙ අලං** - මේ පුතුන් දසදෙනාම එක දවසක් මගේ කුසගින්න නිවා ගැනීමට ප්‍රමාණවත් නොවේ. දීර්ඝ කොට කීමෙන් කවර වැඩක්ද?
**පරිඩය්හති ධූමායති ඛුදාය හදයං මමා** - __ඛඛ__ ගින්නෙන් කනු කැමති වීමෙන් පෙළෙන්නා වූ මගේ හෘද ප්‍රදේශය උදරාග්නියෙන් හාත්පස (තැවෙයි) දුම් දමයි. තැවෙයි. **පානීය න ලභෙ පාතුං** යනු පිපාසාවෙන් මඩනා ලදුව, තැන් තැන්වල හැසිරෙන්නේ බීමට පැන් නො ලබමි. **පස්ස මං ඛ්‍යසනං ගතං** ස්වාමීනි! ප්‍රේතෝත්පත්තියෙන් සාධාරණ වූ ද, අසාධාරණ වු ද, මෙබඳු දුකකට විපතකට පැමිණියා වූ මා දෙස (අනුකම්පාවෙන්) බලනු මැනැවි යනුවෙන් තමන් විදින්නා වු දුක ඒ ස්ථවිරයන්ට පැවසීය.
එය අසා තෙරුන් වහන්සේ ඇය විසින් තී විසින් කරන ලද කර්මය විචාරන්නේ,
31. කායද්වාරයෙන් ද, වචී ද්වාරයෙන් ද, මනෝ ද්වාරයෙන් ද, කිනම් දුශ්චරිතයක් තී විසින් කරන ලද්දේ ද? කිනම් අකුශල කර්ම විපාකයකින් දරු මස් කන්නේ ද? යන ගාථාව කීහ.
එහි **දුක්කටං** යනු දුශ්චරිතයි. **කිස්ස කම්ම විපාකෙන** - කවරාකාර වූ කර්මයක විපාකයෙන් කුමක් ද ප්‍රාණඝාත නැතිනම් අදත්තාදාන අකුසලයක් ද එසේත් නැත්නම් වෙනත් අකුසලයක් ද යන අර්ථයි. කවර කර්ම විපාකයක් ද?
ඉක්බිති ඒ ප්‍රේතිය තමන් විසින් කරන ලද කර්ම තෙරුන්ට කියන්නේ මේ ගාථාවෝ කීහ.
32. මාගේ සමාන ස්වාමියා ඇති ගර්භනී ස්ත්‍රියක් වූවාය. ඈ කෙරෙහි රෞද්‍ර වූ ක්‍රියාවක් කිරීමට සිතිමි. ඒ මම (දුහිත) ඊර්ෂ්‍යා සහගත සිතින් ඇගේ දරුගැබ හෙලීම කළෙමි.
33. ඇගේ හටගෙන දෙමසක් වූ දරුගැබ ලේ වසයෙන්ම වැගිරුණේය. එකල ඇගේ මව මට කිපී නෑයින් රැස් කරවීය. (ඇගේ මව) මා ලවා දිවිරීමක් කරවීය.
34. මම බියෙන් තැති ගැන්වී, දරුණුම වූ දිවිරීමක් කොට බොරුවක්ව කීවෙමි. ‘ඉදින් මම ඒ පුත්‍ර ගර්භය ඝාතනය කළේ නම්, මගේම දූ දරුවන් කන්නියක් වෙමි’යි
35. ඒ ගැබ හෙළීමේ ප්‍රාණඝාත කර්මයාගේ ද, මුසාවාද අකුසල කර්මයාගේ ද, විපාක දෙකම කරණ කොට ගෙන, පූයාවෙන් හා ලෙයින් වැකුණු සිරුරු ඇතිව, දරු මස් අනුභව කරමි.
එහි **සපත්නී** - සමාන ස්වාමියා ඇති ස්ත්‍රීය කියයි. **තස්සා පාපං අචෙතයී** - සමාන ස්වාමීයා ඇති ඒ ස්ත්‍රිය කෙරෙහි රෞද්‍ර වූ කර්කශ වූ පාප ක්‍රියාවක් සිතුවෙමි. **පදුට්ඨ මනසා** - දූෂීත වූ සිතින්, අතිශයින් දුෂ්ට වූ මනසින්, **ද්වෙ මාසිකො** - ගැබ පිහිටා දෙමාසයක් ගත වූ කල්හි, **ලොභිතඤ්ඤෙව පග්ඝරී -** විසිරීයාමෙන් ලේ වසයෙන්ම (විසිරී ගියේය) ගලා ගියේය. **තදස්සා මාතා කුපිතා මය්හං ඤාති සමානයී** - එම සපත්නී වූ මෑගේ මව, මට කිපී තමාගේ ඤාතීන් කැදවීය. “තතස්සා” යනු ද පාඨයකි. තතො අස්සා - යනු පද බෙදීමය.
**සපථං** - යනු දිව්රවීය. **පරිභාසයිත්‍වා** - බියෙන් තැතිගැන්වීය. **“සපථං මුසාවාදං අභාසි**” ඉදින් මා විසින් කරන ලද්දාවූ, මෙවැනි වූ පාපකර්මය, නොකළෙමි යයි ම දක්වමින් බොරුවට අභූත ලෙස සපථ කෙරුවෙමි. දිව්රුවෙමි. **“පුත්තමංසාති ඛාදාමි සචෙ තෙ පකතං මයා”** එදා දිව්රීම් කල ආකාරය දක්වයි. යම් ලෙසකින් මා විසින් මේ ගැබ හෙලීම කරන ලද්දේ නම්, අනාගතයේ පුනර්භවයෙක උපන් අවස්ථාවන්හි දී මගේම දරුවන්ගේ මස් මමම අනුභව කරන්නෙමි යන අර්ථයි. **තස්ස කම්මස්සා** - ඒ ගැබ හෙලීම වසයෙන් පැවැති ප්‍රාණඝාත අකුසලයෙන්, **මුසාවාදස්ස චා** - මුසාවාද අකුසල කර්මයෙන්, උභයං - කර්ම ද්වයාගේ කර්ම දෙකේම විපාක වශයෙන් මෙය කරණාර්ථයෙහි පචචත්ත වචනයි. **පුබ්බ ලොහිත මක්‍ඛිතානි** - ප්‍රසවන වසයෙන් ද, අනුභව කිරීම් වසයෙන් ද, සැරව වලින් ද ලේ වලින් ද, තවරණ ලද දරුවන්ගේ මස් කමි - යන යෙදීමයි.
මෙසේ ඒ ප්‍රේතී තොමෝ තමාගේ කර්මය හා විපාකය හෙළිදරව් කොට නැවත ස්ථවිරයන්ට මෙසේ කීය. ස්වාමීනි! මම මේ ගමේම අසවල් ගෘහපතියාගේ භාර්යාව වී ඊර්ෂ්‍යාවෙන් මඩනා ලදුව පාපකර්මයක් කොට මෙසේ ප්‍රේත යෝනියෙහි උපනිමි. ස්වාමීනි! ආයාචනා කරමි. ඒ කෙළඹියාගේ ගෙට වඩිනු මැනව, එවිට ඒ ගෘහපතියා ඔබ වහන්සේලාට දන් දෙන්නේය. ඒ දක්ෂිණාව (දානමය පින) මට දෙනු මැනව, එසේ කළ කල්හි මේ ප්‍රේත ලෝකයෙන් මාගේ මිදීම වන්නේ යයි කීවාය. ස්ථවීරයන් වහන්සේ එය අසා අනුකම්පා උපදවා, දුකින් මුදවන භාවයේ පිහිටියේ ඒ කෙළඹියාගේ ගෙදරට පිඬු පිණිස වැඩියහ. ගෘහපතියා තෙරුන් වහන්සේලා දැක හටගත් පැහැදීම ඇතිව, පෙර ගමන් කොට පාත්‍රය ගෙන තෙරුන් වහන්සේලා අසුන්හි වඩා හිදුවා ප්‍රණීත ආහාර වළදවන්නට ආරම්භ කළේය. තෙරුන් වහන්සේ (ප්‍රේතියගේ) ඒ ප්‍රවෘත්තිය කෙළෙඹි පුත්‍රයාට දැනුම් දී ඒ දානානිසංසය ප්‍රේතිය උදෙසා දෙවු සේක. එකෙණෙහි ඒ ප්‍රේතිය ඒ ප්‍රේත දුකින් මිදී මහත් සම්පත් ලබා රාත්‍රි කාලයේ කෙළෙඹියා තමන් දැක්වීය.
අනතුරුව තෙරුන් වහන්සේලා පිළිවෙලින් සැවැත් නුවරට වැඩ භාග්‍යවතුන් වහන්සේට එපවත් සැළ කළහ. භාග්‍යවතුන් වහන්සේ ඒ කාරණය අර්ථෝත්පත්ති කොට පැමිණි පිරිසට දහම් දෙසූ සේක. මහා ජනයා ලද සංවේග ඇතිව ඊර්ෂ්‍යා මාත්සර්ය ආදී අකුසලයන්ගෙන් වැළකුණාහුය. මෙපරිද්දෙන් ඒ ධර්ම දේශනාව මහජනයාට සාර්ථක විය.
**“නග්ගා දුබ්බණ්ණ රූපා** - ආදී වූ මේ ධර්ම දේශනාව ශාස්තෲන් වහන්සේ සැවැත් නුවර වැඩ වසන කල්හි දරු සත්දෙනෙකුන් කන ප්‍රේතියක් අරභයා දෙසු සේක.
සැවැත් නුවර සමීපයේ එක්තරා ගමක උපාසකයකු හට පුත්තු දෙදෙනෙක් වූහ. ඔව්හු ප්‍රථම වයසෙහි සිටියාහු රූප සම්පත්තියෙන් සමෘද්ධ වූ, ශීලාචාර ගුණසම්පන්නයෝ වූහ. ඒ පුතුන්ගේ මව් මම පුත්‍රයන් ඇත්තියක් වෙමියි, පුත්‍රයාගේ මහන්තත්වය හිතට ගෙන (අහංකාර උපදවා) ස්වාමි පුත්‍රයාට අවමන් කෙරෙයි. (මෙසේ) බිරිඳ විසින් අවමන් කරන ලද ඒ පුරුෂයා කලකිරුණු සිතින් අනෙක් ස්ත්‍රීයක් ගෙන ආයේය. ඕ තොමෝ ටික කලකින් ගර්භනී වූවාය. එකල්හි ජ්‍යෙෂ්ඨ භාර්යාව (පළමු බිරින්ද) ඊර්ෂ්‍යාවෙන් මඩනා ලදුව එක්තරා වෙදෙකුට මුදල් දී ඔහු ලවා ඇගේ තෙමස් වූ දරුගැබ හෙළීය. එවිට ඇගේ ඤාතීන් විසින් ද ස්වාමියා විසින් ද “තී විසින් මෑගේ දරුගැබ හෙළවන” ලද්දේ දැයි විචාරණ ලද්දාහු තමන් විසින් ගැබ් හෙලීම නොකෙරෙව්වෙමියි බොරු කියා එය නො අදහන්නා වූ ඔවුන් විසින් “දිව්රුම් කරව”යි කියන ලදුව උදේ හා සවස දරුවන් සත් සත් දෙනා බැගින් වදා දරු මස් කන්නියක් වෙමියි ද, නිතර දුගඳව නිල මැස්සන්ගෙන් පිරිවරන ලද තැනැත්තියක් වන්නෙමි යයි කියා දිවුළාය.
මෝ තොමෝ මෑත කාලයක කළුරිය කොට, ගැබ හෙළීමේ හා බොරු කීමේ විපාක වසයෙන් ප්‍රේත යෝනියෙහි ඉපදී කියන ලද ක්‍රමයෙන්ම දරුමස් කමින්, එම ගමට සමීප තන්හි හැසිරෙයි. එසමයෙහි බොහෝ තෙරුන් වහන්සේලා ගම් පෙදෙසක වස් වැස වස් පවරා බුදුන් වහන්සේ දක්වා පිණිස සැවැත් නුවරට එන්නාහු ගමට නුදුරු එක් තැනක රාත්‍රියෙහි නවාතැන් ගත්හ. එකල්හි ඒ ප්‍රේතිය තෙරුන් වහන්සේලාට තමන් දැක්වීය.
36. නග්නව විරූප වූ බියකරු රූපයෙන් යුතුව, දුගඳ වූ කුණු ගඳ හමන්නා වූ හාත්පස නිල මැස්සන්ගෙන් පිරිවරන ලදුව, මෙහි සිටින තී කවරී දැයි විචාළේය.
තෙරුන් විසින් එසේ විමසන ලදුව, ප්‍රේතිය ගාථා තුනකින් උත්තර දුන්නාය.
37. ස්වාමීනි! මම යම ලොව යයි කියන ලද නම් ඇති, ප්‍රේත ලෝකයෙහි උපන්නාවූ දුකට පත් වූ ප්‍රේතියක් වෙමි. පාප කර්මයක් කොට, මිනිස් ලොවින් (චුතව) ඉපදීම් වශයෙන් ප්‍රේතලෝකයට පැමිණියේ වෙමි.
38. උදය කාලයේ පුතුන් සත් දෙනෙකු ද, සවස් කාලයේ පුතුන් සත් දෙනකු ද, වදමි එසේ වැදූ දරුවන් මමම කමි. මේ තුදුස් දෙනාම නමුදු මගේ කුසගින්නට ප්‍රමාණවත් නොවේ. (බඩ නො පිරේ)
39. බඩගින්නෙන් (පෙළෙන්නා වූ) මගේ හෘදය හාත්පස දැවෙයි. දුම් නගින්නේ වෙයි. අධික රෂ්ණය සහිත අව්ව ඇති කල්හි, ගින්නෙන් දැවුණු තැනැත්තියක මෙන් සා පිපාසා දුක සන්සිඳීමකට නො පැමිණෙමි.
මෙහි **නිබ්බුතන්ති** - සා පිපා සා දුක නැති කිරිමට, **නාධිගච්ඡාමි**, ඉඩක් නො ලබමි, **අග්ගිදඩ්ඩාව ආපතෙ** - යනු අධික උෂ්ණ වූ අව්ව ඇති කල්හි ගින්නෙන් දැවෙන්නියක මෙන් නිවීමකට නොපැමිණියේ වෙමි යන යෙදිමය.
ඒ අසා මහ තෙරුන් වහන්සේ ඇය විසින් කරන ලද පාප කර්මය විමසන්නේ මේ ගාථාව කීහ.
40. තිගේ කායද්වාරයෙන් වාග්ද්වාරයෙන් කිනම් දුශ්චරිතයක් කරන ලද්දේ ද? කවර අකුශල කර්මයක විපාකයෙන් දරුමස් කන්නේ ද?
එයට පිළිතුරු දෙමින් ප්‍රේතිය මේ ගාථා කීවාය.
41. සමෘද්ධ වූ යොවුන් වයස් ඇති පුත්තු දෙදෙනෙක් මට වූහ. ඒ පුතුන්ගේ බලයෙන් යුක්ත වූ (ඉදිමුණු) මම මගේ ස්වාමි පුත්‍රයා අතික්‍රමණය කොට විසුවෙමි.
42. ඒ හේතුවෙන් මගේ සැමියා මා කෙරෙහි කිපුණේ **__සෙවෙතක්__**, අන් ස්ත්‍රියක ගෙන ආවේය. ඕ තොමෝ දරු ගැබක් ලැබීය. ඈ කෙරෙහි පාප කර්මයක් සිතුවෙමි.
43. ඒ මම දූෂිත වූ සිතින් ඇගේ ගැබ හෙළීම කළෙමි. ඇගේ තෙමස් වූ ගැබ කුණු ලේ වී වැටුණේය.
44. එවිට ඇගේ මව කිපී ඤාතීන් රැස් කරවීය. රැස්වී මා ලවා දිවුරවීය. බියෙන් තැතිගත් මා දරුණුම දිව්රීමෙන් දිවිරූවෙමි.
45. ඒ මම දරණුම දිවුරුමින් දිව්රා බොරු බස් කීම් මා විසින් ඒ දරු ගැබ හෙලන ලද්දෙන් දරුමස් කමි.
46. ඒ ගැබ හෙළීමේ කර්මය ද, මුසාවාද කර්මය ද යන උභය කර්මයන් හේතුවෙන් දරුමස් කමි. පුයාවෙන් හා ලෙයින් වැඩුණු සිරුරු ඇත්තියක් වීමි.
එහි **පුත්ත බලු පෙතා** - දරුවන්ගේ බලයෙන් යුක්ත වූ, දරුවන්ගේ වසයෙන් ලද බලය. **අතිමඤ්ඤිසං** - ඉක්මවා සිතුවෙමි. මැඩ පවත්වා සිතුවෙමි**. පූති ලොහිතකො පති**- කුණු ලේ සහිතව ගැබ වැටුනේය. සෙසු සියල්ල යටගිය කථාව මෙනි. එහි තෙරුන් අට දෙනෙකි. මෙහි බොහෝ තෙරණුවෝ වෙති. එහි පුතුන් පස් දෙනෙකි. එය පමණක් වෙනස් වේ.
මෙසේ ඒ ප්‍රේති තොමෝ තමාගේ කර්මය පවසා නැවත මහ තෙරුන්ට මෙසේ කීවාය.
ස්වාමීනි! මම මෙම ගමෙහි අසවල් ගෘහපතියාගේ භාර්යාව වී ඊර්ෂ්‍යාවෙන් වැඩී පව්කම් කොට මෙසේ ප්‍රේත යෝනියෙහි උපන්මි. වහන්ස කරුණා පෙරදැරිව ඒ ගෘහපතියාගේ ගෙට වඩිනු මැනැව. ඔහු ඔබ වහන්සේලාට දන් දෙන්නේය. ඒ දක්ෂිණාවේ පින් මා කෙරෙහි උදෙසා වදාළ මැනව. මේ ප්‍රේත ලොවින් මිදෙන්නෙමියි කීවාය.
තෙරුන් වහන්සේ එය අසා අනුකම්පා පෙරදැරිව ඈ ප්‍රේත දුකින් මුදවන ස්වභාවයෙහි පිහිටා ඒ ගෘහපතියාගේ නිවසට පිඬු පිණිස වැඩම කළහ. ගෘහපතියා ද තෙරුවන් වහන්සේ දැක හටගත් පැහැදීමෙන් යුක්තව පෙරගමන් කොට වඩමවා තෙරුන් වහන්සේලා අසුන්හි වඩා හිඳුවා ප්‍රණිත වූ බොජුන් වළඳවන්නට පටන් ගත්තේය. තෙරුන් වහන්සේලා ඒ කථා ප්‍රවෘත්තිය ගෘහපතියාට කියා ඒ දානය එම ප්‍රේතියට උදෙසෙව්වාහ. එකෙණෙහිම එම ප්‍රේතිය දුකින් මිදී මහත් සම්පත් ලබා කෙළඹියා හට තමා දැක්වීය. නැවත තෙරුන් වහන්සේලා පිළිවෙලින් සැවැත් නුවරට වැඩමවා ඒ පුවත බුදුරජාණන් වහන්සේට සැළකළාහුය. භාග්‍යවතුන් වහන්සේ එය අර්ථෝත්පත්ති කොට ගෙන පැමිණි පිරිසට ධර්මය දේශනා කළ වදාළහ. දේශනාව මහා ජනයාට ප්‍රයෝජනවත් විය.
**“කින්නු උම්මත්තරූපො වා”** මේ ආදී ධර්මදේශනාව ශාස්තෲන් වහන්සේ දෙව්රම් වෙහෙර වැඩ වාසය කරන්නේ, පියා මළා වූ එක්තරා කෙළෙඹි පුත්‍රයකු අරබයා වදාළ සේක. සැවැත් නුවර එක්තරා කෙළෙඹියකුගේ පියා කළුරිය කළේය. හෙතෙම පියාගේ මරණය නිසා ශෝකයෙන් තැවෙන සිත් ඇතිව විලාප කියමින් හඬමින් උමතු වුවකු මෙන් ඇවිදිමින් යම් යම් කෙනෙක් දකී ද? ඒ ඒ අයගෙන් “කිමෙක් ද මගේ පියා දුටු වේ දැයි” අසයි. ඒ කෙළඹියාගේ ශෝකය දුරුකරන්නට කිසිවෙකුට නොහැකි විය. ඒ කෙළඹියාගේ හෘදයෙහි කළයක් තුළ දැණු පහනක් මෙන් සෝවාන් ඵලයට හේතු සම්පත් දැල්වෙයි.
ශාස්තෲ වූ බුදුරජාණන් වහන්සේ අළුයම් කාලයෙහි ලොව බලා වදාරන්නේ ඔහුගේ සෝවාන් ඵල ලැබීමට ඇති හේතු සම්පත් දැක, මොහුට අතීත කාරණය පැහැදිලි කොට ශෝකය නිවා, සෝවාන් ඵලය ලබා දීමට වටනේය යයි සිතා දෙවන දවසේ බතින් පසුව පිණ්ඩපාතයෙන් වැළකුනේ දෙවැනි ශ්‍රමණයෙකු ද සමග ඔහුගේ ගෙදොර වෙත වැඩි සේක. හෙතෙම ශාස්තෲන් වහන්සේ පැනවූ අසුනෙහි වැඩහුන් කල්හි තෙමේම භාග්‍යවතුන් වහන්සේ වැඳ එකත්පස්ව සිටිමින්, කිමෙක් ද ස්වාමීනි! මගේ පියා ගියතැන නුඹ වහන්සේ දන්නේ දැයි ඇසීය. ඉක්බිති ශාස්තෲන් වහන්සේ කිමෙක් ද උපාසකය! නුඹ මේ අත්බැව්හී පියා විචාරන්නේ ද? නැතිනම් අතීතභවයේ පියා විචාරන්නේ දැයි ඇසීය. ඒ කෙළඹියා ඒ වචනය අසා “මට පියවරු බොහෝ වෙත්ල”යි සිතා තුනී වූ ශෝක ඇතිව, ස්වල්පයක් මැදිහත් බවට පැමිණියේය. එකල්හි ශාස්තෲන් වහන්සේ ඔහුගේ ශෝකය දුරු කිරිම පිණිස, ධාර්මික කතාවක් කොට, පහ වූ ශෝක ඇතිව සිත මෘදු වූ බව දැන, සිව්සස් ඇතුළත් වූ සාමුක්කංසික ධර්ම දේශනාවෙන් සෝවාන් ඵලයෙහි පිහිටුවා විහාරයට වැඩම කළ සේක.
ඉක්බිතිව භික්ෂුන් වහන්සේලා ධර්ම සභාවට රැස්ව “ඇවැත්නි බුද්ධානුභාවය බලනු මැනවි. (පියා මළ) ශෝකයෙන් පීඩිත වූ, අතිශයින් ශෝක කළා වූ උපාසකයා, භාග්‍යවතුන් වහන්සේ ඇසිල්ලකින් සෝවාන් ඵලයෙහි පිහිටුවන ලද්දේ යයි කථාව ඉපිද වූහ. ශාස්තෲන් වහන්සේ එහි වැඩමවා පනවන ලද උතුම් ධර්මාසනයෙහි වැඩ හිඳ මහණෙනි! දැන් කවර කථාවකින් යුක්තව තෙපි උන්නාහු දැයි විචාළ කල්හි භික්ෂූහු එපවත් බුදුන්ට සැළකළාහුය. එකල බුදුරජාණන් වහන්සේ වදාරණ සේක් “මහණෙනි! මා විසින් මොහුගේ ශෝකය පහකරන ලද්දේ දැන් පමණක් නොවේ. අතීතයේ ද ශෝකය පහකරන ලද්දේම යයි” වදාරා ඒ භික්ෂූන් විසින් අයදින ලදුව අතීත කථාව ගෙනහැර දක්වා වදාළ සේක.
යටගිය දවස බරණැස් නුවර එක්තරා ගෘහපතියකුගේ පියා කළුරිය කලේය. හෙතෙම පියාගේ මරණයෙන් ශෝකයට හා විලාප කීමට පැමිණියේ කඳුළු පිරි මුහුණින් යුතුව ළෙහි අත් ගසා හඬමින් ඔහුගේ චිතකය ප්‍රදක්ෂිණා කරයි. එවිට ඔහුගේ පුත්‍ර වූ නුවණැති වූ ව්‍යක්ත වූ, බුද්ධි සම්පන්න වූ, සුජාත නම් වූ, දරුවා පියාණන්ගේ ශෝකය පහකිරිමට සිතමින්, එක්දවසක් නගරයෙන් පිටත මළ ගොනෙකු දැක තණ කොළ ද, වතුර ද ගෙන වුත් ඒ (මළ) ගොනුගේ ඉදිරියේ තබා, ටික ටික දෙමින් ජීවත්ව සිටින කෙනකුට මෙන් කාපිය කාපිය බීපිය බීපිය ආදිය කියමින් අණ කරමින් සිටියේය. එතැනට පැමිණි පැමිණි අය ඒ ක්‍රියාව දැක යහළු සුජාතය නුඹ මියගිය ගොනකුට තණකොළ හා දිය ගෙනවුත් දෙන්නේ නුඹ පිස්සෙක් වූයේ ද? යනුවෙන් කියත්. හෙතෙම කිසිත් නොකියයි. මිනිස්සු ඔහුගේ පියා හමුවට ගොස්, “නුඹේ පුතා උමතු වූයේද මළ ගොනෙකුට තණ හා වතුර දේ යයි කීහ. ඒ අසා කෙළඹියාට තම පියා අරමුණු කොට තිබු ශෝකය පහව ගියේය මාගේ පුත්‍රයා උමතු වූයේය යන ශෝකයෙන් තැවුණු සිතින් වේගයෙන් පුතා වෙත ගොස් “සුජාතය, නුඹ ඤාණවන්ත, ව්‍යක්ත, බුද්ධි සම්පන්න කෙනෙක් නොවේ ද? කුමක් හෙයින් මේ මියගිය ගොනාට තණ හා වතුර දෙන්නෙහි ද? චෝදනා කරමින්,
කිමෙක් ද? උමතු බවට පැමිණියකු මෙන් නිල් තණ කපා ගෙනැවිත් (මිය ගිය) දිවි පහ වූ, මහලු ගොනෙකුට කාපිය කාපිය කියන්නෙහි ද
දෙන ලද ආහාර වූ නිල් තණ වලින් ද, වතුරෙන් ද මිය ගිය ගොනා නැගිටුවීමට නො හැක්කේමය. වෙනත් උමතු වූ අයෙකු මෙන් නුඹත් අනුවණ බාලයෙන් වූයේ ද?
යන ගාථා දෙක කීහ. එහි අර්ථය **ඉමස්ස ගොනස්ස** මේ සතර පාද ඇත්තහුගේ, මේ බෙරයක් හා සමාන වූ හිස, සහ වලිගය පවතී වලිගය සහිත වූ මේ කය, මේ නේත්‍රයෝ යම්සේ මරණයට පෙර තිබුනේ ද දැනුත් එසේම තිබේ. **අයං ගොණෙ සමුට්ඨහෙ** එහි **කිනනු ති** - විචාළ වචනයයි**. උම්මත්ත රූපො වා**- උමතු ස්වභාවයට පත් චිත්ත වික්ෂෝපයට පත් වූවාක් මෙන් **ලායිත්‍වා** - කපා **හරිතං තණං** - හරිතවර්ණ තෙත් (අලුත්) තණ කොළ - **ලපසි** - විලාප කියයි - වැළපෙයි. **ගතසත්තං** පහ වූ දිවි ඇති - මළාවූ සත්ත්වයා - **ජරග්ගවං** - ගොනා මහළු ගොනා, **අන්නපානෙනා** - තොප විසින් දෙන ලද කොල පැහැ තණවලින් හෝ ජලයෙන්, **මතො ගොණෙ න සමුට්ඨහි** - මියගිය ගොනා නැවත දිවි ලැබ නො නැගිටින්නේය. **ත්‍වංසි බාලොව දුම්මෙධො** - තෝ බාලබවෙහි යෙදුනේද? මෝඩයෙක් වීද? නුවණ සංඛ්‍යාත ප්‍රඥාව අභාවයට ගොස්, අඥානයෙක් වුයෙහි. **යථා තඤ්ඤොව දුම්මති** - යම් පරිද්දෙකින් ඔබත්, අනෙක් අඥානයන් මෙන්, විකාර දොඩවයි ද කරයි ද එය අරුත් සුන් වූ විකාරයකි යන අර්ථයි**. යථාතං** - යනු නිපාත මාත්‍රයකි. **අඤ්ඤො වා දුම්මතී **- ඔබ ප්‍රඥාවන්තයෙකි. අනෙක් උම්මත්තක පුද්ගලයන් මෙන් ඔබ ද උමතු වී විකාර දොඩවයි යන අර්ථය.
ඒ අසා සුජාත තෙමේ පියාට දැන්වීමට හැඟවීමට තමාගේ අදහස ප්‍රකාශ කරමින් මේ ගාථා දෙක කීහ.
49. මේ පාද හතර ද, බෙරයක් බඳු වූ මේ හිස ද, වල්ගය සහිත වූ මේ ශරීර ය ද, ඇස් දෙක ද එසේම පවතිත්, මේ නිසා මේ ගොනා නැගිටින්නේය යනු මාගේ අදහසයි.
50. මගේ සීයාගේ අත් පා හා ශරීරය ද, හිස ද දක්නට නො ලැබේ. ඇටකටු තැන්පත් කර මැටියෙන් කළ සෑය නිමිති කරගෙන හඬන්නා වූ නුඹම මෝඩයෙක් නොවන්නේ ද?
එහි තේරුම මේ ගොනාගේ පා සතර පෙනේ. බෙරයක් හා සමාන වූ හිස තිබේ. වලිගය ද පවතී. මේ කය ද නේත්‍රයෝ ද මරණයට පෙර තිබුණක් මෙන් පවතී. අයංගොණෙ - **සමුට්ඨහෙ -** මේ කරුණු වලින් මේ ගොනා නැගිටින්නේ යයි මට සිතේ. එය මගේ අදහස වන්නේය. මේ ගොනාගේ සියලු අගපසඟ පෙනෙන්නට තිබේ. ඒ කාරණයෙන් මේ ගොනා නො නැගිටින්නේ යයි කව්රු කියත් ද? මෙතෙමේ නැගිටින බව අදහස වන්නේය. මගේ සීයාගේ අත් පා හෝ ශරිරය හෝ හිස හෝ දක්නට නැත. හුදෙක් ඔහුගේ ඇටකටු බහා කළ මැටි ථූපය පමණක් දක්නට ඇත. ඒ මැටි ථූපය බලමින් හඬන්නා වූ වැළපෙන්නා වූ පියාණන් ඔබ මට වඩා සිය දහස් ගුණයකින් මෝඩයෙක් දුෂ්ප්‍රාඥයෙක් නො වන්නේද? බිදෙනසුළු වූ සංස්කාරයෝ බිදෙන්නාහුමය. එහි ඒ බව දන්නා වූ අය කුමකට විලාප නගත් ද ආදී වසයෙන් පියාට ධර්මය කීයේය.
එය අසා බෝසතුන්ගේ පියා නුවණැති වූ මගේ පුතා මා සන්සිඳුවනු සදහාම මේ ක්‍රියාව කළේ යයි සිතා (පිළිගෙන) සුජාත දරුව සියළු සත්ත්වයෝ මරණ ධර්මය ස්වභාව කොට ඇත්තෝය යන මේ කාරණය දැන ගන්නා ලදී. මෙවක් පටන් ශෝක නො කරමි ශෝකය නිවීමට සුදුස්සා නම් නුඹ වැන්නකුම විය යුතුයයි කියා පුතණුවන් පසසමින් මේ ගාථා හතර කීයේය.
51. ශෝකාග්නියෙන් ගිනිගත්තා වූ (මගේ) සිත ජලය වත්කර ගින්න නිවන්නකු මෙන් ද, ගිතෙල් වත්කර (දාහය) සිසිල් කරන්නෙකු මෙන් ද (සිතේ දැවිල්ල) නිවුයේය.
52. මාගේ හදවත ඇසුරු කළ ශෝකය නැමැති හුල උදුරන ලද්දේය. යම් දරුවෙක් ශෝකයෙන් මඩනා ලද්දා වූ පියා අරභයා ඇති වූ ශෝකය පහ කළේ ද?
53. මම ඉදුරුණු ශෝක නමැති හුල් ඇත්තේ වෙමි. සිහිල් වුයේ වෙමි. නිවුණෝ වෙමි. ඔබගේ වචනය අසා ශෝක නො කරමි. නො හඬමි.
54. යම්සේ සුජාත නම් දරුවා පියා ශෝකයෙන් මුදාලූයේ ද? ප්‍රඥ සහිත වූ අනුකම්ප වූ යම් ජන කෙනෙක් වේද එසේ ශෝකයෙන් මුදත්.
එහි - **ආදිත්ත** යනු ශෝකය නමැති ගින්නෙන් දිලුණු - **සත්තං** - සමාන වූ, **පාවකං** - ගින්න, **වාරිනා විය මසිඤ්ං** - දිය ඉසින්නක් මෙන්, **සබ්බං නිබ්බාපයෙ දරං** - සියලු චිත්ත දාහය නිවීය. **අම්බුළ්හං වතා** - බැහැර කරන ලදී. **සල්ලං** - ශෝක නමැති හුල **හදය නිස්සිතං** - හෘදය නිශ්‍රිත වූ ශෝක නමැති හුල, **සොකපරෙතස්ස** - ශෝකයෙන් මැඬුණු, **පිතු සොකං-** පියාගේ මරණයෙන් උපන් ශෝකය, **අපානුදී** - දුරු කළේය. **තවසුත්‍වාන මාණවා** - යනු දරුවා ඔබගේ වචනය අසා ශෝක නොකරමි. නො හඬමි. **සුජාතො පිතරං යථා -** යම්සේ සුජාත කුමාර තෙම තමන්ගේ පියා ශෝකයෙන් මිදෙව් වේද? එසේම අන්‍යවූ ද අනුකම්පා කරන, අනුග්‍රාහකසීලී වූ, යම් සත්පුරුෂයෝ වෙත්නම්, ඒ ප්‍රාඥයෝ ද එසේ කරත් පියවරුන්ට ද අනෙක් අයට ද, උපකාර කරත් යන අර්ථයි.
තරුණයාගේ වචනය අසා පියා පහවූ ශෝක ඇති ව, ජලස්නානය කොට ආහාර ගෙන කර්මාන්තයන් පවත්වා, කළුරිය කොට ස්වර්ගයේ උපත ලැබීය. ශාස්තෲන් වහන්සේ මේ ධර්ම දේශනාව ගෙනහැර දක්වා ඒ භික්ෂූන්ට සිව්සස් වදාළ සේක. චතුස්සත්‍යයාගේ කෙළවර බොහෝ දෙනෙක් සෝවාන් ආදී මාර්ග ඵලවල පිහිටියාහුය.
**“ගූථඤ්චඤ්ච මුත්තං රුහිරඤ්ච පුබ්බං”** යන මේ ධර්ම දේශනාව ශාස්තෲන් වහන්සේ සැවැත් නුවර වැඩවාසය කරන්නේ එක්තරා පේශකාර ප්‍රේතියක අරභයා (මේ ප්‍රේත වස්තුව) වදාරණ ලදී. දොළොස් නමක් පමණ වූ භික්ෂූන් වහන්සේලා බුදුන් සමීපයෙන් කර්මටහන් ගෙන, වාසයට සුදුසු තැනක් සොයමින්, වස්වසිමට කාලය ළංවූ හෙයින්, සිසිල් සෙවණක් යුතු ජල පහසුකම් ඇති - සිත්කළු වූ, එක්තරා අරණ්‍යයක් හා එයටම නුදුරින් ඉතා ළං නොවූ ගොදුරු ගම ද දැක එහි එක් රැයක් වැස දෙවෙනි දවසේ ගමට පිඬුසිඟා වැඩියහ. ඒ ගම ද පේශකර්මාන්තයෙහි නියුතු වූ එකොළොස් දෙනෙක් වාසය කරති. ඔව්හු ඒ භික්ෂුන් දැක හටගත් සොම්නසින් යුතුව තම තමන්ගේ ගෙවලට වඩවඩා ප්‍රණිත ආහාරයෙන් වළදවා, ස්වාමීනි! ඔබ වහන්සේලා කොහි වඩින්නහුද? ඇසූහ. යම්කිසි තැනක් අපට පහසු වන්නේ ද අපි එහි යන්නෙමුයි කීහ. එසේනම් මෙහිම වස් වසන්නැයි උන්වහන්සේලාට ගම්වැස්සෝ ආරාධනා කළාහුය. භික්ෂූන් වහන්සේලා ආරාධනාව පිළිගත්හ. උපාසකයෝ ඒ අරණ්‍යයෙහි භික්ෂූන්ට ආරාම තනවා දුන්හ. භික්ෂූහු එහි වස් විසුහ.
එහි ජ්‍යෙෂ්ඨ පෙහෙකරු භික්ෂූන් දෙනමකට සිව්පසයෙන් උපස්ථාන කළේය. අනෙක් අය එක් එක් භික්ෂු නමකටම උපස්ථාන කළහ. එහි ජ්‍යෙෂ්ඨ පෙහෙකරුගේ භාර්යාව සැදැහැ නැත්තීය. අප්‍රසන්නයහ. මිසදිටු අදහස් ඇත්තීය, තෘෂ්ණා ඇත්තීය. මසුරු තැනැත්තියක ඕ භික්ෂූන්ට සකස්කොට උපස්ථාන නො කරයි. හෙතෙම එය දැක ඇගේම බාල සොහොයුරිය ගෙනැවිත් තම ගෙදර අධිපතිබව භාර දුන්නාය. ඕ ශ්‍රද්ධා සම්පන්න වූවා, සකස්කොට මනාව භික්ෂූන් පෝෂණය කළාය. ඒ සියලුම පේශකාරකයෝ වස් පැවරූ භික්ෂුන්ට එක් එක් භික්ෂුවට එක එක සළුව බැගින් දුන්හ. එහිදී ජ්‍යෙෂ්ඨ පේශකාරයාගේ මසුරු සිත් ඇති බිරිඳ දූෂිත වූ සිතින් තමන්ගේ හිමියාට පරිභව කළාය. නුඹ විසින් ශ්‍රමණ ශාක්‍ය පුත්‍රයන්ට දෙන ලද ආහාර පාන ආදී යම් දානයක් වේ නම් ඒ දානය නුඹට පරලොව දී මල මුත්‍රව ද, සැරව හා ලේ ද වී පහළ වේවා! වස්ත්‍ර දිලිසෙන අයෝමය වස්ත්‍ර වෙත්වා කීවාය.
එගම විසූ ජ්‍යෙෂ්ඨ පේශකාර්මිකයා පසුකලක කළුරියකොට වින්ධ්‍යා පර්වතස්ථානයේ ආනුභාව සම්පන්න රුක් දෙවියෙක්ව උපන්නේය. ඒ ප්‍රධාන පේශකාරයාගේ මසුරු බිරිඳ කළුරිය කොට රුක් දෙවියා වසන තැනට නුදුරුව ප්‍රේත දුවක්ව උපන්නේය. ඒ ප්‍රේතිය නග්නව දුර්වර්ණව සාපිපාසයෙන් මඬනා ලදුව ඒ බූමාටු දෙවියන් වෙතට ගොස් ස්වාමීනි මම වස්ත්‍ර නැතිව සාපිපාසාවෙන් මඬනා ලදුව ඇවිදිමි. මට වස්ත්‍ර හා ආහාර පාන දුන මැනැවියි කීය. එවිට ඒ දෙවිතෙම ඒ ප්‍රේතියට දිව්‍ය ආහාර පාන දුන්හ. ඒ ආහාර පාන වර්ග ඒ ප්‍රේතිය ගත් ඇසිල්ලෙහිම මල මුත්‍ර බවට හා පූයා ලේ බවට පෙරළෙති. දෙන ලද සළුව ද ඇය විසින් ඇදගත්කළ දිලිසෙන යපට වෙයි. ඒ ප්‍රේතිය මහත් දුක් විඳිමින් වස්ත්‍රය හැරදමා හඬමින් ඇවිදින්නේය.
එකල්හි එක්තරා භික්ෂුවක් වස්වැස පවරා බුදුන් වැඳීමට යන්නේ මහත් ගැල් සමුහයක් සමග වින්ධ්‍යා අඩවියට පැමිණියේය. ගැල්කරුවෝ රාත්‍රියෙහි මග ගෙවා ගොස් දවල් කාලයෙහි වනයෙහි ඝන සෙවණින් හා ජලයෙන් යුත් ප්‍රදේශයක් දැක ගොනුන් මුදා මද වේලාවක් ගිමන් හැරියහ. ඒ භික්ෂුව විවේක කැමති බැවින් මදක් ඉවත්ව ඝන සෙවණින් යුත් වනයේ සෙවණ ඇති ගහක් යට සඟල සිවුර පනවා හුන්නේ රාත්‍රි ගමන් වෙහෙස නිසා ක්ලාන්ත වූයේ නින්දට පැමිණියේය. ගැල් පදවන්නෝ විඩා සන්සිදුවා ගෙන මගට පිළිපන්හ. ඒ භික්ෂුතෙම නො පිබිදියේය. පසුව සවස් කාලයෙහි නැගී සිට ගැල් පදවන්නන් නො දක්නේ එක්තරා වැරදි මගකට වැටී පිළිවෙලින් ඒ දෙවියා වසන තැනට පැමිණියේය. එකල්හි ඒ දෙව්පුත් තෙම මිනිස් වෙසින් ලඟට පැමිණ පිළිසඳර කථා කොට, තම විමනට වැඩමවා පයගානා අඳුන් ආදිය දී ළංව හුන්නේය. එකල්හි ද ප්‍රේතිය ඇවිත් ස්වාමීනි මට ආහාර පාන වස්ත්‍ර දාන මැනවැයි කීය. දිව්‍ය පුත්‍රයා ඇයට ආහාර පානාදිය දුන්නේය. ඒවා ඈ ගත් ඇසිල්ලකින්ම මළ මුත්‍ර පූයා ලේ ද, දිලිසෙන අයෝමය වස්ත්‍ර ද වූහ. ඒ භික්ෂුව ඒ දැක උපන් සංවේග ඇතිව ඒ දෙවියන්ගෙන් විචාරන්නේ,
55. මේ ස්ත්‍රීය අසූචි ද මුත්‍ර ද ලේ ද, සැරව ද, අනුභව කරයි. මේ කවර කර්මයක විපාකයක් ද? යම්බදු ප්‍රේතියක් හැම කල්හි ලේ හා සැරව අනුභව කරන්නීද? මේ ස්ත්‍රී තොමෝ කවර අකුසල කර්මයක් කළේද?
56. මෑට දෙන ලද යහපත් වූ ද, මෘදු වූ ද, පිරිසිදු වූ ද, සුව පහසු ගෙන දෙන්නා වූ ද අළුත් වස්ත්‍ර ලෝහ වස්ත්‍ර සමාන වෙත් මේ ස්ත්‍රීය කවර නම් අකුශල කර්මයක් කරන ලද්දී ද?
එහි **කස්ස අයං විපාකො** - මේ කෙබඳු වූ කර්ම විපාකයක් ද? ඕ තොමෝ දැන් විඳිනු ලබයි. **අයන්නු කිං කම්ම කාසි නාරී** - මේ ස්ත්‍රීය කවර ආකාරයේ කර්මයක් පෙර කරන ලද්දේ ද? **යා සබ්බදා ලොහිත පුබ්බ භක්‍ඛා** තැනැත්තියක් හැමකල්හිම ලේ සැරව කයි. පරිභෝග කරයි. **නවානි** - අලුත් වස්ත්‍ර එකෙණෙහිම පහළ වෙයි **සුභානි **- සුන්දර වූ ද දැකුම්කළු වූ ද, මුදුන් සුව පහසු එළවන, පිරිසිදු වර්ණ ඇති, **ලොමසානි** - සුවපහසු ස්පර්ශය ගෙන දෙන්නා වූ, යහපත් වූ - **දින්නාති මිස්සා කිතකා භවන්ති** - ගොරෝසු වූ කටුසහිත වූ යකඩ පට්ටයක් බඳු වේ යන අර්ථය.
ඒ භික්ෂුව විසින් විමසන ලදු ව එයට පිළිතුරු වශයෙන් ඒ දේව පුත්‍රයා පූර්ව ජාතියෙහි ඇය විසින් කරන ලද කර්මය ප්‍රකාශ කරමින් ගාථා දෙක කීහ.
57. ස්වාමීන් වහන්ස! මෝතොමෝ (පෙර අත්බවෙහි) මගේ භාර්යාව වූවාය. මෝතොමෝ කිසිවෙකුට කිසිවක් නො දෙන සුළු වූ, මසුරු වූ, තද මසුරු සිත් ඇත්තී, වුවාය. ඕ තොමෝ ශ්‍රමණ බ්‍රාහ්මණයන්ට දන් දෙන්නා වූ මට ආක්‍රෝශ කළාය. පරිභව කළාය.
58. මේ දානය දී නුඹට පරලොව දී මළ ද, මුත්‍ර ද, ලේ ද, සැරව ද, වේවා ! වස්ත්‍ර ද තොපට (දිලිසෙන) යකඩ පත්‍රයක් වේවා, නුඹ හැම කල්හිම අසුචි අනුභව කරන්න. මෙබඳු වූ වාක්දුශ්චරිතාදිය කොට මේ ප්‍රේත ආත්ම භාවයට පැමිණියාය. බොහෝ කලක් මුළුල්ලෙහි ගුථාදීය අනුභව කරයි.
එහි **අදායිකා** - කිසිවක් කිසිවකුට නො දෙනසුළු වුවාය. **මච්ඡරීනි කදරියා** - ස්වභාවයෙන්ම (යමක් නොදීම) මසුරු තැනැත්තිය, නැවත නැවත තද මසුරුකම දක්වමින් **මං දදන්ති** ආදීය කීහ. එහි **එකාදිසං** - යම්සේ මෙබඳු වූ වාග් දුෂ්චරිතයෙහි හැසිර, **ඉධාගතා** - මෙම ප්‍රේත ලෝකයට අවුත් ප්‍රේතාත්ම භාවයට පැමිණියාය. **චීර රත්තාය ඛාදති** බොහෝ කලක් ගුථාදියම කයි. යම් ආකාරයකින් ඇගේ නො කැමැත්තෙන්ම පවතින්නා වූ විපාකය වනාහී යම් දානයක් උදෙසා අමනාප වී ද, ඒ අමනාප වීම හේතුවෙන් ඒ අත්බැවින් චුතව අන්තැනක උපන් කල්හි පොළව මතුපිට හෙන වැටීමෙන් තමන් මතුයෙහිම වැටේ.
මෙසේ ඒ දේව පුත්‍රයා විසින් පෙර කරන ලද අකුසල කර්මය කියා නැවත, ස්වාමීනි! මෑ ප්‍රේත ලෝකයෙන් මිදවීමට යම්කිසි උපායක් වේ දැයි ඒ භික්ෂුවගෙන් ඇසීය. භික්ෂුව ඇතැයි කී කල්හි, ස්වාමීනි එය කියනු මැනැව,යි දෙවිපුත් අයැදියෙන් “ඉදින් භාග්‍යවතුන් වහන්සේට, හෝ ආර්ය මහා සඝයාට හෝ එක් භික්ෂුවකට හෝ දන් දී මැයට අනුමෝදන් කරනු ලැබේනම්, මේ ප්‍රේතියත් අනුමෝදන් වී නම් එසේ ඇති වූ කල්හි මේ ප්‍රේත දුකින් මැගේ මිදීම වන්නේ යයි වදාළහ. එය අසා දේවපුත්‍රයා ඒ භික්ෂුන් වහන්සේට ප්‍රණීත වූ දිව්‍යමය වූ ආහාර පාන දන් දී එයින් ජනිත පින් ඒ ප්‍රේතියට අනුමෝදන් කළාය. එක්කෙණෙහිම ඒ ප්‍රේතිය සුවපත් වූවා පිනාගිය ඉඳුරන් ඇතිව දිව්‍ය ආහාරයෙන් සතුට විය. නැවත ඒ භික්ෂුන් වහන්සේ අතට දිවසළු දෙකක් බුද්ධපුජා වශයෙන් ද, ඒ දක්ෂිණාව ද ප්‍රේතියට දුනි. එකෙණෙහිම, ඕ තොමෝ දිව්‍ය වස්ත්‍ර හැඳ දිව්‍යාලංකාරයෙන් සැරසුණා වූ සකල කාම සම්පත්තියෙන් සමෘද්ධ වී දෙවඟනක් හා සමාන විය. ඒ භික්ෂුව ද දිව්‍ය පුත්‍රයාගේ ඍද්ධි බලයෙන් සැවැත් නුවරට පැමිණ ජේතවනාරාමයට පිවිස භාග්‍යවතුන් වහන්සේ වෙත එළඹ, වැඳ වස්ත්‍ර යුගලය පුජාකොට එපවත් සැළ කළේය. භාග්‍යවතුන් වහන්සේ ද ඒ කාරණය අර්ථෝත්පත්ති කොට ගෙන පැමිණ සිටි පිරිසට ධර්මය දේශනා කළ සේක. ඒ ධර්මදේශනා තොමෝ මහා ජනයාට සාර්ථක විය.
**“කානු අන්තො විමානස්මිං”** යනාදී ධර්ම දේශනාව සැවැත්නුවර ගොදුරුගම් කොට වසන්නේ එක්තරා මුඩුහිසක් ඇති - (බල්ලාටිය) ප්‍රේතියක් අරභයා කියන ලදී. අතීතයෙහි බරණැස් නුවර එක්තරා විශිෂ්ඨ රූ ඇත්තා වූ, දැකුම්කළු වූ, ප්‍රසාදජනක වූ වර්ණසෞන්දර්යෙන් යුත් අතිමනෝහර කෙස් කළඹක් ඇති රූප සම්පත්තිය නිසා ජීවත් වූ එක්තරා වෛශ්‍ය ස්ත්‍රියක් ජීවත් වූවාය. ඇගේ නිල් වූ දික් වූ, තුනී මොලොක් වූ සිනිඳු වූ වෙළන ලද අග ඇති දෙ අතින් ගතයුතු වූ කේශ කලාපය නොවිසිරි මෙවුල් කලාපය දක්වා එල්බෙත් ඇගේ ඒ කේශකලාපය දැක බොහෝසෙයින් තරුණයෝ ඇය පිළිබඳව සිත් ඇත්තෝ වූහ. එකල්හි ඇගේ ඒ කේශ ශෝභාව නො ඉවසමින් ඊර්ෂ්‍යාවෙන් මැඩුණු ස්ත්‍රීන් කීප දෙනෙක් කතිකාකොට ඇගේම මෙහෙවර කරන්නා වූ එක් දාසියකට මුදල් දී පොළඹවා ඒ දාසිය ලවා ඇගේ හිසකේ වැටෙන බෙහෙතක් දෙව්වාහුය. ඒ දාසිය ඒ බෙහෙත නහනසුණු සමග යොදා ගඞ්ඟා නදියේ නානවිට ඒ වෙසඟනට දුන්නීය. ඒ ස්ත්‍රී තොමෝ ඒ බෙහෙතින් මුල් සහිත හිසකේ තෙමා දියේ ගිලුණාය. ගිලුණු ඇසිල්ලෙහිම සියලුම කේශයෝ සහ මුලින් ඉදිරි වැටුණේය. ඇගේ හිස තිත්ත ලබු ගෙඩියක් මෙන් විය. එකල්හි ඕ තොමෝ ඉදුරුණු කෙස් ඇතිව සිඳින ලද මුදුන ඇති පරෙවි ධේනුවක් මෙන් අවලස්සනව ලජ්ජාවෙන් ඇතුළු නගරයට යා නොහැක්කේ වස්ත්‍රයකින් හිස වෙලාගෙන නගරයෙන් පිටත වෙනත් තැනෙක වාසය කළාය. කිහිප දවසක් ගිය විට පහ වූ ලජ්ජා ඇතිව තල මිරිකා තෙල් වෙළදාම ද, සුරා වෙළදාම ද කරමින් ජීවත් වූවාය. ඕ තොමෝ එක් දවසක් සුරා මතින් මත් වූ මිනිසුන් දෙතුන් දෙනෙකු නිදා ගත් කල්හි ඔවුන්ගේ හැදිවත් සොරා ගත්තේය.
ඉක්බිති එක් දවසක් එක් රහතන් වහන්සේ නමක් පිඬු පිණිස හැසිරෙනු දැක පහන් සිත් ඇතිව, තම ගෙට වැඩමවා පණවන ලද අසුනෙහි වඩා හිදුවා තෙල් මිශ්‍ර වූ වැගිරෙන තෙල් ඇති තල කැරලි දන් දුන්නේය. ඒ රහත් තෙරහු ඇය කෙරෙහි අනුකම්පාවෙන් එය පිළිගෙන වැළඳු සේක. ඈද පහන් සිත් ඇතිව තෙරුන්ගේ හිසට කුඩයක් අල්ලාගෙන සිටියාය. ඒ තෙරුන් වහන්සේ ද ඇගේ සිත සතුටු කරමින් අනුමෝදනා බණ වදාරණ කල්හිම මගේ හිසකේ තුනී සිනිඳු මොලොක් නැමුණු අග ඇති වෙත්වායි ප්‍රාර්ථනා කලාය.
ඕ තොමෝ මෑත කාලයෙහි කළුරිය කොට (පින් පව්) කුශලා කුශල කර්මයන්ගේ විපාකයෙන් මුහුද මැද රන් විමනෙක හුදෙකලාවම උපන්නීය. ඇගේ කේශයෝ ප්‍රාර්ථනා කළ අයුරින්ම බැබළීමෙන් පිහිටියාහුය. මිනිසුන්ගේ හැඳිවත් සොරකම් කිරීම නිසා අකුශලයෙන් නග්න විය. ඕ ඒ රන්විමනෙහි නැවත නැවත ඉපදෙමින් එක් බුද්ධාන්තරයක් මුළුල්ලෙහිම නිර්වස්ත්‍රවම කල් යැවීය. අනතුරුව අපගේ භාග්‍යවතුන් වහන්සේ ලොව පහළ වී පවත්වන ලද උතුම් ධර්ම චක්‍ර ඇත්තේ පිළිවෙළින් වැඩමවා සැවැත් නුවර වසන සමයෙහි සැවැත්නුවර වැසි සියයක් පමණ වෙළෙන්දෝ වෙළදාම් පිණිස ස්වර්ණ භූමියට යන නැවකින් මහා සමුද්‍රයට සේන්දු වූහ. ඔවුන් නැගී නැව සුළග සැඩ වීමෙන් ගසා ගෙන යන ලදුව ඔබ මොබ කරකැවෙමින් ඒ විමාන ප්‍රේතිය වසන පෙදෙසට පැමිණියේය. එකල්හි ඒ විමාන ප්‍රේතිය විමානය සමගම තමන් ඒ වෙළදුන්ට දැක්වීය. ඒ දුටු ප්‍රධාන වෙළෙන්දා මෙසේ විමසීය.
59. මේ විමන තුළ සිටින තී කවර ස්ත්‍රීයක් ද? විමනෙන් නො නික්මෙයි. සොඳුර මහත් (ඍද්ධි) සම්පත් ඇති ඔබ දකිනු කැමැත්තෙමු විමනින් එළියට එනු මැනවි.
එහි **කානු අන්තො විමානස්මිං තිට්ඨන්ති** - විමානය ඇතුළෙහි සිටින ඔබ කවරීද මනුෂ්‍ය ස්ත්‍රීයක් ද? නැතිනම් අමනුෂ්‍ය ස්ත්‍රියක් ද? විචාළේය. **නුපනික්‍ඛමි** - විමානයෙන් නො නික්මෙයි. **උපනික්‍ඛමස්සු භද්දෙ ත්‍වං පස්සාම තං මහිද්ධිකං** - සොඳුර මහත් සම්පත් ඇති ඔබ දකිනු කැමැත්තම්හ. එහෙයින් විමානයෙන් නික්මෙනු මැනවි. **උපනික්‍ඛමංසු භද්දං තෙ** යනු ද පාඨයි.
ඉක්බිති තමාට එළියට පිවිසීමට නොහැකි බව පවසමින් මේ ගාථාව කීහ
60. මම නග්න වෙමි. පිටතට නික්මීමට පිළිකුල් ඇත්තේ වෙමි. දුක් ඇති වෙමි. ලජ්ජා ඇතිවෙමි. හිසකේවලින් පිළිසන් සිරුර ඇත්තියක් වෙමි. මා විසින් මද පිනක් කරන ලදී.
එහි **අට්ටියාමි** - නග්නව සිටින බැවින් පිටත නික්මීමට දුක් ඇත්තේ වෙමි. **හරායාමි **ලැජ්ජා ඇත්තේ වෙමි. **කෙසෙහම්හි පටිච්ඡන්නන්තා** - මම මගේ කේශයන්ගෙන් වසන ලද පොරවන ලද සිරුර ඇත්තේ වෙමි. මා විසින් සුළු කුශල කර්මයක් පමණක් කරන ලදී. තලමුරුවට තල කැරලි දුන් දානය පමණක් යන අදහසයි.
ඉක්බිති වෙළෙන්දා තමාගේ උතුරු සළුව දෙනු කැමැත්තෙන්,
එබැවින් තිට මගේ උතුරු සළුව හැඳගන්න. සුන්දරිය. මේ උතුරු සළුව හැඳගෙන විමානයෙන් පිටතට එන්න. සොඳුර! බිහිදොර සිටියා වූ ඔබ දකින්නට කැමැත්තම්හ. තී පිටතට නික්මෙව,
එහි **හන්‍දා** යනු බලන්න ගන්නා **උත්තරියං,** මත්තෙහි හෙළන උතුරු සළුව යන අර්ථයි. **දදාමි තෙ**. ඔබට දෙමි. **ඉමං දුස්සං නිවාසයා** - මේ මගේ උතුරු සළුව ගෙන හැඳ පෙරව**! සොභනෙ** - දැකුම් කළු රූපය.
මෙසේද කියා (වෙළෙන්දා) තමාගේ උතුරු සළුව ඇයට දුන්නේය. ඕතොමෝ එසේ දෙන ලද්ද තමන්ට නො ලැබෙන බවත්, යමක් දෙනු කැමැත්තේ නම් ඒ පිළිවෙළත් දක්වමින් මේ ගාථා දෙක කීහ.
62. අතින් අතට නුඹ විසින් දෙන ලද්ද මට නො ලැබේ. සම්මා සම්බුදුන්ගේ ශ්‍රාවක වූ, කර්මඵල විස්වාස කරන්නා වූ එක්තරා උපාසකයෙක් ඔබ අතර (ඇත්තේය)
63. ඒ උපාසකයා (ඔය වස්ත්‍රයෙන් හඳවා) ඒ ප්‍රාප්ති දානය මට දෙව, එසේ කළ කල්හි සියලු සැප සම්පතින් පිරී මම සුවපත් වන්නෙමි.
එහි **හත්‍ථෙන හත්‍ථෙ තෙ දින්නං න මය්හං උපකප්පති**. නිදුකාණනි! ඔබගේ අතින් මගෙ අතට ඔබ විසින් දෙන දෙයක් මට නො ලැබේ. නො යෙදේ උපභෝගයට සුදුසු නොවේ යන අර්ථයි. **එසෙත්‍ථුපාසකො සද්ධො** මෙතෙමේ තුණුරුවන් අදහා සරණගමනය වැළඳ ගත් උපාසකයෙකි. කර්මය හා කර්මඵලය ඇදහීමේ සැදැහැයෙන් යුක් එක් පුද්ගලයෙක් මෙහි ඔබේ පිරිවර සමුහයෙහි සිටී. **එතං අච්ඡාදයිත්‍වාන මම දක්‍ඛිණ මාදිසා** - මට දිය යුතු දෙනු කැමති සළුවෙන් ඒ උපාසකයා හඳවා ඒ දක්ෂිණාව ආනිසංසය ප්‍රාප්තිදානය මට දෙව! **අථාහං සුඛිතො හෙස්ස** - එසේ කළ කල්හි මම සියලු සැපත් ලබා දිව්‍ය වස්ත්‍ර හැඳ සුවපත් වෙමියි කීය.
එය අසා වෙළෙන්දා ඒ උපාසකයා නාවා සුවඳ ගල්වා වස්ත්‍ර යුගලෙන් හැඳවුහ. එහි අර්ථය කියන්නා වූ සංගීති කාරකයෝ ගාථා තුනක් කීහු.
64. ඒ වෙළෙන්දා ඒ උපාසකයා නහවා උතුම් සුවඳ ගල්වා වස්ත්‍ර දෙකකින් හඳවා ඒ ප්‍රේතියට පින් අනුමෝදන් කළහ.
65. දක්ෂිණාව උදෙසීමට අනතුරුවම විපාකය උපන්නේය. දිව්‍ය භෝජන ස්ථාන වූ නන් වැදෑරුම් භෝජන ද, දිව්‍ය වස්ත්‍ර සමාන වූ වස්ත්‍ර ද, නොයෙක් පාන වර්ග ද, දානයාගේ විපාක වසයෙන් ඇයට ලැබිණ.
66. පසුව නෑමෙන් පිරිසිදුවූ ශරීර ඇතිව, හඳනා ලද පිරිසිදු වස්ත්‍ර හැඳ කසී සළුවලටත් වඩා උතුම් වස්ත්‍ර ධාරීව, සිනාසෙමින් විමානයෙන් නික්මුණාය. මේ දානයාගේ ප්‍රතිවිපාක වේ.

එහි **‘ත**’ යනු උපාසකයයි. **ච** ශබ්දය නිපායකි. තෙ යනු වෙළෙන්දා සඳහා කියන ලදී. **විලිම්පෙත්‍වාන** - උතුම් වූ සුවඳ ද්‍රව්‍යයන් ආලේප කොට, **වත්‍ථෙහච්ඡා ද යිත්‍වාන** යනු වර්ණ ගන්ධ රසයන්ගෙන් යුතු වූ වෑංජන සහිත වූ ආහාර වළදා යට හඳනා පිළි සහ උතුරු සළුද ඇතිවිය. වස්ත්‍ර දෙකක් පිදීමේ ආනිසංසයි. වස්ත්‍ර දෙකක් දුන්නාහු යන අර්ථයි. **තස්සා දක්‍ඛිණා මාදිසු** - ඒ ප්‍රේතිය වෙනුවෙන් දක්ෂිණාව දුන්නාහ.
**සමන්නතරා නුද්දිට්ඨෙ** - අනු යනු නිපාත මාත්‍රයකි. ඈට දන් දීමේ කුසලය අනුමෝදන් කිරිමෙන් අනතුරුවම, **විපාකො උප්පජ්ජථා** - දක්ෂිණාවගේ ප්‍රතිඵලය විපාකය ඒ ප්‍රේතියට අත්වුනි කෙබඳු ද ප්‍රේතිය කීවාය. **භොජනච්ඡාදන පානීය** - නොයෙක් ආකාර දිව බොජුන් සමාන වූ ආහාර, නොයෙක් වර්ණයන්ගෙන් සැදුම්ලත් දිව්‍ය වස්ත්‍ර සමාන වූ, රෙදි පිළි ද, නොයෙක් ආකාර බීම වර්ග ද, දක්ෂිණාවගේ විපාක වශයෙන් උපන්නේය.
**තතො** - පෙර කියන ලද භෝජනාදිය ලැබීමෙන් පසුව, **සුද්ධා** - නෑමෙන් පිරිසිදු වූ ශරීරය, **සුචිමසතා** - ඉතා පිරිසිදු වූ වස්ත්‍ර හැද**, කාසිකුත්තම ධාරිණී** - කසී සළුවන් උතුම් වස්ත්‍ර දරා, **හසන්තී** - දරුව බලනු මැනවි, ඔබගේ දක්ෂිණාව නිසා මේ සා ඵලවිපාක ලද්දේ යයි ප්‍රකාශ කිරීම් වශයෙන් සිනහ සෙමින් විමානයෙන් නික්මියාය.
ඉන්පසු ඒ වෙළෙන්දෝ මෙසේ ඇස් පනාපිටම පින්පල දැක, පුදුමයට පත් වූ සිත් ඇතිව, ඒ උපාසකයා කෙරෙහි හටගත් ගරුබුහුමන් ඇතිව කරන ලද ඇඳිලි ඇතිව, ඔහු ඇසුරු කළාහුය. ඒ උපාසකයා ද, ඒ වෙළඳ ජනයා බොහෝසෙයින් ධර්ම කථාවෙන් පහදවා, සරණයෙහි හා සීලයෙහි පිහිටුවීය. ඒ වෙළෙන්දා ඒ විමාන ප්‍රේතිය විසින් පෙර කරන ලද කර්මය කුමක්දැයි මේ ගාථාවලින් විචාළහ.
67. මොනවට කරන ලද විචිත්‍ර වූ සිතුවම ඇති, සිත්කළු වූ විමානය බබළයි. පින්වත් දෙවඟන! තීගේ කවර කුශල කර්මයක විපාක වසයෙන් මේ විපාක ලැබුවෙහිදැයි අපට කියව!
එහි **සුචිත්තරූපං** -ඇත්, අස්, ස්ත්‍රී පුරුෂ ආදී වසයෙන් වෙන් වූ, මල්කම් ලියකම් ආදී වසයෙන් ඉතා දැකුම් කළු වූ සිතුවම් රූ ඇති, **රුචිරං,** රමණීය, දැකුම්කළු, **කිස්ස කම්මස්සදං ඵලං** කෙබඳු වූ කර්මයක, කවර නම් වූ දානමය වූ හෝ සීලමය වූ පින්කමක විපාක ද යන අර්ථයි.
මෙසේ (වෙළදුන් විසින්) විචාරණ ලදින් ඕ තොමෝ මා විසින් කරන ලද සුළු කුශලකර්මයාගේ මේ විපාකය වෙයි. අකුශල කර්මයාගේ වනාහි අවීචි මහා නරකයෙහි මෙබඳු විපාක වී යයි ඒ කර්ම දෙකම ප්‍රකාශකරමින් මේ ගාථා කීහ.
68. මම පිඬු පිණිස හැසිරෙන්නා වූ (කෙලෙස් දුරුකොට) සෘජුභාවයට පැමිණි භික්ෂුවක් හට මනා පහන් සිතින් යුතුව තෙල් මුසු තල මුරුවටක් දුනිමි.
69. ඒ කුශල කර්මයාගේ විපාක වසයෙන් බොහෝ කලක් මුළුල්ලෙහි මෙම විමානයේ අනුභව කරමි. ඒ විපාකය දැන් අල්පාව ශේෂ විය.
70. මෙතැන් සිට සිව් මසකින් මගේ කළුරිය කිරීම සිදු වේ. මම ඒකාන්තයෙන් කටුක වූ දරුණු වූ භයානක වූ අවීචි මහා නිරයෙහි වැටෙන්නෙමි.
71. කොන් සතරක් ඇත්තේය. දොරවල් සතරක් ඇත්තේය. කොටස් වශයෙන් ප්‍රමාණ කරන ලදුව මනාකොට හතරට බෙදන ලද්දේය. යකඩ පවුරකින් වට කරන ලද අතර යකඩ පියනකින් වසන ලද්දේය.
12. ඒ අවීචි මහා නරකයේ යකඩ වූ බිම දිලිසෙන්නේය. හාත්පස මහා ගිනි දැල්වලින් නිරන්තරයෙන් රත් වන්නේය. සෑම කල්හි යොදුන් සියයක් තැන මෙය පැතිර සිටී.
73. මම ඒ මහා නිරයෙහි බොහෝ කලක් මුළුල්ලෙහි දුක් වේදනා විදින්නෙමි. මා විසින් කරන ලද පාපකර්මයාගේ විපාකය හේතුවෙන් බොහෝ සෙයින් ශෝක කරමි.
එහි **භික්‍ඛු නො චරමාන** - ක්ලේශයන් බිඳහල එක්තරා භික්ෂුවක් පිඬු සිඟා හැසිරෙද්දී, **දොණි නිම්මජ්ජන** යනු උතුරා යන තෙලට දමා තෙලෙන් බදින ලද, **උජුභූතස්ස**, වංක කුටිල ආදී වූ වක් වූ කිසිවක් සිතෙහි නැති, කෙලෙස් පිසදැමීමෙන් ඍජුභාවයට පත්වූවකුහට **විප්පසන්නෙන චෙතසා** - කර්මඵල ඇදහීම් සංඛ්‍යාත ශ්‍රද්ධාවෙන් මනාව පිහිටි ප්‍රසන්න වූ සිතින්,
**දීඝ මන්තරං** - මකාරය පද සන්ධිය සදහාය. දිගු කලක් යන අර්ථය **තඤ්චෙදානි පරත්තකං** - යනු ඒ පින් ඵලයෙන් මුහුකුරාගිය විපාක කර්මය, දැන් අවසාන වන කාලයයි. තව ඉතිරිව ඇත්තේ කෙටි කලකි, නොබෝ කලකින්ම මෙතැනින් චුතවෙමි යන අදහසයි. එහෙයින් **උද්ධං චතුහි මාසෙහි කාලකිරියා භවිස්සති**, තව සිව් මසකින් උපරිම වසයෙන් පස් මසක් ඇතුළත මගේ කළුරිය කිරීම සිදුවන්නේ යයි දක්වයි. **එකන්තං කටු කං** - මේ ප්‍රේත යෝනි බවින් මිදී (යන තැන) ඒකාන්තයෙන්ම කටුකය ඒකාන්තයෙන්ම දුක්ය. **සොරං** - දරුණුය**. නිරයං** පපතිස්ස හන්ති - එහි සුවයක් නම් නැත්තේමය. නිරය නම් වූ නම් ලද නරකයට වැටෙන්නෙමි.
මෙහු නිරය නමින් දක්වන්නේ අවීචි මහා නරකය අදහස් කරයි. එහි ස්වභාවය දක්වමින් ‘චතුක්කණ්ණන්ති’ ආදිය කීහ. එහි **චතුක්කණ්ණන්ති -** සිව් කොන්ය. **චතුද්චාරංති**, දොරටු සතරක් සතර දිසාවෙහි වෙති. **විභත්තං** - මනාව බෙදා ඇත,
**භාගසො** කොටස් වසයෙන්, **මිතං**, සමාන වූ, **අයොපාකාර පරියත්තං** - යකඩින් කරන ලද තාප්පවලින් වටකරනු ඇත. **අයසා පටිකුජ්ජිතං** - යකඩ තහඩුවකින් උඩ (කට) වසයි.
**තෙජසා යුතං** - හාත්පස නිතරම දැල්වෙන මහත් වූ ගින්න නිරන්තරයෙන් ගිනිදැල් නගී. **සමන්තා යෝජන සතං** හාත්පස දිග පළල යොදුන් සියයක් වේ. **සබ්බදා** හැමකල්හි, **ඵරිත්‍වා තිට්ඨති** පැතිරී සිටී. **තත්‍ථ** - ඒ මහා නිරයෙහි (දුක) **වෙදිස්සන **විදින්නෙමි. අනුභව කරන්නෙමි. **ඵලඤ්ච පාප කම්මස්සා** - මෙබඳු වූ මේ දුක් විදීම මා විසින් කරන ලද අකුශල කර්මයාගේ විපාකයම වන්නේය යන අර්ථය.
මෙසේ ඒ දෙවඟන තමන් විසින් කරන ලද, කර්ම ඵලය හා මත්තෙහි නිරයෙහි උපදින බව ප්‍රකාශ කළ කල්හි ඒ උපාසක තෙමේ කරුණාවෙන් පිරි මෙහෙයවන ලද සිත් ඇතිව, එසේ වේ නම් මා ඇයට පිහිට වන්නෙමි යයි සිතා මෙසේ කීය. පින්වත් දෙවඟන හුදෙකලාව මට දන්දීම් වශයෙන් සියලු කාමයන් සමෘද්ධ වූ මහා සම්පත් ඔබ ලැබුවාය. දැන් මේ උපාසකයන්ට දන් දී බුදු ගුණ සිහිපත් කොට නිරයෙහි උත්පත්තියෙන් මුදන්නෙහිය. ඕ තොමෝ තුටු පහටු වූ සිත් ඇතිව මැනවැයි කියා දිව්‍ය ආහාර පානයෙන් සතප්වා දිව්‍ය වස්ත්‍ර ද නොයෙක් රත්න ජාති ද දුන්නේය. භාග්‍යවතුන් වහන්සේ උදෙසා දිව්‍යමය වූ වස්ත්‍ර ක්‍රමයක් ඔවුන්ගේ අත්වලට දී ස්වාමීනි එක්තරා විමාන ප්‍රේතියක් භාග්‍යවතුන් වහන්සේ දෙපා සිරසින් වඳී යයි කියා, ශාස්තෲන් වහන්සේට මගේ වචනයෙන් සැවැත් නුවරට ගොස් වඳීවායි කියා වැඳීම ද යැවීය. ඒ නැව ද තමන්ගේ ඍද්ධ්‍යනු භාවයෙන් ඔවුන් විසින් පැතු ආකාරයෙන් එදිනම (සැවැත් නුවරට) සේන්දු කරවීය.
ඉක්බිති ඒ වෙළෙදෝ ඒ පටුනේ පටන් සැවැත්නුවරට ගොස් ජේතවනයට පිවිස ඒ පිළි සඟල ශාස්තෲන් වහන්සේට පුදා, නමස්කාර පූර්වක වැදීම ද දන්වා, ආදියේ පටන් සියලු විස්තර භාග්‍යවතුන් වහන්සේ හමුවෙහි කීහ. ශාස්තෲන් වහන්සේ ඒ අර්ථය අර්ථොත්පත්ති කොට ගෙන, පැමිණි සිටි පිරිසට විස්තර වශයෙන් ධර්මය දේශනා කළ සේක. ඒ දේශනාව මහජනයාට සාර්ථකව අවබෝධ විය. ඒ උපාසකයෝ දෙවන දවසෙහි බුදුන් ප්‍රමුඛ මහා සංඝයාට දන් දී ඒ දෙවඟනට පින් අනුමෝදන් කළහ. ඕ තොමෝ ප්‍රේත ලෝකයන් චුතව විවිධ රුවනින් බබළන තව්තිසා දෙව්ලොව රන් විමනෙක දහසක් අප්සරාවන් පිරිවරා උපන්නේය.
**“පුරතො ව සෙතෙන පලෙති හත්‍ථිනා**” මෙම ධර්ම දේශනා කථාවස්තුව ශාස්තෲන් වහන්සේ ජේතවනාරාමයෙහි වැඩවාසය කරන කල්හි බ්‍රාහ්මණ ප්‍රේතයන් දෙදෙනකු නිසා වදාරන ලදහ. ආයුෂ්මත් සංකිච්ච සාමණේරයන් වහන්සේ සත්වැනි වියේ දී කරගෙහි දී ම (හිසමුඩු කරද්දීම) අර්හත්වයට පැමිණ සාමණේර තත්ත්වයේම සිටියේ තිස්නමක් පමණ වූ භික්ෂූන් සමග ආරණ්‍යයෙහි වසන්නේ. පන්සියයක් සොරුන්ගෙන් භික්ෂූන්ට පැමිණි මරණ තර්ජන වලක්වා ඒ සොරුන් දමනය කොට පැවිදි කරවා, ශාස්තෲන් වහන්සේ සමීපයට වැඩියේය. ශාස්තෲන් වහන්සේ ඒ භික්ෂු පිරිසට ධර්මය දේශනා කළ සේක. දේශනාවසානයෙහි ඒ භික්ෂූහු රහත් බවට පැමිණියහ. ඉක්බිති සංකිච්ච තෙරණුවෝ පිරිපුන් වයස් ඇත්තේ උපසම්පදාලාභීව, පළමු කී භික්ෂූන් පන්සියයක් සමග, බරණැසට ගොස්, ඉසිපතනයෙහි වාසය කළහ. මහජනයා තෙරුන් සමීපයට ගොස් බණ අසා පහන්සිත් ඇතිව වීථි පිළිවෙළින් කණ්ඩායම් වශයෙන් එකතුව ආගන්තුක දානය දුන්හ. මෙහිදී එක්තරා උපාසකයෙක් නිති බත් දීමෙහි මිනිසුන් සුදානම් කරවීය. ඔව්හු ශක්ති පමණින් නිතිබත් පිහිටවූහ.
එ සමයෙහි බරණැස් නුවර එක්තරා මිථ්‍යාදෘෂ්ටික බමුණෙකුට පුතුන් දෙදෙනෙකු හා එක දුවක් සිටියහ. ඔවුන් අතුරෙන් වැඩිමල් පුතා ඒ බ්‍රාහ්මණයාගේ මිත්‍රයෙක් විය. ඒ උපාසකයා තම මිත්‍රයා කැඳවාගෙන ආයුෂ්මත් සංකිච්ච ස්ථවිරයන් වෙත ගියේය. සංකිච්ච හාමුදුරුවෝ ඔහුට බණ කීහ. හෙතෙම මෘදු සිත් ඇත්තෙක් විය. ඉක්බිති උපාසකයා ඔහුට මෙසේ කීය. ඔබ එක් භික්ෂුවකට නිතිබත් දෙවයි කීය. ශ්‍රමණ ශාක්‍ය පුත්‍රයන්ට නිතිබතක් දීම අප විසින් පුරුදු නො කරන ලද්දේය. එ නිසා මම නො දෙමියි කීය. හොඳයි මට වත් බතක් දෙන්නේ ද නො දෙන්නේ දැයි බ්‍රාහ්මණයා ඇසීය. කෙසේ නම් නුඹට නො දෙම් ද දෙමියි කීය. එසේ නම් මට යමක් දෙන්නේ නම්, එය එක භික්ෂුවකට දෙවයි උපාසකයා බමුණාට කීය. හෙතෙම මැනවැයි පිළිගෙන දෙවෙනි දවසේ උදැසනම විහාරයට ගොස් එක භික්ෂු නමක් කැඳවා ආහාර වැළදවීය.
මෙසේ කාලය සෙමින් ගතවෙද්දී භික්ෂූන්ගේ ප්‍රතිපත්ති දැක, බණ අසා ඔහුගේ බාල සහෝදරයා ද, සහෝදරි ද, ශාසනයෙහි ප්‍රසන්න වූයේ, පින්කම් කිරිමෙහි කැමැත්ත ඇත්තෝ වූහ. මෙසේ ඒ තිදෙනාම සම්පත් පමණින් දන් දෙමින්, මහණ බමුණන්ට සත්කාර කළහ. ගරු කළහ. වැඳුම් පිදුම් කළහ. මව්පියන් වනාහි ශ්‍රද්ධා නැත්තේය. ශ්‍රමණ බ්‍රහ්මයන් කෙරෙහි අප්‍රසන්නයහ. ඔවුනට අගෞරව කරයි. පුණ්‍ය ක්‍රියාවන්හි කැමැත්ත නො දක්වයි ආදරයක් නැත්තේයි. ඔවුන්ගේ දියණියන් මයිලණුවන්ගේ පුතුට විවාහකොට දීමට දෙපස නෑයෝ කතිකා කර ගත්හ. ඒ පුතණුවෝ ආයුෂ්මත් සංකිච්ච ස්ථවිරයන් වෙතින් ධර්මය අසා සංවේගයට කළ කිරීමට පැමිණියේ පැවිදි වී නිතර තමන්ගේ ගෙදරට දානය සඳහා වඩියි. මව් තොමෝ දියණි වූ බැමිණි කුමරිය කෙරෙහි ඒ සාමණේරයන් පොළඹවයි. ඒ හේතුවෙන් හෙතෙම උකටලී වූයේ උපාධ්‍යයන් වහන්සේ වෙත එළඹ, “මම උපැවිදි වෙමි, සිවුරු හරිමි. මට අවසර දුන මැනවැයි කීහ. උපාධ්‍යායන් වහන්සේ ඔවුන්ගේ හේතු වාසනා දැක මෙසේ කීය. සාමණෙරය! සත් දිනක් බලාපොරොත්තු වෙව, ඒ හෙරණ තෙම මැනවැයි පිළිගෙන සිටියේය. මාසය ඉක්මගිය කල්හි නැවත එසේම කීය. උපාධ්‍යයයන් වහන්සේ තව අඩ මසක් බලාපොරොත්තු වේව යි කීය. අඩමස ඉකුත් වූ කල්හි එසේම තව සතියක් ඉවසන්නැයි කීහ. සාමණේරයෝ එය මැනැවැයි පිළිගත්තේය. ඉක්බිති සති අන්තයේ සාමණේරයන්ගේ මාමණ්ඩියගේ ගෙය, නටුවාවු වහළ ඇත්තේ, දිරුණු දුබල බිත්ති සුළගින් හා වැස්සෙන් කඩා වැටුණේය. එහි බ්‍රාහ්මණයා ද, බ්‍රාහ්මණිය ද පුතුන් දෙදෙනා ද, දියණිය ද කඩා වැටුණු ගෙට යට වී මරණයට පත්වූහ. ඔවුන් අතුරෙන් බමුණා සහ බැමිණිය ප්‍රේත යෝනියෙහි උපත ලදහ. පුතුන් දෙදෙනා ද දියණිය ද භූමාටු දෙවියන්ව උපන්හ. ඔවුනතුරෙන් වැඩිමල් පුතුට හස්ති යානාවක් උපත කණිටු පුතුට අස් වෙළඹුන් යෙදූ රථයක් ද, දියණියට රන්සිවි ගෙයක් ද, පහළවුහ. බමුණා හා බැමිණි මහත් මහත් යකඩ පොලු ගෙන ඔවුනොවුන් කොටාගනිත්. පහර වැදුණු වැදුණු තැන්වල මහත් ගෙඩි හටගෙන මොහොතින් පැසී පැළෙත්, ඒ දෙදෙන ක්‍රෝධයෙන් මඩනා ලදුව එකිනෙකාගේ ගෙඩි පළා නිකරුණේ එරුෂ වචනයෙන් තර්ජනය කෙරෙමින් සැරව හා ලේ පානය කරමින් සතුටක් නො ලබති.
පසුව සාමණේරයන් කළකිරීමෙන් මැඩුනේ උපාධ්‍යයන් වෙත එළඹ ස්වාමීනි! මා විසින් පිළිණ දුන් දවස් ඉකුත් විය. මම ගෙදර යන්නෙමි අනුදැන වදාළ මැනවයි කීය. ඉක්බිති එසේ කී කල්හි උපාධ්‍යයන් වහන්සේ හිරු අවරට ගිය කල්හි කළුවර පක්ෂයෙහි තුදුස්වක් දින (මාසෙපෝය දවස්වල) පවත්නා කල්හි, සාමණේරයන් ද කැඳවාගෙන, ඉසිපතනාරාමයේ පිටිපසින් ටික දුරක් ගොස් සාමණේරයන් සමගම සිටියහ. එවේලෙහි ඒ දේව පුත්‍රයන් දෙදෙනා සමගින් නැගණිය ද දේව සමාගමට බුහුමන් පිණිස යති. ඔවුන්ගේ දෙමව්පියෝ පොලු ඔසවා ගෙන, අතිශය ඵරුස වචන කියමින්, කළු පැහැ සිරුරින් යුතුව, අවුල්වැ ගිය කෙහෙ සහ රැවුල් ඇතිව, දැවුණු තල් කඳන් සමානව, වැගුරුණු ලේ සැරව ඇතිව, ඉතා පිළිකුල්ව, (ඉහත කී දෙවිවරුන්) ලුහුබැඳ යත්.
එකල්හි ආයුෂ්මත් සංකිච්ච තෙරුන් වහන්සේ ඒ සියලුම දෙන පෙනෙන පරිද්දෙන් ඍද්ධ්‍යභිසංස්කාරයක් කොට, සාමණේරය! මේ යන්නවුන් තෙපි දක්නේද? ඇසීය එසේය දක්නෙමියි ඔහු කීහ. එසේනම් මොවුන් විසින් කළ කර්මයන් විමසනුයි නියම කළේය. තෙරණුන් ද ඇත් යානයෙන් යන්නවුන්ගේ පටන් සියලුදෙනාගෙන්ම පිළිවෙළින් විචාළේය. එසේ විචාරමින් මේ ගාථා කීහ.
74. සියල්ලන්ට පළමුව ධවල වූ ඇතු පිටින් එක් දෙවියෙක් යයි. අස් වෙළඹුන් යෙදූ රියකින් තව දෙවියෙක් මැදින් යයි. දස දිසාවන් සිය ප්‍රභායෙන් බබුළුවමින් දීප්තිමත් වූ දිව්‍ය කන්‍යාවක් සිවියහනකින් පසු පසින් ගෙනයයි.
75. පොලු මුගුරු ගත් අත් ඇතිව, හැඬු මුහුණින් යුක්තව, පොලු පහරවලින් තැනින් තැන තුවාල වුණු ශරීර ඇතිව, තොප දෙදෙනා එකිනෙකාගේ ලේ බොන්නහු ද? මිනිසුන් වශයෙන් සිටි තෙපි කුමන අකුශල කර්මයකින් මේ තත්ත්වයට පත්වුණේ ද?
එහි **පුරතො** සියල්ලන්ට පළමුව, පෙරටුව, **සෙතෙනා** - සුදු පැහැයෙන් යුතු **පලෙති** - යයි. **මඣජ පනා** - ඇතු පිටින් යන්නට ද සිවිකාවෙන් යන්නට ද අතරතුර මැදින්, **අස්සතරී රථෙනා** - සුදු අස් වෙළඹුන් යෙදූ රථයෙන් යයි යන යෙදුමයි. නීය්‍යති - උසුළාගෙන යයි - **ඔභාසයන්ති දසදිසා** - හැම පැත්තම, හාත්පසම සියලු දස දිසාවන් තමන්ගේ ශරීර ප්‍රභාවයෙන් ද, හැඳ පැළද ඇති වස්ත්‍රාභරණාදියෙන් ද, බබුළුවමින්, **මුග්ගරහත්‍ථපාණීතො** - තමන්ගේ අත්වලින් යමෙක් පොලු මුගුරු දරා ද, හේ **මුග්ගරහත්‍ථපාණි** නම් වේ. **භින්න පභින්ත ගත්තා** - පොලු පහරවලින් ඒ ඒ තැන කැඩුණු බිදුණු තුවාලවුණු ශරීර ඇතිව **පිවාති** - බොයි.
මෙසේ සාමණේරයන් විසින් ප්‍රශ්න විචාරණ ලදුව, ඒ ප්‍රේතයෝ ගාථා හතරකින් සියලු තොරතුරු කීහ.
76. සාමණේරයන් වහන්ස! යම් දෙවි කෙනෙක් ඉදිරියෙන්ම, පා සතරක් ඇති නාග සඞ්ඛ්‍යාත ඇත් වාහනයෙන් යයි ද? ඒ අපගේ වැඩිමහල් පුතණුවන්ය. ඔහු දන් දී සුවපත් වී දැන් සතුටු වෙයි.
77. වේගවත් ගමන් ඇති වෙළඹුන් සිව්දෙනකුන් යෙදුවා වූ, අශ්ව රථයේ යම් දෙවි කෙනෙක් දෙවෙනිව (මැදින්) ගමන් කරයි ද? ඒ අපේ බාල පුත්‍රයාය. ඔහු මසුරු නොවී දන් දී දැන් මෙසේ බබළයි.
78. නුවණැති වූ මුව දෙනකට බඳු ඇස් ඇති යම් දෙවඟනක් රන්සිව් ගෙයකින් තුන්වැනිව යන්නී ද? ඕ තොමෝ අපගේ බාල දියණියයි. ඇය තමා ලත් කොටසින් භාගයක් දන් දී ඒ පිණින් සුවපත් වී සතුටු වේය.
79. මොවුහු පෙර මිනිසත් බැව්හි දී, තුණුරුවන් කෙරෙහි පහන් සිත්ඇතිව, මහණ බමුණන්ට දන් දුන්නාහු වෙති. අපි මසුරු සිත් ඇතිව, මහණ බමුණන්ට අගෞරව කළෙමු. පරිභව කළෙමු. අපේ දරුවන් දන් දී දැන් දිව සැප විඳිති. අපි අව්වේ දමන ලද බට ගසක් මෙන් පිපාසාවෙන් පෙළෙමින් ද එකිනෙකා පොලු මුගුරුවලින් තලා ගනිමින්ද වියලුණේ වෙමු.
එහි **පුරතො ව යො ගච්ඡති** - මේ යන්නවුන් අතුරෙන් යමෙක් පෙරටුව යන්නේ ද ඔහු **යො සො පුරතො ගච්ඡතීපි** යනු ද පෙළයි. යම්කිසිවෙක් පෙරටුව යන්නේ ද හෙතෙමේ, යන අදහසයි. **කුඤ්ජරෙන** - පුලිල ගස් මයිලගස් ආදියෙන් හා වැල් වලින් ආවරණය වූ තැන්වල රමණය කෙරෙයි හැසිරෙයි යන අරුතින් කුඤ්ජර වේ. ඒ කුඤ්ජර යන නම ඇති මොහුගේ ස්වභාවය මැඩ පැවැත්වීය නො හැක්කේනුයි නාග නම් වේ. ඔහු විසින් යනු ‘නාගෙන’ නමි. **චතුක්කමෙනා** - සිව් පාදයෙන්, සතර පයින්, **ජෙට්ඨො **- හැමට පළමු උපන් තැනැත්තා -
**චතුබ්හි** වෙළඹුන් සතර දෙනෙක්, **සුවග්ගි තෙනා** - යහපත් වූ දැකුම්කළු ගමනිනි, වේගවත් ගමනින්, **මිගමන්‍දලොචනා** - මුව දෙනකගේ මෙන් අහිංසක ඇස් ඇති, **භාගඩ්ඪභාගෙන** - කොටසින් කොටසක් තමා ලද කොටසින් භාගයක් දීම හේතුකොට ගෙන, **සුඛී** - සුවපත්වූවා ලිංග විපර්යාසයෙන් මෙසේ කියන ලදී.
**පරිභාසකා** - ආක්‍රොශ කිරීම - බැණීම, නින්දා කිරීම, **පරිචාරයන්ති** දිව්‍යමය වූ කාමගුණයන්ගෙන් තමන්ගේ ඉන්‍ද්‍රියයන් සුවසේ පරිහරණය කිරීම, තමන්ගේ ප්‍රණ්‍යානුභාවයන් ගලා යන්නාක් මෙන් පිරිවර ජනයා සේවය කිරීම, **මයංච සුස්සාම නළොව ඛිත්තො** - අපි වනාහි අව්වේ දමන ලද බට දණ්ඩක් මෙන් සා පිපාසාවෙන් පෙළෙන්නෙමු. අප එකිනෙකා දඬු ගෙන පහර දී ගනිමින් ශුෂ්ක වූ බවට පත්වීමු.
මෙසේ ඒ ප්‍රේතයෝ දෙදෙන තමන්ගේ පාපකර්මයන් පවසා, අපි ඔබ වහන්සේගේ නැන්දා සහ මාමා වූයෙමු යයි පැවසුහ. එය ඇසු හෙරණ තෙමේ හටගත් සංවේග ඇතිව මෙබඳු වූ පව්කම් කළවුන්ට කෙසේ නම් ආහාර ලැබෙත් දැයි විචාරන්නේ
80. තොපගේ ආහාරය කෙබඳු ද? නිදා ගැනීම කෙබඳු ද? ඉතා ලාමක ස්වභාව ඇත්තා වූ තෙපි කවර ආකාරයකින් යැපෙන්නහු ද? ස්වල්ප නු වූ ආහාර භෝග සම්පත් ඇති කල්හි පින් නො කිරිමෙන් සැපය වරදවාගෙන මේ දුකට පැමිණියාහුය.
එහි **කිං තුම්හාකං භොජනං**, කවාකාර භෝජනයක් කෙසේ ලබන්නේ ද? **කිං සයනං** නිදීම කවරාකාර වේද? **කිස්ස යානා** - කිසිවක් කියයි ද? කෙබඳු නිදීමක් ද? කෙබඳු සයනාසන ද? **කථංසු යාපෙථා** - කවර ආකාරයකින් යැපෙන්නහු ද? **සුපාපධම්මිනො** - ඉතා බරපතල පව්කම් **පහුත භොගෙසු** - සීමාරහිත මහත් වූ සම්පත් ඇති කල්හි. **අනප්පකෙසු **- ස්වල්ප නූ වූ, බොහෝ වූ, **සුඛං විරාධාය** - සුවය බලාපොරොත්තුවෙන් පින්කම් නො කිරීම නිසා සැපය වරද්දාගෙන - **සුඛස්ස විරාධෙනා** යයි සමහරු කියයි. **දුක්‍ඛජ්ජ පත්තා** - අද දැන් ප්‍රේත යෝනිය පිවිස දුක්ම අනුභව කරයි, දුකටම පත්වෙයි.
මෙසේ සාමණේරයන් විසින් විමසන ලද්දෙන්, ප්‍රේතයෝ ඔහු විසින් අසන ලද කරුණු සදහා මෙසේ පිළිතුරු දුන්හ.
81. අපි එක එකා තළාගෙන සැරව හා රුධිරය පානය කරමු. බොහෝ කොට පානය කරත් සෑහීමකට පත් නොවන්නෙමු. රුචි නොවෙමු. අපි අපේ කැමැත්තෙන් එය නො බොන්නෙමු.
82. මෙසේම අප මෙන් නො දෙන්නා වූ අනෙක් මිනිස්සු, පරලොව ප්‍රේත විෂයෙහි සිටිමින්ම විලාප කියත්. යම් මිනිසෙක් භෝග සම්පත් ලබාගෙන තමනුත් අනුභව නො කරන්නේ ද? පිනකුත් නො කරන්නේද?
83. ඒ සත්ත්වයෝ දුක්විපාක ගෙන දෙන පව්කම් කොට පරලොවෙහි දී සා පිපාසාවෙන් මඩනා ලදුව ප්‍රේතයෝව බොහෝ කලක් මුළුල්ලෙහි දුක් ගිනිවලින් දැවෙමින් දැවෙත්, අනිෂ්ට විපාක වූ පව්කම් කොට දුක අනුභව කරත්.
84. ධනධාන්‍ය වෙනස්වන සුළුය, විනාසවන සුළුය. මේ ලෝකයෙහි මනුෂ්‍ය ජීවිතයත් කෙටි කාලිනය. නුවණැත්තේ ධනධාන්‍ය අනිත්‍යයයි දැන යහපත් දේ ම කරන්නේය.
85. ධර්මයෙහි දක්ෂ වූ යම් මිනිසෙක් මේ කරුණු දනිත් ද? ඒ මිනිස්සු අර්හත් වූ බුද්ධාදීන්ගේ වචනය අසා දන් දීමෙහි පමා නො වෙත්.

මෙහි **න ධාතා හොමා** - කා බී සම්පුර්ණයෙන් තෘප්තියට නො පැමිණෙන්නෙමු. **නච්ඡා දිම්හ සෙ** - රුචිකර නොවේ - අපේ රුචියෙන් අපි නො බොන්නෙමු. **ඉච්චෙ වා** - එසේම **මච්චා පරිදෙවයන්ති** - අපි වගේ අනෙක් මිනිස්සු කළ යුතු දේ නො කිරීමෙන් වැළපෙත් හඬත් **අදායකා** - නොදෙන පුද්ගලයා - මසුරු තැනැත්තා - **යමස්ස ඨායිනො** - ප්‍රේත ලෝකය පිළිබඳ හැඟීමෙන් ප්‍රේත විෂයෙහි, සිටින සුළු වූ, **යෙ තෙ විදිත්‍වා අධිගම්ම භො ගෙ** - යමෙක් දැන් මේ අත්බවෙහි විශේෂ සුවදායක භවභෝග සම්පත් ලැබේ, **න භුඤ්ජරෙ නාපි කරොන්ති පුඤ්ඤං** අප මෙන් තමනුත් භුක්ති නො විද, අනුන්ටත් නොදී, දානාදී පින්කම් ද නො කරන්නේ
**තෙ ඛුප්පිපාසුපගතා පරත්‍ථා** ඒ සත්ත්වයෝ පරලොව ප්‍රේත නිකායෙහි ඉපිද බඩසයින් හා දිය පිපාසයෙන් පීඩිත වී සිටිමින්, **චිරං ඣායරෙ ඩය්හමානා** - සාගිනි ආදී හේතුවෙන් දුක්ගිනි ඇවිලී අප විසින් කුසල් නො කරන ලදී, පව්කම් කරන ලදී ආදිය කියමින් පසුතැවිලි වෙමින් දැවෙමින් හඬත් ශෝකාතුර වචන කියමින් හඬත් යන අර්ථයි. දුඛුද්‍රයානි දුක් විපාක, **අනුභොන්ති දුක්‍ඛං කටුකප්ඵලානී** අනිටු විපාක දෙන පාපකර්ම කොට බොහෝ කාලයක් අපාදුක් විදියි.
**ඉත්තරං** බොහෝ කල් අනිත්‍ය වූ විපරිනාම ධර්ම, **ඉත්තරං ඉධ ජීවන්ති** - මෙහි මිනිස්ලොව සත්ත්වයන්ගේ ජීවිත ද ස්වල්ප කාලයක් පවතියි. ටික කලක් පවතියි. ඉතා කෙටි කලක් පවතී. එහෙයින් භාග්‍යවතුන් වහන්සේ මෙසේ කියන ලදී. යමෙක් බොහෝ කාලයක් ජීවත් වෙයිද ඒ අවුරුදු සියයක් වේ. එය ඉතා ටික කලකි. **ඉත්තරං ඉතරොති ඤත්‍වා** - ධන ධාන්‍ය දී උපකරණ ද, මිනිසුන්ගේ ජීවිත ද බොහෝ කලක් නො වන්නේය. සුළු කලක්, කෙටි කලක්, පවතී යයි ප්‍රඥාවෙන් සලකා බලා **දීපං කයිරාථ පණ්ඩිතො** ප්‍රඥාවන්ත පුද්ගලයා පරලොව ඇති සුව පිණිස වූ කුසල් කොට තමාම තමාට පිහිට කොට ගන්නේය. **යෙ තෙ එවං පජානන්ති** - යම්කිසි පුද්ගයෙක් තම ජීවිත කාලය ඉතා කෙටියයි යථා පරිද්දෙන් දැන ගන්නේ ද ඔහු සැම කල්හිම දන් දීම් ආදියෙහි අප්‍රමාදීවම කටයුතු කරයි. **සුත්‍වා අරහතං වචො** - අර්හත් වූ බුද්ධාදී ආර්යයන්ගේ වචන අසා යන අදහසයි. ඉතිරිය ප්‍රකටමැයි.
මෙසේ සමණේරයන් විසින් විචාරණ ලද ඒ ප්‍රේතයෝ මේ සියලු පවත් කියා “අපි ඔබ වහන්සේගේ නැන්දා හා මාමාවරුන් වෙමු”යි කීහ. එපවත් අසා සාමණේර තෙම උපන් සංවේග ඇතිව, කළකිරීම් පහකොට උපාධ්‍යායයන් වහසේගේ දෙපතුල් හිසින් වැඳ වැටී මෙසේ කීය. ස්වාමීනි! නුඹ වහන්සේ විසින් යම් අනුකම්පාවක් කළ යුතු වී ද? ඒ අනුකම්පාව නුඹ වහන්සේ විසින් කරුණාවෙන් මට කරන ලදි. ඒකාන්තයෙන් මහත් අනතුරකට වැටීමට සිටි මා එම දුකින් මුදවා රක්ෂා කරන ලද්දේ වෙමි. දැන් මට ගිහිගෙයින් ප්‍රයෝජන නැත. ශාසන බ්‍රහ්ම චරියාවෙහි මැනැවින් ඇලෙන්නෙමියි කීයේය. එකල්හි ආයුෂ්මත් සංකිච්ච ස්ථවිරයන් වහන්සේ ඔහුගේ අදහසට ගැලපෙන කර්මස්ථානයක් දෙසීය. හෙතෙම ඒ කර්මස්ථාන අනුව හැසිරෙන්නේ කමටහන් වඩන්නේ, නොබෝ කලකින්ම රහත් බවට පැමිණුනි. එම ප්‍රවෘත්තිය සංකිච්ච තෙරුන් වහන්සේ භාග්‍යවතුන් වහන්සේට දැන්වීය. ශාස්තෲන් වහන්සේ ඒ කථාව අර්ථොත්පත්ති කොට පැමිණ සිටි පිරිසට ධර්ම දේශනා කළ සේක. එම දේශනාව මහජනයාට සාර්ථක දේශනාවක් වූයේය.
**“උරගො ව තචං ජිණ්ණං”** ආදී ධර්ම දේශනාව ශාස්තෲන් වහන්සේ ජේතවනාරාමයෙහි වාසය කරන කල්හි එක්තරා උපාසකයකු අරභයා දේශනා කරන ලදී. සැවැත්නුවර එක්තරා උපාසකයකුගේ පුතෙක් කාලක්‍රියා කළේය. හේ පුතාගේ මරණය හේතුවෙන් හැඬීම් වැළපීම් වශයෙන් ශෝකයට පැමිණියේ, පිටත ගොස් කිසිදු කර්මාන්තයක් නො කරන්නේ ගෙයිම සිටියේය. ශාස්තෲන් වහන්සේ අළුයම් කාලයෙහි මහා කරුණා සමාපත්තියෙන් නැගී සිට ලෝකය දෙස බලන්නේ ඒ උපාසකයා දැක පෙරවරු කාලයෙහි පා සිවුරු ගෙන ඔහුගේ ගෙදරට ගොස් දොරකඩ සිටියේය. උපාසක තෙමේ ශාස්තෲන් වහන්සේ වැඩම වූ බව අසා වහා නැගිට ගොස් පෙරගමන් කොට අතින් පා සිවුරු ගෙන ගෙට වැඩමවා ආසනයක් පනවා දුන්නේය. පනවන ලද ආසනයෙහි බුදුන් වහන්සේ අසුන්ගත් පසුව උපාසකයා භාග්‍යවතුන් වහන්සේට වැඳ එකත්පස්ව හුන්නේය. එවිට භාග්‍යවතුන් වහන්සේ, ඇයිද උපාසකය ශෝකයෙන් පිඩිත වී වාගේ පෙනේ යයි කීහ. එසේය ස්වාමීනි! මාගේ ප්‍රිය මනාප වූ පුතා කළුරිය කළේය. ඒ ශෝකයෙන් පීඩිත වී සිටිමියි උපාසකයා කීහ. අනතුරුව භාග්‍යවතුන් වහන්සේ ශෝකය දුරුකරමින් උරග ජාතකය වදාළහ.
ඈත අතීතයෙහි කසීරට බරණැස් නුවර ධර්මපාල නම් බමුණු පවුලක් විය. එහි බ්‍රාහ්මණයා හා බැමිණිය ද, පුත්‍රයා දුවණිය ද, ලේලිය හා දාසිය ද යන මේ සියල්ලෝ මරණානුස්මෘති භාවනාවෙහි ඇලුණේ වූහ. ඔවුන් අතුරෙන් යම් කෙනෙක් ගෙයින් පිටත යේ ද එතෙම සෙසු අයට අවවාද කොට ආලය නැතුවම නික්ම යයි. එකල්හි එක් දවසක් බ්‍රාහ්මණයා පුත්‍රයා සමග ගෙදරින් පිටත්ව කුඹුරට ගොස් සී සෑම කරයි. පුත්‍රයා වියලි තණකොළ ගිනි දල්වමින් සිටියේය. එතැන්හි ගසක සිටි නාගයෙක් දැවිල්ල නිසා ඇති වූ බියෙන් රුක් සිදුරෙන් නික්ම විත් මේ බ්‍රාහ්මණ පුත්‍රයා දෂ්ට කළේය. ඒ බමුණු කුමරා විෂ වේගයෙන් මුසපත්ව එතැනම වැටී කළුරිය කළේය. ඔහු ශක්‍ර දිව්‍ය රාජයා වී දෙව්ලොව උපන්නේය. බ්‍රාහ්මණයා පුතා මළ බැව් දැන, කුඹුර සමීපයෙන් යන මිනිසෙකුට කථාකොට මෙසේ කීය. යහළුව! මගේ ගෙදරට ගොස් බැමිණියට මෙසේ කියව ස්නානය කොට, පිරිසිදු ඇදුම් ඇඳ එකෙකුට බත් හා මල් මාලා සුවඳ ආදිය ගෙන එන්නැයි” කියව ඒ මගියා ද එහි ගොස් බැමිණියට එසේ කීයේය. ගෙදර පවුලේ උදවිය ද එසේ කළේය. බ්‍රාහ්මණයා දිය නා බත් කා, සුවඳ ගල්වා පිරිවර ජනයා විසින් පිරිවරන ලදුව පුතණුවන්ගේ මළ සිරුර දර සෑයට නංවා ගිනි දල්වා දර කඩක් දවන්නාක් මෙන්, ශෝක නැතිව සන්තාපයක් නැතිව අනිත්‍යය යන හැඟීම මෙනෙහි කරමින් සිටියේය.
එකල්හි (මියගිය) බ්‍රාහ්මණ පුත්‍රයා ශක්‍රයා වී උපන හෙතෙම අපගේ බෝධිසත්ත්වයන් විය. හෙතෙම තමන් විසින් පෙර ආත්ම භාවයෙහි කරන ලද පින් කවරේදැයි නුවණින් සිතා බලන්නේ, පියාට ද නෑයන්ට ද අනුකම්පා කොට බමුණකුගේ ස්වරූපයෙන් ඒ චිතකස්ථානයට ගොස් ශෝක නොකරන නෑයින් දැක, පින්වත්නි ඔබලා “මුවෙක් දවන්නේ ද” මම ද බඩගිනි ඇත්තෙක්මි මට ද මස් ටිකක් දෙන්න යයි කීය. බමුණ මේ මුවෙක් නොවේ, මනුෂ්‍යයෙකියි බ්‍රාහ්මණයා කීය. කිමෙක් ද මේ දවන තැනැත්තා ඔබලාගේ සතුරෙක් ද? නැත, සතුරෙක් නොවේ. අපගේ එකම ඖරස පුත්‍රයා වූ මහා ගුණවත් තරුණ පුතා යයි කීය. එබඳු ගුණවත් එකම තරුණ පුතා මළ කල්හි නුඹලා කුමක් නිසා ශෝක නො කරව් දැයි විචාළේය. එය අසා බ්‍රාහ්මණයා ශෝක නො කිරීමට කරුණු කියමින්
86. සර්පයා දිරුණා වූ තම සම (හැව) සිරුරෙන් හැර දමා යන්නේ ද? එපරිද්දෙන් ශරීරය නිරර්ථක වූ කල්හි, පහවූ කල්හි කළුරිය කළ කල්හි
87. දවන්නාවූ මළ සිරුර නෑයින්ගේ හැඬීම නො දනී. එහෙයින් මේ දරුවා නිමිති කොට නො හඬමි. හෙතෙම ඔහුගේ යම් ගමනක් කැමති වී ද? (කර්මානුරූපව) එයට පැමිණියේය
යන ගාථා දෙක කීය.
එහි **උරගො** - බඩ ගා ගෙන යන්නේ නුයි උරග නම්, මේ සර්පයා යන වචනය **තචං ජිණ්ණං** - යනු ජරා බවට පැමිණි, දිරීම් බවට පැමිණි පරණ වූ තමාගේ භාවය. **හිත්‍වා ගච්ඡති සං** **තනු** - යම්සේ සර්පයා තමන්ගේ දිරාගිය සම දුක් උපදවන්නේ, රුක් අතරෙහි හෝ දර දඬු අතරෙහි හෝ, මුල් අතරෙහි හෝ, ගල් අතරෙහි හෝ, සැට්ටයක් ගලවා දමන්නාක් මෙන්, ශරීරයෙන් මුදා හැර, ඉවත දමා කැමති පරිද්දෙකින් යයි. මෙසේ මෙම සංසාරයෙහි සැරිසරන සත්ත්වයෝ, තමාගේ පැරණි කර්මයන් ගෙවී ගිය කල්හි ජරාවට පත්වූ තමාගේ සිරුර හැර යයි. කර්මානුරූපව ගමන් කරයි. පුනර්භව වශයෙන් උපදී යන අර්ථයි. **එවං** යනු දවනු ලබන්නා වූ පුතාගේ ශරිරය දක්වමින් කීහ. **සරීරෙ නිබ්භොගෙ** - මොහුගේ මෙන්ම අන්‍යයන්ගේ ද ශරිරයන් ද අයිතියක් නැති ව නිරර්ථක වූ කල්හි **පෙතෙ**- ආයුෂය, උෂ්ණය, විඤ්ඤාණය, යන මේ තුන ශරීරයෙන් පහව ගිය කල්හි, **කාලක තෙ සති** මළ කල්හි, තස්මා යම් හෙයකින් දවන්නා වූ ශරීරයෙහි විඤ්ඤාණය පහව ගිය බැවින් දැවීමේ දුකක් හෝ, ප්‍රිය ඤාතීන් නැසීමක් වැළපීමක් හෝ නො දනියි. එහෙයින් මගේ පුත්‍රයා අරමුණු කොට නො හඬමි. **ගතො සො තස්ස යා ගති** යම් හෙයකින් කළුරිය කල පුද්ගලයා කරන ලද කර්මයන්ගේ අවකාශය පරිදි යම් ගතියක් යම් ගමනක් කැමති වී ද? චුති චිත්තයටම අනතුරුව එහි ගියේය. පෙර ඤාතීන්ගේ හැඬීමක් වැළපීමක් පසුතැවිල්ලක් හෝ නො දනී. පූර්ව ඤාතීන් බොහෝසෙයින් හැඬිමෙන් වැළපීමෙන් කවර අර්ථ සිද්ධියක් වේ ද යන අදහසයි.
මෙසේ බමුණා විසින් තමන්ගේ සිහි නුවණින් කල්පනා කිරීමේ දක්ෂතාව ප්‍රකාශ කළ කල්හි, බමුණු වෙස් ගත් ශක්‍රයා බැමිණියගෙන් මෙසේ ඇසීය. මෑණියනි ඒ මළ තැනැත්තා නුඹගේ කවරෙක් ද? දසමසක් කුසෙහි හොවා පරිහරණය කොට (ප්‍රසූතකොට) කිරි පොවා අත් පා හදා ලොකු මහත් කරන ලද මගේ පුතා යයි කීවාය. යම්කිසි හෙයින් පියා පුරුෂභාවයෙන් නො හඬනා වියහැකියි මවගේ හදවත මෘදුය. උණුවෙන සුළුය. කවර හෙයින් ඔබ නො හඬන්නි ද? එය අසා තමන් නො හඬනා කාරණ කියන්නී,
88. (පුර්ව ජන්මයෙහි සිටි) ඒ තැනින් නො කැදවන ලදුවම ආයේය. මෙලොවින් අනු නො දන්නා ලදුවම ගියේය. යම් ආකාරයකින් කර්මයකින් ආවේ ද? එපරිද්දෙන්ම ගියේය. එහිදී හැඬීමෙන් කවර අර්ථයක්ද?
89. දවන්නා වූ ශරීරය ඤාතීන්ගේ හැඬීමක් වැළපීමක් නො දනී. එහෙයින් පුතා නිමිතිකොට නො හඬමි. හෙතෙම යම් ගමනක් කැමති වී ද? ඒ ගමන ගියේය යන ගාථා දෙක කීහ.
එහි **අන්වහාතො** නො කැඳවන ලදුව, එම මගේ පුතා බවට පැමිණේවයි අප විසින් නො කැඳවන ලදී. **තතො** ඔහු පෙර සිටි පරලොවින් මෙහි පැමිණියේය. **ආගා** ආයේය. **අනනුඤ්ඤාතො** - පුත තෝ පරලොව යවයි අප විසින් අනුමත නොකරන ලදී. **ඉතො **මේ ලෝකයෙන්, **ගතො** - වෙන්ව ගියේය, **යථාගතො** - යම් හේතුවකින් ආයේ ද? අප විසින් මෙහි එන්නැයි නො කියන ලද්දේම යන අර්ථය. **තථාගතො** - ඒ ආකාරයෙන්ම ගියේය. යම් සේ තමාගේම කර්මයෙන් ආවේ ද? එසේ ස්වකීය කර්මයෙන්ම ගියේය. මෙහි කර්මය තමා අයත් යයි දක්වත් **තත්‍ථ කා පරිදෙවනා** මෙසේ තමන් වසයෙහි නො පවත්නා වූ සංසාර ප්‍රවෘත්තියෙහි මරණය සඳහා කවර නම් විලාපයක් ද? නුවණැත්තන් විසින් එය නො කටයුතු අයුක්ති ධර්මයක් බව දක්වයි.
මෙසේ බැමිණියගේ වචනය අසා ඔහුගේ සහෝදරියගෙන් විචාළේය. නැගණියනි! මේ මළ තැනැත්තා ඔබගේ කවරෙක් ද? ස්වාමීනී මගේ සහෝදරයාය. නැගණිය සහෝදරියෝ නම් සහෝදරයන් කෙරෙහි ආදරය ඇත්තාහුය. කවර හෙයින් ඔබ නො හඬන්නී ද
90. මම හඬන්නේ නම් කෘශ වූ සරීර වෙමි. ඒ හැඩීමෙන් මට කවර ප්‍රයෝජනයක් ද? නෑ මිතුරු සුහද පුද්ගලයන් කෙරෙහි ඇලීමම දුක් වන්නේය.
91. අදහස යට කියන ලදී.
එහි **සචෙරොදෙ කිසා අස්ස** - ඉදින් මම හඬන්නේ නම් වියළුණු කෘශ වූ ශරිර ඇති වන්නෙමි. **තත්‍ථ මෙ කිං ඵලං සියා** එහි මගේ සහෝදරයාගේ මරණය නිමිත්තෙන් හැඬිමෙන් කවර ඵලයෙක් ද? කවර යහපතක් ද? මගේ හැඬීමෙන් නැවත ඔහු නො එන්නේය. ඒ හේතුවෙන් ඔහු සුගතියට ද නො පැමිණෙන්නේය යන අදහසයි. **ඤාති මිත්ත සුභජ්ජානං භීය්‍යො නො අරතී සියා** - අපගේ නෑ මිතු සහෘදයන්ට ද, මගේ ශෝක කිරිමෙන් සොහොයුරාගේ මරණ දුකෙන් බොහෝසෙයින් කළකිරීමේ දුක්ම ඇති වන්නේය.
මෙසේ නැගණියගේ වචනය අසා ඔහුගේ භාර්යාවගෙන් විමසීය. මියගිය තැනැත්තා ඔබගේ කවරෙක් ද? ස්වාමීනි මගේ සැමියාය. සොහොයුරිය ස්ත්‍රීන් නම් ස්වාමී පුත්‍රයා කෙරෙහි ස්නේහ, ඇත්තෝ වෙති. ස්වාමියා මළ කල්හි ඕ තොමෝ වැන්දඹු වන්නීය. අනාථ වන්නීය. එසේ තිබියදී කවර හෙයකින් ඔබ නො හඬන්නී ද? එය අසා ඇය තමන් නො හඬන කරුණ කියන්නේ ගාථාවක් කීහ.
92. යම්සේ ළදරුවෙක් අහසින් යන්නා වූ සඳ මඬල දැක හඬයි ද? යමෙක් කළුරිය කරන ලද කෙනෙකු වෙනුවෙන් ශෝක කරයි ද මේ දෙකම එක සමානය.
93. අදහස යට කියන ලදී.
එහි **දාරකො** - බාල දරුවෝ **චන්‍දං** - සඳමඩඬල, **ගච්ඡන්තං** - අහසෙහි ගමන් ගන්නා වූ **අනුරොදති** - මට කරත්තයක රෝදයක් සඳහා ගෙන දෙවයි හඬයි. **එවං සම්පද මෙ වෙතං** යම්කිසි කෙනෙක් මියගිය අය වෙනුවෙන් සෝක කරන්නේද? යමෙක් අහසෙහි ගමන් කරන්නා වූ සඳමඬල රිය සකකට ඉල්ලා හඬන්නේ ද ඒ දෙකම එක ස්ථානය (දෙදෙනම බාලයෝය) නො ලැබිය හැකි වස්තුන් පිළිබඳ ආශාව ඇති හෙයිනි.
මේ අන්දමට බිරිඳගේ වචන අසා දාසියගෙන් විචාළේය. නැගණියනි මියගිය තැනැත්තා ඔබගේ කවරෙක්ද? බමුණ ඔහු මගේ අයිතිකරුය (ස්වාමීනි) එසේනම් ඔහු මට දඬුවම් කළේය. මා ඔහුට වතාවත් කළේය. දැන් ඒ දෙකින්ම නිදහස් නිසා ගැළවීම නිසා ඔබ නො හඬන්නී ද? එසේ නො කියනු මැනවි. මගේ ස්වාමිපුත්‍රයා ඉවසීමෙන් ද මෛත්‍රියෙන් ද, දයාවෙන් ද යුත් අයෙකි. (ළෙහි වැඩුණු පුතකු වැනි විය) එසේ නම් ඔබ නො හඬන්නේ ඇයි? ඕ ද තමන් නො හඬන කාරණය පැහැදිලි කරමින් ගාථාවක් කීය.
පින්වත් බමුණ. යම්සේ දිය කළයක් බිඳුණු විට එය නැවත නො සෑදිය හැකිය. එමෙන්ම යමෙක් කළුරිය කළ කෙනෙකු සදහා ශෝක කිරීම ද එසේමය.
[missing trans]
එහි **යථාපි බ්‍රහ්මෙ උදකුම්භො භින්නො අප්පටි සන්‍ධියො** - බ්‍රාහ්මණය, පොල්ලකින් ගසා බිඳින ලද දිය කළයක් නැවත ප්‍රකෘති තත්ත්වයට පත් කීරීමට නො හැකිවන්නේ යම්සේ ද? පරලොව ගිය කෙනෙකු වෙනුවෙන් හැඬීමෙන් ඔහු යළි නො ඒම ද එසේය. එය නිෂ්ඵලය.
ශක්‍රයා ඔවුන්ගේ ධර්ම කථා අසා පැහැදුණු සිත් ඇත්තේ, මිත්‍රවරුනි ඔබලා මරණානුස්මෘතිය මැනවින් පුහුණු කරන ලද්දාහුය. මෙතැන් පටන් ඔබලා විසින් කෘෂිකර්මා දී කිසිවක් නො කළ යුතුය කියා ඔවුන් ගෙය සත්රුවනින් පුරවා, ප්‍රමාද නොවී දන් දෙව්, සිල් රකිවු. පෙහෙවස් සමාදන්ව රකිව් යයි අවවාද කොට, තමන් කවුදැයි ඔවුන්ට හඳුන්වා දී සිය ශක්‍රබවණටම ගියේය. ඒ බ්‍රාහ්මණාදීහු ද දානාදී පින්කම් කොට ආයු ඇති පමණ සිට දෙව්ලොව උපන්නාහුය.
ශාස්තෲන් වහන්සේ මේ කථාව ගෙන හැර දක්වා, උපාසකයාගේ ශෝක නමැති හුල සහමුලින් උදුරා දමා, චතුස්සත්‍යය ප්‍රකාශ කළ සේක. සිව්සස් දේශනාවගේ අවසානයෙහි උපාසක තෙම සෝවාන් පෙළෙහි පිහිටියේය.
2. උබ්බරී වර්ගය
**“නග්ගා දුබ්බණ්ණ රූ පාසී”** යන මේ ධර්ම දේශනාව ශාස්තෲන් වහන්සේ වේළුවනයෙහි වැඩ වාසය කරන කල්හි මගධ රට ඉට්ඨකාවතී නම් එක්තරා ප්‍රේතියක අරබයා වදාළ සේක. මගධ රට ඉට්ඨකාවතී ද දීඝරාජී ද කියා ගම් දෙකක් වූහ. එහි සංසාර මෝචක කුලයෙහි මිථ්‍යාදෘෂ්ටිකයෝ බොහෝදෙනෙක් වසති - අතීතකාලයේ අවුරුදු පන්සියයකට පෙර එක්තරා ස්ත්‍රියක් ඒ ඉට්ඨකාවතී නම් ගමෙහි එක්තරා සංසාර මෝචක කුලයෙහි ඉපිද, මිථ්‍යාදෘෂ්ටි වශයෙන් බොහෝ පණුවන් හා පලගැටියන් මරා ප්‍රේතයන් අතර උපන්හ.
ඒ ප්‍රේතිය වසර පන්සියයක් මුළුල්ලේ සා පිපාසාදී දුක් අනුභව කොට, අපගේ බුදුන් ලොව පහළ වී පවත්වන ලද උතුම් දම්සක් ඇතිව, පිළිවෙළින් රජගහනුවර ඇසුරු කොට වේළුවනාරාමයෙහි වැඩ වසන කල්හි, නැවතත් ඉට්ඨකාවතී නුවර සංසාරමෝචක කුලයකම ඉපිද සත් අට හැවිරිදි වයස් කාලයේ අනෙක් දැරියන් සමග පාර තොටේ සෙල්ලම් කිරිමට සමත් වී ද? එකල්හි, ආයුෂ්මත් සැරියුත් තෙරුන් වහන්සේ ඒ ගමම ඇසුරු කොට අරුනවතී විහාරයෙහි වාසය කරන සේක, එක් දවසක් දොළොස් නමක් භික්ෂූන් සමග, ඒ ගම්දොර සමීපයෙන් වඩින සේක. එකෙණෙහි බොහෝ ගම්දැරියෝ ගමින් නික්ම ගම්දොර සමීපයෙහි ක්‍රීඩා කරන්නේ ප්‍රසන්න මනසින් යුතුව මව්පියන්ගේ පිළිවෙත් දැකීමෙන් යුහුව ගොස් සැරියුත් තෙරුන් හා අනෙක් භික්ෂූන් පසඟ පිහිටුවා වැන්දාහුය. සැදැහැනැති කුලයෙහි උපන් ළමයා බොහෝ කලක් කුසල් පුරුදු නො කළ බැවින් ද, යහපත් ජනයාගේ සිරිත් විරිත් නැති බැවින් ද, ආදර රහිතව, නො හික්මුණු තැනැත්තියක් මෙන් සිටියාය. තෙරුන් වහන්සේ ඇගේ පූර්ව චරිතය ද දැන් සංසාර මෝචක කුලයෙහි ඉපදීම ද නැවත මතු කාලයෙහි අපායෙහි උපදින්නට සුදුසු තැනැත්තියක් බව ද, දැක, ඉදින් ඕ ද මා වඳින්නේ නම් නිරයෙහි නූපදින බව ද, ප්‍රේතියක වසයෙන් ඉපදුනත් තමන් නිසාම සම්පත් ලබන්නේ යයි දැන, කරුණා පෙරදැරි සිතින් ඒ ළදැරියන්ට මෙසේ වදාළහ. “තෙපි භික්ෂූන් වදිව්. මේ දැරිය වනාහි නො හික්මුණු දැරියක් සේ සිටියායයි කීහු. එවිට අනෙක් දැරිවියෝ ඈ අතින් අල්වා ඇදගෙන ඇවිත් බලහත්කාරයෙන් තෙරුන්ගේ පා වැන්දවුහ.
ඕතොමෝ වැඩිවිය පැමිණ දීඝ රාජි නම් සංසාරමෝචක කුලයේ එක්තරා කුමාරයකුට විවාහ කොට දෙන ලදුව, පිරුණු ගැබ ඇතිව කළුරිය කරන ලදී, ප්‍රේත යෝනියේ ඉපදී නග්නව දුර්වර්ණව, සා පිපාසා දෙකින් මඩනා ඉතා බියකරු දැකුමෙන් යුතුව ඇවිදින්නී, රාත්‍රි කාලයෙහි ආයුෂ්මත් ශාරි පුත්‍ර ස්ථවිරයන්ට පෙනෙන සේ එකත්පස්ව සිටියාය. සැරියුත් හාමුදුරුවන් වහන්සේ ඒ ප්‍රේතිය දැක ගාථාවකින් මෙසේ ඇසීය.
1. උස්ව නැගුනු ඉල ඇට ඇතිව, කෘශ වූ තැනැත්තිය, නග්නව පිළිකුල් දනවන පැහැය ස්වභාව ඇතිව, ඉල්පී ගිය නහර වැල් ඇතිව, මෙහි සිටින තී කවරීද?
එහි - **ධමනිසන්‍ථතා** - මස් ලේ නැති බැවින් නහර දැල් ප්‍රකටව පෙනෙන, උප්ඵාසුලිකෙ උස්ව නැගුණු ඉල ඇට, **කිසිකෙ** - කෙට්ටු වූ කෘශ වූ ශරීරය, පෙර “කිසා” යයි කියා නැවත “කිසිකෙ” යන වචනය - ඇට සම නහර පමණක් ඇති ශරීර ඇති බැවින් අතිශයින්ම කෙට්ටු බව දක්වන යන අර්ථය කියන ලදී. එය අසා ප්‍රේතිය තමාව හඳුන්වමින් ප්‍රකාශ කරන්නී.
2. ස්වාමීනි මම දුකට පැමිණියා වූ, යම ලෝකයයි කියන ලද ප්‍රේත අපායෙහි උපන්නා වූ, ප්‍රේත දුවක් වෙමි. පව්කම් කොට මිනිස් ලොවින් චුතව ප්‍රේත ලෝකයට පැමිණියෙමි’යි
කියා නැවත තෙරුන් වහන්සේ
3. කයින් - සිතින් වචනින් කවර අකුශලයක් කරන ලද්දේ ද? කවර කර්ම විපාකයකින් ප්‍රේත ලෝකයේ ඉපදුනේ ද?
කරන ලද කර්මය විචාරන ලදුව නො දෙන සුලුව, මසුරුකමින් යුක්ත වීම නිසා ප්‍රේත යෝනියෙහි ඉපිද මහත් දුක් අනුභව කරන බව දක්වන්නී.
4. ස්වාමීනි පහන් සිත් ඇතිව මහණ බමුණන්ට දන් දෙවයි කියා අනුකම්පාවෙන් මට කියාදුන් මවක් හෝ පියෙක් හෝ නෑ කෙනෙක් හෝ වෙනත් අනුකම්පා කරන කෙනෙක් හෝ මට නො සිටියේය.
5. මෙබඳු වූ නග්නව බඩගින්නෙන් හා පිපාසයෙන් පෙළනු ලබමින්, මෙතැන් පටන් අවුරුදු පන්සියයක් මුළුල්ලෙහි මම හැසිරෙම් ද? මාගේ පාපකර්මයාගේ විපාකය මෙය වේ.
6. ආර්යයන් වහන්ස නුඹ වහන්සේ පහන් සිත් ඇතිව මම වඳිමි. මහත් ආනුභාව ඇති ධීරයන් වහන්ස මට අනුකම්පා කරනු මැනව. යම්කිසි දාන වස්තුවක් දී මට පින් දුන මැනව. ස්වාමීනි ගතියෙන් මා මුදනු මැනවි.
එහි **අනුකම්ප** කා- පරලොව දී ලැබෙන ඵලය සදහා උපකාර වුව මැනවි. **භන්තෙ **- තෙරුන් වහන්සේ ඇමතීමයි. **යෙ මං නියොජෙය්‍යුං** - මවක් හෝ පියෙක් හෝ - නැති නම් ඤාතියෙක් හෝ මෙබඳු පැහැදුණු සිතක් ඇතිව මහණ බමුණන්ට දන් දෙවයි, අනුකම්පාවෙන් මා යොදවන්නට කිසිවෙක් නො සිටියේය යන යෙදීමයි.
**ඉතො අහං වස්සසතානි පඤ්ච යං එවරූපා විචරාමි නග්ගා** මේ ප්‍රේතී තොමෝ මෙයින් තුන්වන ජාතියෙහි තමාගේ ප්‍රේත ආත්මභාවය සිහිකොට දැනුදු එසේම වසර පන්සීයයක් ගෙවන්ට වේදැයි යන සිතිවිල්ලෙන් ඇදහිල්ලෙන් සිටී. එහි - **ය** යනු යම් හෙයකින් දානාදී පිනක් නො කළ බැවින් මෙබඳු වූ නග්න වූ ස්ත්‍රියක්ව, මෙවක් පටන් වර්ෂ පන්සියයක් වසන්නට වේ දැයි විමසයි. **තණහාසා** - පිපාසය **ඛජ්ජමානා** - කනු කැමැත්තී බොනු කැමැත්තී යන අර්ථයි.
**වන්‍දාමි තං අය්‍යපසන්න චිත්තා** - ආර්යයන් වහන්ස සැදැහැ සිතින් මම ඔබ වඳින්නෙමි. මට දැන් කළහැකි එකම පුණ්‍යකර්මය එය පමණක් බව දක්වයි. **අනුකම්පමං** - අනුග්‍රහය දැක්වීම. මා උදෙසා දයාවෙන් කරුණාව දක්වනු මැනව. **දත්‍වාචමෙ ආදිස්සයංහි කිඤ්චි** - දීමට සුදුසු වූ කිසියම් දෙය්‍ය ධර්මයක් මහණ බමුණන්ට දී, ඒ දක්ෂිණාවේ, පින් මා සඳහා උදෙසන්න. ඒ පිණින් මේ ප්‍රේත ආත්මභාවයෙන් මිදී නිදහස් වන්නේය යන බලාපොරොත්තුව කියයි. එහෙයින් කීය. **මොචෙහි මං දුග්ගතියා භවන්තෙ** -
ප්‍රේතිය විසින් මෙසේ කී කල්හි සැරියුත් තෙරුන් වහන්සේ යම්සේ පිළිපැද්දේ ද එය දැක්වීම සංගීතිකාරකයෝ ගාථා තුනක් කීහ.
7. අනුකම්පා සිත් ඇති සාරිපුත්‍ර ස්ථවිරයෝ ඇගේ කීම මැනවැයි පිළිගෙන භික්ෂු නමකට එක්බත් පිඬක් ද, එක් රියනක් පමණ රෙදිකඩක් ද, එක් පැන් තැටියක් ද දී, ප්‍රේතියට දක්ෂිණාව දුන්නේය.
8. ඇයට පින් පැමිණවීමෙන් අනතුරුවම දානයාගේ විපාක උපන්නේය. කෙබඳු විපාකයක් ද යත් නන් වැදෑරුම් දිව බොජුන්, සමාන භෝජන ද, දිව්‍ය වස්ත්‍ර සමාන වස්ත්‍ර ද, නන් වර්ග පානවර්ග ද උපන්නේය.
9. දිව්‍ය භෝජනාදිය ලැබුණු පසුව පිරිසිදු ශරීර ඇතිව, හඳිනා ලද පිරිසිදු වස්ත්‍ර ඇතිව, කසීසළුවලටත් වඩා උසස් සළු පැළඳ, සැරියුත් තෙරුන් වෙත එළඹි
**භික්‍ඛූනං** - භික්ෂුන් වහන්සේලා - වචන වෙනස්වීම් වසයෙන් කියන ලදී - **ආලොපං භික්‍ඛුනො දත්‍වා** - සමහර තැනක පාඨය **ආලොපා** - බත් පිඬක්, එක බත් ගුලියක් **පාණි ම තතඤ්ච චොළකං** - එක්රියනක් පමණ රෙදිකඩක් යන අර්ථයි. **ඵාලකස්ස ච පානියං** එක තැලියක් පිරෙන පමණක් පැන්, ඉතිරි කොටස “ඛල්ලාටිය ප්‍රේත වස්තුවේ” දැක්වූ පරිදිය.
ඉක්බිති ආයුෂ්මත් ශාරිපුත්‍ර ස්ථවිරයන් වහන්සේ, පිනාගිය ඉඳුරන් ඇතිව පිරිසිදු ශරීර වර්ණයෙන් යුක්තව දිව්‍ය වස්ත්‍රවලින් සැරසී තමන්ගේ ශරීර වර්ණයෙන් හාත්පස බබුළවමින් තමන් වෙත පැමිණි ප්‍රේතිය දැක ඈ ලවා ප්‍රත්‍යක්ෂ වශයෙන් කර්ම ඵලය වර්ණනා කරනු කැමැත්තේ,
10. පින්වත් දෙවිදුව! යම්බඳු වූ ඒ විශිෂ්ට වූ ශරීර වර්ණයෙන් ඕසධී තරුව මෙන් සියළු දිසා බබුළුවමින් සිටින්නෙහිය.
11. කවර හේතුවකින් ඔබගේ මෙබඳු වර්ණයක් ඇති වී ද? කවර කුශල විපාකයකින් මේ යහපත් ප්‍රතිඵල ලැබෙන්නේ ද? සිත් පිනවන වස්තූපකරණ කෙසේ උපදිත් ද?
12. මහත් ආනුභාව ඇත්තිය! තිගෙන් විචාරමි. මිනිස් වූවා කිනම් පිනක් කරන ලද්දී ද? කවර හේතුවකින් මෙසේ දිළිසෙන ආනුභාව ඇත්තේ වී ද? තිගේ ශරීර වර්ණය දස දෙස බබුළුවයි.
එහි **අභික්කන්තෙන** - ඉතා මනවඩන විශිෂ්ට රූපයක් යන අර්ථයි. **වණ්ණෙන** - සමෙහි වර්ණයෙන්, **ඔභාසෙති දිසා සබ්බා** - මුළු දස දිසාවම බබුළුවත් ඒකාලෝක කරයි. **ඔසධී විය තාරකා** ඉතා උසස් ප්‍රභාවත් ආලෝකයක් මොහුට ඇත්තේනුයි. මොහු දරනු ලැබේනුයි - ඖෂධයන් (සෙවීමට) අනුබල උපකාර දෙන නිසා ඕසධී නම්ලද තරුව යම්සේ හාත්පස ආලෝක කරමින් සිටී ද? එසේම ඔබ ද සියලු දස දිසාවන් බබළවත් යන අර්ථයි.
**කෙනා** - කිං ශබ්දය විචාරීමෙහිය. හේතු අර්ථයෙහි කරණ වචනයි. කවර හේතුවකින් ද යන අර්ථයි. **තෙ** - ඔබ **එතාදිසො **- මේ ආකාරයෙන් යම් සේ දක්නා ලැබේදැයි කියන ලදී. **කෙන තෙ ඉධ මිජ්ඣති** - කවර පුණ්‍ය විශේෂයකින් මෙහි ස්ථානයෙහි දැන් තී විසින් ලබන ලද යහපත් ප්‍රතිඵල සමෘද්ධ වී ද? නිපදවී ද? **උප්පජ්ජන්තී** - උපදිත් **භොගා** - පරිභෝග කටයුතු යන අර්ථයෙන් භෝග යයි නම් ලද සිත් පිනවන සියළු වස්ත්‍රාභරණ ආදිය **යෙ කෙවි** - යම් කිසිවක් යනු භෝගයන් ඉතිරි නොකොට වැයකොට සංග්‍රහණය කෙරේ යනුයි. කිසිවක් ඉතිරි නොකොට වැය කිරීම වනාහි මෙහි නිර්දේශිතයි. යම්සේ මේ සංස්කාරයෝ යනුයි. **යෙකෙවි මනසො පියා** - සිතින් ප්‍රිය කරන ලද දේ මනාපිය නම් වේ යන අර්ථයි.
**පුච්ඡාමි** - ප්‍රශ්න කරමි. දැන ගැනීමට කැමැත්තෙමි තං යනු ඔබ, **දෙවී **දිව්‍යනුභාවයෙන් යුක්ත වූයේ **දෙවී** - මහානුභාවයයි එහෙයින් කියන ලදී. **මනුස්සභුතා** මිනිසත් බව පතා මනුෂ්‍ය ලෝකයෙහි මිනිසුන් අතර ඉපදීම, මෙය බොහෝසයින් සත්ත්වයෝ මනුෂ්‍යත්මභාවයෙහි සිට පින් කරන්නේය යයි දැක්වීමට කියන ලදී. මේ වූ කලී ඒ ගාථාවන්ගේ සංක්ෂේප අර්ථයයි. විස්තර වශයෙන් පරමත්‍ථදීපනී නම් වූ විමානවත්‍ථු අට්ඨකථාවෙහි කියන ලද පරිද්දෙන් දත යුත්තේය.
මෙ පරිද්දෙන් සැරියුත් තෙරුන් විසින් විමසන ලදුව ඒ ප්‍රේතී තොමෝ තමාගේ සම්පත්ති ලාභය පිණිස කාරණය ප්‍රකාශ කරමින් සෙසු ගාථා කියන ලදී.
13. ලෝකයෙහි කරුණා සම්පන්න වූ ස්ථවිරයන් වහන්සේ පඬුවන් වූ, කාශ වූ බඩසයින් පීඩිත වූ, නග්න වූ, සුන්බුන් සිරුරු සිවිය ඇති දුප්පත් වූ මා දුටුවේය.
14. භික්ෂුන් වහන්සේ නමකට බත් පිඬක් ද, රියනක් පමණ රෙදිකඩක් ද, පැන්තලියක් ද දී මට පින් අනුමෝදන් කළේය.
15. බත් පිඬෙහි විපාකය බලනු මැනවි. කැමති විය යුතු වූ කාම සම්පතින් යුතුව, දහසක් අවුරුදු මුළුල්ලේ නොයෙක් රස මසවුලෙන් යුත්, දිව බොජුන් වළදමි.
16. රියනක් පමණ වූ රෙදි කඩෙහි විපාකය බලනු මැනවි. නන්ද රජුගේ රටෙහි යම් පමණ වස්ත්‍රයෝ වෙත් ද?
17. ස්වාමිනී! මට මේ කෝසෙය්‍ය වස්ත්‍ර හා කම්බිලි ද, කොමු පිළි හා කපු පිළි ද යන හඳනා පොරෝනා වස්ත්‍රයෝ, ඊට වඩා බොහෝ වෙති.
18. මහත් වූ ද මා හැඟි වූ ද, ඒ වස්ත්‍රයෝ අහසෙහිම එල්බෙත් ද ඒ මම යම් කිසි වස්ත්‍රයක් සිතට ප්‍රිය වේ නම් එය පරිභෝග කරමි.
19. පැන්තලියගේ විපාකය යම්බඳු ද? බලනු මැනවි ගැඹුරු වූ ද සතරැස් වූ ද, පොකුණු මනාව පහළ වූහ.
20. සුදු වැල්ලෙන් ගැවසි ගත්තා වූ. යහපත් තොටුපල ඇති, සිහිල් ජලය ඇති, සුවඳ ඇති හෙළ පියුමෙන් ගැවසීගත් මල් රේණු වලින් ගැවසුණු ජලයෙන් පිරුණහ.
21. මම එහි ඇළෙමි. ඉඳුරන් හසුරුවමි. සතුටුවෙමි. කිසිවකින් බිය නැත්තී වෙමි. ස්වාමීනි! ලෝකයෙහි කරුණාන්විත වූ භික්ෂු වූ ඔබ වහන්සේ වඳින්නට පැමිණියේ වෙමි.
එහි **උප්පණ්ඩුකී** - පඬුවන් පැහැය ගත්, **ජාතං** - පරිභෝගයෙහි - බඩගින්න මැඩපවත්වා - **අයපති තච්ඡචිං** - සුණු විසුණු වූ ශරීර නම, **ලොකෙ** - මෙසේ කාරුණික වූ, කරුණා විශේෂය දැක්වීම පිණිස කියන ලදී. **තං මං** - එබදු වූ මම, කියන ලද පරිද්දෙන් මා කෙරෙහි කරුණාව උපදවා - **දුග්ගතං** නිරයට ගිය,
**භික්‍ඛුනං ආලොපං දත්‍වාප -** ආදී වසයෙන් ස්ථවිරයන් වහන්සේ මා වෙනුවෙන් කරුණාව ඉපිද වූ ආකාරය, කටයුතු කළ ආකාරය දැක්වීමයි. එහි **භත්තං** - යනු ආහාරයි. දිව්‍ය භෝජන යන අර්ථයි. **වස්ස සතං දසා** දස වර්ෂ සියයක්, වර්ෂ දහසක් කියන ලද්දේ වේ. මෙය අත්‍යන්ත සංයෝගයේදී මේ වචනයි. **කාම කාමීනී අනෙක රසඛ්‍යඤ්ජනං **- අන්‍යයන් විසින් ද කැමති කැමති වූ පරිද්දෙන් සමන්විත වූ නොයෙක් රස මසු වලින් යුත් බත් අනුභව කරමි යන යෙදීමයි.
**චොලස්සා** - දියයුතු සුදුසු දාන වස්තුව වසයෙන් ගොදුරු කොට ඇති දානමය පුණ්‍යකර්මය දක්වයි. **විපාකං පස්ස සාදිසං** - ස්වාමීනි රියනක් පමණ වූ ඒ රෙදි දන් දීමෙන් ලත් විපාක සංඛ්‍යාත ඵලය බලනු මැනැවි. යම් බඳු වූ (දිවසළු හැද පෙර වූ රූපය දක්වා ප්‍රේතිය කීවාය. **යාවතානන්‍දරා ජස්ස** - ආදිය කීහ.
එහි මේ **නන්‍දරාජ** යනු කවරෙක් ද? යටගිය දවස වනාහි අවුරුදු දස දහසක් ආයු ඇති මිනිසුන් අතරෙහි බරණැස්වාසී වූ එක් කෙළඹි පුත්‍රයෙක්, අරණ්‍යයෙහි ශරීර සුවය සඳහා ඇවිදින්නේ, අරණ්‍යස්ථානයේ එක්තරා පසේ බුදුන් වහන්සේ නමක් දුටුවේය. ඒ පසේ බුදුන් වහන්සේ එහි සිවුර මැසීමෙහි සිටින්නේ නුවාව නො මසාම හකුළා තබන්නට සුදානම් විය. ඒ කෙළඹියා එකල්හි එකරුණ දැක, ස්වමීනි කුමක් කරන්නේ දැයි අසා ඒ පසේ බුදුන් සැහැල්ලු පැවතුම් ඇති බැවින් කිසිවක් නො කීයේය. සිවුරට රෙදි අඩු බව දත් කෙළඹියා තමන්ගේ උතුරු සළුව පසේ බුදුන් පාමුල තබා ගියේය. පසේ බුදුන් වහන්සේ එය ගෙන නුවාව මසා සිව්ර පෙරවීය. ඒ කෙළෙඹියා ආයුෂ කෙළවර කළුරිය කොට තව්තිසා දෙව්ලොව ඉපිද එහි ආයු ප්‍රමාණය දිව්‍ය සම්පත් අනුභව කොට, එයින් චුතව, බරණැසට යොදුනක් පමණ දුරින් එක් ගමක ඇමති කුලයෙක උපන්හ.
ඔහු තරුණ වයසට පැමිණි කල්හි, එම ගමෙහි නැකැත් කෙළි ඝෝෂා කරන ලදී. හෙතෙම මෑණියනි මට නැකැත් කෙළි ක්‍රීඩාවට වස්ත්‍රයක් දෙන්නැයි ඉල්ලීය. මව ඔහුට සෝදන ලද වස්ත්‍රයක් දුන්නේය. මෑණියනි මෙය ගොරෝසු යයි කීය. ඕ අනෙක් වස්ත්‍රයක් ගෙන දුන්නාය. ඒ වත ද ඔහු ප්‍රතික්‍ෂේප කළේය. එවිට මව මෙසේ කීවාය. දරුව යම්කිසි ගෙයක අපි උපන්නෙමු ද? ඒ ගෙයි මීට වඩා සියුම් වූ වස්ත්‍රයක් ලබන්නට අපට පින් නැතැයි ඕ කීවාය. මෑණියනි! ලබන තැනකට මම යමි. යන්න පුත! අදම ඔබට බරණැස් නුවර රජකම ලැබේ නම් මම කැමැත්තෙමි, ඇය කීවාය. හෙතෙම මෑණියනි යහපතියි මවට වැඳ පැදකුණු කොට කීය. අම්මේ මම යමි, පුත්‍රය යන්න! මවට මෙසේ සිතිණ, ඔහු කොහේ යන්න ද? ගෙයි මෙතැන හෝ එතැන හෝ හිඳිනු ඇත. හෙතෙමේ වනාහි පින් බලයෙන් චෝදනා කරන ලද ගමෙන් නික්ම බරණැස් නුවරට ගොස් මඟුල් ගල්තලාවෙහි හිස පටන් වසා පොරවා හොත්තේය. ඒ බරණැස් රජු කළුරිය කොට සත්වැනි දවස විය.
ඇමතියෝ ද පුරෝහිතයා ද රජුගේ ආදාහන කටයුතු කොට, රාජංගනයෙහි හිඳ සාකච්ඡා කළහ. රජුට එක දුවක් සිටී. පුතුන් නැත. අරාජක වූ රාජ්‍යය නො පවතී ඵුස්සරථය යොදවමු. ඔවුහු කුමුදු පැහැ (අශ්වයින්) සෛන්ධවයන් සතර දෙනෙකු යොදා ශ්වේතච්ඡත්‍රය පෙරමුණේ තබා පස්වැදෑරූම් රාජ කකුධ භාණ්ඩයන් රථයෙහිම තබා, රථය විහිදුවා පසුපස තූර්යනාද පැවැත්වූහ. රථය පෙරදිගින් ගමන් අරඹා උයනට අභිමුඛව සිටියේය. පළපුරුද්ද වශයෙන් රථය උයනට යයි එය නවත්වනු යයි සමහරු කීහ. පුරෝහිතයා නො නවත්වන්නැයි කීහ. රථය කුමාරයා පැදකුණු කොට නැගීමට සැරසී සිටියේය. පෙරෙවි බමුණා පොරවා සිටි රෙදිකොණ ඉවත්කොට පාද තලයන් බලමින්, “මේ දීපය පමණක් නොව, දෙදහසක් කොදෙව් පිරිවර කොට ඇති සතරමහ දිවයින්හි එකම රජ බව කරන්නට සුදුස්සෙකුයි” කියා තූර්ය නාද පවත්වව් යයි කීහ. තුන්වරක් තූර්යනාද පැවත් වූහ.
එකල්හි කුමාරයා මුහුණ විවර කොට බලා දරුවෙනි කුමන කරුණක් නිසා ඔබලා මෙහි ආවහු දැයි ඇසීය. ස්වාමීනි නුඹ වහන්සේට රාජ්‍යය පැමිණියේ යයි කීහ. තොපගේ රජ කොහිදැයි ඇසීය. ස්වාමීනි ස්වර්ගස්ථ විය. කෙතෙක් දවස් ඉක්ම ගියාහුද? අද සත්වෙනි දවසය. පුත්‍රයෙකු දියණියක නැත්තේ ද? දේවයිනි දියණියක් සිටී. පුත්‍රයෙක් නැත. එසේ නම් රාජ්‍යය කරවන්නෙම්යි කී කල්හි ඔව්හු එකෙණෙහිම අභිෂේක මණ්ඩපයක් කොට, රජ දියණිය සර්වාලංකාරයෙන් අලංකාර කොට, උයනට පමුණුවා කුමාරයාණන් හට අභිෂේක කළාහුය.
ඉක්බිතිව කරන ලද අභිෂේක ඇති ඔහුට ලක්ෂයක් අගනා වස්ත්‍රයක් එළවූහ. හෙතෙම දරුවනි! මේ කුමක්දැයි ඇසීය. දේවයින් හදනා සළුව යයි කීහ. දරුවෙනි දළ නො වේදැයි ඇසීය. දේවයන් වහන්ස මනුෂ්‍යයන් පරිභෝග කරන වස්ත්‍ර අතුරෙන් මීට වඩා සියුම් වස්ත්‍ර නැතැයි කීහ. යුෂ්මතුන්ගේ රජ මෙබඳු වස්ත්‍ර හැන්දේදැයි ඇසීය. දේවයිනි එසේය. තොපගේ රජ පින් ඇත්තෙකැයි නො සිතමි. රන් කෙණ්ඩිය ගෙන එව වස්ත්‍ර ලබමියි කීහ. රන්කෙණ්ඩිය ගෙන ආහ. හෙතෙම හුනස්නෙන් නැගී අත් සෝදා මුව සෝදා දකුණතින් පැන් ගෙන පෙර දිගට ඉස්සේය. එකල්හි ඝන පොළව පලාගෙන කප්රුක් අටක් පැන නැංගාහ. නැවත පැන් ගෙන පැදුම් දෙසට, දකුණු දෙසට හා උතුරු දිගට පැන් ඉසිය. සියලු දිසාවන්හි අට අට බැගින් කප්රැක් තිස් දෙකක් පහළ වූහ. එක් එක් දිසාවන්හි දහසය දහසය බැගින් කප්රුක් හැටහතරක් පහළ වූහයි සමහරු කියති. හෙතෙම එක් දිව්‍ය වස්ත්‍රයක් හැඳ එකක් පොරවා නන්ද රජුගේ නුවර නූල් කටින ස්ත්‍රීහු නූල් නො කටිත්වායි අණබෙර ලව්වයි කියා සේසත් නංවා අලංකාරයෙන් සරසන ලද ඇත් කඳට නැගී නුවරට පැමිණ, රාජ මාලිගාවට නැගී මහත් සම්පත් අනුභව කළේය.
මෙසේ කල් ගත කරද්දී එක් දවසක් රාජ දේවිය රජුගේ සම්පත් දැක තපස්වීන් වහන්ස ආශ්චර්යයකි කියා කාරුණිකව මෙසේ දැක්වීය. දේවිය කුමක්දැයි රජු විසින් විමසන ලදුව, දේවයන් වහන්ස! නුඹ වහන්සේගේ සම්පත් අති මහත්ය. නුඹ වහන්සේ සසර අතීතයේ දී මහත් කුසල් කර ඇත. දැන් මතු කාලය සදහා කුසල් නො කරන්නාහු යයි කීවාය. කවරෙකුට දන් දෙමු ද සිල්වතුන් නැතයි කීය. දේවයන් වහන්ස ජම්බුද්වීපය රහතුන්ගෙන් හිස් නොවේ. නුඹ වහන්සේ දානය සකස් කරවනු මැනවි. මම රහතුන් වහන්සේ ලබන්නෙමි කීවාය. දෙවෙනි දවසේ රජු මහත් අනගිදන් සකස් කරවීය. දේවී තොමෝ ඉදින් මේ දිශාවෙහි රහතුන් වහන්සේලා ඇත්නම් මෙහි වැඩමවා අපගේ භික්ෂාව පිළිගනිත්වා! යි අධිෂ්ඨාන කොට උතුරු දිගට මුහුණ ලා ළපැත්ත යට කරගෙන වැද හොත්තේය. දේවිය එසේ වැදහොත් වේලේ, හිමවතෙහි වසන්නා වූ පද්මාවතියගේ පුත්‍ර වූ පසේ බුදුවරුන්ට ජ්‍යෙෂ්ඨ වූ පදුම පසේ බුදුන් වහන්සේ සහෝදර පසේ බුදුන් ආමන්ත්‍රණය කළ සේක. නිදුක්වරුනි! නන්ද රජු තොපට ආරාධනා කරති. ඔවුන්ගේ ආරාධනාව ඉවසනු මැනවි. උන්වහන්සේලා ආරාධනාව පිළිගෙන එකෙණෙහිම අහසින් වැඩමවා උතුරු දිග දොරටුව ළග බැස්සාහුය. රටවැසියෝ දේවයන් වහන්ස පන්සියයක් රහතන් වහන්සේලා වැඩියාහු යයි රජුට සැළ කළහ. රජු දේවිය සමග ගොස් වැඳ පාත්‍ර ගෙන පසේ බුදුවරුන් කෙරෙහි ප්‍රාසාදයට වැඩමවා එහි දී උන් වහන්සේලාට දන් පිරිනමා, බත්කිස අවසන් වූ කල්හි රජු සඞ්ඝ ස්ථවිරයන් වහන්සේගේ ද, දේවිය දෙවන ස්ථවිර වහන්සේ මුල වැද වැටී ආර්යයන් වහන්සේලා ප්‍රත්‍යය පිළිබඳව නො වෙහෙසුන මැනැව. අපි පිනෙන් නො පිරිහෙන්නෙමු. මෙහි වැසීමට අපට ප්‍රතිඥා දුන මැනවියි ප්‍රතිඥා ලබාගෙන රජ උයනෙහි නිවාසස්ථාන කරවා ජීවිතාන්තය දක්වා පසේ බුදුවරුන්ට උපස්ථාන කොට උන්වහන්සේ පිරිනිවි කල්හි උත්සව පවත්වා අඟිල් සඳුන් ආදී දරවලින් ශරීර ආදාහන කෘත්‍යය කරවා ධාතුත් ගෙන චෛත්‍යයක් බඳවා, මෙබඳු මහානුභාව සම්පන්න මහාර්ෂීවරුන්ටත් මරණය වන්නේ නම් අප වැන්නන්ට කියනුම කවරේදැයි උපන් සංවේග ඇතිව, ජ්‍යෙෂ්ට පුත්‍රයාට රජකම පවරා රාජ්‍යයෙහි පිහිටුවා රජු ශ්‍රමණ ප්‍රවෘජ්‍යාවෙන් පැවිදිවිය. දේවිය රජතුමා පැවිදි වූ කල්හි මම කුමක් කරන්නදැයි සිතා ඕ තොමෝ පැවිදි වූවාය. දෙදෙනම උයනෙහි වෙසෙමින් ධ්‍යාන සැපයෙන් කල්යවා ආයු කෙළවර බඹලොව උපන්හ. එ නන්දරාජ වනාහි අප බුදුන්ගේ ශාසනයෙහි මහා ශ්‍රාවක වූ මහා කාශ්‍යප තෙරුණුවෝය. දේවිය භද්‍රකාපලානී නම් වූවාය.
මේ නන්ද රජතෙම වනාහි දස දහසක් හවුරුදු මුලුල්ලෙහි දිව්‍ය වස්ත්‍රම පරිභෝග කරමින්, තම රට උතුරු කුරු දිවයින මෙන් සමෘද්ධ කරමින් පැමිණි මිනිසුන්ට දිවසළු දෙමින් ජීවත් විය. ඒ මේ දිව්‍ය වස්ත්‍ර සමෘද්ධිය සදහා මේ ප්‍රේතී තොමෝ “යාවතා නන්‍දරාජස්ස විජිතසමිං පටිච්ඡදා” යනාදිය කීහ. එහි **විජිතස්මිං** - රටෙහි, **පටිච්ඡදා** - වස්ත්‍ර, ඒවා සංවරණයෙහි වැසීමෙහි නියුතු වේ යයි. ‘පටිච්ඡදා’ වස්ත්‍ර යයි කියයි.
මේ ප්‍රේතිය නන්ද රජුගේ සමෘද්ධිය මෙන් මගේ සමෘද්ධිය ද මහත් යයි දැක්වීමට “තතො බහුතරා භන්තෙ වත්‍ථානච්ඡාදානාති මෙති” ආදිය කීය. එහි **තතො** නන්ද රජුගේ පරිග්‍රහණයට සුදුසු වූ බහුතර වස්ත්‍ර මෙන්, මට ද වස්ත්‍ර ඇත්තේය යන අර්ථය **වත්‍ථානච්ඡාදනානි** - හඳින වස්ත්‍ර මෙන්ම පොරවන වස්ත්‍ර ද**, කොසෙය්‍ය කම්බලියානි** - කෝසෙය්‍ය වස්ත්‍ර ද කම්බිලි ද, **ඛොම කප්පාසිකානි** - කොමු පිළි හා කපු පිළි
**විපුලා** දිගින් ද පළලින් ද පුළුල් වූ මහත් වූ, **මහග්ඝා** - වටිනාකම් වසයෙන් මහත් වූ, මහාර්ඝ වූ, **ආකාසෙව ලම්බරෙ** - අහසෙහිම එල්බගෙන සිටිත්. **යංයංහි මහාසො පියං -** යම් යම් පරිද්දෙකින් මගේ මනස පිය වඩන්නේ ද ඒ ඒ දෙය ගෙන පරිහරණය කරමි. පොරවමි.
**ථාලකස්සව පානීය විපාකං පස්සයාදිසං** තලියක් පමණ ප්‍රමාණයෙන් පැන් දීමෙන් අනුමෝදන් කළේය. එහි විපාකය වනාහි මහත් කොට විශාල කොට දක්වමින් ගම්භීරා චතුරසා ච, ආදිය කීහ. එහි **ගමභීරා** ඉතා ගැඹුරු **චතුරස්සා** - කොන් සතරක් ඇති - **පොක්‍ඛරඤ්ඤො** - පොකුණු - **සුනිම්මිතා** කුසලානුභාවයෙන් මනාව පිහිටි.
**සෙතොදකා** - සුදු ජලය සුදු වැල්ලෙන් ගැවසී ගත්තේය. **සීතා **සිසිල් ජලය - **අප්පටිගන්‍ධා** - පිළිකුල් රහිත, මනාසුවඳ ඇති - **වාරිකිඤ්ජක්‍ඛ පූරිතා** - පියුම් හෙළ පියුම්, ආදී මල් රේණුවලින් සංයුක්ත වූ පිරුණු වතුර,
**සහං** - ඒ මම, **රමාමි** - ඇලීමෙන් විදිමි. **කිලාමි **- ඉඳුරන් හසුරුවමි - **මො දාමි** - භෝග සම්පත්තියෙන් ප්‍රමුදිත වීමි. **අකුතො භයා** - කිසිවක කෙරෙන් භටගත් බියක් නැතිව සුවසේ වෙසෙමි **හන්තෙ වදිතමාගමා** - ස්වාමීනි! මේ දිව්‍ය සම්පත් ලැබීමට හේතු කාරණා වූ ඔබ වහන්සේට නමස්කාර කීරීමට පැමිණියේ වෙමි. [missing trans]
ඒ දුව විසින් මෙසේ කී කල්හි ආයුෂ්මත් සාරිපුත්‍ර ස්ථවිරයන් වහන්සේ ඉට්ඨකාවතිය, දිඝරාජීය යන දෙගම්වැසි මිනිසුන් තමන් වෙත පැමිණි කල්හි මේ කථා වස්තුව විස්තර වසයෙන් වදාරමින්, සංවේග උපදවා සංසාර මෝචක පාප කර්මයෙන් මුදවා උපාසක භාවයෙහි පිහිට වූහ. එපවත් භික්ෂූන් අතර ප්‍රකට විය. භික්ෂූහු ඒ ප්‍රවෘත්තිය භාග්‍යවතුන් වහන්සේට සැළ කළාහුය. භාග්‍යවතුන් වහන්සේ ඒ කාරණය අර්ථෝත්පත්ති කොට ගෙන පැමිණි පිරිසට ධර්ම දේශනා කළ සේක. දේශනා තොමෝ මහාජනයාට සාර්ථක විය.
**“නග්ගා දුබ්බණ්ණ රූපා සී”** - මේ ධර්මදේශනාව ශාස්තෲන් වහන්සේ වේළුවන විහාරයෙහි වැඩ වාසය කරන්නේ ආයුෂ්මත් ශාරීපුත්‍ර ස්ථවිරයන්ට මෙයින් ආත්ම පහකට පෙර මව වූ එක්තරා ප්‍රේතියක් අරභයා වදාළ සේක. එක් දවසක් ආයුෂ්මත් සාරිපුත්‍ර, ආයුෂ්මත් මොග්ගල්ලාන, ආයුෂ්මත් අනුරුද්ධ, ආයුෂ්මත් කප්පින යන තෙරවරුන් රජගහ නුවරට නුදුරු, එක්තරා ආරණ්‍යයක වාසය කරති. ඒ සමයෙහි බරණැස් නුවර ආඪ්‍ය වූ මහාධනවත් වූ, සම්පත් බහුල වූ, බ්‍රාහ්මණයෙක් මහණ බමුණන්ට හා දුගී මගී, යාචක හා බැගෑපත් උදවියට ද පුලන්නන්ට ද මහා පැන් පොකුණක් සමානව ආහාර පාන, වස්ත්‍ර සයනාසන ආදිය දෙයි. එසේ දෙන්නේ ද පැමිණි පැමිණි අයට කාලයට සුදුසු පරිදි පා දෝනා පැන්, පා ගල්වා බෙහෙත් ආදිය දීමෙන් පිළිවෙළින් සියල්ල දීමෙහි යෙදුනේ වෙයි. පෙර බත් කාලයෙහි භික්ෂූන්ට ආහාර පානාදිය සකස්කොට පිරිනමයි. හෙතෙමේ විදේශයකට යන්නේ සිය බිරිඳට මෙසේ කීහ. පින්වතිය, යම්කිසි ආකාරයකින් මේ දානවිධිය පවත්වා ගෙන ආයේ ද ඒ පිළිවෙළ නො ඉක්මවා සකස් කොට පවත්වාගෙන යවයි, කීයේය. ඕ තොමෝ මැනවැයි පිළිගෙන ඔහු ගිය කල්හි පළමුකොට භික්ෂූන්ට දෙන ලද දන්වැට නැවැත්වීය. වාසය පිණිස පැමිනි මගීන්ට ගේ පිටිපස හැරදමන ලද දිරාපත් වූ ශාලාව පෙන්වා එහි නිදාගනිවූ යයි කීවාය. ආහාර පානාදිය සදහා මගීන් ආ කල්හි අසූචි කා පියව්, මුත්‍ර බීපියව්, ලේ බීපියවූ, තොපගේ මව්වරුන්ගේ මොළ කාපියව්, යම් යම් පිළිකුල් සහගත දෙයක් ඇද්ද ඒ ඒ දේ වල නම් කියා රළු වචන කියයි.
ඕ තොමෝ කෙටි කලකට පසුව කළුරිය කොට අකුශල කර්මානුභාවයෙන් ඔසවාදමන ලදුව ප්‍රේත යෝනියෙහි ඉපිද, තමාගේ වාග්දුශ්චරිතයට අනුරූපව දුක් අනුභව කරත්, පෙර ආත්මභාවය සමරා ආයුෂ්මත් සැරියුත් තෙරුන් වෙත එළඹීමට කැමැත්තේ ඒ විහාරයට පැමිණියාය. එවිට විහාරයට අධිගෘහිත දේවතාවෝ ඇයට විහාරයට ඇතුල්වීම වැළැක්වූහ. ඕ තොමෝ වනාහි මෙයින් (පෙර) පස්වැනි ආත්ම භාවයෙහි සැරියුත් තෙරුන්ගේ මව වූවාය. එහෙයින් මෙසේ කීහ. “මම ආර්ය වූ සැරියුත් තෙරුන්ගේ පස් වැනි ජාතියෙහි ආත්මභාවයෙහි මව වූයෙමි. තෙරුන් දකින්නට විහාර දොරටුවෙන් ඇතුල් වීමට මට ඉඩ හරිවු” යයි කීවාය. ඒ ඇසූ දෙවියෝ ඇයට ඇතුල්වීමට අවසර දුන්හ. ඕ පිවිස සක්මන කෙළවර සිට තෙරුන් වහන්සේට තමන් දැක්වීය. ස්ථවිරයන් වහන්සේ දැක කරුණාවෙන් චෝදනා කරන ලද සිත් ඇතිව
22. උස්ව නැගුණු ඉළ ඇට ඇතිව, කෘශ වූ තැනැත්තිය, විලි වැස්මක් නැතිව, දුර්වර්ණ ස්වභාව ඇතිව, ඉල්පී ගිය නහර වැල් ඇතිව, මෙහි සිටින්නා වූ තී කවරෙක් ද?
යී ඇසීය. ස්ථවිරයන්ගේ විමසිමට පිළිතුරු දෙන්නේ,
23. මම මින් පෙර වෙනත් ජාතියක දී ඔබගේ මව වීමි. ප්‍රේත ලෝකයෙහි උපන්නී සා පිපාසා දෙකින් මඩනා ලද්දෙමි.
24. වමනය ද, මුව මල ද, කෙල ද, සොටු ද, සෑයෙහි දවනු ලැබු මෘත ශරීරයන්හි වුරුණු තෙල ද, වැදූ ස්ත්‍රීන්ගේ ලේ හා ගැබ් මල ද,
25. වණ ඇත්තවුන්ගේ හා හිස හා නාසය කැපුවන්ගේ ලේ ද, ස්ත්‍රී පුරුෂ ශරිරයන් අසුරු දේ ද, සා ගින්නෙන් මඩනා ලද මම අනුභව කරමි.
26. ගෙරින්ගේ ද මිනිසුන්ගේ ද, සැරව හා ලේ අනුභව කරන්නී වෙමි. පිහිටක් නැත්තී වසන තැනක් නැත්තී, සොහොන් අලු හා අඟුරු බහුල වූ සොහොන් බිමම සයනය කරන්නේ වෙමි.
27. පුත්‍රයාණනි! මා උදෙසා දානයක් දුන මැනවි. එහි පින් මට උදෙසනු මැනවි. ලේ සැරව බුදීමෙන් මුදන්නේ නම් ඉතාමත් යෙහෙකි. මේ ගාථා පහ කීය.
එහි **අහං තෙ සකියා මාතා** - මම ඔබගේ ජනනී වසයෙන් ස්වකීය මව් වෙමි. පෙර වෙනත් ආත්මයක මව් වෙමි - මේ ආත්මයෙහි නොවේ. මෙයින් ආත්ම පහකට පෙර අනෙක් ජාතියක යනු දක්වන ලදී. **උප්පන්නා පෙත්ති විසයං** - ප්‍රතිසන්ධි වශයෙන් ප්‍රේත ලෝකයට පැමිණියෙමි. **ඛුප්පිපාසා සමප්පිතා** - බඩගින්නෙන් ද පිපාසාවෙන් ද, යුක්ත වූයේ වෙමි. නිරන්තරයෙන් බඩසයින් පිපාසයෙන් පෙළෙන්නේ වෙමි යන අර්ථයි.
**ඡඩ්ඩිතං** - වමනය කළ - වැමෑරූ යන අර්ථයි. **ඛිපිතං** - කිඹිසීමත් සමග මුඛයෙන් පිටවෙන මල **ඛෙලං** කෑරීම් කෙළගැසීම, **සිඞ්ඝානිකං** - හිස් මොළයෙන් ගලා බසින නාසයෙන් නික්මෙන්නා වූ මල **සිලෙසුමං** - සෙම, **වසංව ඩය්හමානං** - සෑයෙහි දවන ලද මෘත ශරිරයෙන් ගලන වසා තෙල් **විජාතානංච ලොහිතං** - ස්ත්‍රීන් දරුවන් ප්‍රසූත කිරීමේ දි වැගිරෙන ලේ හා ගැබ් මල, **වණීතානං** - හට ගත්තා වූ වණ (විශාල තුවාල) **යං** - ලේ වලට සම්බන්ධයි. **ඝණ සීසච්ඡන්නා නං -** නාසය, හිස කැපීමෙන් යම් දෙයක් ගලා නම් එය අනුභව කරමි. **ඝාණසිසච්ඡින්නානං** - යම්හෙයකිනි අත් පා ආදිය කැපීමෙන් ද, ගලන්නා වු ලේ බොන්නෙමියි එසේ වර්ණනා කරන ලද්දේ යයි, මෙයින් නැගුණු ලේ එක් වූයේය යනුයි දත යුතුයි. **ඛුදා පරෙතා** - බඩගින්නෙන් පෙළුණු, **ඉත්‍ථිපුරිසනිස්සිතං** - ස්ත්‍රී පුරුෂ ශරීර ඇසුරු කරගෙන පවතින්නා වූ අනෙක් සම් මස් නහර, ආදිය අනුභව කරන්නෙමියි දක්වයි.
**පසුනං** - එළු - ගව ආදීන්, **අලෙනා **- අසරණ වූ, **අනගාරා** - නිවාස රහිත - **නිල මඤ්චපරායනා** - සොහොනෙහි දමන ලද මෘත දේහ නමැති ආසන - ගිනි අඟුරු බහුල අළු බහුල සොහොන් බිම අභිප්‍රේතයි. **උද්දිසාභිමෙ **- යම්සේ දෙන ලද දානයක දක්ෂිණාව (පිංපෙත්) මට උදෙසනු මැනව, මා උදෙසා පත්තිදානය දෙනු මැනව. **අප්පෙවනාම මුඤ්චෙය්‍යං ප්‍රබ්බලොහිත භෝජන** - ඔබගේ පින්දීම කරණකොට ගෙන පූයා සහිත ලේ ආහාර වශයෙන් ගන්නා වූ මේ ප්‍රේත ආත්මයෙන් මිදෙන්නෙමි.
මෙය අසා සැරියුත් තෙරුන් වහන්සේ දෙවන දවස්හි මහමුගලන් ආදී ස්ථවිරවරුන් තිදෙන ආරාධනා කොට ඔවුන් සමග රජගහ නුවර පිඬු පිණිස හැසිරෙන්නේ බිම්බිසාර රජුගේ මාලිගාවට වැඩම වූහ. රජු තෙරුන් දැක වැද ස්වාමිනී, කවර කරුණක් නිසා වැඩියේදැයි පැමිණි කාරණය විචාළේය. ආයුෂ්මත් මහා මුගලන් ස්ථවිරයෝ මේ ප්‍රවෘත්තිය රජුට විස්තර කර දුන්නේය. රජු ස්වාමීනි අවබෝධ කර ගතිමියි කියා තෙරුන්ගේ ප්‍රශ්නය විසඳා සර්ව කාර්මික ඇමතියා කැඳවීය. නුවරට නුදුරුව සෙවනින් හා ජලයෙන් යුක්ත වූ වනයෙහි කුටි සතරක් කරවාළවයි ඔහුට අණ කළේය. ඇතුල නුවර ද සුදුසු තැනෙක විශේෂ වශයෙන් තුනට බෙදා කුටි හතරක් කරවීය. තෙමේත් එහි ගොස් කටයුතු දේ කළහ. කුටිවල සියලු කටයුතු නිමා වූ කල්හි පුජාකර්ම සියල්ල සලස්වා ආහාර පාන වස්ත්‍රාදිය හා බුදුපාමොක් බික්සඟනට සුදුසු දේ ද පිරිකර ද එළවා තබා ශාරිපුත්‍ර ස්ථවිරයන් වහන්සේට සියල්ල භාර දුන්නේය. එකල්හි තෙරුන්වහන්සේ ඒ ප්‍රේතිය උදෙසා සියල්ල බුද්ධ ප්‍රමුඛ සිව්දිග වසන භික්ෂු සංඝයාට පිදූ සේක. ඒ ප්‍රේති තොමෝ ඒ පින් අනුමෝදන් වී සියළු කාම සම්පත්තියෙන් සමෘද්ධව දෙවැනි දිනයෙහි ආයුෂ්මත් මහා මුගලන් තෙරණුවන් වෙත පැමිණ වැඳ සිටියේය. ඇගෙන් තෙරුන් වහන්සේ කරුණු විචාළහ. ඕ තොමෝ තමන්ගේ ප්‍රේතෝතපත්තිය හා දෙව්ලොව ඉපදීමත් විස්තර වශයෙන් කීවාය.
28. දයාවන්ත වූ ශාරීපුත්‍ර ස්ථවිරයෝ මවගේ වචනය අසා, මුගලන් තෙරුන් ද, අනුරුද්ධ තෙරුන් ද, කප්පින තෙරුන් ද ඇමතුවේය.
29. කුටි හතරක් කොට සිවු දික්හි වූ සංඝයාට ද කුටි ද ආහාර පාන වර්ග ද දුනි. මවට දක්ෂිණාව දුන්නේය.
30. ඇයට පින් පැමිණවීමෙන් අනතුරුවම විපාකය උපන්නේය. නානාප්‍රකාර භෝජන ද විවිධ වර්ණ සහිත වූ දිව්‍ය වස්ත්‍ර වැනි වස්ත්‍ර ද, අනේකවිධ පාන වර්ග ද උපන මේ දානයගේ විපාක වෙයි.
31. ඒ භෝජනාදී විපාකයන්ට පසුව) නැහැමෙන් පිරිසිදු වූ ශරීර ඇතිව, හඳනා ලද පිරිසිදු වස්ත්‍ර ඇතිව කසී සළුවලටත් වඩා අගනා වස්ත්‍ර ධාරීව, (කෝලිත) මුගලන් හිමිවෙත පැමිණියාය.
එහි **සංඝෙ චාතුද්දිසෙ අදා** - සිව් දිගින් වඩින මහා සංඝයාට දුන්නේය. පමුණුවා පවරා දුන්නේය. ඉතිරිය කියන ලද අයුරුමය.
එකල්හි ආයුෂ්මත් මුගලන් ස්ථවිරයෝ ප්‍රේතියගෙන් මෙසේ විචාළහ.
32. පින්වත් දෙව්දුව! යම්බදු වූ තී විශිෂ්ඨ වූ ශරීර වර්ණයෙන් ඕසධී තාරකාව මෙන් සියලු දිසාවන් බබළවමින් සිටින්නෙහිය.
33. කවර හේතුවකින් තිට මෙබඳු වූ ශරිර වර්ණ ඇති වී ද? කවර කුශල විශේෂයකින් සිට මේ යහපත් ඵල උපදී ද? සිත් පිනවන වස්තූපකරණ කෙසේ ලබන්නී ද?
34. මහත් ආනුභාව ඇති දේවිය! තිගෙන් විචාරමි. තී මනුෂ්‍යයකු වී කිනම් පින්කමක් කළෙහි ද? කවර කුශල හේතුවකින් මෙසේ දිලිසෙන ආනුභාව ඇති වී ද? තිගේ ශරීර වර්ණය දසදිසා බබුළුවයි.
ඉක්බිති ඕ තොමෝ මම ශාරීපුත්‍ර ස්ථවිරයන්ගේ මව වෙමි, ආදී විස්තර කීවාය. ඉක්බිති මහා මුගලන් තෙරහු ඒ ප්‍රවෘත්තිය භාග්‍යවතුන් වහන්සේට සැළ කළහ. භාග්‍යවතුන් වහන්සේ එය අර්ථෝත්පත්ති කොට ගෙන රැස් වූ පිරිසට ධර්මය දේශනා කළ සේක. ඒ දේශනා තොමෝ මහා ජනයාට සාර්ථක දේශනාවක් වූයේය.
**“නග්ගා දුබ්බණ්ණ රූපා**” - මේ ධර්ම දේශනාව ශාස්තෲන් වහන්සේ ජේතවනාරාමයේ වැඩ වාසය කරන්නේ මත්තා නම් ප්‍රේතියක් අරබයා දේශනා කළ සේක. සැවැත්නුවර ශ්‍රද්ධාවන්ත වූ තුණුරුවන් කෙරෙහි පැහැදුණු එක්තරා කෙළෙඹියෙක් වාසය කළේය. ඔහුගේ බිරිඳ ශ්‍රද්ධා නැත්තීය. අප්‍රසන්නයහ, ක්‍රෝධ බහුලය. දරුවන් නැත්තියක් ද වුවා. නමින් මත්තා නම් විය. ඉක්බිති ඒ කෙළඹියා කුලවංශය නසී යයි බියෙන් සමාන කුලයකින් තිස්ස නම් වූ අනෙක් කන්‍යාවක් ගෙන ආයේය. ඕ තොමෝ සැදැහැ ඇත්තීය. ප්‍රසන්නයහ. ස්වාමීයාට ප්‍රියය. මනාපය වැඩිකල් නොගොස්ම ඇය ගැබිනියක වී දසමස් ඇවෑමෙන් පුතෙකු වැදීය. ඔහුට භුත තිස්ස යයි නම් කළේය. ඕතොමෝ ගෙට ස්වාමි දුවක් වී භික්ෂූන් සිව් නමකට මනාව උපස්ථාන කළාය. වඳ තැනැත්තිය ඇයට ඊර්ෂ්‍යා කළාය.
ඔව්හු දෙදෙනව එක් දවසක් හිස නා තෙත් කෙසින් යුතුව සිටියාහුය. කෙළෙඹි තෙමේ ගුණධර්ම වශයෙන් තිස්ස නම් ස්ත්‍රිය කෙරෙහි බැඳුනු සිතින් හද බැදි සිතින් ඈ සමග බොහෝ කොට කථා කරමින් සිටියේය. එය නො ඉවසන්නා වූ මිත්තා ඊර්ෂ්‍යාව ප්‍රකෘති කොට ඇතිව ගෙය හැම ද එකතු කර තිබුණු කසල තිස්සා නම් ස්ත්‍රියගේ හිස මත්තෙහි බහාලීය. ඕ තොමෝ ටික කලකින් කළුරිය කොට ප්‍රේත යෝනියෙහි ඉපදී, තමන්ගේ අකුසල කර්ම බලයෙන් පස් වැදෑරුම් දුක් අනුභව කරයි. ඒ පස් වැදෑරුම් දුක් වනාහී දේශනා පෙලෙන්ම ප්‍රකාශ වේ. එක් දවසක් ඒ ප්‍රේතිය සැන්දා කාලය ඉක්ම ගිය කල්හි ගෙයි පිටිපස නහමින් සිටි තිස්සා නම් ස්ත්‍රියට තමන් දැක්වීය. ඒ ප්‍රේතිය දැක තිස්ස නම් ස්ත්‍රිය -
35. නිර්වස්ත්‍ර වූ විරූප වූ ඉතා බියකරු දැකුම් ඇති රූපයකින් යුතුව දුගඳ වූ, කුණුගඳ හමන ශරීරයකින් යුතුව, හාත්පස නිල මැස්සගෙන් ගැවසි ගති, මෙතැන සිටින්නා වූ තී කවරී ද?

36. පෙර ජන්මයේ මම මත්තා නම් වීම්. ඔබ තිස්ස නම් වූවාය. ඔබගේ සම හිමියා ඇත්තේ වීම්. පව්කම් කොට මේ මිනිස් ලොවින් ප්‍රේත ලෝකයට ගියෙමි.
එහි **අහං මත්තා තුවං තිස්සා** - මම මත්තා නම් වීම් ඔබ තිස්සාය. **පුරෙ** - පෙර ආත්ම භාවයෙහි - තෙ - යනු ඔබගේ ස්වාමියාගේ සම බිරිඳ (සපත්නී) වූයෙමි යන අර්ථයි. නැවත තිස්ස විචාළාය.
37. කයින් වචනයෙන් සිතින් කවර අකුසල කර්මයක් කළේ ද? කවර නම් කවර නම් කර්මය විපාකයක් හේතුවෙන් ප්‍රේත ලෝකයට ගියේ ද?
යන ගාථාවෙන් කරන ලද කර්මය විචාළාය. නැවත මිත්තා -
38. ක්‍රෝධ ඇත්තියක්ව ද, ඵරුස බස් කියන්නියක්ව ද, ඊර්ෂ්‍යා කරන්නියක්ව ද මසුරු තැනැත්තියක්ව ද, කෛරාටික පැවතුම් ඇත්තියක්ව ද විසුයෙමි. මම නිරර්ථක වචන කියා ප්‍රේත ලෝකයෙහි උපත ලැබීමි.
එහි **චණ්ඩී** - ක්‍රෝධ ඇතී, **ඵරුසා** - ඵරුස වචන - **ආසිං** - කියන්නියක් වූයෙමි. **තාහං** ඒ මම**. දුබ්භාසිතං** - නරක වචන - නිරර්ථක වචන, මෙයින් මතු වචන හා ප්‍රතිවචන වශයෙන් ගාථා පැවැත්වීය.
39. යම්සේ තී ක්‍රෝධ කරන්නියක් වී ද? ඒ සියල්ල මමත් දනිමි. තිගෙන් අනිකක් විචාරමි. කවර කර්මයක් හේතු කොට ගෙන කසල පස්වලින් සිරුර ගැවසුනේ වේ ද?
40. තී ඉස් සෝදා නහා පිරිසිදු ඇඳුම් ඇඳ ලස්සණට සැරසුනාය. මම ද ඔබට වඩා වැඩියෙන් අලංකාර ඉතා (ලස්සනට සැරසුනේ වෙමි.)
41. මා බලා සිටිය දී ම ස්වාමියා සමග කථාකළාය. ඒ දුටු මගේ හිත ඊර්ෂ්‍යාවෙන් පරිපීඩිත ක්‍රෝධය උපන්නේය.
42. එහෙයින් කුණු පස් ගෙන තිට පිටුපසින් සිට තිගේ ඔළුවේ සිට දැමීමි. ඒ අකුසල කර්ම විපාකයෙන් කසළ පස්වලින් ගැවසුණු ශරීර ඇත්තියක් වීමි.
43. ඒ සියල්ල මම දනිමි. තිගෙන් අනිකක් විචාරමි. කවර හේතුවක් නිසා කැසිම් රෝගයකින් පෙළෙන්නේද?
44. බෙහෙත් ගෙනෙන්නට අපි දෙදෙන වනයට ගියෙමු. ඒ බෙහෙත් රැගෙන ආවෙහිය. මම කසඹිලියා ගෙඩි ගෙනයෙමි.
45. තොපට නො පෙනෙන්නට ඒ කහඹිලියා ගෙඩි තිගේ ඇඳේ හාත්පස විසුරුවා දැමීම ඒ අකුසල කර්මයෙන් විපාක හේතුවෙන් කැසීම් රෝගයෙන් පෙළෙමි.
46. ඒ සියල්ල මම දනිමි. අනෙක් කරුණක් අසමි. ඔබ නග්න වූයේ, නිර්වස්ත්‍ර වූයේ කවර අකුශල කර්මයකින් ද,
47. ඤාතීන්ගේ මිත්‍රයන්ගේ සමාගමක් විය. සැමියා සමග තී එහි යන්ට සැරසුනාය. මට එහි ආරාධනාවක් නොවීය.
48. ඒ උත්සවයට තිට ඇඳන් යාමට තිබු වස්ත්‍රයක් තී නොදැනුවත්ම මම සොරා ගතිමි. ඒ අකුසල කර්මයාගේ විපාකයෙන් මම නිර්වස්ත්‍ර වූයෙමි.
49. තී මගේ වස්ත්‍රයක් සොයාගත් බව ආදී සියල්ල මම දනිමි. වෙනත් කරුණක් විචාරමි. තී දුගඳ හමන්නී කිනම් අකුසල කර්මයකින් ද?
50. තීගේ සුවඳ ද්‍රව්‍යයන් ද, මා හැඟි වූ මල් මාලාවක් ද, තිගේ සුවඳ විලෙවුන් ද අශුචි වලෙක මම දැමුවෙමි. ඒ පාප කර්මය මා විසින් කරන ලදී. 51. ඒ අකුසල කර්මය හේතු කොට ගෙන දුගඳ හමන සිරුරක් ඇත්තියක් වීම්
52. අනිකක් ද තිගෙන් විචාරමි. කවර හේතුවකින් දුප්පත් වූයේ ද?
53. මේ ගෙයි යම් ධනයක් තිබුනේ නම් එය අප දෙදෙනාට සමාන විය. දාන වස්තුව (ධනය) ගෙදර ඇති කල්හි තමන්ට පිහිට පිණිස පිනක් නො කළේය. ඒ කර්ම විපාකයෙන් මම දුප්පත් වීමි.
54. එකල්හිම තී මට ඒ දවස්වලට මෙසේ කීය. පව්කම් සේවනය කිරීමෙන් සුගතියකට යාම ලෙහෙසි නොවේ.
55. තී මා නො මගින් නොවැළකුවෙහිය. මට ඊර්ෂ්‍ය කළාය. වෙනස්කම් කළාය. ළාමක වූ පාප කර්මයන්ගේ දරුණු වූ විපාකයක් වේ ද එය දැන් බලව.
56. තිගේ වැඩකාරියන් ආභරණ වූයේ ද ඒ ආභරණත් මෙහෙකාරියෝත් දැන් වෙනත් අය පරිභෝග කෙරෙති. සම්පත් වූ කලි සදාකාලික නොවේ.
57. දැන් පුතාගේ පියා සල්පිලෙන් ගෙදර එන්නේය. තිට කිසිවක් දෙන්නේ නම් යෙහෙක ඔහු ගෙදර එන තෙක් කොහේවත් නො ගොස් රැදී සිටින්න.
58. මම නිර්වස්ත්‍ර වූ, විරූපී වූ, ඉල්පීගිය නහර වැල් ඇති, අයෙක් වෙමි. මෙය ස්ත්‍රීන්ට ලජ්ජාවට කාරණයෙකි. එ නිසා දරුවාගේ පියා මා නො දකීවා.
59. එසේ නම් යමක් හේතුකොට ගෙන ඒ දුකින් මිදී සමෘද්ධියට පත්වන්නී ද? සුවපත් වන්නී ද? එබඳු වූ කුමක් තොපට දෙම් ද? කිනම් උපකාරයක් කරන්නෙම්ද?
60. භික්ෂු සඞ්ඝයා වෙනුවෙන් සතර නමක් ද, පුද්ගලයන් හැටියට සතර නමක් ද, භික්ෂූන් වහන්සේලා අට නමක් සඳහා දානයක් දී ඒ පින් මට අනුමෝදන් කරනු මැනවි. එකල්හි මම දුකින් මිදී සමෘද්ධියට පත්වන්නෙමි. සියලු කාමයන්ගෙන් සම්පූර්ණ වන්නෙමි.
61. එය මැනැවැයි ඇය පිළිගෙන - භික්ෂූන් අට නමක් වඩමවා දානයක් දුන්නීය. වස්ත්‍රයක් රෙදිපිළි ද පූජා කොට ඇයට ඒ පින් අනුමෝදන් කළාය.
62. ඒ පින් පෙත් එළ වූ කල්හිම විපාකයන් පහළ විය. මේ දක්ෂිණාවේ ප්‍රතිඵල වශයෙන් දිව්‍ය භෝජන සමාන වූ ආහාර ද පැන් ද, ඇයට පහළ විය.
63. ඉන්පසුව ඈ පිරිසිදු වූවා උතුම් කසීසළු දරන්නියක් මෙන් දිව්‍ය වස්ත්‍ර හැඳ පෙරවුවාය. විසිතුරු වූ වස්ත්‍රාභරණයන්ගෙන් සැරසී. සපත්නී (තිස්සා) වෙත එළඹියාය.
64. ඉතා විශිෂ්ඨ වූ ශරීර වර්ණයෙන් ප්‍රදේශය බබළවමින් සිටින්නීය. ඕසධී තාරකාව මෙන් සියලු දිසාවන් බබළවන මෙබදු ශරීරයක්
65. තිට කවර කුශල කර්මයකින් ලැබෙන්නේ ද? කවර හේතුවකින් ඔබට සියල්ල සමෘද්ධ වන්නේ ද? ප්‍රිය වූ යම් සම්පතක් වේ ද ඒ සියල්ල ඔබට පහළ වේ.
66. මහානුභාව වූ දෙවඟන! ඔබෙන් මෙය විචාරමි. මෙපරිද්දෙන් දිලිසෙන, වර්ණවත් වූ ශරීරයක් ලබන්න මිනිසත් බවෙහි දී ඔබ කිනම් කුසල කර්මයක් කළෙහි ද? ඔබගේ වර්ණයෙන් සියළු දිසාවන් බැබළෙයි.
67. එකම අයෙක් සැමියා කොට සිටි මම මත්තා ය. ඔබ තිස්සාය. පෙර කරන ලද අකුසල කර්ම නිසා මම ප්‍රේත ලෝකයේ උපන්නෙමි.
68. නැගණිය තී විසින් දෙන ලද දානමය පින්කම හේතුකොට ගෙන, බිය නැතිව සතුටුවෙමි. සියලු නෑයන් සමගින් බොහෝ කාලයක් ජීවත් වෙව.
69. සුන්දරිය ලෝභ ද්වේෂ සහිත වූ මසුරු මලය දුරුකොට, මෙහිදී ධර්මයේ හැසිර දන් දී සෝක රහිත වූ, රජස් නැති, දිව්‍යස්ථානය වූ, වයසෙහි පවත්නවුන්ට වාසස්ථාන වූ, දෙව් ලොවට නින්දා නැතිව පැමිණෙව.
එහි **සබ්බං අහම්පි ජානාමි යථා ත්‍වං චණ්ඩිකා අහු **- ඊර්ෂ්‍යාවෙන් ද, ඵරුස වචන කියමින් ද, සිටි ඔබ විසින් කියන ලද සියලු දේ මම දනිමි. ක්‍රෝධයෙන් ද, ඵරුස වචන කියමින් ද ඊර්ෂ්‍යාවෙන් ද, මසුරු බවින් ද, කෛරාටිකකමින් ද යුක්ත වූයේය. **අඤ්ඤඤ්ච චො තං පුච්ඡාමි** - අනෙක් කරුණක් ඔබගෙන් දැන් විමසමි. **කෙනාසි පංඝු කුණ්ඨිතා** - කවර කර්මයකින් කසළ පස්වලින් ආකීර්ණ වී සිටින්නේ ද? මුළු සිරුර පුරා පස් විසිරි ඇත යන අර්ථයි.
**සීසං නහාතා** - හිස සහිත නහා - **අධිමත්තං** - අධිකතර **සමලඞ්කත තරා** - මනාකොට, වැඩියක්කොට අලඞ්කාරව සැරසුනි, **අධිමත්තා** යනු ද ඒ, අතිශයින් මත් වී, මානයෙන් මදයෙන් මත් වී, මාන්නයෙන් පෙළී යන අර්ථයි. **තයා** යුෂ්මතිය, **සාමිකෙන සමන්තයී** - ස්වාමියා සමග සුවදුක් ආගිය තොරතුරු ආදිය කථා කළාය.
**ඛජ්ජසි කච්ඡුයා** - කැසීම් රෝගයෙන් කසන්නේය අර්ථයි. **භෙසජ්ජහාරී **- බෙහෙත් සොයන්නේ ඖෂධ හාරන්නී, **උභයො** - දෙදෙනා ඔබ ද මා ද යන අර්ථයි. **වනං **යනු - කැලය **ත්‍වංචභෙසජ්ජ මාහරි** - ඔබ වෙදුන් විසින් කියන ලද පරිදි තමන්ට උපකාර වන්නාවූ බෙහෙත් ගෙන ආවාය. **අහම්පි කපි කච්ඡුනො** - මම වනාහි දුක් ස්පර්ශ ගෙන දෙන්නා වූ කහඹිලියා ගෙඩි ගෙනාවෙමි. කහඹිලියා තමන් සැඟවී යයි කියයි. එහෙයින් කහඹිලියා තමන් විසින්ම සඟවා ගෙන ආ බව කියයි. **සෙය්‍ය ත්‍යාහං සමොකිරි** - තෙපි නිදා ගන්නා වූ සයනයෙහි මම කහඹිලියා කොළ සහ ගෙඩි හැම තැන විසිරවීමි.
**සහායානං** - මිත්‍රයන්ගේ **සමයො** - එක් රැස්වීම, **ඤාතීනං** - බන්ධු වරයින්ගේ නෑයින්ගේ, **සමීති** - රැස්වීම්, එකතුවීම, **ආමන්තිතා** - මල සම්මත වසයෙන් ආරාධනා කිරීම, **සසාමීති** - සපත්නිය සහ ස්වාමී පුරුෂයා **නො ච ඛො අහං** - මම ආරාධනාවක් නො ලද්දේ වෙමි. **දුස්සන්ත්‍යාහං** - මම තොපගේ සාරියක් - **අනුපාදිං** - සොර සිතින් ගෙන සැඟවීම්
**පච්චග්ඝං** - අළුත් වටිනා වූ (මහාර්ග වූ) **අතාරෙසිං **- බහාලීම්, **ගූථගන්‍ධිනී** - අසුචි ගඳ හමන්නේය.
**යං ගෙහෙවිජ්ජතෙ ධනං** - මේ ගෙදරට යම්කිසි ධනයක් ලැබී ද එය ඔබට ද මට ද දෙදෙනාටම සමාන විය. සමසේ බෙදීම් වූයේය. **සන්තෙසු **- දකින්නාවූම **දීපං **- පිහිටියේය. පින්කම් සඳහා කියයි.
මෙසේ ඒ ප්‍රේතී තොමෝ තිස්සා විසින් විචාරණ ලද අර්ථය ප්‍රකාශ කරත් **තදෙවමං න්‍වන්ති** ආදිය කීයේය. එහි **තදෙව** යනු එකල්හි මම මනුෂ්‍යාත්මභාවයේ සිටි කාලයෙහිම, **තථෙවා **කියා ද පාඨයකි. යම්සේ මේ කාලයෙහි මෙසේ උපන්නෙමි යන අර්ථයි. **මං** තමන් දක්වයි. **ත්‍වං** - යනු තිස්සා දක්වයි**. අවච** - කීවාය. යම් සේ එය දැක්විමට කීවේ ද? **පාපකම්මං** - අතීතය කියන ලදී. **පාප කම්මානි** - ඔබ පාප කර්මයන්ම කළෙහිය. පව්කම්වලින් වනාහි යහපත් ප්‍රතිවිපාක නො ලබයි. ඉක්බිති අයහපත් ප්‍රති විපාකම ලැබෙයි. යම් සේ මම පෙර මෙසේ කීවේ ද? අවවාද දුන්නේ ද එය එසේම කියයි. එය අසා තිස්සා **වාමතො මං ත්‍වං පච්චෙසි”** ආදී වශයෙන් ගාථා කීහ.
එහි **වාම තො මං ත්‍වං පච්චෙසි** - විරුද්ධ වසයෙන් ඔබ මා අවබෝධ කළෙහි. ඔබ හිතෛෂීව කී දේ පැසසිය යුතු කරුණක් කොට නොගත්තෙහි. **මං උසුයසි**. මට ඊර්ෂ්‍යා කළාය. මා නො ඉවසුවාය. **පස්ස පාපාත කම්මානං විපාකො හොති යාදිසො** - පාප කර්මයන්ගේ විපාකය යම් සේ භයානක වේ ද? එය ප්‍රත්‍යක්ෂ වශයෙන් දකිමියි කියයි.
**තෙචඤ්ඤෙ පරිවාරෙන්ති** ඔබගේ ගෙදර දාසියෝ, (ඔබ විසින් පෙර පරිහරණය කරන ලද ආභරණයෝ ද), ආභරණ ද, ඔබ විසින් පෙර පරිහරණය කරන ලද අනෙක් දේ වෙනත් පිරිවර ජනයා ද පරිභෝග කරත්. මෙහි ලිඞ්ග විපර්යාසය කියන ලදී. **න භොගා හොන්ති සස්සතා -** වස්තු සම්පත් ස්ථිර නො වන්නේය. අනිස්තිරය - එක් තැනක නො පිහිටයි - මියයන විට හැරදමා යයි. එහෙයින් ඒ පිළිබඳව ඊර්ෂ්‍යාව මසුරුවීම ආදිය නො කළයුතුය.
**ඉදානි භූතස්ස පිතා** - දැන් භුතයාගේ, මගේ පුතාගේ පියා කෙළෙඹියා**, ආපණා** - වෙළදසැලින් ගෙදර එන්නේය. **අප්පෙව තෙ දදෙකිඤ්චි** - කෙළෙඹියා, ගෙට ආවායින් පසුව නුඹට දිය යුතු යම් වස්තුවක් දෙනු ඇත. **මාසු තාව ඉතො අගා** - මේ ගෙදර පිටුපසින් ඉවතට නො යන්නැයි අනුකම්පාවෙන් කීවාය.
එය අසා ප්‍රේතිය තමාගේ අදහස ප්‍රකාශ කරමින් “නග්ගා දුබ්බණ්ණ රූපාම්හි” ආදී ගාථාව කීහ. එහි **කොපීන මෙතං ඉත්‍ථං** මේ නග්න වූ දුර්වර්ණ වූ කෘශ වූ රූපාදියෙන් යුක්ත වූ ස්ත්‍රීන්ගේ නග්න බව සිටීම වළක්වයි. **මාං භූතා පිතාද්දසා** එහෙයින් භුතයාගේ පියා කෙළඹියා මා නොදකීවා. ලජ්ජාවෙන් යුක්තව කීය.
එය අසා හටගත් අනුකම්පාව දයාව ඇතිව **හන්‍දකිං තාහං දම්මී** - යන ගාථාව කීය. **හන්‍දා** - උද්‍යොගාත්‍ථියෙහි නිපාතයි. **කින්නාහං දම්මි** - මම ඔබට කුමක් දෙම් ද, වස්ත්‍ර ද නැත්නම් ආහාර ද, **කිං වා තෙධ කරොම්‍යහ** මේ කාලයෙහි කුමක් හෝ අන්‍ය වූ උපකාරයක් කරන්නෙමි.
එය අසා ප්‍රේතිය, **චත්තාරො භික්‍ඛු සඞ්ඝතො** ආදී ගාථා කීහ. එහි **චත්තාරො භික්‍ඛු සඞ්ඝතො චත්තාරො පුන පුග්ගලා** - භික්ෂුන් වහන්සේලා සඞ්ඝයා වසයෙන් සතර නමක් ද පුද්ගලයන් වසයෙන් සතර නමක් ද මෙසේ භික්ෂූන් අට නමක් ගෙන්වා කැමති පරිද්දෙන් වළඳවා - මා උදෙසා මට පින් පෙත් දෙනු මැනවි. **තදාහං සුඛිතං හෙස්සං** - යම් කලෙක ඒ දක්ෂිණාව මට උදෙසයිද? එකල්හි මම සුවපත් වී සියළු කාමයන්ගෙන් සමෘද්ධ වන්නෙමි.
ඒ අසා “තිස්සා” ඒ කාරණය තමන්ගේ ස්වාමීයාට කියා, දෙවන දවසෙහි භික්ෂූන් අට නමක් වළදවා, ඇයට පිං අනුමෝදන් කළහ. ඕ තොමෝ එකෙණෙහිම දිව්‍ය සම්පත් ලැබ නැවත තිස්සා වෙත එළඹියාය. එහි අර්ථය දැක්වීමට සංගීති කාරකයෝ **සාධුතිසා පටිස්සුත්‍වා** ආදී ගාථා කීහ.
“තිස්සා” වෙත එළඹ සිටියේම තිස්සා නැවත, **අභික්කන්තෙ න වණ්ණෙ**න ආදී ගාථා තුනකින් විචාළහ. **අහම්මත්තානි** - ආදී ගාථා තමන්ට කියා **චිරංජීවාහි** ආදී ගාථාවලින් ඇයට අනුමෙවෙනි කතා කොට, **ඉධ ධම්මං චරිත්‍වා** - ආදී ගාථාවලින් අවවාද දුන්නීය. එහි **තව දින්නො** - ඔබ විසින් දෙන ලද, **අසොකං විරජංමානං** සෝකභාවයෝ නිශ්ශෝක වී, සෝක රහිත වූ වහවැලි (දහඩිය) නැති බැවින් රජස් සහිත වූ දෙව්ලොව, මේ සියල්ල දිව්‍ය ලෝකය සඳහා කියන ලදී. **ආවාසං** නිවාස ස්ථානය. **වසවත්තීනං** - දිව්‍යමය ආධිපත්‍යයෙන් තමා වශයෙහි පවත්වන්නන්ට වාසභූමි වූ, **සමූලං** - ලෝභ ද්වේෂ, සහිත මසුරු බව මූල නම් වේ. **අනින්‍දිතා** නින්දා නොකොට පැසසීය. ප්‍රසංසා කටයුතු - **සග්ගමුපෙහි ඨානං** - රූපාදී පඤ්චකාම සම්පත්තියෙන් අග්‍රහෙයින් ස්වර්ග යයි නම් ලද, දෙව්ලොව පැමිණේව, සුගතියට අරමුණු කොට යවයි. (ස්වර්ග පරායන) යන අර්ථය. සෙස්ස කියන ලද්දේමය.
ඉක්බිති තිස්සා මේ ප්‍රවෘත්තිය කෙළෙඹියාට කියන ලදී. කෙළෙඹියා භික්ෂූන්ට කීහ. භික්ෂූහු භාග්‍යවතුන් වහන්සේට කීහ. භාග්‍යවතුන් වහන්සේ එය අර්ථෝත්පත්ති කොට ගෙන පැමිණි පිරිසට මේ ධර්මය දේශනා කළ සේක. එය ඇසු මහාජනයා සංවේගයට පත්ව මසුරුමල හැරපියා දාන ශීලාදියෙහි නිරත වී සුගතියට ගමන් ඇරඹීය.
**“කාළි දුබ්බණ්ණ රූපා”** යන මේ ප්‍රේතවස්තු දේශනාව ශාස්තෲන් වහන්සේ ජේතවන විහාරයෙහි වැඩ වාසය කරන්නේ, “නන්දා” නම් ප්‍රේතියක් අරබයා දේශනා කළ සේක. සැවැත් නුවරට නුදුරෙහි එක්තරා ගමක නන්දසේන නම් උපාසකයෙක් විසීය. හේ ශ්‍රද්ධාවත්හ, ප්‍රසන්නයහ, ඔහුගේ භාර්යාව නන්දා නමි. ඈ සැදැහැයෙන් තොරය. අප්‍රසන්න පැවතුම් ඇත්තීය. මැසිරිය, සැඩය, ඵරුස වචන කියයි. ස්වාමියාට අගෞරව කරන්නීය. නැන්දනියට සෙරිය කියා ආක්‍රෝශ කරන්නීය. පරිභව කරන්නීය. ඕ කෙටි කලකින් මිය ගොස් ඒ ගමට නුදුරෙහි හැසිරෙන ප්‍රේතියක් වී ප්‍රේත යෝනියෙහි උපන්නීය. එක් දවසක් නන්දසේන උපාසකයා ගමින් නික්ම යද්දී නුදුරෙහි දී ම ලඟම වූ තැනක සිට තමන් දැක්වූවාය. හෙතෙම ඇය දැක,
කළු වූ දුර්වර්ණ වූ ශරීර ඇති, රළු දේහයක් ඇති, පිඟුවන් ඇස් ඇති, කළු දත් ඇති, තී මනුෂ්‍ය ස්ත්‍රීයක් යයි මම නො සිතමි.
යන ගථාව කීහ. එහි **කාලී - **කළු පැහැය. දැවුණු අඟුරක් සේ වර්ණ වූයේය, **ඵරුසා** - ගොරෝසු ශරීර ඇති, **භීරු දස්සනා** බිය උපදවන දැකුම් ඇති, සර්පයකු සේ බියකරු **භීරුදස්සකා** - යනු ද පාඨයකි. දුර්වර්ණ වූ දැකුම් ඇත්තී, නපුරු දැකීම් ඇති, දැකීමට නුසුදුසු යන අර්ථයි. **පිඞ්ගලා** - ගිනිදළු පැහැ ඇස් ඇත්තී, **කළාරා** - කළු පැහැ ගැන්වූ දත් ඇති, **න තම්මඤ්ඤාමි මානුසී** - මම ඔබ මිනිසකු යයි නො හඟිමි. ප්‍රේතියක් යයි සිතමි යන අදහසයි. එය අසා ප්‍රේතිය තමන් ගැන පවසන්නේ, මේ ගාථාව කීවාය.
නන්දසේනය, මම පෙර ජාතියෙහි නුඹේ භාර්යාව වූ නන්දා වෙමි. පව්කම් කොට මිනිස් ලොවින් චුතව ප්‍රේත ලෝකයට පැමිණියේ වෙමි.
එහි, **අහං නන්‍දානන්‍දසෙනා** - ස්වාමී වූ නන්දසේනය: මම නන්දා වෙමි, **භරියා තෙ පුරෙ අහුං** - (මගේ) පෙර ජාතියෙහි ඔබගේ භාර්යාව වීම්. එයින් මතු
ඔබ කයින්, වචනයෙන්, මනසින්, කිනම් අකුසලයක් කළේ ද? කවර නම් කර්මයක විපාකයෙන් මෙසේ ප්‍රේත ලෝකයෙහි උපන්නේ ද?
එම උපාසකයාගේ විචාරීමට ඕ මේ ගාථාවලින් පිළිතුරු දුන්නාය.
මම ක්‍රෝධයෙන් යුක්ත වීමි. රළු බස් කියන්නියක් වීම්. නුඹ කෙරෙහි ගරු නොකරන්නියක් වීම්, මම ඒ නිරර්ථක ක්‍රියාවන් නිසා මිනිස් ලොවින් ප්‍රේත අපායට පැමිණියෙමි.
නැවත ඒ උපාසකයා කියන්නේ
එබැවින් පිට උතුරු සළුව දෙමි. මේ වස්ත්‍රය හැඳ ගනුව, මේ වස්ත්‍රය හැඳගෙන එව, තී ගෙදරට පමුණු වන්නෙමි.
වස්ත්‍ර ද ආහාර පාන ද ගෙට ගිය පසු තිට ලැබේ. තිගේ පුතුන් ද, තිගේ යෙහෙළියන් ද දැකීමට පුළුවන.
එවිට ඈ -
ඔබ විසින් අතින් අතට දෙන ලද්දක් මට නො ලැබෙයි. පහ වූ කෙලෙස් ඇති, බහුශ්‍රැත වූ සීල සම්පන්න වූ භික්ෂූන් වඩමවා.
ආහාර පානාදියෙන් සන්තර්පනය කරව, (භික්ෂූන්ට පුජා කරව) එයින් ලැබෙන පින් මට අනුමෝදන් කරව, එකල්හි මම සියලු කාමයෙන් සමෘද්ධව සුවපත් වන්නෙමි.
එයිනික්බිතිව,
හෙතෙම මැනවැයි පිළිගෙන මහත් වූ දන් පැවැත්වීය. ආහාර පාන වර්ග ද යුතු දේ ද රෙදි පිළි ද සෙනසුනු ද ඡත්‍ර ද සුවඳ මල් මාලා ද, නන් වැදෑරුම් පාවහන් ද, පිළියෙළ කොට
වීතරාගී වූ බහුශ්‍රැත වූ සුපේශල වූ සිල්වත් වූ, භික්ෂූන් වැඩමවා පූජාකොට භික්ෂූන් සතප්පවා ඒ කුශලයන් අනුමෝදන් කළේය.
එසේ පින් උදෙසූ විටම ඇයට විපාක ලැබිණ. ආහාර පාන ආදීය දන් දීමේ විපාක ඵලය මෙසේ වේ.
එයින් පසුව නැහැමෙන් පිරිසිදු වූ ශරීර ඇතිව, හඳනා ලද පිරිසිදු වස්ත්‍ර ඇතිව, කසී සළුවලටත් වඩා උතුම් වස්ත්‍ර හැඳ, සැමියා වෙත එළඹීයාය.
සඞ්ගීති කාරකයන් විසින් ගාථා සතරක් කියන ලදී.
පින්වත් දෙව්දුව! යම් බඳු වූ තී බැබලෙන්නා වූ ශරීර වර්ණයෙන් ඕසධී තරුව මෙන් සියළු දිසාවන් බබුළුවමින් සිටින්නෙහිය.
කවර හේතුවකින් තීගේ මෙබඳු වූ ශරීර වර්ණයක් ඇති වී ද? කවර කුශලා නිසංශයකින් මෙබඳු යහපත් පල ඇතිවීද? තිගේ සිත් පිනවන මේ භෝග සම්පත් කෙසේ උපදී ද?
මහානුභාව දේවිය! තිගෙන් විචාරමි. මිනිස් ජීවිතයේ දී කිනම් පිනක් කරන ලද්දේ ද කවර කුශල හේතුවකින් මෙසේ දිලිසෙන ආනුභාව ඇත්තී ද? තිගේ ශරීර වර්ණය සියළු දිසාවන් බබුළුවයි.
නන්දසේනය! (මගේ) පූර්ව ජාතියෙහි ඔබගේ බිරිඳ වූ නන්දා මම වෙමි. පාප කර්මයන් කොට ප්‍රේත ලෝකයට ආවෙමි.
ඔබ විසින් දෙන ලද දානයෙන් දුන් කුසල් අනුමෝදන්ව බිය නැත්තෙක් වීමි. ගෘහපතිය ඔබ සියළු ඤාතීන් සමග බොහෝ කාලයක් ජීවත් වේවා!
ගෘහපතිය! ලෝහ ද්වේශ ආදී මසුරු මල දුරුකොට මෙහිදී ධර්මයෙහි හැසිර දන් දී ශෝක රහිත වූ රජස් නැත්තා වූ, තමා වසයෙහි පවත්නවුන්ට වාසස්ථාන වූ, ස්වර්ග යයි කියන ලද දෙව්ලොවට නින්දා නැතිව පැමිණෙව.
උපාසකයාට ප්‍රේතිය විසින් කියන ලද පිළිතුරු ගාථාය.
එහි **දානංවිපුල මාකිරි** - දක්ෂිණාර්භයන් නමැති ක්ෂේත්‍රයේ, දෙය්‍ය ධර්ම නමැති බීජ වපුරන්නාක් මෙන් මහා දන් පැවැත්වීය. ඉතිරිය අනෙක් වස්තු සමානය,
මෙසේ ඕ තොමෝ තමන්ගේ දිව්‍ය සම්පත්තිය හා එයට අදාළ කරුණු නන්දසේනට පහදා දී තමන් වසන තැනටම ගියාය. උපාසක තෙමේ ඒ ප්‍රවෘත්තිය භික්ෂූන්ට දැන්වීය. භික්ෂූහු භාග්‍යවතුන් වහන්සේට දැන්වූහ. භාග්‍යවතුන් වහන්සේ එය අර්ථෝත්පත්ති කොට ගෙන පැමිණි සිටි පිරිසට ධර්ම දේශනා කළහ. ඒ දේශනා තොමෝ මහා ජනයාට සාර්ථක වූයේය.
**“අලඞ්කතො මට්ටකුණ්ඩලී**” මෙම කථා වස්තුව ශාස්තෲන් වහන්සේ ජේතවනාරාමයෙහි වැඩ වාසය කරන කල්හි මට්ටකුණ්ඩලී දේවපුත්‍රයා අරභයා වදාළ සේක. එහි කිවයුතු යමක් වේ නම් එය පරමත්‍ථ දීපනී නම් වූ විමාන වත්‍ථු වර්ණනාවේ කියන ලද්දේමය. එහෙයින් එහි කියන ලද ආකාරයෙන් දත යුතු
මෙහිද මට්ටකුණ්ඩලී දේව පුත්‍රයාගේ විමාන දේවතා භාවය ආදිය ද විමාන වස්තු පාළියෙහි සඞ්ග්‍රහ වීය. යම්හෙයකින් ඒ දේව පුත්‍රයා අදින්න පුබ්බක බ්‍රාහ්මණයාගේ පුත්‍ර ශෝකය උපයෝගී කොටගෙන සොහොනට ගොස්, ආදාහන කල තැනට කැටුව ගොස්, හඬන්නහුගේ ශෝකය පහකිරීම සඳහා තමන්ගේ දේවරූපය ප්‍රදර්ශනය කරවා, රත් සදුනෙන් ආලේප කළ ගාත්‍රා ඇතිව දෙ අත් පිටුපසට බැදගෙන හඬන දුකින් මැඩුණු ප්‍රේතයකු මෙන් තමන් දැක්වීය. මනුෂ්‍යාත්ම භාවයෙන් පහවී ප්‍රේත ආත්ම භාවයක් ලැබීයයි ඒ කථාව ප්‍රේත වස්තු පාලියෙහි ද සංග්‍රහ කර දක්වන ලද්දේ යයි දත යුතුයි.
**“උට්ඨෙහි කණ්හ කිං සෙසි**” - මේ කථා වස්තුව ශාස්තෲන් වහන්සේ ජේතවන විහාරයෙහි වැඩ වසන්නේ එක්තරා පුතෙකු මළ උපාසකයකු අරභයා වදාළ සේක. සැවැත් නුවර වැසි එක්තරා උපාසකයකුගේ පුතෙක් කාලක්‍රියා කළහ. හෙතෙම එම ශෝකයෙන් මඩනා ලද්දේ ස්නානය නොකරයි. ආහාර නොගනියි. රැකියාවෙහි නොයෙදේ. බුද්ධෝපස්ථානය සඳහා නොයයි. හුදෙක් දරුව! පිය පුත්‍රය මා හැර කොහි ගියේ ද කියමින් වැළපේ. ශාස්තෲන් වහන්සේ උදැසන කාලයේ ලොව දෙස බලන්නේ ඔහුට සෝවාන් ඵල ලැබීමට ඇති හේතු වාසනා දැක, දෙවන දවසේ භික්ෂු සංඝයා විසින් පිරිවරන ලදුව සැවැත්පුර පිඬු පිණිස හැසිර, කරන ලද බත් කිස ඇත්තේ භික්ෂූන් පිටත් කර යවා ආනන්ද තෙරුන් දෙවැනි කොට ගෙන ඒ උපාසකයාගේ ගෙදරට වැඩම වූහ. බුදුන් පැමිණි බව උපාසකයාට කීය. ඉක්බිති ගෙදර මිනිස්සු ගේ තුළ ආසන පනවා ශාස්තෲන් වහන්සේ වඩා හිදුවා උපාසකයා අල්වාගෙන ශාස්තෲන් වහන්සේ සමීපයට ආහ. එකත් පසෙක හුන් උපාසකයා දෙස බලා උපාසකය! පැරණි නුවණැත්තෝ පණ්ඩිතයන්ගේ කථාව අසා මළ දරුවා ගැන ශෝක නො කළාහු යයි වදාරා ඔහු විසින් අයදින ලදුව අතීත කථාව ගෙන හැර දැක්වීය.
යටගිය දවස ද්වාරතී නගරයේ දස බෑ රජ කෙනෙක් වූහ. වාසුදේව, බලදේව, චන්ද දේව, සුරිය දේව, අග්ගිදේව, වරුනදේව, අජ්ජුන, පජ්ජුන, ඝත පණ්ඩිත - අඞ්කුර යන මොව්හු වූහ. ඔවුන් අතුරෙන් වාසුදේව මහරජුගේ පුතා කළුරිය කළේය. ඒ හේතුවෙන් රජු ශෝකයෙහි ගිලුනේ සියලු කාර්යයන් අත්හැර ඇඳක ඇඳිලි බැඳගෙන විලාප කියමින් හොත්තේය. එකල ඝත පණ්ඩිත තෙමේ මෙසේ සිතීය. මා හැර වෙන කිසිවෙක් මගේ සහෝදරයාගේ ශෝකය අත්හරවන්නට සමර්ථ නොවේ. උපායකින් ශෝකය දුරු කරන්නෙමියි, හෙතෙම උමතු වෙසක් ගෙන සාවෙකු මට දෙව සාවෙකු මට දෙවයි කියමින් අහස බලාගෙන මුළු නුවර හැසුරුණේය. ඝත පණ්ඩිත තෙමේ උමතු වූයේ යයි සියලු නුවර කැළඹින.
එකල රෝහණෙය්‍ය නම් ඇමතියා වාසුදේව රජු සමීපයට ගොස් ඔහු සමග කථාව ආරම්භ කරමින් මේ ගාථාව කීය.
කෘෂ්ණ ගෝත්‍ර ඇති වාසුදේව රජතුමනි! නැගිටිනු මැනවි. ඔබ නිදීමෙන් කවර (වැඩක් ද) අර්ථයක් ද? නුඹගේ හදවත වැනි වූ දකුණැස බඳු වූ ස්වකීය සහෝදර වූ ඝත පණ්ඩිතයන්ගේ වාතය බලවත් වී සාවෙකු ඉල්ලමින් විලාප කියයි. කේශව නම් වාසුදේවය නැගිට බලණු මැනවි මේ ගාථාව කීහ.
එහි **කණ්හා** - වාසුදේවයන්ගේ ගෝත්‍ර නාමයෙන් අමතයි. **කො අත්‍ථො සුපිනෙන** - නිදීමෙන් තොපට කවර නම් වෘද්ධියක් වේ ද? **සකො භාතා** - එක කුස උපන් සහෝදරයා - **හදයං චක්‍ඛුඤ්ච දක්‍ඛිණං** - හදවතට ද දකුණු ඇසට ද සමාන වේ යන අර්ථයි. **කස්ස වාතා බලී යන්ති** - ඔහුගේ වරින් වර උපදින්නා වූ උම්මාද වාතය බලවත් වී ඇත්තේ වැඩෙත්, ඔහු මැඩ පවත්වත් **සසං ජප්පති** - හාවෙකු මට දියව් යයි විලාප නගති. **කෙසවො** සෝභන කෙසේ ඇති බැවින් කේශව යයි ව්‍යවහාර කෙරේ, ඔහුගේ ඒ නමින් අමතයි.
ඔහුගේ වචනය අසා යහනින් නැගිටින බව දක්වමින්, සම්බුද්ධ වූ ශාස්තෲන් වහන්සේ මේ ගාථාව වදාළහ.
කේශව නම් වූ වාසුදේව රජු ඒ රෝහිණෙය්‍ය ඇමතියාගේ වචනය අසා සහෝදර කැක්කුමෙන් පෙළන ලදුව වෙවුලමින් නැගී සිටියේය.
රජු නැගිට වහා පහයෙන් බැස ඝත පණ්ඩිතයා ළගට ගොස් දෙ අතින් ඔහු දැඩිකොට අල්ලා ගෙන, ඔහු සමග කථා කරන්නේ මේ ගාථා තුන කීහ.
කිමෙක් ද? උමතු වූවෙකු මෙන් මේ මුළු ද්වාරවතී නුවර සාවා සාවා යයි කියමින් යයි ද විලාප දෙයි ද කෙබඳු සාවකු කැමති වන්නේ ද?
රනින් කළා වූ මිනියෙන් කළා වූ, ලෝහයෙන් කළා වූ, රිදියෙන් කළා වූ සක් සිළා පබළුවෙන් කළා වූ සාවෙකු නුඹට කරවන්නෙමි.
වනය ගොදුරු කොට වෙනත් සාවෝ කැලයෙහි වසති. එවුනුන් නුඹට ගෙනෙන්නෙමි. කෙබඳු සාවෙකු කැමති වෙයි ද?

මෙහි **උම්මත්ත රූපොවා** - පිස්සකු මෙන්, **කෙවලං** - සියලු, **ද්වාරකං** - ද්වාරවතී නගරයෙහි හැසිරෙන්නේ, **සසො සසො ති ලපසි** - සාවා සාවා කියා වැළපෙයි. **ලොහමයං** - තඹ ආදී ලෝහවලින් නිම වූ, **රූපියාමයං** - රිදීයෙන් නිමකළ - යමක් කැමැත්තේ නම් කියව! කුමක් සඳහා ශෝක වෙයි ද? වෙනස් වූ කැලෑවෙහි වනය ගොදුරුකොට ඇති සාවෝ සිටිත් ඔවුන් ගෙන එම් ද? යහපත් මුව ඇත්ත. කැමති දෙයක් කියව! (ආදි වශයෙන්) හාවෙකුගෙන් ප්‍රයෝජන ඇතැයි යන අදහසින් සාවෙකු ගෙන ඒමට පැවරුවේය. එය අසා ඝත පණ්ඩිත තෙමේ, මේ අදහස කීය.
කේශව නම් වාසු දේවය! පොළව ඇසුරු කොට ඇති යම් සාවෝ සිටිත් ද ඒ සාවුන් මම නො කැමැත්තෙමි. සඳමඬලෙන් සාවෙකු කැමති වෙමි. ඒ සාවා මට ගෙන දෙව!
එහි - **ඔහරා** - පහතට ගනුව: ඒ අසා රජු නිසැකයෙන්ම, අනිවාර්යයෙන්ම සහෝදරයා උම්මත්තකු වී යයි දොම්නසට පැමිණියේ,
ප්‍රිය මළණුවනි සඳමඬලෙහි සාවා කැමැත්තෙහිය. නො පැතිය යුත්තක් පතයි. ඉතා මිහිරි ජීවිතය හරින්නෙහිය
යන ගාථාව කීහ. එහි **ඤාතිං** - බාල සහෝදරයාට අමතයි, මෙය ද අර්ථයකි. මගේ ප්‍රිය (සහෝදරයා) ඤාතියා යම් ඉතා මිහිරි වූ තමන්ගේ ජීවිතය ඔහු විසින්ම අත්හරියි සිතමි. කිසියම් නො පැතිය යුතු දෙයක් පතයි.
ඝත පණ්ඩිත තෙමේ ද රජුගේ කථාව අසා නිසසලව සිට, ඔබ සඳේ සාවා ඉල්ලා එය නො ලැබුනේ නම් මරණයට පත්වන්නේ යයි දනියි. කවර හෙයකින් මියගිය පුතා වෙනුවෙන් ශෝක කරයි. මෙහි අර්ථය නො වැටහෙන්නේ ද?
කෘෂ්ණ ගෝත්‍රවන් මහරජ යම්සේ අනුන්ට අවවාද කෙරෙයි ද? මෙසේ දන්නෙහි නම් කවර හෙයකින් පෙර මළ පුතු සඳහා අදත් සෝකවන්නේ මන්ද?
එහි **එවඤ්චෙ කණ්හ ජානාසී** - කෘෂ්ණ නම් සහෝදර මහරජ තුමනි! නො ලැබිය හැකි වස්තුවක් නම් නො පැතිය යුතුයි යන්න දන්නෙහි නම්, **යථඤ්ඤං** - මෙසේ දන්නේ නම් තමන් එය නො පිළිපදිමින් අනුන්ට අවවාද දෙන්නෙහි ද? **කස්මා පුරෙ ඔතං පුත්තං** - කවර හෙයකින් මෙයින් සාර මසකට පෙර මියගියා පුතකු සිහිකරමින් ශෝක වන්නේය යන අර්ථයි.
මෙසේ මම ඇතුල් වීථියෙහි සිටිමින් ඇසට පෙනෙන දෙයක් පැතුවෙමි. එසේ තිබියදී ඔබ නො පෙනෙන දෙයක් පතමින් ශෝක කරයි කියා ඔහුට ධර්ම දේශනා කරන්නේ,
උපන්නා වූ මගේ පුත්‍රයා නොමැරේවා යන යමක් මිනිසෙකු විසින් හෝ අමනුස්සයෙකු විසින් හෝ නො ලැබිය හැකි වේද? ඒ නො ලැබිය හැකි දේ කවර හේතුවකින් ලැබේ ද?
97. කෘෂ්ණය පරලොවට ගිය පුතෙකු සඳහා ශෝක කරයි ද? ඔහු නැවත පමුණුවා ගැනීමට මන්ත්‍ර ප්‍රයෝගයකින් හෝ, මූල බෙහෙත් බලයකින් හෝ, නානා විධ ඖෂධ වර්ගවලින් හෝ කෝටි සංඛ්‍යාත ධනයකින් හෝ නුපුළුවන් වන්නේමය යන ගාථා දෙ කීහ.
එහි **“යං**” යනු සහෝදරය! මෙසේ උපන්නා වූ මගේ පුත්‍රයා නො මැරේවා යන්න මනුෂ්‍යයකු විසින් හෝ, දෙවියෙකු විසින් හෝ, නො ලැබිය හැකිය. නුඹ නො ලැබිය හැකි දෙයක් පතයි. නො ලැබිය හැකි දෙය වනාහී නුඹ කොහෙන් ලබන්න ද? යන අදහසයි.
**මන්තා** යන්ත්‍ර මන්ත්‍රා දී ගුරුකම්වලින් හෝ **මූල භෙසජ්ජා** - මූල බෙහෙත් වර්ගයකින්, **ඔසධෙ** නානාවිධ ඖෂධ යෝගවලින් **ධනෙන වා** කෙළ සියගණනක් ධනයෙන් හෝ, මෙසේ මැරුණු යම් කෙනෙකු සදහා ශෝක කරයි ද ඔහු මේ කිසිම දේකින් නැවත පමුණුවා ගත නොහැක්කේය.
තව ද ඝත පණ්ඩිතයෝ සහෝදරය! මේ මරණය නම් ධනය හේතුකොට ගෙන හෝ ජාතිය හේතුකොට ගෙන හෝ, වලක්වාලිය නො හැක්කේමය.
බොහෝ ධන ඇත්තා වූ ද, මහත් භෝග සම්පත් ඇත්තා වූ ද, සියලු රට ඇත්තා වූ, කෙළවරක් නැති ධන ධාන්‍ය ඇත්තා වූ යම් රජ කෙනෙක් වෙත් ද ඔහු ජාතිය නිමිත්තකොට ජරාමරණ රහිතයෝ නො වූහ.
ක්ෂත්‍රියයෝය. බ්‍රාහ්මණයෝය, වෛශ්‍යයෝය, ශුද්‍රයෝය, සැඩොල් පුස්වඩු ආදීහු ද, මෙයින් අන්‍යයෝ ද, ඔවුන් සියල්ලෝත් ජාතිය නිමිතිකොට අජරාමරණ වූවෝ නො වෙති.
බ්‍රහ්මයා විසින් කියන ලද හෝ සිතන ලද, සයාකාර වූ, වේදය හදාරත් ද කියවත් ද, හෝම පුජා ආදිය කරත් ද, ජප කෙරෙද්ද, විද්‍යාඥානයෙන් යුක්ත වූ අය ද සෙස්සෝ ද අජරාමර නුවූහ.
සන්සුන් ස්වභාව ඇති, සංයම සිත් ඇති, තපෝගුණ ඇති, හික්මුණු, යම් සෘෂීහු වෙත් ද? රාගා දී පව් තවන්නා වූ යමෙක් වේ ද? ඔව්හු ද සුදුසු කාලයෙහි මේ ශරීරය හැර දමත්.
භාවනාවෙන් මඩනා ලද සිත් ඇතිව වාසය කරන්නා වූ කරන ලද නිම වූ කටයුතු ඇති, ආශ්‍රව රහිත වූවෝ ද කුශල කර්ම ක්ෂය කිරීමෙන් මේ ශරීරය හැර දමත්,
මේ ගාථා පහකින් රජුට ධර්මය දේශනා කළේය.
එහි **මහද්ධනා** - නිධන්ගත කරන ලද මහා ධනස්කන්ධයක් ඇති බැවින් බහුධන නම් වේ. **මහාභොගා** දිව්‍ය සම්පත් සමාන වූ මහත් වූ භව භෝග සම්පත්තීන්ගෙන් අනුන වූ, **රට්ඨවන්තො** - මුළු රටට ප්‍රධානියා වූ, (රජ වූ) **පහුතධන ධඤ්ඤා යෙ** - තුන් හතර අවුරුද්දකට ප්‍රයෝජන ගත හැකි පිණිස තැන්පත් කළ තැබිය යුතු වූ නිතර වැය වන ධන ධාන්‍යයාගේ කෙළවරක් නැති ධන ධාන්‍ය ඇති. **තෙපි නො අජරාමරා** - මෙසේ ඔව්හු ද මහා සම්පත් ඇති මහා මන්ධාතු මහා සුදස්සන ආදී ක්ෂත්‍රිය රජවරු ද අජරාමර නුවූහ. අන් අය ද ඒකාන්තයෙන් මරණයට පත් වේ යන අර්ථයි.
**එතෙ** - පෙර කියන ලද ක්ෂත්‍රිය රජවරු ද, **අඤ්ඤෙ** අතරක් නැතිව මෙසේ වර්ණනා භූත වූ “අම්බස්ථා” දී හුද **ජාතියා** - තමන්ගේ ජාතිය නිමිතිකොට අජරාමර නුවූහ යන අර්ථයි.
**මත්තං** දැනීම, **පරිවත්තෙන්ති** - අනුව පෙරළමින් හෝම කරමින් ජපකරත්, **ජළඞ්ගං** - ශික්ෂා කල්ප නිරුක්ති ව්‍යාකරන, ජ්‍යොතිය, ඡන්‍දස් යන අංග සයෙන් යුත්ත වූ, **බ්‍රහ්මවින්තිතං** බමුණන්ගේ ප්‍රයෝජනය සඳහා බ්‍රහ්මයා විසින් කියන ලද හෝ සිතන ලද, **විජ්ජායා** - බ්‍රහ්මයා සමාන විද්‍යාවෙන් සමන්විත වූවාහු, ඔව්හු ද අජරාමර නුවුයේය යන අර්ථයි.
**ඉසයො** යාම නියාම හා පිළිකුල් හැඟීම් උපදවන සංෂීහූ - **සන්තා **- කය වචනයන්හි ශාන්ත ස්වභාව ඇති, **සඤ්ඤතත්තා **- රාග ද්වේෂ මෝහාදීන්ගෙන් සංයත වූ සිත් ඇති, කය තැවීම් ආදියෙන් තපස මොවුන්ට ඇත්තේනුයි තපස් වී වරු - නැවත **තපස්සිතො** - සංචාරකයෝ, මෙසේ තපස්කම්හි නියැළී ශරීරයෙන් විමෝක්ෂය ප්‍රාර්ථනා කරනු කැමැත්තෝ. නොහොත් - **ඉසයො** - අධිශීල ශික්ෂාදිය සොයන්නේ යන අර්ථයෙන් සෘෂි වූ, එම අර්ථයෙන් පාපධර්මයෙන් මුළුමනින් නැති කිරීමෙන් ශාන්ත වූ, එක් අරමුණක සිත පිහිටුවා ගැනීමෙන් සංයමයට පැමිණි, සම්‍යක් ප්‍රධාන වීර්යයෙන් කෙලෙස් තැවූ තපස් වී වූ, හටගන්නා වූ රාගාදී කෙළෙස් මර්දනය කළ බැවින් තපස් වී යයි කියන ලදි. **භාවිතත්තා** - චතුසත්‍ය කර්මස්ථානයන්ගේ වඩන ලද සිත් ඇති.
මෙසේ ඝත පණ්ඩිතයන් විසින් ධර්මය දේශනා කළ කල්හි එය අසා පහවගිය සෝක නමැති හුල් ඇති, ප්‍රසන්න වූ සිත් ඇති මහරජු ඝත පණ්ඩිතයන් පසසමින් ඉතිරි ගාථා කීවේය.
පුත්‍ර ශෝකයෙන් ආද්‍ර වූ මගේ සිත, ගින්නකට ගිතෙල් ඉසින කලක් මෙන් ද, දිය ඉස ගින්නක් නිවන්නාක් මෙන්ද මගේ සියලුම විඩාව නිවූයේය.
මගේ හෘදය නිඃශ්‍රිත වූ සෝක නමැති හුල උදුරා දැම්මේය, මගේ ශෝකය යමෙක් දුරු කළේ ද පුත්‍ර ශෝකය නැවත නූපදී.
හෘදයෙහි තිබු ශෝක නමැති හුල උදුරා දැමු ඒ මම ඔබගේ බස් අසා සිතින් නිවුනේ වෙමි. නැවතත් ඒ පුත්‍රයා වෙනුවෙන් ශෝක නො වෙමි. නො හඬමි.
ඝත පණ්ඩිත තෙම තම වැඩිමල් සහෝදරයා පුත්‍ර ශෝකයෙන් සන්සිඳ වූවා සේ ප්‍රඥා සහිත වූ අනුකම්පකාරී වූ යම් කෙනෙක් වෙත් ද මෙසේම කරත්.
ඝත පණ්ඩිතයා සිය වැඩිමහල් සොහොයුරා යහපත් වචනයෙන් ශෝක රහිත කලාක් මෙන් යමෙකුට මෙබඳු වූ ඇමතියෝ සේවකයෝ වෙත් ද, ඔවුන්ට ශෝකයක් නො වේ මැයි.
එහි **ඝතො ජෙට්ඨංව භාතරං** - යම්සේ ඝත පණ්ඩිත තෙමේ තමාගේ ජ්‍යෙෂ්ඨ සහෝදරයා මියගිය පුතා නිසා සෝකයෙන් මඬින ලද්දේ ද? තමාගේ උපාය දක්ෂතාවයෙන්, මෙම ධර්ම කථාවෙන් පුත්‍ර ශෝකයෙන් මිදවීය. මෙසේ අනෙක් නුවණැත්තෝ ද, තම ඤාතීන්ට උපකාර කළ යුතුය යන අර්ථයි
**යස්ස එතා දිසා හොන්ති** - මේ අභිසම්බුද්ධ ගාථායි. එහි අර්ථය පුත්‍ර ශෝකයෙන් මැඩුනා වූ වාසුදේව මහරජු, යම් ආකාරයකින් සත පණ්ඩිතයන් විසින් ශෝකය දුරුකරනු පිණිස යහපත ධර්මයක් වචනයක් කීයේ ද? යම් බඳු වූ අන්‍යයන්ටත් මෙබඳු ඇමතිවරු, ඤාතිවරු හිතවත්හු වේවා! ඔහුගේ ශෝකය මේ ගාථාවලින් දුරු වී ගියේය.
ශාස්තෲන් වහන්සේ මේ ධර්ම දේශනාව ගෙන හැර දක්වා උපාසකය! මෙසේ පැරණි පණ්ඩිතවරු පණ්ඩිතයන්ගේ කථා අසා පුත්‍ර ශෝකය නිවාගන්නයි කියා සිව්සස් වදාරා දේශනාව සමාප්ත කළ සේක. දේශනාවන්ගේ අවසානයේ උපාසක තෙමේ සෝවාන් පෙළෙහි පිහිටියේය.
**“නග්ගො දුබ්බණ්ණ රූපො**” - යන මේ කථා වස්තුව “ශාස්තෲන් වහන්සේ ජේතවන විහාරයෙහි වැඩ වසන සමයේ ධනපාල නම් ප්‍රේතයා අරභයා වදාරණ ලදී. බුදුවරයන් වහන්සේ නමක් ලොව පහළ නුවූ කල්හි, දසන්න රට ඒරකච්ඡ නම් නගරයේ ධනපාල නම් සිටුවරයෙක් සිටියේය. හේ ශ්‍රද්ධා නැත්තේය. පැහැදීමක් නැත්තේය. තද මසුරෙකි. කර්මයන්හි විපාක නැතැයි කියන නාස්තික දෘෂ්ටි වාදියෙකි. ඔහුගේ ක්‍රියා පිළිවෙළ දේශනා පාලියෙන්ම ප්‍රකට වේ. හෙතෙම කළුරිය කොට මරු කතරක ප්‍රේතයකු වී උපන්නේය. ඔහුගේ ශරීරය තල් කඳක් පමණ විය. ඉල්පීගිය සම රළුය. අවුල් වූ, විරූප වූ හිස කෙස්ය. බියකරු දැකුම් ඇත්තේය. දුර්වර්ණය, අතිශයින් විරූප වූයේ භයානක දැකීම් ඇත්තේය. ඔහු පනස් පස් වසරක් මුළුල්ලෙහි බත් ඇටයක් හෝ දියබිඳක් නො ලබාම, වියලුණු උගුර තොල් දිව ඇතිව සා පවසින් යුතුව ඔබ මොබ හැසිරෙයි.
අපගේ භාග්‍යවතුන් වහන්සේ ලොව පහළ වී, පවත්වන ලද උතුම් ධර්ම චක්‍ර ඇත්තේ, පිළිවෙළින් සැවැත් නුවරට වැඩමවා වසන්නේ, සැවත් නුවරවාසී වෙළෙන්දෝ පන්සියයක් පමණ ගැල බඩු පුරවාගෙන උත්තරාපථයට ගොස් ඒ භාණ්ඩ අලෙවිකොට, එහෙන් ගත් බඩු ගැල්වල අසුරා ආපසු එනවිට සවස් යාමයේ එක්තරා දිය වියලී ගිය ගඟක් ලඟට පැමිණ ගොනුන් ලිහා රාත්‍රිය නවාතැන් ගත්හ. එහිදී මේ ප්‍රේතයා පිපාසයෙන් පෙළුනේ පැන් සඳහා පැමිණ එහිදී වතුර බින්දුවක් වත් නො ලැබ, පැන් ආශාව සිඳී කපා දැමු තල් ගසක් මෙන් වැටුණේය. ඔහු දුටු වෙළෙන්දෝ.
නිර්වස්ත්‍ර විරූප වූ ඉතාම බියකරු දැකුම් ඇති ඉල්පී ගිය නහර වැල් ඇති උස් වූ ඉල ඇට ඇති ඉතාමත් කෘශ වූ තෝ කවරෙක් ද?
මෙසේ කරුණු විමසු විට ප්‍රේත තෙමේ,
පින්වතුනි මම යමලෝක යයි කියන ලද ප්‍රේතලෝකයේ ප්‍රේතයෙක්මි. පෙර පාපකර්මයන් කොට මිනිස් ලොවින් චුතව ප්‍රේත ලෝකයට ගියේ වෙමි.
නැවත වෙළඳුන් විසින්,
ඔබ විසින් කය වචනය සිත යන තුන් දොරින් කුමන අකුශල කර්මයක් කළේ ද? කවර අකුශල කර්ම විපාකයකින් ප්‍රේත ලෝකයට ගියේ වේ ද? ප්‍රේත ලෝකයේ උපන්නේ ද?
[missing trans]
දසන්න රට ඒරකච්ඡ යයි ප්‍රසිද්ධ වූ නගරයක් විය. ඒ නගරයෙහි පෙර ආත්ම භාවයක දී මම ධනපාල නමින් සිටුවරයෙක් වීමි. මහජනයා ඒ නමින් මා දනිත්.
මට අමු රන් පිරූ කරත්ත අසූවක් විය. මට රත්තරන් ද මුතු ද වෛඩූර්ය ආදී බොහෝ මැණික් ද තිබුණි.
එපමණ මහා ධනයක් තිබුනු මට දන් දීමට කැමැත්තක් නොවීය. යාචක ජනයෝ මා නො දකිත්වායි ගෙයි දොර කවුළු වසාගෙන තනිවම අනුභව කරමි.
ශ්‍රද්ධා නැත්තේ, මසුරෙක් තද මසුරෙක් වශයෙන් පරිභාසයට ලක්වීමි. දන් දෙන්නා වූ පින් කරන්නා වූ බොහෝ ජනයා ඒවායින් වැලැක්වීමි.
දන්දීමේ විපාක නැත. සීලයෙන් කවර ප්‍රතිඵලයක් ලැබේ ද? පැන් පොකුණු හා ළිං ද තනන ලද ආරාම උයන් වතු පැන් හල්, යන එන තන්හි ඒ දඬු වනසාලීම්.
මම නො කළ කුසල් ඇතිව, කරන ලද අකුසල් ඇතිව, ඒ අත්බවින් චුත වූයේ. (වෙමි) ප්‍රේත යෝනියෙහි ඉපදී, සා පිපාසාවෙන් වඩනා ලද්දේ වෙමි.
යම් දිනක මා කළුරිය කළේ ද පනස් පස් අවුරුද්දක් මුළුල්ලෙහි ආහාර අනුභවයක් හෝ පැන් බීමක් හෝ නො දනිමි.
(කිසිවකුට කිසිවක් නොදීම යන) සංයමයක් වීද? එය සැනසීමක් වෙයි. එය නොදීම යන සංයමයයි. යම් පරිත්‍යාගයක් නො කිරීමක් වේ ද එය වැනසීමකැයි ප්‍රේතයෝම දනිත්.
මම පෙර බොහෝ ධනය තිබීයදීත් දන් නුදුන්නෙමි. පින් කිරීමෙන් වැළකුනෙමි. දාන වස්තු ඇති කල්හි තමන්ට පිනක් නො කෙළෙමි. ස්වකීය කර්ම විපාකයට පැමිණියා වූ මම දැන් පසුතැවෙමි.
සිව් මසකින් මතු (පස්වන මස) කාලක්‍රියාව වන්නේය. මම ඒකාන්තයෙන් කටුක වූ දරුණු වූ අවීචි මහා නිරයෙහි වැටෙන්නෙමි.
කොත් සතරක් ඇත්තේය. දොරවල් සතරක් ඇත්තේය. කොටස් වසයෙන් ප්‍රමාණ කරන ලදුව, මනාකොට බෙදන ලදී. යකඩ පවුරකින් වටකරන ලදුව යකඩ පියනකින් වසන ලද්දේය.
ඒ අවීචි මහා නරකයේ යකඩ භූමිය නිරන්තරයෙන් ගිනි දැලින් ගැවසුනේය. දිලිසුණේය. එය යොදුන් සියයක් තැන පැතිර සිටියේය.
මම ඒ මහා නිරයෙහි බොහෝ කලක් දුක් වින්දෙමි. මා විසින් කළ පාප කර්මයාගේ විපාකය හේතුවෙන් මම බොහෝ ශෝක කරමි.
එහෙයින් තොපට කියමි. ඔබලාට යහපතක් වේවා. මෙතැන්හි යම් පමණ දෙනෙක් රැස් වී සිටිත් ද? ප්‍රකට වශයෙන් හෝ රහසිගතව හෝ ලාමක වූ අකුශල කර්මයන් නො කරවු.
යම්කිසිවකු විසින් ළාමක හෝ පාප කර්මයක් කරන්නේ නම්, අහසට නැගීමත් ඒ අකුශලයේ දුකින් මිදීමක් නැත.
මව්ට ආදරය ඇත්තෝ වව්, මට උපස්ථාන කරන්නේ මව්, පියාට ගරු සත්කාර කරන්නේ වව්. කුල දෙටුවන් පුදන්නේ මහණ බමුණන් පුදන්නෝ වව්, මෙසේ කොට ස්වර්ග ලෝකයට පැමිණෙනු මැනවි.

එහි - **දසන්නානං** - මේ නම් ඇති රජුන්ගේ රට, **එරකච්ඡන්ති **- ඒ නගරයේ නමයි. **තත්‍ථ** - ඒ නගරයෙහි **පුබ්බෙ** - පෙර අතීත භවයෙහි. **ධනපාලොති මං විදුං** - ධනපාල සිටුවරයා යයි මා දනිත්, එම නම එදා මට අර්ථානුගත (අන්වර්ථ) නම විය. **අසීති** ගාථා කීහ. එහි **අසීති සකට වාහනං** - කුරුණි විස්සක් බර උසුලන (වාහනය) (සකට) කරත්තය යයි කියයි. එවැනි කරත්ත අසූවක්, අමුරන්වලින් පිරී තිබුනි. එසේම කහවණු ද, මට තිබුනේය යන යෙදුමයි. **පහුතම්මෙ ජාතරූපං** - රන්ම පහුත වේ, ඉතා විශාල ප්‍රමාණයක් තිබුණේය යන සම්බන්ධයයි.
**නමෙ දාතුං පියං අහො -** දන් දීමට ප්‍රයත්නයක් නොවීය. **මාමං යාචන කාද්දසු** - යාචකයෝ මා දකිත් යන හැඟීමෙන් ගෙදර දොර ජනෙල් වසා අනුභව කළෙමි. **කදරියො** තද මසුරු බව, **පරිභාසකො** - දන් දෙන අය දැන භයෙන් තැතිගත්තේය. **දදනතානං කරොන්තානං** - උපයෝගාර්ථයෙහි සාමි වචනයි. දන් දෙන්නේ පින්කම් කරන්නේ, **බහුජ්ජනං** - බොහෝ සත්ත්වයන් කෙරෙහි දෙන්නාවූ ද, කරන්නාවූ ද, පිරිසක් එක් රැස් වී බහු ජන පුණ්‍ය කර්මයක් කරන්නා වූ එයින් වැලැක් වීම්. **විපාකො නසිදානස්සා -** දන් දීම් ආදිය නිවාරණය කිරීම දක්වයි.
එහි **විපාකො නත්‍ථි දානස්ස** - දන්දීමෙහි කර්ම ඵලයක් නැත. හුදෙක් පින්කම් කිරීමෙන් ධන විනාසය පමණක් වේ යයි දක්වයි. **සංයමස්ස** - සීලසංයමය - **කුතොඵලං** කවර නම් ඵලයක් ලබයි ද? සිල් රැකීමේ අදහස නිරර්ථක ම ය **ආරාධා** - විහාරාරාම හා වනපෙත් **පපායො** - පානීය ශාලා පැන්හල් **දුග්ගෙ** - ජලය අපහසු වීමෙන් දුර්ගම වූ තැන් **සඞ්කමනාති** - ඒ දඬු **තතොචුතො** - ඒ මිනිස් ලොවින් චුතවූයේ - **පඤ්චපණ්ණා සා** පනස් පහ - **යතොකාලකතො අහං** මම කළුරිය කළ දවසේ පටන්, **නාභිජානාමි **- මෙතෙක් කල් කෑමක් හෝ බීමක් නො දනිමි.
**යො සංයමො සො විනාසො** - ලෝභාදී වශයෙන් කිසියම් නො දීම ආදී පිළිවෙතක් වී ද? එම සිතිවිල්ලක් වී ද විනාසයට එය හේතුවිය. ප්‍රේත යෝනියෙහි උපන් ප්‍රේතයන්ට මහා ව්‍යසනයට හේතුවක් වේ. **යො විනාසො සො සංයමො** මෙසේ යම් පරිදි කියන ලද අර්ථයාගේ ඒකාන්තකභාවය කියයි. **පෙතාහි කිර ජානන්ති** මෙහි “හි” ශබ්දය අවධාරණයෙහිය “කිර” ශබ්දය අනුශ්‍රවණයෙහිය. සංයමය, පිළිවෙත දියයුතු වස්තු තිබියදීත් පරිත්‍යග නො කිරීම විනාසයට හේතුවීය යන අර්ථයි. දාන වස්තුව නො දීම විනාශයට හේතුවක්ය යන කාරණය විපාක විඳින ප්‍රේතයෝම, ප්‍රත්‍යක්ෂ වශයෙන් දනිතී. මිනිසුන් නො දනිත් යයි මෙයින් අදහස් නොවේ. ප්‍රේතයන් මෙන් සා පිපාසාදියෙන් වැඩුනා වූ මනුෂ්‍යයන් දක්නා ලැබෙන හෙයිනි. ප්‍රේතයෝ වනාහි පළමු අත් බැවෙහිම කරන ලද කර්මය ප්‍රකට හෙයින්ම එහි අර්ථය මනා කොට දනිත්. ඒ නිසාම **අහං පුරෙ සංයමිස්සන්ති** ආදිය කීහ. එහි **සංයමිස්සන්ති** - තෙමේම දානාදී පුණ්‍ය ක්‍රියාවෝ සංයමයෙන් කළ යුත්තේය. **බහුකෙ ධනෙ** - මහත් ධනය විද්‍යාමාන කල්හි
**ත** යනු එහෙයින්, **වො** යනු තෙපි, **භද්දංත්‍වා** - යහපත් ශුභ වූ, මිහිරි වූ වචනයක්ම වේවා **යාව නෙතත්‍ථ සමාගතා** යම්තාක් දෙනා මෙහි රැස් වූවෝ ද ඒ සියලු දෙනා මගේ වචනය අසාවා යනු අභිප්‍රායයි. **ආවී** අනුන්ට ප්‍රකාශ කිරීම් වශයෙන් ප්‍රකට කිරීමයි. **රහො** රහසිගතව හෝ අප්‍රකට වශයෙන් හෝ ප්‍රාණපාත මුසාවාද ආදී අකුසල් කය වචන මගින් ද ඉදින් රහසිගතවවත් අභිධ්‍යාදී වසයෙන් වත් ළාමක වූ පාපකර්ම නො කරන්න. නො කරවන්න.
**සචෙතං පාපකං කම්මං** - ඒ පව්කම් කරන්නා වූ හෝ කරවන්නා වූ අය සතර අපායවලින් ද නිරයෙන් ද එතරවීමක් නැත. මිනිසෙකුව උපන්නත් බොහෝ කෙටි ආයුෂ ඇත්තෙක්වැ ඒ අකුශල විපාකයත් විඳින්නේමය. මෝක්ෂයක් හෝ මිදීමක් හෝ නැත. **උප්පච්චාපි පලායාතං** - පියාඹා අහසෙහි ගමන් කළත් මිදීමක් නැතැයි යන අර්ථයි. මෙතැනින් හෝ එතැනින් පිටව යන්නා වූ තොප කරා කර්මය ලුහුබැඳ එන්නේ යයි දැන පහව යන්නා වූ තොපට ද ඒ කර්මයෙන් මීදීමක් නැත. ගති කාල ආදී ප්‍රත්‍යයන්හි එක්වීම ඇති වූ කල්හිම විපාක දෙන්නේමය. මෙම අදහස -
අහසෙහි සිටියත් පාපකර්ම විපාකයෙන් මීදීමක් නැත. පර්වත ගුහාවකට ඇතුල් වූවත් මීනිමක් නැත. මුහුද මැද සිටියත් මිදීමක් නැත. යම් තැනක සිටියේ පාප කර්ම විපාකයෙන් මිදෙන්නේ නම් එබඳු ප්‍රදේශයක් ලෝකයෙහිම නැත.
මේ ගාථාව ගෙනහැර දැක්වීය.
**මත්තෙය්‍යා** - මවට හිතවත්, **හොථා **- ඇයට උපස්ථානාදිය කරව්. එසේම **පෙත්තෙය්‍යාති** - දතයුතුයි. **කුලෙ ජෙට්ඨාප චායකා** - කුල ජ්‍යෙෂ්ඨ ගෞරව කිරිම බුහුමන් කිරීම් කරව්. **සාමඤ්ඤා** මහණ ශ්‍රවණ ආදී පිදිය යුත්තන්, **බ්‍රහ්මඤ්ඤා** - බාහිර පාප පූජකයා යන අර්ථයි. **එවං සග්ගං ගමිස්සථා** - මෙසේ මා විසින් කියන ලද ආකාරයෙන් පින් කොට දෙව්ලොව උපදීවා යනු අර්ථයි. මෙහි යම් කිසි අර්ථයක බෙදීමක් වේ නම් යට කියන ලද ඛල්ලාටිය ප්‍රේත වස්තුවෙහි කියන ලද ක්‍රමයෙන්ම දත යුත්තේය.
ඒ වෙළෙන්දෝ ඔහුගේ කීම අසා සංවේගයට පැමිණියේ ඔහුට අනුකම්පා කරමින් වතුර භාජනයක් ගෙනැවිත් ඔහු නිදිකරවා කටට වත්කළේය. ඉක්බිති මහා ජනයා විසින් බොහෝ වේලාවක් වත්කළ වතුර ඒ ප්‍රේතයාගේ පාපකර්ම බලයෙන් යටි උගුරට නො බැස්සේය. පිපාසය කෙසේ සන්සිඳෙන්නේ ද? ඒ වෙළෙන්දෝ ඒ ප්‍රේතයාගෙන් කිමෙක් ද තොප විසින් කිසියම් ආශ්වාස මාත්‍රයක් ලබන ලද්දේයි ඇසූහ. හෙතෙම මෙපමණ ජනයා විසින් මෙපමණ වෙලාවක් මගේ මුවට වත්කරන ලද ජලයෙන් එක බින්දු මාත්‍රයක් වත් උගුර තුළට ඇතුල් වුයේ නම් මේ ප්‍රේත යෝනියෙන් මිදීමක් නො වේවායි කීය. එහිදී ඒ වෙළෙන්දෝ එය අසා සංවේගයට පැමිණියේ පිපාසය සංසිදවීමට කිසියම් උපායක් ඇත්දැයි ඇසූහ. ඔහු කියන්නේ මේ පාපකර්මය ක්ෂය වීමට නම් තථාගතයන්ට හෝ තථාගත ශ්‍රාවකයන්ට දන් දී ඒ පින් මට අනුමෝදන් කළයුතු වන්නේය. එවිට මම මේ ප්‍රේත ලෝකයෙන් චුත වීම ලබන්නෙමි. ඒ ඇසූ වෙළෙන්දෝ සැවැත් නුවරට ගොස් භාග්‍යවතුන් වහන්සේ වෙත එළඹ මේ ප්‍රවෘත්තිය කියා සරණ සල්හි පිහිටා බුදු පාමොක් මහා සඞ්ඝයාට සතියක් මහ දන් දී ඒ ප්‍රේතයාට පින්පෙත් අනුමෝදන් කළහ. භාග්‍යවතුන් වහන්සේ එය අර්ථොත්පත්ති කොට ගෙන සිව් පිරිසට ධර්ම දේශනා කළ සේක. මහා ජනයා ද තණ්හාව මසුරු මල පහ කොට දානාදී පින්කම්වල යෙදුනහ.
**“නග්ගො කිසො පබ්බජිතො සි භන්තෙ” -** මේ (කථාවස්තුව) ධර්ම දේශනාව ශාස්තෲන් වහන්සේ ජේතවන විහාරයේ වැඩ වසන්නේ චුල්ලසෙට්ඨි ප්‍රේතයා අරබයා දේශනා කළහ.
බරණැස් නුවර එක් ගෘහපතියෙක් සැදැහැ නැත්තේ, (තෙරුවන් කෙරෙහි) ප්‍රසන්න නුවූයේ මසුරු වූයේ තද ලෝභී වූයේ පුණ්‍ය ක්‍රියාවන්ට කැමැත්තක් නො දැක්වූයේ විය. ඔහු නමින් චුල්ල සෙට්ඨි නම් විය. හෙතෙම කළුරිය කොට ප්‍රේත ලෝකයෙහි උපන්නේය. ඔහුගේ ශරීරය පහව ගියා වූ මස් ලේ ඇත්තේ ඇට සම නහර පමණක් විය. හිස මුඩු විය. වස්ත්‍ර රහිත විය. ඔහුගේ දුව අනුලා අන්ධකවින්ද රට ස්වාමියාගේ ගෙයි වසමින් තම පියා උදෙසා බ්‍රාහ්මණයන් බුදිනු කැමති වූ හාල් ආදී දානෝපකරණ සම්පදනය කළේය. ප්‍රේත තෙමේ එය දැන ආහාර තෘෂ්ණාවෙන් අහසින් එහි ගොස් රජගහ නුවරට සැපත් විය. ඒ සමයෙහි අජාසත් තෙමේ දෙව්දතුන් විසින් මෙහෙයවන ලදුව පියා මරවා ඒ විපිලිසරින් හා නරක සිහින දැකිමෙන් නින්දට නො පැමිණියේ මතු පහයට නැගී සක්මන් කරද්දී අහසින් යන මේ ප්‍රේතයා දැක, මෙසේ විචාළේය.
ස්වාමීනි! වස්ත්‍ර රහිත වූ කෘශ වූ පැවිද්දෙක් වූයෙහි ද? කවර හේතුවකින් රාත්‍රියෙහි කොහේ යන්නේ ද? ඒ කරුණ මට කියව! හැකිකමක් ඇත්තේ නම් නුඹට සියලු භෝගයෙන් හා උත්සාහයෙන් වස්තුව ලබාදෙන්නෙමි.
මෙහි **පබ්බජිතො** - ශ්‍රමණයා - රජු වනාහි ඔහුගේ නග්න බව නිසා ද, හිස මුඩු නිසා ද මොහු ශ්‍රමණයෙක් යන හැඟීමෙන් **නග්ගො කිසො පබ්බජිතොසි** ආදිය කීහ. **කිස්ස හෙතු** - කවර නිමිත්තක් ද? **සබ්බෙන චිත්තං පටිපාදයෙ තුවං -** ධනයෙන් හෝ උපකරණ වලින් හෝ සියලු භෝගයන්ගෙන් ඔබේ අදහස අනුව සියලු උත්සාහයෙන් අවශ්‍ය දේ සම්පදනය කරන්නෙමි. එසේ කරන්නට ලැබීම ඉතා යෙහෙකි. මට හැකිවන්නේය. එහෙයින් **ආචික්‍ඛමෙතං** - ඔබ මෙසේ යන ගමන මට කියව! යන අර්ථය.
මෙසේ රජු විචාරණ ලද්දේ, ප්‍රේතයා තමන්ගේ ප්‍රවෘත්තිය පැවැත්ම කියන්නේ
සියලු තැන ප්‍රකට වූ බරණැස් නම් නුවරක් ඇත. ඒ නගරයෙහි මම මහත් ධන සම්පත් ඇති, නිහීන සිත් ඇති, දන් නො දෙන්නා වූ කාම සැපතෙහි ගිජු සිත් ඇති, ගෘහපතියෙක් වීමි. දුසිල් කර්මය නිසා ප්‍රේත ලෝකයට පැමිණියේ වෙමි.
ඒ මම කරන ලද පාපකර්ම හේතුකොට ගෙන සාගින්නෙන් පීඩිත වූයේ වෙමි. ඒ හෙයින්ම කිසියම් ආහාරයක් ප්‍රර්ථනා කොට නෑයන් සමීපයට යමි. දන් නො දෙන සුළු තැනැත්තෝ පරලොව දී දානයාගේ විපාක ලැබේ යයි නො අදහත්.
මගේ දියණිය තොමෝ මව්පියන් උදෙසා ද මුතුන් මී මුතුන් උදෙසා ද දන් දෙමියි නිතර කියයි. දාන වස්තු සකසා බමුණන් වළදවන්නී වෙයි. මම අන්ධක වින්ද නගරයට කෑමට යමි.
එහි **දුරඝුට්ඨං** යනු දුර සිටම ගුණ කීම් වසයෙන් කීර්තිය ප්‍රකාශ කෙරෙමින් ඝෝෂා කරන ලද කීර්තිය පැතිර යාද සියලු තන්හි ප්‍රකට වූ යන අර්ථයි. **අඩ්ඪකො** - ආඪ්‍ය වූ, මහත් වූ භෝග සම්පත් ඇති, **දීනො** නිහීන සිත් ඇති, නො දෙන අදහස් ඇති, එහෙයින් කීහ. **අදාතා ගෙධිත මනො ආමිස්මිං** - පඤ්චකාම සම්පත්තියෙහි ගිජු වූ බලවත් සේ ඇලුණු සිත් ඇත්තෙක් වීම්. **දුස්සීල්‍යෙන සම විසයම්හි පත්තො** - තමන් විසින් කරන ලද දූස්සීල කර්මයෙන් ප්‍රේත ලෝකයට පැමිණියේ වෙමි.
**සො සූචිකාය කිලමතො** - ඒ මම ඉදිකටුවලින් විදින්නාක් මෙන් සා පිපාසා දෙකින් විදුන ලදුයේ නිරතුරුවම බඩගින්නෙන් ක්ලාන්ත බවට පැමිණියේ වෙමි. කිලමථො යනු ද මෙසේ ද පාඨයක් වේ. **තෙහි** මෙසේ දන් නො දීම් ආදී කියන ලද පාපකර්ම හේතුවෙන් ඒ ප්‍රේතයාට එම පාප කර්මයන් සිහි කරති. කර්ම ඉතා තියුණු දොම්නසක්ම උපදී. එහෙයින් මෙසේ කීහ. **තෙනෙවා** - ඒ හෙයින්ම ඇති වූ සාගිති දුකින්, **ඤාතීසු** **යාමි** ඤාතීන් සමීපයට යමි. **ආමිසකිඤ්චි හේතු** යනු කිසියම් ආමිසයක් නිමිතිකොට, කිසියම් ආහාරයක් අපේක්ෂා කොට යන අර්ථයි. **අදානසීලා නව සද්දහන්ති දානඵලං හොති පරම්හි ලොකෙ** - මා යම්සේ ද එමෙන්ම අනෙක් මිනිස්සු ද දන් නො දෙන සුළු වන්නේ ද ඔව්හු දානවිපාකය ඒකාන්තයෙන් පරලොවහිදී මට පිහිට වේයයි නො අදහත් ද? මා මෙන්ම ප්‍රේතයෙකු වී මහා දුක් අනුභව කරන්නේය යන අදහසයි.
**ලපතෙ** කියයි. **අභික්‍ඛණං** - නැවත නැවත, බොහෝ සෙයින්, කිම කියන්නේ ද වේ. **දස්සාමි දානං පිතුනං පිතාමහං** - එහි **“පිතුනං”** යන්නෙන් මවුපියන් බාප්පා හා මහප්පා - (සුළු පියා හා මහ පියා) ගැනේ. **පිතාමහං** යන්නෙන් - සීය, මුත්තා, මීමුත්තා පියාගේ පියාගේ පියාගේ පියා ද ගැනේ**. උපක්‍ඛට** - සැදුණු - සාදන ලද, **පරිවිසයන්ති -** වළඳවත් **අන්‍ධකවින්‍දං** - අන්ධක වින්ධ නම් නගරයට **භොත්තුං** - අනුභව කරන්ට - මෙයින් මතු
අජාසත් රජු ඒ ප්‍රේතයාට මෙසේ කීය. ඒ දානය ද අනුභව කොට වහා එනු මැනවී, මමත් පූජාවක් කරන්නෙමි. ඉදින් යම් කරුණක් ඇත්නම් ඇදහිය යුතු වූ ඒ හේතු යුත්ත වචනය මට කියව මම අසමි.
එසේ යයි කියා එතැනට ගියේය. බත බමුණෝ වැළඳුවාහුය. දක්ෂිණාර්භයෝ නො වැළඳුහ. නැවත අනික්වර රජගහ නුවරට පෙරළා ආයේය. අජාසත් රජුගේ ඉදිරියෙහි පහළ විය.
රජු නැවත ද පැමිණි ප්‍රේතයා දැක මමත් දානයක් දෙන්නම් ද ඇසීය. යම් කරුණකින් ඔබ බොහෝ කලක් මුළුල්ලෙහි සෑසිමකට පත්වන්නේ ද? එයට යම් කිසි හේතු කාරණ ඇත්තේ ද එය මට කියව.
පින්වත් රජතුමනි බුදුන් ද සඞ්ඝයා ද ආහාරයෙන් වළඳවා පාන වර්ගයන් ද වළඳවා, සිවුරු ද පුජාකොට ඒ පින මට හිත වැඩ පිණිස පින් අනුමෝදන් කරනු මැනවි. එසේ කළ කල්හි මම බොහෝ කලක් එයින් සැනසීම ලබමි.
එය අසා එකෙණෙහිම ප්‍රාසාදයෙන් නික්ම උදාර වූ නොහොත් ප්‍රණීත වූ දානය සියතින්ම සංඝයාට දී තථාගතයන් වහන්සේට ඒ ප්‍රවෘත්තිය කීය. ඒ ප්‍රේකයාට ද පින් අනුමෝදන් කළේය.
පින් ලද්දා වූ ඒ ප්‍රේත තෙමේ ඉතාමත් බබළමින් රජුගේ ඉදිරියෙහි පහළ විය. මම උත්තම ඉර්ධියට පැමිණි දෙවියෙක් වෙමි. මගේ ආනුභාව සම්පත්තියට සමව හෝ භෝග සම්පත්තියට සම වූ කිසිම මනුෂ්‍යයෙක් නො වෙති.
මාගේ අප්‍රමාණ වූ දිව්‍ය ආනුභාවය බලනු මැනවි. නුඹ විසින් ආර්ය සඞ්ඝයාට මහදන් පවත්වා මට පින් පමුණුවන ලදී. මිනිස් දෙව් වූ මහරජ! හැමකල්හිම නිරන්තරයෙන් බොහෝ දාන වස්තුවෙන් පිණවන ලද සුවපත් වූයේ වෙමි.
එහි - **තමවොච රාජා -** ඒ ප්‍රේතයාගේ එම වචන අසා සිටී අජාසත්ත රජතෙම කීයේය. **අනුභවියානු තම්පි** - ඔබ ඔබගේ දුව විසින් දෙනු ලබන දානයට ගොස් එය අනුභව කොට, **එය්‍යාසි** - එනු මැනවි. **කරිස්සන්ති** - කරන්නෙමි. **ආචික්‍ඛ මෙ තං යදි අත්‍ථි හොතු** - ඉදින් කිසියම් කරුණක් ඇත්නම් ඒ කාරණය මට නො වළහා කියව, **සද්ධායිතං -** ශ්‍රද්ධාවෙන් කළයුතුය. **හෙතුවචො** - හේතු යුක්ති වචන, අසවල් තැන, අසවල් ප්‍රකාරයෙන් අසවල් ආකාරයට දන් දීම කිරිමෙන් මට ලැබේයයි කියා කරුණු සහිත වූ වචනයෙන් මට කියව යන අර්ථයි.
**තථාති වත්‍වා** - මැනවැයි කියා, **තත්‍ථා** - ඒ අන්ධක වනයෙහි බමුණන් වළඳවන තැනට, **භුඤ්ජිංසු භත්තං න ච පන දක්‍ඛිණාරහා** - දුශ්ශීල බ්‍රාහ්මණයන්ට දන් වැළඳුවුහ. ඔව්හු වනාහි දක්ෂිණර්භ වූ සීලවන්තයෝ නොවූහ. සිල්වත්හු වැළඳුවේ නැත යන අර්ථයි. **පුනාපරන්ති** - නැවත ආපසු පෙරලා රජගහනුවරට ආවෙමි.
**කිං දදාමි** කෙබඳු අතකින් දානය දෙන්නෙමි දැයි රජු ප්‍රේතයාගෙන් විචාළේය. **යෙන තුවං** - යම් කාරණයකින් ඔබට, **චිරතරං** - බොහෝ කල් **පීණිතො** සෑහීමට පත්වේ ද? එය කියව යන අර්ථයි
**පරිවිසියානා** වළඳවා **රාජා** අජාසත් රජු අමතයි. **මෙ හිතායා** මට හිතසුව පිණිස ප්‍රේත ආත්මභාවයෙන් මිදවීමට,
**තතො** - එහෙයින් එම වචනයෙන් පසුව එම ප්‍රාසාදයෙන්, **නිපතිත්‍වා** නික්මී **තාවදෙ** වරුවෙහි (බතින් පෙර) මේ දානය දුන්නේය. **සහත්‍ථා** තමන්ගේ අතින්ම, **අතුලං** - ප්‍රමාණ නොකළ හැකි, මහත් වූ, ප්‍රණීත වූ (මිහිරි වූ) **දදිත්‍වා සඞෙස** - සඞ්ඝයාට ද **ආරොචයිං ප කතිං තථාගතස්ස** - ස්වාමීනි! මේ දානය වූ කලි එක්තරා ප්‍රේතයකු සදහා පුජා කරන ලදැයි ඒ ස්වාභාවික ප්‍රවෘත්තිය භාග්‍යවතුන් වහන්සේට ප්‍රකාශ කළේය. පවසා ඒ දානයෙන් උපන් කුසල් ඔහු වෙතට පැමිණේවායි ඒ ප්‍රේතයාට පිං අනුමෝදන් කළේය.
**සො** - ඒ ප්‍රේත තෙමේ **පුජිතො** - පින් අනුමෝදන් කිරිමෙන් පසුව **අතිවිය - සොහමානො -** දිව්‍යානුභාවයෙන් අතිශයින් බබළමින් **පාතුරහොසි** පහළ විය. රජු ඉදිරියේ තමන් දැක්වීය. **යක්‍ඛොහමස්මි,** ප්‍රේත ආත්මභාවයෙන් මිදෙන ලද්දෙමි දෙවි බවට පත් වීමි. **න මය්හමිද්ධි සමසදිසා මනුස්සා** - මගේ ආනුභාව සම්පත්තියට හෝ භවභෝග සම්පත්තියට සමාන මනුෂ්‍යයෙක් නැත.
**පස්සානුභාවං අපරිමිතං ම මයිදං** - යනු මම අපරිමාණ වූ දිව්‍යානුභාවයන් දැක මගේ සම්පත් ප්‍රත්‍යක්ෂ වශයෙන් රජුට දක්වන්නේ යයි කියයි. **තයානුද්දිට්ඨං අතුලං දදිත්‍වා සඞ්ඝෙ** - ආර්ය සඞ්ඝයාට අසමාන වූ, මහත් වූ දන් දී මා කෙරෙහි අනුකම්පාවෙන් ඔබ විසින් දැන පමුණුවන ලද **සන්තප්පිතො සත්තං සදා බහු** - ආහාර පාන වර්ග වස්ත්‍ර ආදී බොහෝ දිය යුතු දාන වස්තූන්ගෙන් ආර්ය සඞ්ඝයා සන්තර්පනය කළ හෙයින් හැමදා දිවි ඇති තෙක් නිරන්තරයෙන් මම සන්තර්පනය වූයේ ප්‍රීතිමත් වූයේ වෙමි. **යාම්‍යහං සුඛිතො මනුස්ස දෙවා** - එහෙයින් මම දැන් සුවපත් වීමි. මිනිස්දෙවි මහරජ කැමති පරිද්දෙන් කැමති තැනට යෙමියි රජුගෙන් විචාළේය. අවසර ගත්තේය.
මෙසේ රජුගෙන් අවසර ගෙන ප්‍රේතයා ගිය කල්හි අජාසත් ඒ කාරණය භික්ෂූන්ට කීය. භික්ෂූහු භාග්‍යවතුන් වහන්සේ වෙත එළඹ සැළ කළාහුය. භාග්‍යවතුන් වහන්සේ ඒ කාරණය අර්ථෝත්පත්ති කොට ගෙන පැමිණි සිටි පිරිසට ධර්ම දේශනා කළහ. එය අසා මහා ජනයා මසුරු මළ පහකොට දන් දිම් ආදී පින්කම් කටයුතුවල ඇලුණීහු වූහ.
**“යස්ස අත්‍ථාය ගච්ඡාමි**” - මෙම ප්‍රේතවස්තු කථාව ශාස්තෲන් වහන්සේ සැවැත් නුවර වැඩ වසන සේක් අඞ්කුර ප්‍රේතයා අරභයා වදාළ සේක. මෙහි අඞ්කුර තෙම ඒකාන්තයෙන් ප්‍රේතයෙක් නොවේ. යම් හෙයකින් ඔහුගේ චරිතය වනාහී ප්‍රේතයන් හා සම්බන්ධ වූයේ ද එහෙයින් අඞ්කුර ප්‍රේත වස්තුව යයි කියන ලදී.
මේ එහි කෙටි කථාවයි - උතුරු මධුරා නුවරට අධිපති වූ මහා සාගර රජුගේ පුත්‍ර වූ, උපසාගර නිසා උත්තරාපථයේ කංසභෝගයෙහි අසිතඤ්ජන නගරයේ මහාකංස රජුගේ දියණිය වූ, දේව ගර්භාගේ කුසයෙහි අඤ්ජන දේවිය, වාසුදේවය, බලදේවය, චන්ද දේව, සුරියදේව, අග්ගි දේව, වරුණ දේව, අර්ජුන, පර්ජුන, ඝත පණ්ඩිත, අඞ්කුර, කියා වාසුදේව ආදිකොට ඇති යම් දස සහෝදරයන් හා අඤ්ජන දේවීය සමග එකොළොස් ක්ෂත්‍රිය කෙනෙක් වූ ද? ඔවුන් අතුරෙන් වාසුදේව ආදිකොට ඇති සහෝදරයෝ අසිතඤ්ජන නුවර ආදිකොට ද්වාරවතී නුවර අවසන් කොට සියලු දඹදිව සැට තුන්දහසක් නුවරවල සියලු රජුන් චක්‍රයෙන් ජීවිතක්ෂයට පත්කොට ද්වාරවතී නුවර වසමින් රාජ්‍යය කොටස් දහයකට බෙදා රජ කරවන්නාහුය. සොහොයුරි අඤ්ජන දේවිය සිහි නො කළාහු වෙති. නැවත සිහි වී කොටස් එකොළහක් කරමු යයි කී කල්හි සියල්ලටම බාල වූ අඞ්කුර තෙමේ මගේ කොටස ඇයට දෙව්. මම වෙළදාම් කොට ජීවත් වන්නෙමි. තෙපි තම තමන්ගේ ජනපදවල මගෙන් බදු අය නොකොට මට බදු සහන දියව් යයි කීවේය. ඔහු මැනවැයි පිළිගෙන ඒ කොටස සහෝදරියට දුන්නාය. රජවරු නවදෙන ද්වාරවතී නුවර වසති.
අඞ්කුර තෙමේ වෙළදාම් කරන්නේ නිතර මහා දන් පවත්වති. ඔහුට (අඞ්කුරට) වැඩ කැමති හිතවත් දාසයකු භාණ්ඩාගාරික වූයේය. අඞ්කුර තෙමේ ඔහු කෙරෙහි ප්‍රසන්න වූ සිතින් ඒ දාසයාට එක් කුලදුවක් ගෙනැවිත් දුනි. ඒ දාසයා (දාසියගේ කුසෙහි) දරු ගැබක් ඇති වූ කල්හිම මිය ගියේය. අඞ්කුර තෙමේ ඒ පුතා උපන් විට ඔහුගේ පියාට දුන් බත් වැටුප් ඔහුට දුන්නේය. ඒ දරුවා වැඩි වයස් වන විට මේ දරුවා දාසයෙක් වේ ද දාසයෙක් නො වේ ද යන ප්‍රශ්නයක් රජකුලයෙහි ඇති විය. එය අසා අඤ්ජන දේවිය දෙනක උපමා කොට ගෙන, මව් ස්වාමී දුවක් බැවින් පුත්‍රයා ද ස්වාමියෙක් යයි කියා දාස භාවයෙන් මිදවීය.
දරුවා ලජ්ජාවෙන් එහි විසීමට නො හැකිව භේරුව නගරයට ගොස් එක්තරා සන්නාලියකුගේ දුවක සරණකොට ගෙන සන්නාලි ශිල්පයෙන් ජීවත් විය. එකල්හි භේරුව නුවර අසය්හ නම් සිටුවරයෙක් විය. ඒ සිටුවරයා මහණ බමුණන්ට ද දුගී මගී වණිබ්බක යාචකයන්ට ද දන් දෙයි. ඒ සන්නාලි තෙමේ අසය්හ සිටුවරයාගේ ගේ නො දන්නවුනට සතුටු සිතින් යුක්තව, අසය්හ සිටුගේ ගෙදරට දකුණු අත දිගු කොට මෙතැනට ගොස් කැමති දෙයක් ලබාගන්නැයි පෙන්වයි. ඔහුගේ කර්මය පෙළෙහිම දැක්වෙයි.
හෙතෙම මෑතකාලයෙහි කළුරිය කොට කාන්තාරයක නුග ගසෙක භූමාටු දෙවියෙක් වී උපන්නේය. ඔහුගේ දකුණු අත කැමති කැමති සම්පත් දෙයි. එම භේරුව නගරයෙහි අසය්හ සිටුගේ දානයෙහි යෙදුණු සැදැහැ නැති අප්‍රසන්න වූ මිථ්‍යාදෘෂ්ටික වූ පින් කිරියවත්හි ආදර සිත් නැති එක්තරා පුරුෂයෙක් කළුරිය කොට ඒ දෙව්පුත් වසන තැනට නුදුරු තන්හී ප්‍රේතයෙක්ව උපන්නේය. ඔහු විසින් කරන ලද කර්මය ද පෙළෙහි ආයේය. අසය්හ මහ සිටුතෙම කළුරිය කොට තව්තිසා දෙව්ලොව සක්දෙවිදුගේ පිරිවරෙහි කෙනෙකු බවට පත්විය.
පසු කලෙක අඞ්කුර තෙමේ ගැල් පන්සියයකින් ද, තවත් බමුණෙකුගේ ගැල් පන්සියයකින්දැයි ගැල් දහසකින් යුතුව භාණ්ඩ රැගෙන මරුකතර මහ මගට පිළිපන්නේය. එහිදී මග වැරදී මංමුලා වී බොහෝ දවසක් එහිම හැසිරෙන්නේ තණ ආහාර, දිය ආදිය සියල්ල අවසන් විය. අඞ්කුර තෙම සිය දූතයන් ලවා පැන් සොයවීය. ඉක්බිතිව ඒ කැමති සම්පත් දෙන අත් ඇති දෙවි තෙමේ ඔවුන්ගේ ඒ ව්‍යසනය දැක, අඞ්කුර විසින් තමන්ට පෙර කරන ලද උපකාර සිතා, ඒකාන්තයෙන් මොහුට මා විසින් මේ වෙලාවේ අවශ්‍යයෙන්ම පිහිට විය යුතු යයි සලකා තමන් වසන නුගරුක දැක්වීය. ඒ නුගරුක වනාහී විහිදී ගිය අතු පතර ඇත්තේය. ඝනට වැඩුණු කොළ ඇති, මනාව සෙවන ඇති, බොහෝ උඩින් ඇදුණු මුල් ඇති (පාරොහ), දිග පළලින් ද උසින් ද යොදුනක් පමණ විය. ඒ දුටු අඞ්කුර තුටු පහටුව ඒ ගස යට කඳවුරු බැන්ද වීය. දෙව්තෙම තමාගේ දකුණත දිගු කොට පළමුව පැන්වලින් ජනයා සෑහීමට පත් කළේය. ඉන්පසුව ඒ ඒ පුද්ගලයා යම් දෙයක් කැමති ද ඒ ඒ දෙය දුන්නේය.
මෙසේ එකල්හි මහජනයා නොයෙක් ආකාර ආහාර පාන ආදියෙන් ඒ ජනයා කැමති පරිද්දෙන් සෑහීමට පත් වූ පසුව, වෙහෙස මහන්සිය නිවුණු කල්හි ඒ බමුණු වෙළද තෙමේ නුණුවනින් කල්පනා කරමින් මෙසේ සිතීය. ධන ලාභය සදහා මෙතැනින් කාම්බෝජයට ගොස් අපි කුමක් කරමු ද? මේ දෙවියා වනාහි යම්කිසි උපායකින් ගෙන යානාවට නංවා ගෙන අපේ නුවරටම යන්නෙමු යයි සිතීය. මෙසේ සිතා ඒ කාරණය අඞ්කුර වෙත කියන්නේ, ගාථා දෙකකින් කීහ.
භාණ්ඩ අලෙවි කොට ධනය උපයන්නෙමුය යන අර්ථය පිණිස, කාරණය පිණිස අපි කාම්බෝජ රටට යන්නෙමු ද, මේ දිව්‍ය පුත්‍රයා කැමති කැමති සම්පත් දෙන බැවින් මේ දිව්‍ය පුත්‍රයා අපි ගෙන යමු.
මේ දිව්‍ය පුත්‍රයා මැනවින් යච්ඤා කිරීමෙන් හෝ, මර්දනය කොට බලහත්කාරයෙන් හෝ අල්ලා ගෙන සැප පහසු යානාවකට නංවාගෙන ද්වාරවති නුවරට වහාම යමු.
එහි **යස්ස අත්‍ථාය** - යම්කිසි කාරණයක් සඳහා **කාම්බොජං** - කාම්බෝජ නම් රටට, **ධනහාරක** බඩු විකුණා ධනය ගෙන ඒම පිණිස, **කාමදදො** කැමති කැමති දේ ලබා දෙන්නා වූ, **යක්‍ඛො** දේව පුත්‍රයා **නිය්‍යාමසෙ** -කැඳවාගෙන යමු. පමුණුවාගෙන යමු. **සාධුකෙන** යපත් ලෙස ආයාචනා කොට, **පසය්හා** - මැඩ පවත්වා බලහත්කාරයෙන් හෝ **යානං** - සුවපහසු වාහනයකට (නංවා) **ද්වාරකං** - ද්වාරවතී නුවරට, මේ ඔහුගේ අදහස බලාපොරොත්තුවයි. යම් ප්‍රයෝජනයක් අර්ථයක් සඳහා අපි කාම්බෝජයට (යන්නට) යනු කැමැත්තේ ද, ඒ ගමනෙහි සංසිද්ධිය ප්‍රයෝජනය මෙහිදීම සිදුවිය. මේ දෙවියා කැමති කැමති දේ දෙන්නේය. එහෙයින් මේ දෙවියා ආරාධනා කොට, කැමැත්ත පරිදි හෝ ඉදින් එසේ නො යන්නේ නම් බලහත්කාරයෙන් හෝ යානයකට නංවා යානයේ දී දෙඅත් පිටුපසට බැඳ ඔහුද කැටුව වහා ද්වාරවතී නගරයට යමු.
ඒ බ්‍රාහ්මණයා විසින් මෙසේ කියන ලද කල්හි අඞ්කුර තෙමේ සත්පුරුෂ ධර්මයෙහි පිහිටි ඔහුගේ වචනය කීම ප්‍රතික්ෂේප කරමින්
යම් රුක් සෙවනක හිඳිනේ හෝ හෝනේ හෝ වේද ඒ ගසේ අතු නො බිඳිය යුතුය. එසේ කිරීමෙන් මිත්‍ර ද්‍රෝහී ළාමකයකු වන හෙයිනි.
එහි **නභඤ්ජෙය්‍යා** - නො සිඳිය යුතුය. **මිත්තදුබ්භො** - මිත්‍රයන් අතුරෙහි ද්‍රෝහියෙක් වේමයි. ඔවුන්ට අනතුරු උපදවන්නෙක් වේ. යම් කිසිවෙක් වනාහි යම් සිහිල් සෙවන ඇති රුකක් ග්‍රීෂ්මයෙන් පීඩිත වූ පුද්ගලයාගේ විඩා දුරු කරන්නේ වේ ද? ඒ රුකට පවා නපුරක් නො සිතිය යුතුය. සත්ත්වයන් කෙරෙහි නපුරක් සිතීම ගැන කියනුම කවරේ ද? මේ දේවපුත්‍රයා සත්පුරුෂයෙකි. පෙරාතුවම අපට උපකාර කළේය. අපගේ දුක් දුරු කළ කෙනෙක. අපට බොහෝ උපකාර ඇත්තෙක. ඔහුට කිසි අවැඩක් නො සිතිය යුතුය. ඒකාන්තයෙන් ඒ දෙවිතෙම පුදනු ලැබිය යුත්තේම යයි දැක්වීය.
එය ඇසු බ්‍රාහ්මණයා **“අත්‍ථස්ස මූලං නිඛන්ති විනයො”** යයි කියන ලද නීති මංගල්‍ය නිසා අඞ්කුරයාට විරුද්ධ පක්ෂයෙහි සිට, මේ ගාථාව කීහ.
යම් රුකක සෙවනෙහි හිඳිනේ ද, නිදන්නේ ද? ඉදින් එබඳු වූ ප්‍රයෝජනයක් වේ නම්, ඒ ගසේ කඳ පවා (සමහරු) කපන්නේය.
එහි **අත්‍ථො චෙ තාදිසො සියා** එබඳු වූ දැව සම්භාරයකින් ඉදින් ප්‍රයෝජනයක් වේ නම්, ඒ ගසේ කඳ පවා ගන්නේය. අතු ආදිය ගැන කියනුම කුමක් ද?
මෙසේ බ්‍රාහ්මණයා කී කල්හි අඞ්කුර තෙමේ සත්පුරුෂ ධර්මයෙහි පිහිටා පිළිගනිමින් කියන්නේ,
යම් ගසෙක සෙවනයට හිඳින්නේ ද නිදන්නේ ද ඒ ගසේ කොළයක් වත් නො කැඩිය යුතුය. එසේ කඩන්නා මිත්‍රද්‍රෝහි පව්කාරයෙක් වේ යන්න කීහ.
එහි **න තස්ස පත්තං භින්‍දෙය්‍ය** - ඒ ගසෙහි එක කොළයක් පමණවත් නො කඩන්නේය. අතු සිදීම ගැන කියනුම කවරේ ද?
නැවත ද බ්‍රාහ්මණයා තමාගේ වාදයෙහිම හිටිමින් මේ ගාථාව කීහ.
යම් රුක් සෙවනෙක හිඳිනේ ද හෝනේ ද, එම ගස මුලුත් සමගම උදුරා දමන්නේය.
එහි **සමූලම්පි තං අබ්බුහෙය්‍ය** මුල් සහිතවම සහමුලින් උදුරා දමන්නේය. (ලී වලින් ප්‍රයෝජන ඇති අය)
මෙසේ බමුණා විසින් කියන ලද්ද අසා නැවත අඞ්කුර තෙමේ ඔහු නිහඬ කරවනු නිරර්ථක කරවනු කැමතිව, මේ ගාථා තුන කීහ.
කිසියම් පුරුෂයෙක් තෙම යමෙකුගේ ගෙහි එක් රැයක් පමණවත් වසන්නේ ද යමෙකු සමීපයෙහි කෑම් බීම් ආදිය ලබන්නේ ද ඒ පුරුෂයාට සිතින් වත් නපුරක් නො සිතන්නේ යයි උසස් පුරුෂයන් විසින් කළගුණ සැළකීම වර්ණනා කරන ලදී.
යමෙකුගේ ගෙයි එක් රැයක පමණවත් යමෙක් වාසය කරන්නේ ද, කෑම් බීම් ආදියෙන් උපස්ථාන කළේ ද ඔහුට සිතින්වත් අයහපතක් සිතන්නේ ද මිත්‍රද්‍රෝහියා දවයි. අහිංසක අත් ඇත්තේ ඒ මිත්‍ර ද්‍රෝහියා විනාශ කරයි.
යම්කිසි කෙනෙක් පෙරකාලයෙහි කරන ලද උපකාර ඇත්තේ, පසු කාලයෙහි නපුරකින් පෙළා ද, උපකාර කරණයෙහි සෝදන ලද අත් ඇත්තෙකු විසින් අකෘතඥ වූ ඒ පුද්ගල තෙමේ යහපත නො දකී. අහිංසක හස්තය ඒ පුද්ගලයා විනාශ කරයි.

එහි **යස්සා** යම් පුද්ගලයකුගේ **එකරත්තිම්පි** එක් රැයක් පමණවත් විසුවේ ද? **යත්‍ථන්න පානං පුරිසො** යමෙකු සමීපයෙහි කිසියම් පුරුෂයෙක් ආහාර පාන හෝ කිසියම් භෝජනයක් ලැබුවේ ද? **න තස්ස පාපං මනසාපි චෙතයෙ**, ඒ පුද්ගලයාට අයහපතක් අනර්ථයක් (කිරීමට) සිතින් නො සිතුවේ ද කැමති නොවේ ද? කය වචනය දෙක ගැන කියනුම කවරේ ද? **කතඤ්ඤුතා සප්පුරිසෙහි වණ්ණිතා** කෘතොපකරණය බුද්ධාදී උතුමන් විසින් වර්ණනා කරන ලදී. ප්‍රසංසා කරන ලදී.
**උපට්ඨිතො** සේවනය කරන්නේ මෙය වළදන්න, මෙය බොන්න ආදී වශයෙන් ගෙනැවිත් දෙයි. ලඟා කරයි. **අදුබ්භපාණී** නිවැරදි දෙ අත් සංයම වූ දෙ අත් **දහතෙ මිත්තදුහී** මිත්‍රද්‍රෝහි පුද්ගලයා දවයි. විනාශ කරයි. වැඩ කැමැති පුද්ගලයා කෙරෙහි අනෙකකු විසින් කරන ලද අපරාධය අවිශේෂයෙන් ඔහුටම අවැඩ ගෙන දෙන්නේය. දුෂ්‍ය නො වූ පුද්ගල තෙමේ අර්ථ වශයෙන් ඔහු දවන්නේ නම් වෙයි. භාග්‍යවතුන් වහන්සේ එහෙයින් වදාළහ.
ක්ලේශයන් දුරුකළ පිරිසිදු සිත් ඇති පුරුෂෝත්තමයකුට, යම් කිසිවෙක් දූෂිත සිතින් නපුරක් කෙරේ ද? ඒ නපුර, නපුර කළ බාලයා වෙතම එයි වෙතම එයි කෙසේ ද උඩු සුළඟට දැවු සියුම් දුහුවිල්ල යටි සුළඟ කරා පැමිණෙන්නක් මෙනි.
**යො පුබ්බෙ කත කල්‍යාණෙ** - යම්කිසි පුද්ගලයෙක් හොඳ හිතින් කරන ලද පෙර උපකාර ඇති, **පච්ඡා පාපෙන හිංසති** - පෙර කරන ලද්දව පසුව පාපී අදහසින් (හිංසා කෙරේද? පීඩා කෙරේ ද) නපුරු වූ හිංසාකාරී වූ අනිටු වූ බාධා පමුණුවයිද? **අල්ලපාණ හතො පොසො** - අල්ලපාණි නම් උපකාර කිරීමෙන් පිරිසුදු වූ සෝදන ලද අත් ඇති පුරුෂයා යට කියන ලද පිළිවෙළින් නසන ලද්දා වූ හිංසා කළා වූ, ඔහුගේ හෝ පෙර කරන ලද්ද විසින් බාධාවන් හළ අල්ලපාණී හත නම් වේ. අකෘතඥ කළ ගුණ නොදත් පුද්ගලයා, **න සා භද්‍රානි පස්සති** - මෙසේ කියන ලද පුද්ගලයා මෙලොව ද පරලොව ද අර්ථ සිද්ධියක් නො දකී, නො විඳී නොලැබී යන අදහසයි.
මෙසේ සත්පුරුෂ ධර්මයට උදව් දීමෙන් අඞ්කුරයා විසින් මැඩපවත්වා කියන ලද ඒ බමුණා නිරුත්තරව නිශ්ශබ්ද විය. දෙවි තෙමේ ඔවුන් දෙදෙනාගේ වචන හා ප්‍රතිවචන අසා බ්‍රාහ්මණයාට කිපී මේ දුෂ්ඨ බ්‍රාහ්මණයාට කටයුතු දේ පසුව දනිමියි සිතා තමා කිසිවකු විසින් මැඩ පැවැත්විය නො හැකි බව පළමු කොට දක්වමින්,
මම දෙවියෙකු විසින් හෝ මිනිසෙකු විසින් හෝ අතිශයින් මැඩ පැවැත්විය නො හැකිවෙමි. දිව්‍ය හෝ මනුෂ්‍ය ඓශ්චර්යකින් මැඩ පැවැත්විය නො හැකිවෙමි. මම උත්තම සෘද්ධියට පැමිණි දෙවියෙක් වෙමි. සැණෙකින්ම දුර යන්නේ ද වෙමි. (වර්ණ) රූප සම්පත්තියෙන් හා ශරිර ශක්තියෙන් යුක්ත වූයේ වෙමි.
එහි **දෙවෙන වා** - යම්කිසි දෙවියෙකු විසින් හෝ **මනුස්සෙන වා** - මිනිසෙකු විසින් හෝ, මෙම වනයෙහි, **ඉස්සරියෙන වා** - දිව්‍ය ඓශ්චර්යයකින් හෝ මනුෂ්‍ය ඓශ්චයයකින් හෝ, එහි **දේවිස්සරියං නාම** - චාතුර් මහා රාජික, සුක්ක, සුයාම ආදින්ගේ දිව්‍ය සෘද්ධියෙන්, **මනුස්සීස්සරියං** - සක්විති රජුන් ආදීන්ගේ පුණ්‍ය සෘද්ධියෙන් එහෙයින් ඓශ්චර්යය ග්‍රහණයන් මහානුභාව දෙව් මිනිසුන් සංග්‍රහ කෙරෙයි. දෙවියෝ මහානුභාවයෝමය. තමන්ගේ පින් ඵලයෙන් රුකුල් ලත් මිනිසුන් පවා ප්‍රයෝග විපත්තියක් නැති කල්හි මැඩ පවත්වන්නට නො හැකි වෙත් අනෙක් දෙවියන් පිළිබදව කියනුම කවරේ ද? **හ** යනු අසහනයෙහි නිපාතයි. **න සුප්ප ස යෙහා** - විනාශ නො වන්නා වූ, **යක්‍ඛො හමස්මි පරමද්ධිප්පත්තො** තමගේ පින වශයෙන් මම දේවත්වයට පැමිණියෙමි. දෙවි වූයේ ද එසේ මෙසේ දෙවියෙක් නො වෙමි. යළිදු උතුම් දිව්‍ය ඍද්ධියට පැමිණියේ වෙමි. **දුරඞ්ගමො** සැණෙකින් දුර ගමන් යාමට සමර්ථයෙමි**. වණ්ණ ඛලුප පන්නො** - රූප ශ්‍රීයෙන් ද ශරීර ශක්තියෙන් ද පැමිණියේ සමන්විත වෙමි. මේ පද තුනෙන් මන්ත්‍ර ප්‍රයෝගාදී බලයෙන් තමන් මැඩ පැවැත්විය නො හැකි බව දන්වයි. රූ සපුවෙන් යුත් තැනැත්තේ අනුන්ගෙන් බුහුමන් ලබයි. රූප සම්පත්තිය නිසා නො ගැලපෙන වස්තූන්ගෙන් හෘදය අවුල් විය යුතු නොවේ. වර්ණ සම්ප්‍රදායෙන් ද යටපත් කළ නො හැකිය.
මෙයින් පසුව අංකුර සහ දේව පුත්‍රයා අතර ගාථා පසළොසකින් සංවාදයක් විය.
ඔබගේ දකුණු අත හැම ලෙසින්ම රන්වන් වෙයි. ඇඟිලි පසින් කැමති සම්පත් වැගිරෙන්නේය. විවිධ රස වැගිරෙත්. නුඹ ශක්‍රයායයි මම සිතමි.
මම ප්‍රකට දෙවියෙක් නොවෙමි. ගන්ධර්ව කායික දෙවියෙක් ද නො වෙමි. අඞ්කුරය සේරුව නුවරින් චුතව මෙහි පැමිණියා වූ ප්‍රේතයෙක් යයි මා දනුව,
නුඹ පෙර අත්බැව්හි භේරුව නගරයෙහි දී කෙබඳු සිල් ඇත්තෙක් වී ද? කෙබඳු සමාචාර ඇත්තෙක් වී ද? කෙබඳු ශ්‍රේෂ්ඨ චර්යාවක් හේතු කොට ගෙන යුෂ්මතාගේ අත්වල පුණ්‍ය ඵලය උපන්නේ ද?
එකල්හි මම භේරුව නුවර සන්නාලියෙක් වීමි. ඉතා දුකසේ දිවි පැවැත්ම ඇති, දිළිදෙක් වීමි. දන් දීමට කිසිවක් මගේ අත නොවීය.
කර්මඵල විශ්වාසයෙන් යුත්, දන් දීමෙහි ස්වාමී වූ පෙර පින් ඇති, පාපයට පිළිකුල් කරන සුළු අසය්හ සිටුවරයාගේ ගේ අසල කර්මාන්තශාලාව මැහුම්පල පිහිටියේය.
එතනට නොයෙක් ගෝත්‍ර ඇති, සිඟන්නෝ ද, ගුණකියා ඉල්ලන්නෝ ද, පැමිනෙත්, ඔව්හු ඒ අසය්හ සිටුතුමාගේ නිවෙස මගෙන් විමසත්.
නුඹට යහපතක් වේවා! දානය කොතැනක දේ ද? කොතැනකට අපි යමුද ඔවුන් විසින් විමසන ලදුව මම අසය්හ සිටුතුමාගේ නිවස ඇති තැන පෙන්වමි.
අසය්හ සිටුතුමාගේ නිවසෙහි දන් දෙනු ලැබේ ද? එතනට යන්න. යුෂ්මතුන්ට සෙතක් වේ යයි දකුණු අත දිගුකොට පෙන්වීමි.
ඒ හේතුවෙන් මගේ අත කැමති කැමති සම්පත් දෙන්නේ වෙයි. මිහිරි රස වෑහෙන්නේ වෙයි. ඒ උතුම් හැසිරීමේ හේතුවෙන් මගේ අතෙහි පුණ්‍ය විපාකය පහළ වෙයි.
නුඹ කිසිවෙකුට සිය අතින් දන් නුදුන්ලු. අනෙකකුගේ දානය අනුමෝදන් වෙමින් අත දිගුකොට පාර කීයේල.
ඒ හේතුවෙන් නුඹේ අත කැමති සම්පත් දෙන්නේල. මිහිරි රස වෑහෙන්නේල, ඒ උතුම් හැසිරීමේ හේතුවෙන් අපේ පුණ්‍ය විපාක පහළ වූයේ.
[missing trans]
නො ඉවසිය හැකි දේ ඉවසන්නා වූ, ශරීරයේ රශ්මි නික්මෙන අසය්හ සිටුවරයාගේ උත්පත්ති ගමන හෝ නැවත පැමිණීම හෝ මම නො දනිමි. එහෙත් අසය්හ සිටුවරයා ශක්‍රයාගේ සහභාවයට පැමිණියේ යයි වෛශ්‍රවණ රජු හමුවේ දී මා අසා ඇත.
හොඳ දේ කිරීම සුදුසුමැයි. සම්පත් ඇති පරිද්දෙන් දන් දීම සුදුසුමය. සම්පත් දෙන අත දැක කවුරුනම් පින්කම් නො කරන්නහු ද?
මම මේ වැලිකතරෙන් පහව ගොස් ද්වාරවතී නුවරට නැවත පැමිණ යම් පිනක් මට සැප ගෙන දෙන්නේද? දන් වැට එළවා තබන්නෙමි.
ආහාර වර්ග ද පාන වර්ග ද වස්ත්‍ර සේනාසන ද දෙන්නෙමි. පැන් හල් ද ළිං ද කරවන්නෙමි. දුර්ගම ස්ථානයන්හි ඒ දඬු (පිහිටවන්නෙමි)

එහි **පාණි තෙ** - යනු ඔබේ දකුණු අත. **සබ්බසො වණ්ණෙ** - සියල්ල ස්වර්ණ වර්ණයහ **පඤ්චධාරො** - ඇඟිලි පහෙන් අනුන් කැමති කැමති වස්තු ධාරාව එන්නේය යන අරුතින් **පඤ්චධාරො මමුස්සවො** - මිහිරි රස උතුරා යන්නේ - එහෙයින් කියන ලදී. **නානා රසා පග්ඝරන්ති** - මිහිරි කටුක - තීත්ත ආදී නානා විධ රස උතුරා යන්නේය. යක්ෂයාගේ කැමැත්ත පරිදි දෙන්නා වූ මිහිරි ආදී රසයන්ගෙන් යුත්, කෑ යුතු පිවයුතු අනුභව කළයුතු දේ අතින් විසිරෙන්නේ මිහිරි රස වැගිරෙත් කියන ලදී. **මඤ්ඤෙහං තං පුරින්‍දදං** ඔබ ශක්‍රයා යයි මම හඟිමි. මේ මහානුභාව සම්පන්න ශක්‍ර දිව්‍යරාජයා යයි මම සිතමියි යන අර්ථයි.
**තම්හි දෙවො** වෛශ්‍රවණ ආදී ප්‍රකට වූ දෙවි කෙනෙක් නොවෙමි. **න පි සක්කො පුරින්‍දදො** පෙර ආත්ම භාවයෙහි දන්දීමෙහි පිහිටා පුරින්දද යයි නම් ලද ශක්‍ර දිව්‍යරාජයා නො වෙමි. **න ගන්‍ධබ්බො** - ගන්‍ධබ්බ කාරික දෙවියෙක් නො වෙමි. **පෙතං මං අඞ්කුර ජානාහි** - අඞ්කුර පුරුෂයාණි! මා යෝනියෙහි උපන් අයෙකු ලෙස දනුව මහාර්ධී ඇති එක් ප්‍රේතය **යකු වසයෙන්** දනුව! **භෙරුවම්හා ඉධාගතා** - භේරුව නුවර සිට මෙහි පැමිණියේ වෙමි. භේරුව නගරයෙන් චුත වී, මේ වාලුකා කාන්තාරයේ මෙම නුග රුකෙහි ඉපදීම් වසයෙන් ආවේ වෙමි. මෙහි ඉපදුනෙමි යන අර්ථයි.
**කිං සීලො කිං සමාචාරො භෙරුවස්මිං පුරෙ තුවං** - පෙර පෙර ආත්මභාවයෙහි භේරුව නුවර වසන්නා වූ ඔබ කවර සීලයක් රැක්කේ ද? කවර සමාචාරයක් වූයේ ද? පවින් වැලකීම ලක්ෂණ කොට ඇති කෙබඳු සීලයක් සමාදන් වූයේ ද, ප්‍රාප්ති පුණ්‍ය ක්‍රියා ලක්ෂණ කොට ඇති කෙබඳු වූ සමාචාරයක නියුක්ත වූයේ ද? දන්දීම ආදී කුසල සමාචාර ඇසුරෙන් කිනම් සමාචාරයක නිරතවුයේ ද? යන අර්ථයි. **තෙන තෙ බ්‍රහ්ම චරියෙන පුඤ්ඤං පාණිම්හි ඉජ්ඣති** - කෙබඳු ශ්‍රේෂ්ඨ චර්යාවකින් ඔබගේ අත්වලින් දැක්වෙන පුණ්‍යඵලය මේ අයුරින් සමෘද්ධ වීද? උත්තර පද ලෝපයෙන් පින් යන්න අදහස් කරන ලදී. එහෙයින් **“කුසලානං භික්‍ඛවෙ ධම්මානං සමාදාන හෙතු එවමි දං පුඤ්ඤං පවඩ්ඪති**” යන අකාරයෙන් පුඤ්ඤං යන්න කියන ලදී.
**තුන්නවායො** - රෙදි මහන්නෙක් **ඝුකිච්ඡ චුත්ති** - ඉතාම දුක් සහිත ජීවිතයක් ගතකළෙමි. සැප පහසු ජීවිතයක් නො ලැබුවෙමි. **කපණෙ** - දිළින්දෙක් අසරණයා දීන වූ යන අර්ථයි. **නමෙ විජ්ජති දාත වෙ** - (මට දීමට කිසිවක් නොවීය. මගීන්ට, මහණ බමුණන්ට දීමට කිසිම දිය යුතු වස්තුවක් මට නැත්තේය. සිතින් පමණක් දන් දුන්නේය යන අදහසයි.
**ආවෙසනං** - ගෘහය කර්මාන්ත කරන ශාලාව **අසය්හස්ස උපන්තිකෙ** - අසය්හ මහා සිටුවරයාගේ ගෙය කිට්ටුව **සද්ධස්සා** - කර්මඵල ඇදහීමෙන් යුක්තවූවහුට, **දානපතිනො** - නිරන්තරයෙන් දන් දීමෙහි පවතිමින්, ලෝභය මැඩ පවත්වා පරිත්‍යාග සම්පත්තියෙන් අනූනව, **ලජ්ජිතො** පවට පිළිකුල් කරන ස්වභාවයෙන්
**තත්‍ථා** එහි මගේ නිවාසය. **යාචනකායන්ති** - යාචක ජනයෝ අසය්හ සිටුගෙන් යමක් ඉල්ලාගනු කැමැත්තෙන් පැමිණෙත්. **නා නා ගොත්තා** නොයෙක් ආකාරයේ ගෝත්‍රවලට සම්බන්ධ වූවෝ **වණිබ්බකා** - ගුණ කියමින් ඉල්ලන්නෝ. යම්කිසි දායකයකුගේ පින්ඵල ගුණ යහපත් බව ආදිය වර්ණනා කරමින්, තමන්ගේ නැති බැරි බව කියමින් හැසිරෙන්නෝ, **තෙචමංතත්‍ථ පුච්ඡන්ති** - තත්‍ථ යනු නිපාතයකි. ඒ යාචක වණිබ්බක ආදීහු මගෙන් අසය්හ සිටුවරයාගේ නිවාසය විමසත්. මෙබදු තන්හි දී කර්ම දෙකක් ඉවසත්.
**කත්‍ථගච්ඡාම, භද්දං වො කත්‍ථ දානං පදියතෙ** - ඔවුන් විචාරණ ආකාරය දැක්වීමට නිදසුනකි. ඔබට යහපතක්ම වේවා! අපි අසය්හ සිටු දන් පිරිනමන්නේ යයි අසා ආවෙමු. **කත්‍ථ දා නං පදියතෙ** - කෙසේ නම් අපි එහි යමු ද? කොතැන්හි ගිය කල්හි ඒ දානය ලැබිය හැකි ද? **තෙසාහාං පුට්ඨො වක්‍ඛාමි** - මෙසේ ඒ මාර්ගික ජනයා විසින් ලබන තැන් විචාරණ ලද මම, පෙර නො කළ පින් ඇති බැවින් මේ අන්දමින් කිසි දෙයක් දෙන්නට අපොහොසත් වූයේ, දන් දෙන තැන මොවුන්ට පෙන්වා මින් දාන වස්තු ලැබීමට උපාය කීමෙන්, ප්‍රීතිය උපදවා ගැනීමෙන්, මෙතෙකින්වත් බොහෝ පින් රැස් කර ගන්නෙමියි දයාව කරුණාව පෙරදැරි කොට දකුණු අත දිගුකොට අසය්හ සිටුවරයාගේ මන්දිරය කීවෙමි. **පග්ගණ්හ දක්‍ඛිණං බාහුං** ආදිය ඒ සඳහා කීය.
**තෙන පාණි කාමදදො** - එසේ අනුන්ගේ දානය ප්‍රකාශ කිරීමෙන් අනුන් විසින් කරන ලද දානය මනාකොට අනුමෝදන් වීමේ හේතුවෙන් පමණක් දැන් මේ කාලයෙහි මගේ අත කප් රුකක් මෙන් ද කල්පලතාවක් මෙන් ද කැමති කැමති සම්පත් දෙන්නේ වෙයි. **තෙන පාණී මධුස්ස වො** - ඒ කුශල් හේතුවෙන් මගේ අතින් කැමති වස්තු වැහෙන්නෙ වෙයි.
**නකිර ත්‍වං අදා දානං** - අනුශවාන්ථයෙහි නිපාතය ඔබ වනාහි තමන් සතු දෙයක් පරිත්‍යග නො කළේ ය. කිසියම් මහණ බමුණෙකුට තමන් සතු කිසි දාන වස්තුවක් සියතින් නුදුන්නේ ය. පරස්ස දානං අනුමෝදමානො - හුදෙක් අනුන් විසින් කරන ලද අනුන්ගේ දානය ඉතා යහපත මහදන් පවත්වන්නේ ය යි අනුමෝදන් වීමෙන්ම බබළයි.
**තෙන පාණි කාම දදො** - ඒ පිණින් ඔබගේ අත මෙසේ කැමති දේ දෙන්නක් වූයේය. ආශ්චර්යකි, ඒකාන්ත කුශල කර්මයන්හි ස්වභාවය පැවැත්ම පුදුමසහගතය යන අදහසයි.
**යො සො දානමදා භන්තෙ පස්සන්තො සක පාණිහි** - දේවපුත්‍රයාට ගෞරවයෙන් ආමන්ත්‍රණය කරයි. පින්වතුන් වහන්ස! අනුන් විසින් කරන ලද දානමය පින්කම් අනුමෝදන් වූ ඔබට මෙවැනි විපාකයක් මෙවැනි ආනුභාවයක් ලැබුණේ නම්, ඒ අසය්හ සිටුනම් කෙනෙක් ප්‍රසන්න සිත් ඇත්තේව සියතින් මහදන් පැවැත් වූ ඒ සිටුවරයා **- සොහිත්‍වා මනුස්සං දෙහං** - හෙතෙම මෙහි මනුෂ්‍යත්මභාවය හැර **කිං** කොහේ **අනුසො** - නිපාත මාත්‍රයකි. **දීඝතං ගතො** - කවර දිසාවකට ගියේ ද අසය්හ සිටුවරයාගේ ගති නිෂ්පත්තිය, මතු උත්පත්තිභවය කෙසේ වී දැයි විචාළේය.
**අසය්හසායි තො** - ලෝහයෙන් මඩනා ලද්දා වූ අනුන්ගේ මසුරු මල විසින් ඉවසිය නො හැක්කා වූ, පරිත්‍යාගයන් නිසා සත්පුරුෂ ධර්මය සභව වසයෙන් ඉසුලු වා වූ බැවින් අසය්හ සහිත නම් වේ. **අඞ්ගීරසස්සා** - අඟ පසඟින් නික්මෙන්නා වූ බැබළීම, **රසෙති ජුතියා** යනු නාමාන්තරය වේ. තමන් වෙත එන්නා වූ යාචක පිරිස් දැක උදාර වූ සතුටට පත්ව සොම්නස උපදවා පැහැදුණ මුහුණු ඇතිව සිටි ඔහු ගැන ප්‍රත්‍යක්ෂ කොට, **ගතිමාගතං වා** - මේ ආත්මයෙන් චුත වී යාම ගතියයි. ඔහුගේ ගති ය. අසවල් නම් ස්වභාවයට ගියේ යයි කියා හෝ, අසවල් කාලයේ දී මෙහි එන්නේ යයි කියා හෝ කියන්නට මම නො දනිමි. එය වූ කල්හි මට විපාක වන්නක් අදාළ වන්නක් නොවේ. **සුතඤ්ව ඛො වෙස්ස වණස්ස සන්තිකෙ** - නැවත ද අපි වෛශ්‍රවණ රජුට උවැටන් සඳහා ගිය වේලේ ඔහුගේ සමීපයෙන් මෙසේ අසන ලදී. **සක්ක සහව්‍යතං ගතො අසය්හො** අසය්හ සිටුවරයා ශක්‍ර දේවේන්‍ද්‍රයාගේ සහභාවයට ගොස් තාවතිංස දිව්‍ය ලෝකයේ උපන්නේය යන අර්ථයි.
**අලමෙව කාතුං කල්‍යාණං** - යම් බදු වූ යහපත් කුසල් දහම් කිරීමට සුදුසු වන්නේමය. යුතුවන්නේමය. එහි වූ කලී සියලු අංගයන්ගෙන් යහපත් වූ පහසු වූ පින්කම් දැක්වීමට, **දානදා තුං යථාරහං** - තමන්ගේ සම්පත් ඇති පමණින් සුදුසු පරිදි දන්දීම සුදුසු වන්නේමය. එයට කාරණ කියමි. **පාණිංකාම දදං දිස්වා** යම්සේ අනුන් කරණ පින් අනුමෝදන් වීම් වශයෙන් දන් දෙන දානපතියාගේ නිවාසය අත දිගු කරමින් පෙන්වීම් පමණකින් මගේ අත් කැමති කැමති දේ දෙන අයුරු දුටුවේ නොවේ ද? මෙය දැක, **කො පුඤ්ඤං න කරිස්සති** - කවරෙක් නම් තමා පිහිට කොට පින් නො කරන්නේ ද?
මෙසේ අනියම් වශයෙන් පුණ්‍ය ක්‍රියාවන්හි ආදර දක්වා දැන් තමා කෙරෙහි ඒ පින නියම කොට (දක්වන්නේ මේ ගාථා දෙක කීහ.) එහි **සො අහං** - ඒ මම හි අවධාරණයෙහි නිපාතයි. **නූනා** - අදහසෙහි, **ඉතො ගනත්‍වා** මෙම කාන්තාරයෙන් ආපසු ගොස්, **අනුප්පත්‍වාන දාරකං** - ද්වාරවතී නුවරට සම්ප්‍රාප්තව, **පට්ඨපයිස්සාමි** - දන් වැට පවත්වමි.
මෙසේ අඞ්කුර විසින් දන් දෙන්නෙමි යන ප්‍රතිඥාව කළෙන් යක්ෂයා තුටු පහටුව, පින්වත! ඔබ නිසැකවම දන් දෙනු මැනවි. මම ඔබට සහයෝගය දෙන්නෙමි. යම්හෙයකින් නුඹගේ දාන වස්තුව ක්ෂය නො වීමට මම කටයුතු කරමියි ඔහු දන් දීමෙහි උත්සාහ ගන්වා, නැවත බමුණාට කියනුයේ, එම්බල බමුණ! ඔබ වනාහි මා වැන්නෙකු බලාත්කාරයෙන් ගැලට නංවාගෙන යනු කැමති වූයේ තමාගේ ප්‍රමාණය නො දන්නෙහිද? කියා ඔහුගේ භාණ්ඩ අතුරුදන් කරවා යක්ෂ හිංසාවෙන් හිංසා කරවා ඔහු බිය ගැන්වීය. ඉක්බිති අඞ්කුර තෙමේ නොයෙක් ආකාරයෙන් යැද බ්‍රාහ්මණයා ලවා ක්ෂමා කරවා, ප්‍රසාදයට පත්කර සියලු භාණ්ඩ ප්‍රකෘති තත්ත්වයට පමුණුවා, රාත්‍රි කාලය පැමිණි කල්හි, යක්ෂයාගෙන් වෙන්වී (යක්ෂයා හැර) යන්නේ එයට නුදුරින් ඉතාම පිළිකුල් හා බියකරු පෙනුම් ඇති එක්තරා ප්‍රේතයකු දැක කරන ලද කර්ම විචාරමින්,
කවර හේතුවකින් තොපගේ ඇඟිලි කුණු වී වකුටු වී ද? කොඩොල් කළේ ද? ඇස්වලින් කඳුළු වගුරවත් ද? ඔබ විසින් කරන ලප පාපකර්මය කුමක් ද?
එහි **කුණ්ඨා** - වක්වී ද, **කුණ්ඩලි කතං** - මුව විකාරයෙන්, හැකුළුනේ ද? විකාර වත් වී ද? **පග්ඝරන්ති** කදුළු නමැති අසූචි වැගිරෙත්
ඉක්බිති ප්‍රේතයා -
සිරුරෙන් රැස් විහිදුණා වූ ගෘහපතියෙක් වූ ගෘහවාසී වූ ඒ අසය්හ සිටුවරයාගේ දන් දෙන තැන, දන් දීමෙහි මම ද අධ්‍යක්ෂවරයෙක් කරන ලද්දේ වීමි.
එහි ආහාර සඳහා පැමිණියා වූ යාචකයන් දැක පැත්තකට වී මුව හකුලුවා ගතිමි.
ඒ පාපකර්මයෙන් මගේ ඇඟිලි කුණු වී, මුහුණ ද කොඩොල් වී, ඇස්වලින් කදුළු වැගිරීම ද සිදුවේ. මා විසින් කරන ලද පාප කර්මය මෙයයි.

එහි, **අඞ්ගීරසස්සා** යනාදිය අසය්හ සිටුවරයාගේ කීර්තියයි. **ඝරමෙසිනො** ගෘහයෙහි වසන්නා වූ ගෘහපතියාගේ, **දානෙ අධිකතො අහං** - දෙය්‍ය ධර්මයාගේ (දාන වස්තුවේ) ජනයාට දීමෙහි දානය පිළිබඳව මූලිකව ක්‍රියාකරන්නෙක්, වීමි.
**එකමන්තං අපක්කම්මා** - ආහාර සඳහා පැමිණි යාචකයන් දැක දන්දීමෙහි නියුක්තව සිටින තැනැත්තා. දන් දෙන තැනින් ඉවත් නොවී නියමිත තන්හිම සිට හටගත් ප්‍රීති සහගත සිතින් යුතුව ප්‍රසාදයට පත් සිනහ සහගත මුවින් සිය අතින්ම දන් දිය යුතුය. නැතිනම් සුදුසු පරිදි සුදුස්සන් යෙදවීය යුතුය. මා වූ කලි එසේ නොකොට එන්නා වූ යදියන් දුරදීම දැක තමන් නොපෙනී එක්පසකට මුවා වී සිට මුහුණ හකුළුවා ගතිමි **අකාසි කුණ්ඩලී මුඛං** මුහුණ පුලුටු කරගෙන හකුළුවාගෙන සිටියෙමි.
**තෙන** - එහෙයින් යම්හෙයකින් එකල මම ස්වාමීයා විසින් දානාධිකාරියෙහි යොදවන ලද්දේ දන් දෙන කාලය එළඹ කල්හි මසුරු සිතින් මඩනා ලදුව, දන් දෙන තැනින් ඉවත්වෙමින් පා හකුළුවාගෙන සිටියෙම් ද? මා අතින් දියයුතු දානය එසේ නො කොට දෙඅත් හකුළුවාගෙන සිටියෙම් ද? ප්‍රසන්න මුහුණින් සිටිය යුතු තැන මුහුණ හකුළුවා ගෙන පුලුටු කරගෙන සිටියෙම් ද? ප්‍රිය ඇසින් යහපත් ඇසින් බැලිය යුතු කල්හි. කළුකරගත් දෙනෙතින් බැලුයෙහි ද? එහෙයින් අතේ ඇඟිලි වකුටු විය. දෙපා ඇඟිලි වකුටු විය. මුහුණ ද කොඩොල් වී විරූප වී පුලුටු වීය. ඇස්වලින් ද අසූචි මෙන් දුගඳ වූ කඳුළු වැගිරෙන්නේය යන අර්ථයි. එහෙයින් කියන ලදී.
එහෙයින් මගේ ඇඟිලි කුණු වී වකුටු වීය. මුහුණ කොඩොල් වී විරූප වීය. ඇස් වලින් ද දුගඳ හමන කඳුලු වැගිරෙන්නේ ය.
එපවත් ඇසූ අඞ්කුර තෙමේ ප්‍රේතයාට ගරහමින්
නින්දිත පුරුෂය තෝ යම්හෙයකින් අනුන්ගේ දානයෙහි මුහුණ පුළුටු කර ගැනීම් හකුළුවා ගැනීම් ආදිය කළෙහි ද? ඒ නිසා ස්වභාවයෙන්ම, ධර්මානුකූලවම මුහුණ හැකිළී ගොස් ඇස්වලින් අසූචි මෙන් වූ කඳුළු වැගිරෙන්නේය.
එහි **ධම්මෙන** යුක්ති සහගතවම, යථා කාරණයෙන්ම, **තෙ** නුඹ, **කාපුරිසා** ලාමක පුරුෂය, පහත් වූ පුරුෂය! **ය** යම් හෙයකින්, පරස්ස දානස්ස අනුන්ගේ දානයෙහි, මේ පෙළයි.
නැවත ඒ අඞ්කුර තෙමේ දානපති වූ ඒ සිටාණන්ට ගරහමින්, මේ ගාථාව කීහ.
ආහාර පාන, කෑ යුතු දේ, වස්ත්‍ර හා සේනාසන දන් දෙන්නා වූ පුද්ගලයා ඒවා අනුන් විසින් සිදු කළ යුත්තක් කොට කෙසේ පිළියෙළ කරන්නේ ද?
දන් දෙන්නා වූ පුද්ගලයා කෙසේ නම් අනුන් ලවා සිදුකරවන්නේ ද? තමන් විසින්ම ප්‍රත්‍යක්ෂ වශයෙන් දැන තමන් අතින්ම දිය යුතු වන්නේය. එහි තමන්ම ව්‍යාවෘත විය යුත්තේය. අන් පරිද්දෙකින්, අනුන් විසින් කරන කල්හි තමන්ගේ දිය යුතු දාන වස්තු නිකරුණේ විනාශ වන්නේය. දක්ෂිණාර්හයෝ බඩගින්නෙන් පෙළෙන්නාහුය.
මෙසේ සිටාණන්ට ගර්හා කොට දැන තමා පිළිපැදිය යුතු ආකාරය දක්වමින් ගාථා දෙකක් කීහ.
මම මෙහෙන් ගොස් ද්වාරවතී නුවරට පැමිණ මට පරලොව දී සුව එළවන අන්දමට දන් වැට පිහිටුවන්නෙමි.
ආහාර පාන ද වස්ත්‍ර හා සෙනසුන් ද දෙන්නෙමි. පැන්හල් හා පොකුණු පිහිටු වන්නෙමි. දුර්ගම ස්ථානයන්හි ඒ දඬු පාලම් බෝක්කු ආදිය ද තනවන්නෙමි.
ඒ නිසාම කියන ලදී.
ඒ අඞ්කුර තෙමේ ඒ මරු කතරින් නික්මී ද්වාරවතී නුවරට පැමිණ තමන්ට සුව ගෙන දෙන්නා වූ යම් දිනයක් වී නම් ඒ දානය පිහිටු වීය.
පැහැදුණු සිතින් ආහාර ද බීම වර්ග ද, වස්ත්‍ර හා සෙනසුන් ද දන් දුන්නේය. පැන් තාලි හා ළිං ද පිහිටුවීය.
කවරෙක් සාගිනි ඇත්තේ ද කවරෙක් පිපාසා ඇත්තේ ද, කවරෙකුට වස්ත්‍ර අවශ්‍ය ද (ඔව්හු අවශ්‍ය දේ ලබාගනිත්වා) කවරකුගේ රථවාහන අනතුරට පැමිණියෝ වෙද්ද? මේ වාහන සමුහයෙන් කැමති වාහනයක් යොදා ගනිත්වා.
කවරෙකුට කුඩ අවශ්‍ය ද? කවරෙක් සුවඳ මල්මාලා කවරෙක් පාවහන් කැමති වේ ද? මෙසේ ඒ අඞ්කුරයාගේ නිවසෙහි කපුවෝ ද සුදු හැදගත් අරක්කැමියෝ ද, සුවඳ දෙන්නෝ ද උදයේ ද සවස ද හැමදාකම ඝෝෂා කෙරෙත්.
මේ සිව් ගාථාවෝ අඞ්කුරගේ දාන පිළිවෙත පැහැදිලි කිරීමට සඞ්ගීතිකාරකයන් විසින් තබන ලදී.
එහි **තතො** හි යනු මරු කතරින්, **නිවත්තිත්‍වා** - යනු ආපසු නික්මී, **අනුප්පත්‍වාන ද්වාරකං** - ද්වාරවතී නගරයට සේන්දු වී, **දානං පට්ඨපයී** **අඞ්කුරො** යනු දෙවියා විසින් සම්පුර්ණයෙන් පුරවන ලද දානෝපකරණ ගබඩා ඇත්තේ ඒ අඞ්කුර තෙමේ මහා දානශාලා පිහිටු වීය. **යං තුමස්ස සුඛාවහං** - යනු යම් දානයක් තමන්ට මෙලොව හා පරලොව සුව එළවන්නේ ද
**කො ඡා තො** - යනු කවරෙකුට බඩගින් ඇත්තේ ද හෙතෙම ඇවිත් කැමති පරිද්දෙන් ආහාර අනුභව කෙරේවා යන අදහසයි. සෙසු තන්හි ද මේ ක්‍රමය මැයි **තසිතො** - යනු පිපාසිත වූ, **පරිවස්සතී** යනු වස්ත්‍ර හැඳගන්නේය, වාසය කරන්නේය, පොරවා ගන්නේය යන අර්ථය. **සන්තානි** - විඩාවට පැමිණි. අබලන් වූ **යොග්ගානි** - රිය වාහන **ඉතො යොජෙන්තු වාහනං** යනු (වියගහ ආදිය අනතුරට පත් රථ වාහන ) - මේ වියගස් වලින් කැමති එකක් ගෙන වාහනවලට යොදුගනු
**කො ඡත්තිච්ඡතී** - යනු කොළ ආදි විවිධ ද්‍රව්‍යයන්ගෙන් තැනූ කුඩ යමෙක් කැමති වේ නම් ඔහු කැමති පරිද්දෙන් කුඩ ගනීවා යන අදහසයි. සෙසුතැන්වල ද මේ ක්‍රමයමය. **ගන්‍ධං** යනු සිව් දෑගද ආදී සුවඳ ද්‍රව්‍යයි. **මාලං **යනු ගෙතූ නො ගෙතූ මල් **උපාහනං** - යනු අඩිය වැසූ හෝ නො ඇසූ පාවහන් **ඉතිස්සු** - යනු නිපාතයකි. මෙසේ කිසිවෙක් බඩගිනි වූයේ ද කිසි පිපාසිත වූයේ ද ආදී අර්ථයි. **කප්පකා** - යනු කපුවෝ, ඇම්බැට්ටයෝ **සුදා** - යනු කෝකියෝ, **මාගධා** - යනු සුවඳ ද්‍රව්‍ය දෙන අය **සදා** - යනු මුළු කාලයම, දිනපතා උදයේ ද සවස ද ඒ අඞ්කුරගේ වාසස්ථානයෙහි එව කව බොව යනාදියෙන් ඝෝෂා කරයි. හඬ නගයි.
මෙසේ මහදන් පවත්වන්නා වූ (අඞ්කුරගේ දාන ශාලාව) කල් යත් යත්ම යාචකයන්ගේ තෘප්තියට පැමිණි හෙයින් යාචක ජනයගෙන් හිස්විය. විරල විය. (දාන කෙළවර විය) එය දැක අඞ්කුර තෙමේ දානය පිළිබඳව උදාර අදහස් ඇතිව නො සතුටු සිතින් යුතුව, තමාගේ දානමය ක්‍රියාවලියෙහි නියුක්ත සින්දක නම් තරුණයා අමතා මේ ගාථා දෙක කීහ.
අඞ්කුර රජු සුවසේ සයනය කෙරේ යයි ජනයා දනියි. සින්ධකය යම් හෙයකින් යාචකයන් නො දක්නෙම් ද එවිට මම දුකසේ නිදමි.
178. සින්ධකය! ස්වල්ප වූ හෝ ගුණ කියා ඉල්ලන ජනයා ඇති කල්හි මම සුවසේ නිදමි. එසේ ඉල්ලන්නා වූ පුද්ගලයන් නැති කල්හි මම දුකසේ නිදමි.
එහි **සුඛං සුපති අඞ්කුරො** අඞ්කුර රජතෙම කීර්තියෙන් ද, භෝග සම්පත්තියෙන් ද, අනූනව දානපතියෙක්ව, තම සම්පත්වලින් ද, දාන සම්පත්තියෙන් ද සතුටුව සුවසේ නිදයි. සුවසේ පිබිදෙයි. මේ අන්දමින් ජනයා මා ගැන සිතයි. **දුක්‍ඛං සුපාමි සින්‍ධකා** - සින්ධකය! මම වනාහි දුකින්ම නිදාගනිමි. කවර හෙයින් ද? **යං න පස්සාමි යාචකෙ** - යාචකයන් නො දකින නිසා - යම් හෙයකින් මගේ අදහසේ හැටියට දාන වස්තුව පිරිනැමීමට බොහෝ යාචකයන් නො එන්නේ ද නො දන්නේ ද යන අර්ථයි. **අප්පකෙසු වණිබ්බකෙ** - යාචක ජනයා ස්වල්ප දෙනෙකු ඇති කල්හි දුකසේ නිදමි යන අදහසයි. **සූ** යනු නිපාත මාත්‍රයකි. යාචකයන් ටිකදෙනෙක් ඇති කල්හි යන අර්ථයි.
ඒ අසා සින්ධක තෙමේ ඔහුගේ උදාර වූ දන්දීමේ කැමැත්ත ප්‍රකට කිරීමට කැමැත්තේ මෙසේ කීහ.
තව්තිසා දෙව්ලොවට හා සියලු ලෝකයාට ඊශ්වර වූ සක් දෙවි රජුන් ඔබට වරයක් දෙන්නේ නම්, ඔබ කෙබඳු වරයක් ඉල්ලන්නේ ද?
සියලු ලෝකයාට අධිපති වූ ද, තව්තිසා දෙව්ලොව අධිපති වූ ද ශක්‍රයා ඔබ කැමති වරයක් ගන්නැයි ඔබට වරයක් දෙන්නේ නම්, අඞ්කුර රජුනි කිනම් වරයක් ඔබ පතන්නේ ද ඉල්ලන්නේ ද?
අඞ්කුර රජු තමාගේ අදහස තත් වූ පරිදි අගවා කියන්නේ
තව්තිසා වාසීන්ට අධිපති වූ සක් දෙවි රජු ඉදින් මට වරයක් දෙන්නේ නම්, උදය කාලයෙහි පිබිදුනා වූ මට, හිරු උදාවන කල්හි දෙව් ලොවට ඇතුළත් වූ ආහාරයෝ උපදින්නාහු නම්, යාචක ජනයා සිල්වත් වන්නාහු නම්,
දන් දෙන්නාවූ මගේ දාන වස්තුව අවසන් නො වන්නේ ද? මම දන් දී පසුතැවිලි නො වේනම්, දන් දෙමින් සිත පහදවන්නෙම් නම්, එබදු වරයක් ශක්‍රයාගෙන් මම ඉල්ලා සිටිමි.
එහි **කාලුට්ඨිතස්ස මෙ සතො** - උදය කාලයෙහි නැගිටීම, යාචකයන්ට දියයුතු දෙය්‍ය ධර්මය ගෞරව කීරිම් පිළිදැගුම් කිරීම්, වීර්ය සම්පන්න වීම් ආදියට සමානය. **සුරියුග්ගමනම්පති** - හිරු උදාවන වේලාවෙහි. **දිබ්බා භක්‍ඛා පාතු භවෙය්‍ය** - දිව්‍යලෝකයෙහි ආහාර පහළවීම - **සීලවන්තොච යාචකා** - යාචකයන්ගේ සිල්වත් වීම හා ඔවුන්ගේ යහපත් චර්යාධර්ම ඇති බව
**දදතො මෙ නඛීයෙථ** - එන්නා වූ සියල්ලන්ට දන් දෙනවිට දෙය්‍ය ධර්මයාගේ (දාන වස්තුවේ) අවසන් වීමක් නො මැතිවීම - **දත්‍වා නානු පතෙය්‍ය** - දිය යුතු දන් දී කිසි විටෙක අපැහැදීමක් දැක පසුතැවිල්ලකට පත් නො වීම, **ද දං චිත්තං පසා දායෙ** - දෙන දේ සිතේ ප්‍රසාදයෙන්ම දීමට, පහන් සිතින් යුතුවම දන් දීමට, **එවං සක්කං වරං වරෙ** - ශක්‍ර දේවේන්‍ද්‍රයාගෙන් නීරෝගී බව, දිය යුතු දාන වස්තු ලැබීම, ප්‍රතිග්‍රාහක සම්පත්තිය (දීමට සුදුස්සන්ම) ලැබීම දාන වස්තුවේ ක්‍ෂය නොවන තත්ත්වය, දායක සම්පත්තිය, වර ඉල්ලන්නෙමි. මෙහි **කාලුට්ඨිතස්ස මෙ සතො** - උදය කාලයෙහි නැගිටීම යන්නෙන් නීරෝගී සම්පත්තිය, **දිබ්බා භක්‍ඛා පාතු භවෙය්‍යං** - දිව්‍යාහාර පහළ වීම, **සීලව නෙතා ච යාචකා** - යාචකයෝ සිල්වත්හු වෙත්වා යන්නෙන් දක්ෂිණාර්භ සම්ප්‍රදාව, **දදතො මෙ නඛීයෙථ**, මෙයින් දෙය්‍ය ධර්මයාගේ දාන වස්තුවේ අසීමිත බව ක්‍ෂය නොවන බව. **දත්‍වා නානු තපෙය්‍යහං දදංචිත්තං පසා දෙය්‍ය** - දන් දී පසුතැවිලි නොවීම යන්නෙන් දායක සම්පත්තිය, මේ පස්වදෑරුම් සම්පත් කැමති වෙමි. ඒ සම්පත්වලින් දානමය පුණ්‍ය කර්මයාගේ උසස් බව උදාර බව පවතින්නේය යන්නයි.
මෙසේ අඞ්කුර තෙමේ තමාගේ අදහස පළ කිරීමෙන් පසු එහි සිටි නීති ශාස්ත්‍රය පුහුණු කළ සෝණක නම් එක් පුරුෂයෙක් ඒ අඞ්කුරයන් බොහෝ කොට දන් දීමෙන් මුදවනු කැමතිව, මේ ගාථා දෙක කීහ.
182. සියළු ධනය අනුන්හට නො දිය යුතුය. දන් දිය යුතුය. ධනය ද රැකිය යුතුය. දීමට වඩා ධනයම ශ්‍රේෂ්ඨය. අධික කොට දීමෙන් පරපුර නො පවතිත්.
183. නුවණැත්තෝ නොදීම ද, පමණ ඉක්මවා දීම ද නො පසසතී. එහෙයින් දීමට වඩා වස්තුව රැකීමම උසස් වේ. සම විධියෙහි පැවතිය යුතුය. එය බුද්ධිමතුන්ගේ ධර්මයයි.
[missing trans]
මෙහි **සබ්බ විත්තානි** - සවිඤ්ඤාණක අවිඤ්ඤාණක වශයෙන් සියලු වස්තු උපකරණ ධනය යන අදහසයි. **පරෙ** - අනුන් කෙරෙහි, පිටස්තර උදවිය යන අර්ථයි. **නප්ප වෙච්ඡෙ** නො දිය යුතු ය. දක්ෂිණාර්හයන් ලැබුනේ යයි කියා කිසිවක් ඉතිරි නොකොට සියලු ධනය පරිත්‍යාග නො කළ යුතුය යන අර්ථයි. **දදෙය්‍ය දානඤ්චා** - සියලු දේ ම සියල්ලන් විසින් දාන ධර්මය නො කළ යුතුය. තමන්ට ලැබෙන සම්පත් දැන, එය බෙදා වෙන්කොට ගෙන සුදුසු දේ දන්දිය යුතුය. නො ලත් දෙය ලැබීම හා ලත් දෙය රැක ගැනීම හා ආරක්ෂා කිරීම සමතුලිත බවින් රැක්ක යුතුය.
වස්තුවෙන් එක් කොටසක් අනුභවය සඳහා ද කොටස් දෙකක් කර්මාන්ත සංවර්ධනය සඳහා ද, සතර වැනි කොටස විපතක දී ගැනීමට තැත්පත් කර තැබීම ද කළ යුතුය
යනු කියන ලද ආකාරයෙන් ධනය රැක්ක යුතුය. දාන වස්තුව එය මුල්කොට ඇති බැවින් මාත්‍රා තුනම ඔවුනොවුන් පිරිසිදු කිරීමෙන් සෙවිය යුතුය කියා නීති චින්තකයෝ කියති, **තස්මා** - යම් පරිද්දෙකින් ධනය රකිමින්ම දන් දීම ද කළ යුතුය. දෙලොව හිත සුව පිණිස පිළිපැදිය යුතුය. (සියල්ලට) ධනය මුල්කොට ඇති නිසා දීමට වඩා ධනයම ශ්‍රේෂ්ඨ වෙයි. සුන්දරතර වෙයි. අධික වසයෙන් දීම නො කළ යුතුයි යන අදහසයි. එහෙයින් කියන ලදී. **අතිප්පදා නෙන කුලා න හොන්ති** - ධනයෙහි ප්‍රමාණය නො දැන දන් දීම අධිකව කිරීමෙන් කුල පරම්පරාව නො පවතිත් කුල පරපුර සිඳ දමත්
දැන් නුවණැත්තන් විසින් ප්‍රශංසා කරන ලද අදහස්හි පිහිටුවමින් **අදානමති දානඤ්ච** යන ගාථාව කීහ. එහි **අදානමති දානඤ්චා** - යනු බත් හැන්දක් වත් හාල් මිටක් වත් නො දීම ද ප්‍රමාණය ඉක්මවා පරිත්‍යාග නම් වූ අති දානය ද නුවණැති බුද්ධිමතුන් විසින් ප්‍රසංසා නො කරති. වර්ණනා නො කරති. සම්පූර්ණයෙන් නො දීමෙන් පරලොව සැපතින් පිරිහෙයි. අති දානයෙන් මේ ආත්මයෙහි කුල පරපුර පිරිහේ. **සමෙන වත්තෙය්‍යා** - විසම නොවූ ද ලෞකික උගතුන් විසින් නො ගැරහිය යුතු ද මැදුම් පැවැත්මෙන් පැවතිය යුතුය. **සමීර ධම්මො** - මෙසේ කියන ලද පරිදි දීම - නොදීම යන ප්‍රතිපත්තියක් වේද? එය නුවණැත්තන්ගේ ප්‍රඥාව දරන්නන්ගේ නීති න්‍යායයෙහි දක්ෂ වූවන්ගේ ද ධර්මය වේ. ඔවුන් විසින් ගිය මාර්ගය දක්වයි.
ඒ අසා අඞ්කුර තෙමේ ඔහුගේ අදහස වෙනස් කරමින් කියන්නේ
පින්වත් මාණවකය! මම දෙන්නෙම්මය. සන්සුන් සත්පුරුෂයෝම මා ඇසුරු කරති. නියමිත ස්ථානයන් පුරවමින් මහා වැස්සක් වසින්නක් මෙන් සියලු යාචක ජනයන් සතුටු කරවන්නේ නම් යෙහෙකි.
සිඟන්නන් දැක යම් කිසිවකුගේ මුහුණ ප්‍රසන්න වේද? පහදී ද? දන් දී සතුටු වන්නේද ඒ ගෙයි වසන්නවුනට සැප ගෙන දේ.
යමෙක් යාචකයන් දැක පහදී ද මුව මඬල පැහැදේ ද? දන් දී සතුටු සිත් ඇති වේද? මෝ තොමෝ කුසලයාගේ සම්පත්තිය පිරීම වේ.
දන් දිමට පෙර සතුටු සිත් ඇත්තේ වේ ද? දන් දෙමින් සිත පහදවන්නේ ද දන් දී අවසානයේ සිත සොම්නස් වේද? මේ පුණ්‍යයාගේ සම්පත්තියයි.
මේ ගාථා සතරින් තමාගේ පිළිපැදිය යුතු විධිය ආකාරය පැහැදිලි කළේය.
එහි **අහො වතා** - ඉතා යෙහෙකි, **අරෙ** ඇමතීමයි, **අහමෙව දජ්ජන්ති** - මම දෙන්නේම වෙමි. මේ සංක්ෂේපාර්ථයයි. තරුණය! දීමට වඩා ධනයම ශ්‍රේෂ්ඨ යයි යම්කිසි නීති ශාස්ත්‍රඥයෝ මෙසේ යමක් කීව ද මම දෙන්නෙම්මය. **සන්තො මෙ සප්පුරිසා භජෙය්‍යුං** - එසේ දන් දෙන කල්හි කය වචනය සිත සන්සුන් කරගත් සත්පුරුෂයෝ මා ආශ්‍රය සඳහා ඉදිරිපත් වනු ඇත. **මෙඝොච නින්නා තභි පූරයන්තො** - පහත් බිම් පුරවමින් වසින්නා වූ මහ වැස්සක් මෙන් සියලු යාචකයන්ගේ මන දොළ පුරවමින් ඔවුන් සන්තර්පනය කරන්නෙමි. එය ඉතා යහපත් වන්නේය.
**යස්ස යාචනකෙ දිස්සවා** - ගෘහවාසී වූ යම් පුද්ගලයෙක්, යදියන් දැක පළමුව තමන් වෙත එළඹී පින්කෙත යයි ශ්‍රද්ධාව හට ගැනීමෙන් මුහුණේ පැහැය දීප්තිමත් වේ ද, සතුටුවේ ද? ඒ යදියන්ට සුදුසු දේ දන් දෙමින් ප්‍රීති සොම්නසින් යුක්ත වේද? සිත්තේ ප්‍රසාදය ඇති ව ඔවුන් කැමති පරිද්දෙන් ඔවුන්ට දන් දී අනතුරු ව සතුටු වන්නේ ද?
**එසා පුඤ්ඤස්ස සම්පදා** මේ පුණ්‍ය සම්පත්තිය සම්පූර්ණ වූයේය, හටගත්තේය යන අර්ථයි.
**පුබ්බෙව දානා සුමනො** පුණ්‍ය සම්පත් නිධානය අනුගාමික නිධානයක් තැන්පත් කරන්නේ යයි පෙර මෙන්ම, දාන උපකරණ සකස් කිරීමේ පටන්ම යහපත් සිතැත්තේ, සතුටු සිත් ඇත්තේ වන්නේ ද? **දදං චිත්තං පසාදයෙ** දෙන්නා වූ දාන වස්තුව දක්ෂිණාර්හයන්ගේ අත්හි තබත්ම අසාර වූ අනිත්‍ය වූ ධනයෙන් සාරවත් වූ දානය පින්කමක් කරන්නේ යයි තමාගෙ සිත පහදවා ගනීද? **දත්‍වා අත්තමනො හොතීති** දක්ෂිණාර්හයන් වෙත දෙය්‍ය ධර්මය පරිත්‍යාග කොට නුවණැත්තෙක් නම් මා විසින් නො උපදනා පිනක් උපදවා ගත්තේ යයි අනේ මැනැවි යහපතියි සතුටු සිත් ඇත්තේ ප්‍රමුදිත මනස ඇත්තේ, ප්‍රීතිය සොම්නස හටගත්තේ වේ. **එසා පුඤ්ඤස්ස සම්පදා** - යම් කිසිවෙක් මෙපරිද්දෙන් පූර්ව චේතනාවය, මධ්‍යම චේතනාවය, අපර චේතනාවය, යන මොවුන්ගේ කර්මපල ඇදහීමෙන් සොම්නසින් යුතු වූ චේතනා සම්පූර්ණ කරන්නේය. මෝ තොමෝ පුණ්‍ය සම්පදා සම්පත්තියයි. වෙනත් අදහසක් නැත්තේය.
මෙසේ අඞ්කුර තෙමේ තමාගේ පිළීපැදීමේ ක්‍රමය ප්‍රකාශ කොට බොහෝ සෙයින් සතුට පැමිණ, දන් දීමේ අදහසෙහි අභිවෘද්ධියට පැමිණ, දවස් පතා මහ දන් පැවැත්විය. එකල්හි සියලු රාජ්‍යවල නඟුල් උඩතබා මහා දන් පවත්වන කල්හි සියලු උපකරණ ඇති මනුෂ්‍යයෝ තම තමන්ගේ කර්මාන්ත අත්හැර සුවසේ හැසිරුණාහුය. එකල්හි රජවරුන්ගේ කොටුගෙවල් හිස්වූහ. ඉක්බිති රජවරු අඞ්කුර වෙත දුතයන් යැවූහ. සහෝදරය! ඔබගේ දන් දීම නිසා අපගේ ආදායම් මාර්ග විනාශ වුයේය. කොටු ගෙවල් හිස් වූහ. මෙහි කළයුතු යුතු කම් හා අර්ථ දැනගනීවා.
එය අසා අඞ්කුර තෙමේ දක්ෂිණාපථයට ගොස්, ද්‍රවිඩ ප්‍රදේශයේ මුහුදට නුදුරු තන්හි මහා දන්හල් කරවා, මහා දන් වැට පවත්වා ආයු ප්‍රමාණය ගෙවා කා බුන් මරණින් පසු තව්තිසා දෙව්ලොව උපන්නේය. ඔහුගේ දාන ඓශ්චර්ය ද, ස්වර්ගෝප්තිය ද විස්තර කරන සඞ්ගීති කාරකයෝ මේ ගාථා ලීහ.
දන්දීමේ අදහස ඇති අඞ්කුර රජුගේ ගෙදරදොර සහලින් පුරවන ලද කරත්ත හැටදහසක් ආහාර සදහා සත්ත්වයන්ට නිතර දෙති.
මහා යාගය යයි හැඳින් වූ දාන විධියෙහි යෙදුනා වූ තුන් දහසක් පමණ සේවකයෝ නොයෙක් අබරණින් සැදී, අඞ්කුර රජු නිසා ජීවත් වෙති.
මැණික් එබ්බූ කුණ්ඩලාභරණ පැළඳ ගත් සැට දහසක් තරුණ මාණවකයෝ අඞ්කුර රජුගේ නිවසෙහි දර පලත්.
අඞ්කුර රජුගේ මහා දානයෙහි සර්වාභරණයෙන් සැරසුණු තරුණියෝ සොළොස් දහසක් කුළු බඩු කුඩු කරත් අඹරත්.
සර්වාලඞ්කාරයෙන් සැරසුණු තරුණියෝ දොළොස් දහසක්, අඞ්කුර රජුගේ දාන ශාලාවේ හැඳිගත් අත් ඇතිව ඉවීම් හා බෙදීම් කටයුතු කරත්.
අඞ්කුර රජු බොහෝ දාන වස්තු, බොහෝ ජනයන්ට බොහෝකලක් මුළුල්ලෙහි විශේෂයෙන් සකස් කොට ගරු බුහුමන් සහිතව නැවත නැවත සියතින්ම දන් දුන්නේය.
අඞ්කුර තෙම බොහෝ මාස ගණනක්, බොහෝ පක්ෂ ගණනක්, නොයෙක් සෘතු ගණනක්, බොහෝ වසර ගණනක් වසයෙන් දීර්ඝ කාලාන්තරයක් මහා දන් පැවැත්වීය.
මෙසේ ඒ අඞ්කුර රජු දිගු කලක් දන් දී මහත් යාග කොට මිනිස් සිරුර හැර පියා තව්තිසා දෙව්ලොවට පැමිණියේය.
මෙහි **සට්ඨි වාහ සහස්සානි** - කරත්ත හැටදාහක්, සහල් ආදී ද්‍රව්‍ය පුරවන ලද ගැල් හැට දහසක්, **පුඤ්ඤපෙක්‍ඛස්සා -** අධික ලෙස යෙදුණු දන්දීමේ අදහස අඞ්කුර රජුගේ නිවසෙහි නිතර දවස්පතා, **ජන්තුනො** - සත්ත්වයන්ට ආහාර දීමේ යෙදීම.
**තිසහස්සානි සුදා** - යනු තුන් දහසක් පමණ අරක්කැමියෝ බත් පිසන්නෝ, ඔව්හු ප්‍රධානයෝය. ඔවුන් අතර එකිනෙකාගේ විධාන අනුව වැඩ කරන බොහෝ දෙනෙකි. **සුදානන්ති** - ඉගෙනගනිත්, හදාරත්. **ආමුක්ත මණි කුණ්ඩලා** - නොයෙක් ආකාර මැණික් ඔබ්බවන ලද කුණ්ඩලාභරණ දරමින්, නිදර්ශනයක් පමණි. මැණික් ඔබ්බවන ලද හිණ බැඳි පටි, වළලු, මාල ආදී ආභරණ ඔවුන්ට වූහ. **අඞ්කුරං උපනජීවන්ති**, අඞ්කුර නිසා ජීවත් වෙති. අඞ්කුර රජු පිහිටකොට ඇතිව ජීවත් වෙති. **දානෙ යඤ්ඤස්ස ව්‍යාවටා** - මහා යාගය යයි හඳුන්වන ලද යාගය නම් වූ දානය සකස් කිරිමෙහි යෙදුනා වූ උත්සාහයට පැමිණියා වූ **කට්ඨං ඵාලෙන්ති මාණවා** - නොයෙක් විධියේ ඛාද්‍ය භෝජ්‍ය ආහාර විශේෂ පිසීම සඳහා ලස්සණට සැරසුණු තරුණ මිනිස්සු දර පලත්, බෙදා වෙන්කරත්
**විධා** - ආහාර පාන පිසීම් බෙදීම් ආදිය විධාන කටයුතු **පිණ්ඩෙන්ති **- කුඩු කිරිම් ඇඹරීම් ගලගෑම් ආදී කටයුතුවල යොදත්.
**දබ්බිගාහා **- හැඳිගත් අත් ඇත්තෝ, **උපට්ඨිතා** - වසන තැන්වලට එළඹ සිටියෝ වෙත්.
**බහුං** - මහත්, බොහෝ, පුළුල් වූ, **බහුන්නං** - යනු බොහෝ විවිධ, **පාදාසි** - ප්‍රභර්ෂයෙන් තුටු සිතින් දුන්හ. **චිරං** යනු බොහෝ කල්. විසි දහසක් අවුරුදු ආයුෂ ඇතිව ඔහු උපන්නේ බොහෝ කාලයක් දන් දෙන්නේ එපරිදි දුන්නේය. එය දැක්වීමට **සක්කච්චඤ්චා** යනාදිය කීහ. **සක්කච්චං** යනු සාදරයෙන් විධාන නොකොට, අවමන් නො කොට, **සහත්‍ථා** - කෑම බීමාදිය සියතින් ගෙන, **චිත්තීකත්‍වා** - ගරුබුහුමන් පෙරදැරිව, පුජාකොට, **පුනප්පුනං** - බොහෝ වාරයක්, එක වරායක් නොවේ නැවත කීපවිටක් පෙරැත්ත කරමින් දුන්නේය යන යෙදුමයි.
දැන් ඒ කාරණයම නැවත නැවත විස්තර කරන්නට **බහුමාසෙ** ආදී ගාථා කීහ. එහි **බහුමාසෙ **- බක්මාසයේ සිට බොහෝ අනෙක් මාසවල **පක්‍ඛෙ** - මාසේ පෝය පක්ෂයෙහි හා පසළොස්වක පක්ෂයේ. (සඳ නැති කල සහ ඇතිකල) **උතු සංවච්ඡරානි** - වසන්ත ගිම්හාන ආදී සෘතුන්හි, බොහෝ අවුරුදුවල වසර ගණනක් පුරා අත්‍යන්ත සංයෝගයේ යෙදිම වචනයි. **දීඝමන්තරං** - අතරක් නැතිව දිගුකලක්, මෙහිද **චිරංපාදාසි** - බොහෝ කල් දන් වැට පැවැත්වූ බව කියා නැවත දානය නිරතුරුවම පැවැත් වූ බව දක්වන්නට. **බහුමාසෙහි** ආදිය කී බව දත යුතුයි.
**එවං **යනු කියන ලද ආකාරයෙනි, **දත්‍වා යජිත්‍වා** - අර්ථ වශයෙන් එකමය. සමහර දක්ෂිණාර්හයන්ට සමහර දාන වස්තු පරිත්‍යග වශයෙන් දී, නැවත නොයෙක් දාන වස්තු බොහෝ කාලයක් මුළුල්ලෙහි සියලු යාචකයන්ට කැමති පරිද්දෙන් දන් දෙමින් මහායාග වශයෙන් පූජාකොට **සො හිත්‍වා මානුසං දෙහං තාව තිං සුප ගො අහොසි** ඒ අඞ්කුර තෙමේ ආයුෂ කෙළවර මිනිසත් බව හැර ප්‍රතිසන්ධි ගැනීම් වශයෙන් තව්තිසා දෙව්ලොව දේව නිකායෙහි උපන්නේය.
මෙසේ ඒ අඞ්කුර තෙමේ තව්තිසාවෙහි ඉපිද දිව්‍ය සම්පත් විඳින කල්හි අපගේ භාග්‍යවතුන් වහන්සේගේ කාලයේ ඉන්දක නම් මාණවකයෙක් පිඬු පිණිස වැඩම වූ ආයුෂ්මත් අනුරුද්ධ ස්ථවීරයන් වහන්සේට පැහැදුනු සිතින් බත් හැන්දක් පිදීය. හෙතෙම මෑත කලෙක කළුරිය කොට ක්‍ෂේත්‍රගත පින්කමේ ආනුභාවයෙන් තව්තිසාවේ මහා සෘද්ධි ඇති මහානුභාව සම්පන්න දිව්‍ය පුත්‍රයකු වී ඉපිද දිව්‍යමය රූප සම්පත් ආදී දස ආකාරයකින් අඞ්කුර දේව පුත්‍රයා අභිභවා බබළයි. එහෙයින් කියන ලදී.
ඒ ඉන්දක දෙව් තෙමේ අනුරුද්ධ තෙරුන්ට හැන්දක් පමණ බත් දන් දී, මිනිසත් බව හැර පියා තව්තිසා දෙව්ලොවට පැමිණියේ විය.
ඉන්දක දිව්‍ය පුත්‍රයා සම්පත් කරුණු දහයකින් අඞ්කුර දිව්‍ය පුත්‍රයා අභිබවා බබළයි. සිත්කළු වූ රූප සම්පත්තියෙන් ද, ශබ්දයෙන් ද, රසයෙන් ද, සුවඳින් ද, ස්පර්ශයෙන් ද,
ආයු සම්පත්තියෙන් ද පිරිවර සම්පත්තියෙන් ද, ලස්සණ සම්පත්තියෙන් ද, සැප සම්පත්තියෙන් ද, ඓශ්වර්ය සම්පත්තියෙන් ද, ඉන්දික දෙවියා අඞ්කුර දෙවි මැඩ බබළයි.
එහි **රූපෙ **- තමන්ගේ රූපසම්පත්තිය නිමිතිකොට යන අර්ථයි. රූපයේ හේතුව **සද්දෙ** - ශබ්ද අනිත් තැන්වල ද එම ක්‍රමයමයි. **ආයුනා** - දෙවියන්ගේ ආයුෂ පිරිසිදින ලද ප්‍රමාණයයි කියන ලද්දේ වේ ද? ඇත්තය එසේ කියන ලදී. එය වූ කලි බොහෝ වශයෙන් කියන කල (සාමාන්‍ය සම්ප්‍රදායයි) ප්‍රයෝග විපත්ති ආදියෙන් සමහර දෙවිවරුන්ගේ මරණය අතරතුර වන්නේය. ඉන්දික දෙවියා තුන් කෝටි හැට දහසක් අවුරුදු දෙව්ලොව ජීවත් විය. එහෙයින් **ආයුනා අතිරොචතී** - යයි කියන ලදී. **යස්සා** - මහත් වූ පිරිවර සම්පත්තිය. **වණ්ණෙන** - වර්ණ සම්පත්තිය, ලස්සන පෙනීම (රූපය හා පාට) මෙය රූපය සදහා කියන ලදී. **ආධිපච්චෙතා** - ඓශ්වර්යය.
මෙසේ අඞ්කුර හා ඉන්දක තව්තිසා දෙව්ලොව ඉපිද දිව්‍ය සම්පත් වළදන කල්හි, අපගේ භාග්‍යවතුන් වහන්සේ බුද්ධත්වයෙන් සත්වන අවුරුද්දේ ඇසළ මස සැවැත්පුර ගණ්ඩබ්බ රුක් මුල්හි යමක ප්‍රාතිහාර්ය කොට අනුක්‍රමයෙන් තුන් පියවරින් තව්තිසා භවනයට ගොස් පරසතු රුක මුල පාණ්ඩුකම්බල ශෛලාසනයේ වැඩ හිඳ යුගන්‍ධර පර්වතයේ දෙවැනි සූර්යා මෙන් බබළමින් දශවිධ ලෝකධාතුවෙන් රැස් වූ දිව්‍ය බ්‍රහ්ම පිරිසගේ ආලෝකය තමන්ගේ ශරීරාලෝකයේ මැඩ පවත්වා, අභිධර්ම දේශනාව දෙසීමට වැඩහුන් වේලේ, ලඟ සිටි ඉන්දක දිව්‍ය පුත්‍රයා ද, දොළොස් යොදුනක් ඈත සිටි අඞ්කුර දිව්‍ය පුත්‍රයා ද දැක දක්ෂිණාර්හ සම්පත්තිය වර්ණනා කරනු පිණිස, මේ ගාථාව වදාළහ.
අඞ්කුරය තොප විසින් දීර්ඝ කාලයක් මහදන් දෙන ලදී. (එහෙත්) ඉතා දුරින් සිටින්නෙහිය. මාගේ හමුවට සමීපයට එව!
එය අසා අඞ්කුර තෙමේ, කියන්නේ, මා විසින් දීර්ඝකාලයක් බොහෝ දාන වස්තු පරිත්‍යාග කොට පවත්වන ලද මහා දන් දක්ෂිණාර්භ සම්පත්තිය නො ලැබීම නිසා කුඹුරක් නුවූ තැනෙක වපුරන ලද බීජ මෙන් මහත් ඵල නොලැබුනේය. ඉන්දක වනාහි එකම බත් හැන්දක් භික්ෂාව වසයෙන් පිදීම, දක්ෂිණාර්හ සම්පත්තියෙන් යුක්ත වූ බැවින් යහපත් කුඹුරක වපුල බීජ මෙන් මහත්ඵල මහානිසංස වූයේයයි කීය. එහි අර්ථය පහදන සඞ්ගීති කාරකයෝ.
පුරුෂෝත්තම වූ බුදුන් වහන්සේ තව්තිසා දෙව්ලොව පරසතු රුක්මුල පාණ්ඩුකම්බල ගල් අස්නෙහි යම් කලෙක වැඩ හුන්නේ ද?
දස දහසක් ලෝක ධාතුවල දෙවිවරු රැස්ව මෙර මුදුනෙහි වසන්නා වූ බුදුහාමුදුරුවන් ඇසුරු කරති.
[missing trans]
අඞ්කුර දෙවි එකල්හි දොළොස් යොදුනක් ඈතින් සිටියේය. ඉන්දක දෙවියා බුදුරදුන්ට නුදුරින්ම බබළමින් සිටී.
බුදුහාමුදුරුවෝ අඞ්කුර ද, ඉන්‍දක ද දෙවිවරුන් බලා, දීමෙහි සුදුස්සා පිළිබඳව ප්‍රකාශ කරමි මෙසේ වදාළහ.
[missing trans]
බුදුහාමුදුරුවන් විසින් මෙහෙයවන ලද අඞ්කුර දිව්‍ය පුත්‍රයා මෙසේ කීයේය. මගේ දානය පිළිගැනීමට ඒ සඳහා සුදුස්සෝ නොසිටියහ. එවැනි දානයකින් කවර ප්‍රයෝජන ද?
මේ ඉන්දක දෙවි තෙම ඉතා සුළු දානයක් දී තාරකා සමුහයක් මැද පුන්සඳ මෙන් අතිශයින් බබළයි.
යම්සේ තද භූමි භාගය ඇති පොළවෙහි (බොරළු පොළවක) බොහෝ කොට වපුරන බීජවලින් මහත් ප්‍රතිඵල නොලැබේ. ගොවියා සතුටු නොකෙරේ.
එසේම දුශ්ශීලයන් විෂයයෙහි පිහිටුවන ලද මහා දානය උදාර විපාක ඵල ලබා නොදේ. දායකයා සතුටට පත් නොවේ.
යම්සේ සරුසාර කෙතක වපුරන ලද බීජ ස්වල්ප වුවත්, මනාකොට වැසි ලද කල්හි ශස්‍ය ඵලය මහත් වී ගොවියා සතුටු කරවයි.
එසේම වූ ගුණවන්ත වූ, සිල්වතුන් කෙරෙහි, (විෂයයෙහි) කරන ලද ඉතා ස්වල්ප වූවත්, මහත් විපාක ඵල ලබා දෙයි.
එහි **තාවතිංසෙ** - තව්තිසා දෙව්ලොව, **සිලාය පණ්ඩු කම්බලෙ** - පාණ්ඩු කම්බල නම් වූ ගල් ආසනයෙහි, **පුරිසුත්ත මො** - බුදුන් වහන්සේ බබළන්නේය යන යෙදීමයි.
**දස්සු ලොක ධාතුසු සන්තිපතිත්‍වාන දෙසනා **- ජාති ක්ෂේත්‍ර වසයෙන් හඳුන්වන සක්වල දස දහසක කාමාවචර දෙවියෝ, බ්‍රහ්ම දෙවියෝ, භාග්‍යවතුන් වහන්සේ ඇසුරු කිරීම, උන්වහන්සේගෙන් බණ ඇසීම සදහා රැස්වී, **පයිරුපාසන්ති සම්බුද්ධං වසන්තං නග මුද්ධනි** - මහමෙර මුදුනේ යන අර්ථයි.
**යොජනාති දස ද්වෙච අඞ්කුරොයං තදා අහු** මේ යථා ලෙසින් කියන චරිතයකි. එකල අඞ්කුර දෙවියා බුදුන් හමුවන විට දොළොස් යොදුනක් ඈතින් සිටියෙහිය. ශාස්තෲන් වහන්සේ සිටි තැන සිට දොළොස් යොදුනක් ඈතින් සිටියේය යන අර්ථයි.
**චොදිතො භාවිතන්තෙනා** - පාරමිතා පූරණයෙන් ද, ආර්ය මාර්ග භාවනා වැඩීමෙන් ද යුක්ත වූ සම්‍යක් සම්බුද්ධයන් වහන්සේ විසින් මෙහෙයවනු ලබන්නේ. **කිං මය්හං තෙනාති** - ආදිය ශාස්තෲන් වහන්සේ පිළිතුරු වශයෙන් අඞ්කුර දෙවියන් විසින් කියන ලද ගාථා. එහි **දක්‍ඛිණෙය්‍යෙන සුඤ්ඤතං** - ශුන්‍ය වූ, හිස් වූ, විරහිත වූ දක්ෂිණාර්හ ගුණ ඇත්තන් විසින් එදා මගේ දානය පිළිගන්නා ලද හෙයින්, මාගෙ දානයාගේ පුණ්‍ය ඵල විපාකය නින්දාවට පැමිණියේය. (හීන, අල්ප, වූයේය)
**යක්‍ඛො** - දේව පුත්‍රයා - **දජ්ජා** යනු දී, **අතීරොචති අම්හෙහි** - මා හමුවෙහිම අතිශයින් බබළයි. **හි** යනු නිපාතයකි. අප ඉක්මවා මැඩපවත්වා බබළයි යන අර්ථයි. යම් සේ ද, **චන්‍දො තාරගණො යථා **තාරුකා සමූහයා අතර චන්ද්‍රයා මෙනී,
**උජ්ජඞ්ගලෙ** - අතිශය තද විෂම පොළවෙහි, කරමැටි බිමෙහි, සමහරු කියයි. **රොපිත** - කියන ලදී, වපුරා, උදුරා නැවත වැපිරීම. **නපි තොසෙති** - සතුටු නොවේ. ස්වල්ප පලදාව ඇති බැවින් සතුට නූපදී - **තථෙවා** යම් සේ කරමැටි බිමෙහි බොහෝ බීජ වපුරා මහත් වූ ඵල, උසස් වූ ඵල නොලැබෙන්නේ ද එවිට ගොවියා සතුටු නො වන්නේ ද, එසේම දුසිලුන් කෙරෙහි, සිල් නැත්තවුන් කෙරෙහි බොහෝ දාන වස්තූන් පිරිනැමුව ද, මහත් ප්‍රතිඵල, පැතුරුණු ප්‍රතිඵල නොලැබෙන්නේය, එයින් දායකයෝ සතුටු නොවෙති යන අර්ථයි.
**යථාපි භද්දකෙ** - ගාථා දෙකෙහි කියන ලද විපර්යාස අර්ථ දත යුතුයි. එහි **සම්මාධාරං පවෙච්ඡන්තෙ** - යනු වැසි දහර යහපත්ව පවත්නා කල්හි, අඩ මසකින්, දස දිනකින්, පස් දිනකින් වර්ෂා ජලය ලද කල්හි යන අර්ථයි. **ගුණවන්තෙසු** යනු ධ්‍යානාදී ගුණ සම්පන්න වූ, **තාදිසු** - ඉෂ්ටාදී ආරම්මණයන්හි අකම්ප සමාන ලක්ෂණයට පැමිණියා වූ, **තාරනති **- ලිඞ්ග විපර්යාසය විසින් කියන ලදී. උපකාරය යන අර්ථයි. කෙබඳු උපකාරයක් ද? පුණ්‍ය උපකාර යයි කීයේය.
යම් පුද්ගලයකු විෂයෙහි දෙන ලද දානය මහත්ඵල වේ ද? (පින්කෙත නුවණින්) සොයා දන් දිය යුතුය. නුවණින් සොයා දන් දෙන දායකයො ස්වර්ගයට යත්.
මේ මිනිස් ලොවේ යම් දක්ෂිණාර්හයෝ වෙත් ද ඔවුන් පරීක්ෂා කොට දීම බුදුන් වහන්සේ විසින් පසස්නා ලදී. යහපත් කෙතෙහි වපුරන ලද බීජ යම් සේ (ඵල දරා ද) දක්ෂිණාර්හයන් විෂයෙහි දෙන ලද දානය මහත්ඵල ඇත්තාහු වෙත්.
සංගීති කාරකයන් විසින් තබන ලද ගාථා.
එහි **විචෙය්‍යා** - පරීක්ෂාකර බලා - දක්ෂිණාව පිළිගැනීමට සුදුසු සිල්වත්හුම, ප්‍රඥාවෙන් පරීක්ෂාකර බලා. සෙසු සියල්ල කියන ලද්දේමය.
මෙම අඞ්කුර වස්තුව ශාස්තෲන් වහන්සේ විසින් තව්තිසා දෙව්ලොව දී දස දහසක් සක්වළ දෙවියන් ඉදිරියේ දී දක්ෂිණාර්හයන්ගේ ප්‍රතිග්‍රාහ සම්පත්තිය වර්ණනා කරනු පිණිස මෙම දේශනා කරන ලදහ. **මහාදානං තයා දින්නං** - ආදිය තමන් වහන්සේ විසින්ම උපදවන ලදී. එහිදී තුන් මසක් අභිධර්මය දේශනා කොට මහා පවාරණ දිනයෙහි දිව්‍ය සමූහයා විසින් පිරිවරණ ලදුව, සර්වඥයන් වහන්සේ දෙව්ලොවින් නික්ම සංකස්ස නුවරට බැස අනු පිළිවෙළින් දෙව්රම් වෙහෙර වැඩ වසන සේක් සිව් පිරිස මැද දක්ෂිණාර්භ සම්පත් ප්‍රකාශ කරනු පිණිසම යස්ස අත්‍ථාය ගච්ඡමා ආදියෙන් විස්තර වශයෙන් දේශනා කොට, චතුරාර්ය සත්‍ය දේශනාව මුදුන් පැමිණවීය. දේශනාවන්ගේ කෙළවර නොයෙක් කෙළ දහස් ගණනකට ධර්මාභිසමය පහළ වූයේය.
**“දිවා විහාර ගතං භික්‍ඛුං**” - යන මෙම උත්තරමාතු ප්‍රේතවත්‍ථු කථාවෙහි අර්ථ වර්ණනාව වන්නේය. ශාස්තෲන් වහන්සේ පිරිනිවන් පෑ කල්හි පළමු මහා සංගායනාව පවත්වා ආයුෂ්මත් මහා කාශ්‍යප ස්ථවිරයන් වහන්සේ භික්ෂූන් වහන්සේලා දොළොස් නමක් සමග කොසැඹෑ නුවරුව එක්තරා අරණ්‍යායතනයක විසීය. එසමයෙහි උදේන රජුගේ එක්තරා ඇමතියෙක් මළේය. ඔහු විසින් පෙර නුවර කර්මාන්ත විධාන කරන ලද්දේය. එකල්හි රජතුමා ඔහුගේ පුත් උත්තර නම් තරුණයා කැඳවා ඔබ ද පියා විසින් පිහිටුවන ලද කර්මාන්තයන් විධාන කරවන්නැයි කියා පියා සිටි ඇමති තනතුරේම පිහිටුවීය.
හෙතෙම මැනැවැයි පිළිගෙන එක් දවසක් නුවර ප්‍රතිසංස්කරණ කටයුතු සදහා ලී ගෙන ඒම පිණිස තවත් වඩුවන් පිරිසක් සමග වනයට ගියහ. එහි ආයුෂ්මත් මහා කාශ්‍යප තෙරුන් වසන තැනට පැමිණ, තෙරුන් පාංශුකූල සිවුරු දරා විවේකව හිඳිනු දැක ඒ ඉරියව්හි පැහැද කරන ලද පිළිසඳර කථාවෙන් පසුව වැඳ එකත්පස්ව සිටියේය. එවිට තෙරුන් වහන්සේ ධර්ම දේශනා කළහ. ඔහු ධර්ම ශ්‍රවණය කොට රත්නත්‍රයෙහි හටගත් ප්‍රසාද ඇත්තේ සරණ සිල්හි පිහිටා ස්වාමීනි අනුකම්පා කොට හෙට දවස භික්ෂූන් වහන්සේලා සමග මගේ දානය පිළිගනු මැනවැයි තෙරුන්ට ආරාධනා කළේය. ස්ථවිරයෝ ද නිශ්ශබ්දතාවයෙන් ඉවසා වදාළහ. හෙතෙම එතැනින් නික්ම නගරයට ගොස් මා විසින් හෙට දවස දානය සදහා භික්ෂූන්ට ආරාධනා කරන ලදී. තොපත් මාගේ දන් දෙන තැනට ආ යුතුයයි අනෙක් උපාසකවරුන්ට කීයේය.
හෙතෙම දෙවන දවස්හි උදෑසනම ප්‍රණීත වූ ආහාර පාන පිළියෙළ කොට කල් දන්වා, භික්ෂූන් සමග වැඩිය තෙරුන් වහන්සේට පෙර ගමන් කොට, වැඳ උන්වහන්සේ පෙරටු කොට ගෙට වැඩමවීය. ඉක්බිති මහා වටිනා කැප පලස් අතුළ ආසනයෙහි ස්ථවිරයන් හා භික්ෂූන් ද වැඩහුන් කල්හි ගඳදුම්, මල්, පහන් ආදියෙන් පුජා කොට ප්‍රණීත වූ ආහාර පානාදියෙන් වළඳවා පැහැදුණු සිතැත්තේ ඇඳිලිබැඳ අනුමෝදනාව අසා කරන ලද භුක්තානුමෝදනාවෙන් පසුව තෙරුන් ගිය කල්හි පාත්‍රය රැගෙන අනුව යන්නේ නගරයෙන් නික්මී, නැවතී කියන්නේ ස්වාමීනි නුඹ වහන්සේලා නිතර මගේ ගෙදරට වැඩිය යුතුයයි ආයාචනා කොට තෙරුන් වහන්සේගේ අවවාදයෙහි පිහිටා සෝවාන් ඵලයට පැමිණියේය. හෙතෙම විහාරයක් ද කරවීය. තමන්ගේ සියළු ඤාතීන් සසුන් කෙරෙහි පහන් සිත් ඇත්තවුන් කළහ.
එහෙත් ඔහුගේ මව වනාහි මසුරු මලයෙන් පීඩිත වූ සිත් ඇත්තීව මෙසේ පරිභව කළාය. යම්හෙයකින් නුඹ මා අකමැති කල්හිම මහණුන්ට කෑම් බීම් දෙයි. ඒ ආහාර පාන නුඹට පරලොවදී ලේ වී ඉපදේවා. විහාර පුජා දවසෙහි එක් මොනර පිල් මිටියක් දීමට අවසර දුන්නේය. ඕ තොමෝ කළුරිය කොට ප්‍රේත යෝනියෙහි උපන්නේය. මොනර පිල් මිටියක් දන් දුන් පින අනුමෝදන් වීමෙන්, ඒ ප්‍රේතියගේ කේශයෝ නිල් වූයේ සිනිදු වූයේ වෙළුණු අග ඇතිව සියුම්ව දිගට වැඩුණි. ඕ තොමෝ යම් විටක ගංගා නම් ගඟට පැන් බීම පිණිස බැස්සේ ද? එකල්හි නදිය ලෙයින් පිරේ. ඕ පණස් පස් වසක් සා පිපාසාවෙන් හැසිර එක් දවසක් කඞ්ඛාරේවත ස්ථවිරයන් ගංගා තීරයෙහි දිවා විහරණයෙහි වැඩ හිඳිනු දැක තමන්ගේ කෙස්වලින් ශරීරය වසාගෙන තෙරුන් වෙත එළඹ බීමට පැන් ඉල්ලුවාය.
දුර්වර්ණ වූ බියකරු දැකුම් ඇති, ඒ ප්‍රේතිය, ගං තෙරෙහි දිවා විහරණයට පැමිණි ඒ භික්ෂුව වෙත එළඹියාය.
ඉතා දික් වූ හිසකෙස් බිම දක්වා එල්බෙත්. ඒ කේශයන්ගෙන් විළි වසාගත් ප්‍රේතිය භික්ෂුවට මෙසේ කීවාය.
මේ ගාථා දෙක සංගිති කාරකයන් විසින් මෙහි යොදන ලද්දේය.
එහි **භීරුදස්සනා** භයානක දැකුම් ඇති, කිපුණු පෙනීම් ඇති, රුද්දදස්සනා යනුවෙන් ද පාඨයකි. පිළිකුල් සහගත දකුම් ඇති. **යාවභුමාච ලම්බරෙ** - පොළව දක්වා දිගට එල්බ **පුබ්බෙ භික්‍ඛුන්ති - ච පච්ඡා සමණා** කඞ්ඛාරේවත ස්ථවිරයන් සදහා කියන ලදී.
ඒ ප්‍රේතී තොමෝ තෙරුන් වෙත පැමිණ පැන් ඉල්වත්.
ස්වාමීනි! මම යම් දවසක කළුරිය කළෙමි ද? එතැන්පටන් වසර පනස් පහක් මුළුල්ලෙහි, කෑමක් හෝ බීමක් හෝ නො දනිමි. නො ලදිමි. පිපාසයෙන් මිරිකෙමි පැන් ටිකක් සොයා ඇවිදින මට ස්වාමීනි පැන් ටිකක් දුනමැනවි.
[missing trans] **තසිතා** යනු පිපාසිත බවයි. **පානියායා** - යනු වතුර ටිකක් බීම පිණිස ඇවිදින්නා වූ මට පැන් ටිකක් දෙන්න හාමුදුරුවනේ!
මෙයින් පසු -
සිහිල් දිය ඇති මේ ගංගාව හිමාලයේ සිට ගලා එයි. මේ ගඞ්ගා නම් ගඟෙන් වතුර ගෙන බොව! මගෙන් කුමකට ඉල්ලන්නේ ද?
ස්වාමීනි! ඉදින් මම ගංගා නම් ගඟෙන් මමම පැන් ගන්නේ නම්, එවිට මේ ගඟේ වතුර ලේ බවට පෙරලේ. එහෙයින් මම පැන් ඉල්ලා සිටිමි.
ඔබ කය වචනය සිත යන තුන් දොරින් කිනම් අකුසල කර්මයක් කරන ලද්දේ ද? කවර කර්ම විපාකයකින් ගඞ්ගා නදියේ ජලය තිට ලේ වන්නේ ද?
මාගේ පුතා උත්තර නම් විය. ඔහු මහත් ශ්‍රද්ධා ඇති උපාසකයෙක් වූයේය. ඔහු භික්ෂූන්ට දන් දෙද්දී මගේ අකමැත්ත විරුද්ධත්වය පළ කෙළෙමි.
ඔහු භික්ෂූන්ට සිවුරු ද පිණ්ඩපාතය ද, ගිලන්පස ද, සෙනසුන් ද දුන්නේය. මසුරු මළයෙන් පිඩිත වී ඒ පින්කම් කෙරෙහි පරිභව කළෙමි අපහාස කළෙමි.
මා අකමැත්තෙන් නුඹ ශ්‍රමණයන්ට ආහාර, සිවුරු, ගිලන්පස, සේනාසන දෙන්නේ ද?
උත්තර (නම් පුත්‍රය) මේ සියලු පූජාවන්ම සංසාරයේ දී ඔබට ලේ වේවායි (මම පරිභව කළෙමි) ඒ අකුසල කර්මයෙන් මට ගඞ්ගා නදියේ ජලය ද ලේ වන්නේය.
මේ තෙරුන්ගේ හා ප්‍රේතියගේ වචන හා ප්‍රතිවචන වෙයි.
එහි **හිමවන්තතො** - විශාල වශයෙන් හිම ඇති බැවින් හිමවන්ත වේ. හිමවත් යයි නම් ලද පර්වත රාජයායි. **සන්‍දති** - ගලාබසී, පවතී **එත්තො** යනු මේ මහා ගංගාවෙන්, **කිං** යනු කුමක් හෙයින් මගෙන් පැන් ඉල්ලන්නෙ ද මේ ගඞ්ගා නදියට බැස කැමති පරිද්දෙන් බීමට හැකිනේදැයි දක්වයි.
**ලොහිතං මෙ පරිවත්තතී** යනු ගලායන ජලය මගේ පාප කර්ම වසයෙන් ලේ බවට පරිවර්තනය වෙයි. එයින් අතට ගන්නා වූ ජලයත් ලේ ම වන්නේය.
**මය්හං අකාමායා** - මගේ නොකැමැත්ත පිට, (විරුද්ධත්වය පිට) **පචෙච්චති** - දෙයි **පච්චයං** - යනු ගිලන්පස **යමෙතං **යනු ශ්‍රමණයන්ගේ මේ චීවරාදී සිව්පසය, **පචෙච්ඡසී **- දෙයි. **එතං තෙ පරලොකස්මිං ලොහිතං හොතු උත්තර** යනු ශාප කිරීම් වශයෙන් කරන ලද පාප කර්මය. ඒ පාප කර්මයේ විපාක ඵල දීමයි.
එකල්හි ආයුෂ්මත් කඞ්ඛා රේවත ස්ථවිරයෝ ඒ ප්‍රේතිය උදෙසා භික්ෂු සංඝයා වෙත පැන් පිරිනැමීය. පිඬු පිණිස හැසිර බත් ගෙන භික්ෂු සංඝයාට පූජා කළේය. කසළ ගොඩවල් වැනි තැන්වලින් පාංසුකූල රෙදි ගෙන සෝදා බිම ඇතිරිම සඳහා ද කොට්ටඋර ආදිය සඳහා ද භික්ෂූන්ට පුජා කළේය. ඒ හේතුවෙන් ඒ ප්‍රේතිය දිව්‍ය සම්පත් ලදහ. ඈ ස්ථවිරයන් වෙත පැමිණ තමන් විසින් ලද දිව්‍ය සම්පත්තිය තෙරුන්ට දැක්වීය. ස්ථවිරයන් වහන්සේ ඒ පුවත තමන් සමීපයට පැමිණි සිව් පිරිසට ප්‍රකාශකොට ධර්ම කථාව වදාළේය. ඒ මහජනයා හටගත් සංවේග ඇතිව මසුරු මළ දුරුකොට දශකුශල ක්‍රියාවන්හි ද ධර්මයෙහි ද ඇලුණේ වූහ. මේ ප්‍රේත වස්තු දෙවැනි සංගායනාවේ දී සඞ්ගායනා කරන ලද බව දතයුතුයි.
**“අහං පුරෙ පබ්බජිතස්ස භික්‍ඛුනො**” යනු මේ සුත්ත ප්‍රේත වස්තුවයි. එය කා වෙනුවෙන් උපන්නේ ද? සැවැත් නුවර සමීප වූ එක්තරා ගමක, අපගේ ශාස්තෲන් වහන්සේ ලොව පහළ නොවූ කල්හිම අවුරුදු හත් සියයකට පෙර එක්තරා දරුවෙක් එක් පසේ බුදු නමකට උපස්ථාන කළේය. ඔහුගේ මව ඔහු තරුණ වයසට පැමිණි කල්හි, සමාන කුලයකින් ඔහුට එක්තරා කුල දියණියක් විවාහ කොට ගෙන ආවාය. විවාහ දවසෙහිම ඒ තරුණයා යහළුවන් සමග දිය නෑම සඳහා ගියේ සර්පයකු විසින් දෂ්ට කරන ලදුව මිය ගියේය. යකෙකු විසින් ගන්නා ලදයි සමහරු කියති. හෙතෙම පසේ බුදුවරයාට උපස්ථාන කරමින් බොහෝ කුශල කර්මයන් රැස් කළ සිටියත් (විවාහක) ඒ දැරිය කෙරෙහි පිළිබඳ සිත් ඇති බැවින් විමාන ප්‍රේතයෙක් වී උපනි. හේ මහාර්ධි සම්පන්නය. මහේසාක්‍යය මහානුභාව සම්පන්නය.
එකල්හි ඒ විමාන ප්‍රේත තෙමේ ඒ තරුණිය තමාගේ විමනට ගෙන එනු කැමැත්තේ කවර උපායකින් මෑ ඉහාත්මයෙහිම විපාක දෙන්නා වූ කුශල කර්මයක් කොට මා හා සමාන මේ විමන්හි සිත් අලවන්නේදැයි කියා ඇයට දිව්‍ය සම්පත් විඳීමට හේතු විමසමින්, පසේ බුදුන් සිවුරක් මසනු දැක මිනිස් වෙසින් එහි ගොස් වැඳ ස්වාමීනි නූල් වලින් ප්‍රයෝජන ඇත්තේදැයි ඇසීය. උපාසකය මම සිවුරක් මහමියි පසේ බුදුන් වදාළහ. එසේ නම් ස්වාමීනි අසවල් තැනට නූල් සඳහා පිඬු සිඟා වඩිනු මැනවැයි ඒ කුමරියගේ ගෙය පෙන්වීය. පසේ බුදුන් වහන්සේ එහි වැඩමවා ගෙදොර වැඩසිටි සේක. එකල්හි එහි වැඩ සිටිය පසේ බුදුන් දැක ඒ තරුණිය මාගේ ආර්යයන් වහන්සේට නූල්වලින් වැඩ ඇතැයි සිතා දැන පහන් සිතින් එක් නූල් ගුලියක් පූජා කළාය. එවිට ඒ විමාන ප්‍රේතයා, මිනිස් වෙසින් ඒ ගෙට ගොස් ඇගේ මවට යාඥා කොට ඈ සමග කීප දවසක් වාසය කොට, ඇගේ මවට අනුග්‍රහ පිණිස ඒ ගෙයි සියලු භාජනයන් රන් රුවන්වලින් පුරවා “මේ දෙවියන් විසින් දුන් ධනය කිසිවකු විසින් නොගතයුතු යයි කියා සියලු භාජනවල මතුපිට ලියා, ඒ තරුණිය රැගෙන තම විමානයට ගියහ. ඇගේ මව බොහෝ ධන සම්පත් ලබා තම නෑදැයින්ට ද දුගී මගී යාචකාදීන්ට ද දී තමන් ද අනුභව කොට කළුරිය කරන්නී, ඉදින් මගේ දියණිය ආයේ නම්, ආ දිනක මේ ධනය ඇයට පෙන්වන්නැයි කියා කළුරිය කළාය.
ඉක්බිතිව අවුරුදු සත් සියයක් ඇවෑමෙන්, අප භාග්‍යවතුන් වහන්සේ ලොව පහළව පවත්වන ලද උතුම් දත් ඇතිව, අනුපිළිවෙලින් සැවැත් නුවර වාසය කරන කල්හි, ඒ විමාන ප්‍රේතයා සමග විසූ ඒ ස්ත්‍රියට කළකිරීමක් ඇති විය. ඕ ඔහුට කීවාය. ආර්ය පුත්‍රය මා මගේ (උපන්) නිවසට නැවත පමුණුවනු මැනවි.
මම පෙර මා වෙත පිඬු සිඟා පැමිණි ප්‍රව්‍රජිත නම් වූ, භික්ෂු වූ පසේ බුදුන්ට නූල් ගුටියක් පිදීම්. ඒ දානයාගේ මහත්ඵල විපාකය දැන් ලබමි. බොහෝ වූ කෝටි ගණන් වස්ත්‍රයෝ මට උපදිති.
මලින් ගැවසුනා වූ සිත් අලවන නොයෙක් චිත්‍රකර්ම ඇති නොයෙක් විසිතුරින් බබලන ස්ත්‍රී පුරුෂයන් විසින් සෙවුනා ලද, මේ විමන මම පරිභෝග කරමි. පොරවා ගනිමි (කැමති සළුවක්) බොහෝ වස්තු උපකරණ ඇත. ඒවා ක්ෂය නොවේ.
ඒ කුසල කර්මයේ හේතුවෙන් සැප විපාක වූ සැපය මේ විමානයෙහි දී ලැබේ. ඒ මම නැවත ද මිනිස් ලොවට ගොස් කුසල් දහම් කරන්නෙමි ආර්ය පුත්‍රය මා මගේ නිවසට පමුණුවනු මැනවි.
මේ අදහස් පහළ කළහ.
එහි **පබ්බජිතස්ස භික්‍ඛුනො** - යනු මෙය පසේ බුදුන් සඳහා කියන ලදී. හෙතෙම තමාගේ කාමාදී වූ ක්ලේශ පරම්පරාව ඉතිරි නොකොට විනාශ කළ බැවින්, ප්‍රව්‍රජිතයෙක් වූ බැවින් පරමාර්ථ වශයෙන් ප්‍රව්‍රජිත යයි කියයි. බිඳුනු කෙළෙස් ඇති බැවින් භික්ඛු යයි කීමට සුදුසුයි**. සුත්තං** - යනු කපු පුළුනෙන් තැනූ නූල්, **උපගම්මා** යනු මගේ ගෙට පැමිණ, **යාචිතා** - යනු ආර්යයෝ උදෙසා සිටිත් මේ ආර්යයන්ගේ ඉල්ලීමයි. මෙසේ කියා ඇත. කාය විඤ්ඤත්ති ප්‍රයෝග වශයෙන් - කයින් කරන හැඟවිම් වශයෙන් භික්ෂාවෙහි යෙදීම ඉල්ලීම, **තස්සා** - යනු ඇගේ නූල් දානයේ, **විපාකො** **විපුල ඵලුප ලබ්හති** - යනු මහත්ඵල මහා විපාක ලබයි. භුක්ති විඳියි. බහු යනු නොයෙක් **වත්‍ථ කොටියො** - නොයෙක් දහදහස් ගණන් විවිධ වූ වර්ණවත් වූ වස්ත්‍ර යන අර්ථයි.
**අනෙක චිත්තං** - යනු නොයෙක් චිත්‍ර කර්ම නොයෙක් මුතු මැණික් රුවන් ආදියෙන් විසිතුරු රූප, **නරනාරි සෙවිතං** යනු ස්ත්‍රීන් හා පුරුෂයන් වූ පිරිවර ඇසුරු කරමින් **සාහං භුඤ්ජාමි** යනු ඒ මම විමානය පරිභෝග කරමි. **පාරුපාමි** යනු කැමති කැමති පරිද්දෙන් නොයෙක් කෙළගණන් වස්ත්‍ර හඳිමි, පොරවමි **පහුත චිත්තා** - යනු බොහෝ වූ පුළුල් වූ ගෘහෝපකරණ මහා වස්තුව මහත් සම්පත් **තාව ඛීයති** - යනු ඒ වස්තුව ක්ෂය නොවේ. ගෙවීයාමක් විනාශ වීමත් නොවේ.
**තස්සෙව කම්මස්ස විපාකමන්‍වයා** ඒ නූල් දීම නම් වූ පුණ්‍ය කර්මයේ මෙලොවදීම විපාක දීමේ හේතුවෙන් ලද විපාකය වූ කලී සුවයි. මිහිරියි මනෝඥයි සිත්කළුයි ඒ සියලු සුවයන් මේ විමානයේ ලැබෙයි. **ගනත්‍වා පුනරෙව මානුසං** - යනු නැවත මිනිස් ලොවට ගොස්, **කාහාමි පුඤ්ඤානි** යනු මාගේ සුඛ විශේෂයන් වැඩි දියුණු කර ගැනීම සඳහා පින් කරන්නෙමි. මේ සා සම්පත් ලැබීමේ අදහසයි. **නයය්‍ය පුත්ත මං** - යනු ආර්ය පුත්‍රය මා මිනිස් ලොවට පමුණුවව ගෙනයව යන අර්ථයි.
එය අසා ඒ විමාන ප්‍රේතයා ඈ පිළිබඳ සිතින් හා අනුකම්පායෙන් ගමන පිළිබදව අකමැත්තේ,
තී අවුරුදු පන්සියයකට පෙර මෙහි පැමිණියාය. මිනිස් ලොව දී ජරාවටත් වයෝවෘද්ධ බවටත් පැමිණෙන්නීය. තීගේ සියළුම නෑයෝ ද කළුරිය කළාහුය. මෙතැනින් එහි ගොස් තී කුමක් කරන්නී ද?
එහි **සත්තා** - යනු විභත්ති ලෝපයෙන් දක්වයි. පලායාමෙහි ඉවත්ව යාමෙහි පවත්නා (වර්තමාන) වචනයි. **වස්සසතා **- යනු අවුරුදු සත් සියයකින් අවුරුදු සත් සියයකට පෙර ඔබ මේ විමානයට ආවාය. ඔබගේ පැමිණීමෙන් දැන් අවුරුදු සත් සියයක් ගෙවී ඇත යන අර්ථයි. **ජිණ්ණාච වුද්ධාච තනිං හවිස්සසි** - යනු මේ දිව්‍යමය වූ ආහාර නිසා සෘතු නිසා එළඹුනු තත්ත්වයන් අනුව මෙපමණ කල් කර්මානුභාවයෙන් තරුණියක වශයෙන් සිටියාය. මෙයින් වෙන්ව ගිය කල්හි කර්ම පිරිහී යාම නිසා මනුෂ්‍යයන්ගේ සෘතු හා ආහාර නිසා ජරාජීර්ණ වී, වයසට පැමිණ මිනිස් ලොව සිටින්නේය. කිමෙක් ද? **සබ්බෙව තෙ කාලකතා ඤාතකා** යනු දීර්ඝ කාලයක් ගතවීම නිසා ඔබගේ සියලුම ඤාතීහු මිය ගියහ. එහෙයින් මේ දෙව්ලොවින් මිනිස් ලොවට ගොස් ඔබ කුමක් කරන්නෙහි ද? ඉතිරි ආයුෂ ප්‍රමාණය ද මෙහිම ගෙවව, මෙහිම වසව යන අදහසයි.
මෙසේ ඔහු විසින් කියන ලද ද ඔහුගේ වචන නො අසා ඇය නැවත කියන්නේ.
හිමියනි! මෙතනට පැමිණ දිව්‍ය සම්පත් වින්දා වූ මං අවුරුදු සතක්ම ගෙවුණි. ඒ මම නැවත මිනිස් ලොවට ගොස් පින් දහම් කරන්නෙමි. එබැවින් ආර්ය පුත්‍රය මා මගේ නිවසට ඇරලනු මැනැවි.
එහි **සත්තෙව වස්සානි ඉධාගතාය** - ස්වමී පුත්‍රය! මගේ මෙහි පැමිණීමෙන් වර්ෂ සත් සියක් ඉක්මගියේ යයි හඟිමි. කල් යැවීය. වසර සත්සියයක්. දිව්‍ය සම්පත්තියන් දීර්ඝ කාලයක් තුළ විඳීම නිසා කල් ගතවීම නො සලකමින් මෙසේ කීහ.
මෙසේ ඈ විසින් ඇවිටිලි කරන ලද්දා වූ විමාන ප්‍රේත තෙමේ නොයෙක් ආකාරයෙන් ඇයට කරුණු කියාත්, තී මෙයින් සත් දිනකට වැඩිය ජීවත් නොවෙයි. තීගේ මැණියන් විසින් තබන ලද මා විසින් දුන් ධනය ඇත්තේය. ඒ ධනය ශ්‍රමණ බ්‍රාහ්මණයන්ට දන් දී මේ විමනෙහිම ඉපදීමට ප්‍රාර්ථනා කරවයි කියා, ඈ අතින් අල්ලාගෙන පැමිණ ගම මැද තබා මෙතැනට පැමිණි අනෙක් ජනයන්ට ද ශක්ති පමණින් පින් කරවයි අවවාද කරවයි කියා ගියේය. එහෙයින් කියන ලදී.
ඒ විමාන ප්‍රේත තෙම, වයසට පත් අතිශයින් දුර්වල වූ ඒ ස්ත්‍රිය බලහත්කාරයෙන් අතින් අල්වාගෙන නැවත ගමට පමුණුවා මෙතැනට පැමිණියා වූ අනිත් ජනයාටත් පින් කරව් සැප ලැබේ යයි කීය.
එහි **සො **යනු ඒ විමාන ප්‍රේතයායි **තං** යනු ඒ ගැමි ළදයි, **ගහෙත්‍වාන පසය්හ බා හාය** යනු බලහත්කාරයෙන් පමුණුවන්නෙකු මෙන් ඇගේ අතින් අල්ලා ගෙන, **පච්චානයිත්‍වාන **ඈ ඉපදී හැදුණු වැඩුණු ගමට නැවත පමුණුවා, **ථෙරිං** - මහළු වූ, දිරීමට පත් වූ, වයෝවෘද්ධ වූ, **සුදුබ්බලං** ජරාවෙන් දිරීමට පත්වූයේම අතිශය දුබල බවට පැමිණ, ඕ තොමෝ වනාහි එම විමානයෙන් ඉවත් වී ආපසු පැමිණීමට සැරසෙත්ම දිරාගිය වෘද්ධ වූ, මහළු වූ, වයසට ගියා වූ, තැත්තියක් වූවාය. **වදෙසි** - යනු කියන ලද වචන ඒ අනුවට දැක්වීමට **අඤ්ඤම්පි ජනනති** - ආදිය කීය. එහි අර්ථය, සොඳුර නුඹත් පින්කරව! තී දැක්මට පැමිණෙන. මට ද එන අනිත් අයට ද හිස ගිණිගත් අයෙකු වස්ත්‍රය ද නොබලා ගින්න නිවීමට උත්සාහ ගන්නාක් මෙන් යහපත් මුහුණින් යුතුව පින් කරවයි කියව දාන සීලා දී පින් කරවයි කීය. පින ඒකාන්තයෙන්ම සිත්වල සැප විපාක ලබන්නේමය. එහි සැකයක් නොකරව! යනු වෙන් අවවාද දුනි.
මෙසේ කියා ඔහු ගිය කල්හි ඒ ස්ත්‍රිය තමන්ගේ නෑයින් වසන තැනට ගොස් ඔවුන්ට තමන් හඳුන්වා දී ඔවුන් ළග තබා තිබු ධනය ගෙන ශ්‍රමණ බ්‍රාහ්මණයන්ට දන් දෙමින් තමන් සමීපයට වරින්වර එන්නා වූ ජනයන්ට මෙසේ කීවාය.
කුසල් නො කිරීමෙන් ප්‍රේතයෝ ද මිනිස්සු ද වැනසෙත් සැප විපාක දෙන්නා වූ කුසල් දහම්හි හැසිර (පින්කර) සැපතෙහි පිහිටියා වූ දෙවි වූ ද මිනිස් වූ ද ප්‍රජාව මා විසින් දක්නා ලදී.

එහි - **අකතෙන** යනු තමන් විසින් නො උපදවන ලද්දා වූ ද, රැස් නො කරන ලද්දා වූ ද, **සාධුනා** කුසල කර්මයෙන්, ඉත්ථම්භුතාර්ථයෙහි කරණ විභක්තිය. **විහඤ්ඤන්ති** - විනාශයට පැමිණෙන්නේය. **සුඛ වෙදනීයං** සැප විපාක එළවන පින්කම්, **සුඛෙ ඨිතානි**, සැපතෙහි පිහිටා **සුසෙධිතා** යනුවෙන් ද පාඨයකි. සැපයෙන් දියුණුවට පත්, ප්‍රීතිමත් - පිනාගිය යන අර්ථයි. මෙය ද එහි අදහස වන්නේය. යම්සේ වනාහි ප්‍රේතයෝ ද, එසේම මිනිස්සු ද, නො කරන ලද්දා වූ කුසල් නිසා ද, කරන ලද අකුසල් නිසා ද, වෙහෙසෙනු ලබන සා පිපාසා දී අනේක දුක්වලට පැමිණෙන්නා වූ මහා දුක් අනුභව කරන්නා වූ අය මා විසින් දක්නා ලද්දෙමි. සැප විපාක දෙන්නා වූ කර්මයන් කුසල් කොට ඒ කළා වූ කුසල කර්ම නිසා ද, නො කරන ලද අකුශල කර්ම නිසා ද දෙව් මිනිසුන් ඇතුළත් වූ ප්‍රජාව සුවයෙන් පසුවනු මා විසින් දක්නා ලදි. මා විසින් ප්‍රත්‍යක්ෂ කරන ලදී. එහෙයින් පව්කම් දුරින් දුරුකොට පුණ්‍ය ක්‍රියාවන්හි යෙදීම නැවත නැවත යෙදීම සිදුකළ යුතුය.
මෙසේ අවවාද දෙන්නී ශ්‍රමණ බ්‍රාහ්මණාදීන්ට සත්දිනක් මහදන් පවත්වා, සත්වෙනි දවසේ කළුරිය කොට, තව්තිසා දෙව්ලොව උපන්නීය. භික්ෂූහු ඒ ප්‍රවෘත්තිය භාග්‍යවතුන් වහන්සේට කීහ. භාග්‍යවතුන් වහන්සේ එය අර්ථෝත්පත්ති කොට ගෙන පැමිණ සිටි පිරිසට ධර්ම දේශනා කළහ. විශේෂයෙන් පසේ බුදුවරයන් කෙරෙහි දුන් දානයාගේ මහත් ඵල මහානිසංස බව වදාළේය. ඒ අසා මහජනයා මසුරුමල පහකොට දානාදී පින්කම්හි යෙදුනාහු වෙති.
**“සොවණ්ණ සොපාන ඵලිකා**” - යන මේ ප්‍රේතවත්‍ථු කථාව ශාස්තෲන් වහන්සේ සැවැත්නුවර වැඩ වසන සමයෙහි කණ්ණ මුණ්ඩ ප්‍රේතියක (කන් සිදුනු) අරභයා වදාළ සේක. දුරාතීතයේ කාශ්‍යප බුදුන් දවස කිම්බිල නම් නුවර, එක්තරා සෝවාන් වූ උපාසකයෙක්, තවත් උපාසකවරුන් පස් දෙනෙකු සමග සමාන අදහස් ඇතිව භික්ෂූන් වසන තැන්, මල් වතු, ඒ දඬු දැමීම, සක්මන්මළු තැනීම ආදී පුණ්‍ය කර්මයන්හි නියැලී වසන්නේ. සංඝයාට විහාරයක් කරවා ඒ උපාසකයන් ද සමග කලින් කල විහාරයට යයි. ඔවුන්ගේ භාර්යාවෝ ද උවැසියන් වී ඔවුනොවුන් සමග තෙල් මල් පහන් සුවඳ ආදිය ගෙන කලින්කලට විහාරයට ගන්නා හු අතරමග ආරාම විශ්‍රාම ශාලාවන්හි නැවතී විහාරයට යති.
ඉක්බිති එක්දවසක් ධූර්තයෝ කිහිප දෙනෙක් ඈගේ රූප සම්පත්තිය දැක පිළිබඳ සිත් ඇතිව, ඔවුන්ගේ ශීලාචාර ගුණසම්පන්න බව ද දැන, මේ එකියක් සමග හාද වී එකියකගේ සීල භේදය කරන්නට සමර්ථ කෙනෙක් ඇත්තේදැයි කථාවක් ඉපිද වූහ. එහිදී ඔවුනතුරෙන් එක් අයෙක් මම සමර්ථයෙමියි කීය. පුදුමයකි ඔබට එසේ කළ හැකි නම් අපි මසුරන් දහසක් දෙන්නෙමු යයි අනෙක් අය කීහ. පුදුම නොවෙනු මම එය කරමියි දහසක් ඔට්ටු තැබීය. නොකළහොත් තොප අපට දහසක් දිය යුතුයයි (ඔට්ටුව විය) හෙතෙම ලෝභයෙහි බැඳුණු බයෙන් ද නොයෙක් උපායෙන් ගායනා කරන්නේ ඒ උපාසිකාවන් ශාලාවට ආ කල්හි, මිහිරි හඬින් වීණා වාදනය කරමින්, මිහිරි ස්වරයෙන් පඤ්චකාම ගීත ගයමින්, ඒ ස්ත්‍රීන් අතුරෙන් එක් ස්ත්‍රියක් ගී හඬින් පොළඹවා, ඇය ශීලභේදයට පමුණුවා, ඈ සමග අසද්ධර්මයෙහි යෙදී, ඒ ධූර්තයන් දහසකින් පරාජය කරන ලදී. (මසුරන් දහස දිනා ගන්නා ලදී) ඔහු විසින් දහසකින් පරදන ලද අනෙක් ධූර්තයෝ මේ කාරණය ඒ ස්ත්‍රියගේ ස්වාමී පුරුෂයාට කීහ. ඔහු එය නො අදහන්නේ ඇගෙන් විමසීය. කිමෙක් ද මෙබඳු දෙයක් අසවල් පුරුෂයෝ කියති. එබඳු දෙයක් සිදුවූ දැයි ඒ පුරුෂයා ස්ත්‍රියගෙන් විචාළේය. ඇය මම එවැනි දෙයක් නො දනිමි, නො කෙළෙමියි ප්‍රතික්‍ෂේප කොට, ඔහු එය නො අදන්නේ, ළග සිටි බල්ලෙකු පෙන්වා දිව්රීමක් කළාය. ඉදින් යම් විධියකින් මා එවැනි පාපකර්මයක් කළේ නම් මේ කන් කොට කළු බල්ලා ඒ ඒ භවයන්හි ඉපදුණු මා කා දමාවායි කියා බොරු දිවිරීමක් කළාය. අනෙක් පන්සියයක් ස්ත්‍රීහු ද ඒ ස්ත්‍රීයගේ අනාචාර හැසිරීම දන්නෝම, (ඇගේ ස්වාමි පුරුෂයා අනාචාරී ස්ත්‍රිය පිළිබදව ඔවුන්ගෙන්) කිම මෝ තොමෝ එවැනි පාප ක්‍රියාවක් කළෝ ද නො කොළෝදැයි ඇසූ කල්හි, අපි එවැන්නක් නො දනිමුයි බොරු කියා, ඉදින් අපි එසේ දන්නෙමු නම් සසර භවයක් භවයක් පාසා ඇගේම මෙහෙකාරියෝ වෙත්වායි දිවිරීමක් කළහ.
ඉක්බිති ඒ වරදෙහි බැඳුණු ගැහැණිය ඒ නිසාම විපිළිසරව, දවුණු හදින් යුතුව වියලී වැඩි කල් නොගොස්ම කළුරියකොට, හිමවත් පර්වතරාජයා සමීපයෙහි වූ සත්වැදෑරුම් මහවිල් අතුරෙන් එක්තරා කර්ණ මුණ්ඩ නම් විල්තෙර විමාන ප්‍රේතියක්ව උපන්නීය. ඇගේ විමන අසල කර්ම විපාක අනුසාවියට සුදුසු වූ එක් විලක් ද පහළ විය. සෙසු පන්සියයක් ස්ත්‍රීහු කළුරිය කොට දිවිරීම් වශයෙන් ඇගේම දාසියන් වී උපන්නාහුය. ඈ පෙර කරන ලද කුශල කර්මයන්ගේ විපාකයෙන් දවල් කාලයෙහි දිව්‍ය සම්පත් අනුභව කොට රාත්‍රි කාලයෙහි පාප කර්ම බලයෙන් චෝදනා කරන ලදුව යහනින් නැගිට පොකුණු තෙරට යයි. එතැනට ගිය ඒ ස්ත්‍රිය භයානක රූප ඇති සිඳුණු කන් ඇති තියුණු වූ දැඩි වු දත් ඇති දිලිසෙන කිහිරි අඟුරු මෙන් ඇස් ඇති නිතර පවත්නා වූ විදුලියක් හා සමාන දිව ඇති, තියුණු නියපොතු ඇති, රළු දික් දුර්වර්ණ ලෝම ඇති, ඇත් පැටවකු පමණ වූ කළු බල්ලෙක් ඒ පොකුණෙන් නික්ම අවුත් ඉතා බඩසයින් පෙළුණකු මෙන් බලහත්කාරයෙන් බිම හෙලා මස් කා ඇට සැකිල්ල පමණක් ඉතිරි කොට දත්වලින් ඇදගෙන ඇවිත් පොකුණෙහි දමා අතුරුදන් වෙයි. ඕ තොමෝ ද ඒ පොකුණෙහි බහාලු කෙනෙහි යළි ප්‍රකෘති රූපයෙන් විමනට පැමිණ යහනෙහි නිදන්නීය. අනෙක් ස්ත්‍රීහු ඇයට දාසියන් වී විවිධ දුක් විදිති. මෙසේ වසන්නා වූ ඔවුන්ට අවුරුදු පන්සිය පනහක් ගෙවිණි.
එසේ පුරුෂයන්ගෙන් වෙන්ව දිව සැප විඳින්නා වූ ඔව්හු කළකිරීමට, උකටලී බවට පත්වූහ. කර්ණ මුණ්ඩ විලෙන් ආරම්භව පර්වත සිදුරකින් නික්මී ගඞ්ගානම් ගඟට වැටෙන එක් ගඟක් ඇත. එසේම ඔවුන් වසන තැනට කිට්ටුව දිව්‍යමය ඵල ඇති අඹ දෙල් කොස් ආදී ගස්වලින් යුත් උයනක් හා සමාන කෑලෑ ප්‍රදේශයක් ද ඇත. ඒ ස්ත්‍රීහු මෙසේ සිතූහ. අපි මේ ඉදුණු අඹ ඵල ගෙන මේ ගඟට දමමු පාවී යන මේ අඹ ගෙඩි දැක, අඹ ලෝභයෙන් කිසියම් පුරුෂයෙක් මෙහි පැමිනියේ නම් අපි ඔහු සමග කම්සුව විදින්නෙමුයි කියා ඒ ස්ත්‍රීහු එසේ කළහ. ඔවුන් විසින් එසේ දමන ලද අඹ ගෙඩි වතුර පාරට ගසාගෙන ගිය අඹ සමහරක් තාපසයන්ට ලැබිණ. සමහරක් වැද්දන් අතට පත්විය. සමහරක් කවුඩෝ රැගෙන ගියහ. සමහරක් ජලයේ රුදුණහ. එක අඹ ගෙඩියක් ජලපහරට හසු වී බරණැසට ගියේය.
බරණැස් රජු ලෝහ දැලකින් වට කරන ලද ගංගා ජලයට බැස දියනාන්නේ ගඟේ දියපරට ගසාගෙන ආ අඹ ගෙඩිය ලෝහ දැලේ රැදුණි. වර්ණ ගන්ධ රසයෙන් යුත් වූ ඒ අඹගෙඩිය රාජපුරුෂයෝ රජුට දුන්හ. රජු ඒ අඹ ගෙඩියෙන් එක් කෑල්ලක් ගෙන විමසීම පිණිස සිරගෙයි දඬුවම් විඳින එක් සොරෙකුට දුන්නේය. ඔහු එය කා, දේවයිනි! මා විසින් මේ හා සමාන අඹ මීට පෙර කා නැත. මේ දිව්‍යමය අඹ යයි මම සිතමියි කීය. රජු නැවත ද ඔහුට තව අඹ කෑල්ලක් දුන්නේය. හේ එය කා ශරීරයේ තිබු ඇඟ රැළි නැති වී, පැසුණු හිසකෙස් නැති වී අතිශය මනහර රූපයෙන් යුත් තරුණයෙක් මෙන් වූයේය. රජු එය දැක පුදුමයට පත්ව ඒ අඹ ගෙඩිය කා ශරිරයෙහි විශේෂත්වයක් ලබා මෙවැනි අඹ ගෙඩි කොහේ හැදෙන්නේදැයි මිනිසුන්ගෙන් විචාළහ. මිනිස්සු මෙසේ කීහ. දේවයන් වහන්ස! හිමවත් පර්වත ප්‍රාන්තයේ ඇත්තාහ. එය ගෙන එන්නට හැක්කේදැයි රජු විචාළේය. දේවයන් වහන්ස වැද්දෝ දනිතියි කීහ.
රජු වැද්දන් කැඳවා ඔවුන්ට මෙවන් කියා සාකච්ඡා කොට එක් වැද්දෙකුට කහවණු දහසක් දී, තෝ වහා ගොස් මේ අඹ ඵල ගෙන එවයි නියම කළේය. හෙතෙම ඒ කහවණු අඹු දරුවන්ට දී මග උපකරණ ගෙන ගඟ ඉහළ කර්ණමුණ්ඩ විලට අභිමුඛව ගොස් මනුෂ්‍ය පථය ද ඉක්මවා කර්ණ මුණ්ඩ විලෙන් මෙහා සැට යොදුනක් පමණ ප්‍රදේශයේ දි එක් තාපසයෙකු දැක, ඔහු විසින් කියන ලද මගින් ගොස් නැවත තිස් යොදුනක් ගිය තැන එක් තාපසයකු දැක, ඔහු විසින් කියන ලද මගින් යන්නේ, නැවත පසළොස් යොදුනක් පමන තැන් ගොස් තවත් තාපසයෙකු දැක, ඔහුට තමන් පැමිණි කාරණය කීයේය. තාපසයා ඔහුට අනුශාසනා කළේය. මෙතැන්පටන් මෙම මහා ගංගාව හැර, කුඩා ගඟක් හමුවේ එහි උඩු ගං බලා යන විට යම් තැනක පර්වත සිදුරක් දැක්කේ නම්, රාත්‍රියෙහි ගිනිහුළක් ගෙන ඇතුල් වෙනු. මේ ගංගාව රෑ කාලයෙහි නැත. එහෙයින් තොපගේ ගමනට සුදුසුය. යොදුන් කීපයක් ගිය තැන අඹ දක්නෙහි යයි කීයේය. හෙතෙම කී පරිද්දෙන් කොට උදයෙහි හිරු උදාවන කල්හි නානාවිධ රත්නයන්ගේ රශ්මි සමුහයෙන් බැබලුණු භූමියේ, ඵලබරින් නැමුණු අතු සමුහ ඇති නානාවිධ ගස් පෙළින් හෙබි, විවිධ පක්ෂි සමූහයා විසින් නාද කරන, ඉතා සිත්කළු වූ අඹවනයට පැමිණියේය.
එකල්හි ඒ විමාන ප්‍රේතියෝ එන්නා වූ ඔහු දුරදීම දැක මොහු මට අයිතිය මොහු මට අයිති යයි කියමින් ලඟට දුව ආවාහුය. ඒ පුරුෂයා, වනාහි ඈලා සමග එහි දිව සැපත් වීදීමට සුදුසු වූ පිනක් සිදු කර නොතිබූ බැවින් ඒ ස්ත්‍රීන් දැක බිය වී, හඬ තලමින් දුව ගොස්, බරණැසට පැමිණ මේ ප්‍රවෘත්තිය රජුට සැල කළේය. එය ඇසූ රජු ඒ ස්ත්‍රීන් දැකීමට හා අඹ කෑමට හටගත් ආශා ඇතිව රාජ්‍යය ඇමතියන්ට භාර කොට මුව දඩයමේ යන අයෙකු මෙන් දුනු හීතල රැගෙන, කඩුව බැඳගෙන මිනිසුන් කීපදෙනෙකු පිරිවරා එම වැද්දා විසින් පෙන්වන ලද මග ඔස්සේ ගොස් දින කීපයකින් අතර තන්හි තන්හි මිනිසුන් නවතා වැද්දා පමණක් රැගෙන පිළිවෙලින් ගොස් වැද්දාත් එතැනින් නවත්වා හිරු උදාවන කල්හි අඹවනයට පැමිණියේය. ඒ ඒ ස්ත්‍රීහු අලුත උපන් දෙව් පුතෙකු වැනි වූ ඒ රජු දැක පෙරගමන් කොට රජ යයි දැන හටගත් ආදර බුහුමන් ඇතිව, මනාකොට නහවා දිව සළු හැද පළදවා මල් ගද විලවුන්වලින් මැනැවින් සරසා විමනට කැඳවාගෙන ගොස් නොයෙක් නොයෙක් මිහිරි රස දිව බොජුන් වළදවා ඒ රජුට කැමති පරිද්දෙන් සේවනය කළාහුය.
මෙසේ අවුරුදු එකසිය පණහක් ඉක්ම ගිය කල්හි, ඒ රජු අර්ධ රාත්‍රියෙහි නැගී සිටියේ පරපුරුෂ සේවනය කොට ප්‍රේතී වූ ස්ත්‍රිය පොකුණු තෙරට යනු දැක කුමක් පිණිස මේ තැනැත්තිය මේ වේලේ යන්නේදෝයි බලනුයේ විමසනු කැමතිව ලුහු බැඳ ගියේය. එකල්හි ඒ පොකුණු තෙරට ගිය ඈ බල්ලෙකු විසින් ගනු ලබනු දැක මේ කුමක්දැයි නො දන්නේ තුන් දවසක්ම විමසා බලා මෙතෙක් මැගේ සතුරෙක් වන්නේ යයි සිතා විෂ පොවන ලද හීයකින් විද ඒ සුනඛයා මරා ඒ ස්ත්‍රිය පොකුණට බස්වා නැවත පළමු රූපය ලැබීමෙන් පසුව ගාථා දහයකින් ඇගෙන් ඒ ප්‍රවෘත්තිය විමසුවේය.
ඒ පොකුණෙහි රනින් කළ පඩි පෙළවල් හා පුවරු ද වෙති. රන්වන් වැල්ලෙන් යුක්ත විය. රුචිකර වූ පිරිසිදු සුවඳ ඇති සිත්කළු හෙල්මැල් පිපී තිබේ.
නොයෙක් රුක්වලින් ගැවසී ගත්තේය. අවට හාත්පසින් හමන සුළග නන්විධ සුවඳින් යුක්තය. රත් නෙළුම් දියෙහි හැම තැන පිපී ඇත. සුදු නෙළුම් ද ඒ හා සමානව ඇත්තේය.
සිසිල් වූ ද, සුවඳවත් වූ ද මද සුළං හමයි. හංස කොක්වාළිහිණි සහ සක්වා ළිහිණියන් හඬින් අවට ප්‍රදේශ ගිගුම් ගනී.
විවිධ වර්ණවත් පක්ෂී සමූහයාගෙන් ගැවසී ගත්තේය. නන් වැදෑරුම් පක්ෂීන්ගේ රාවයෙන් යුක්තය. බොහෝ සෙයින් ඵලදරණ ගස් ඇත්තාහ. අවට වනයේ විවිධ ජාති - සුවඳ මල් පිපී ඇත.
මෙබඳු වූ නුවරක් මිනිසුන් අතර මිනිස් ලොව නැත. රන් පැහැ රිදී පැහැ ඇති බොහෝ ප්‍රාසාදයෝ, වෙති. සිව් දිසාවන්හි හාත්පස ඉතාමත් දැකුම්කළුව බබළන්නාහ.
ඔබගේ වතාවත් කිරීම සදහා පන්සියයක් දාස ස්ත්‍රීහු ද වෙත්. ඒ ස්ත්‍රිහු ද සක්වළලු, අඟුපළදනා - (අතේ වැළමිටෙන් ඉහල බාහුවෙහි පළදින ආභරණ) වන්ගෙන් සැරසී සිටිති.
විවිධ වර්ණ හා සුවඳ මල් ගසා සරසණ ලද දිගු කේශ කලාපයෝ ඔවුන්ට තිබේ. සියළු කාමයන්ගෙන් ඒ ස්ත්‍රීහු සම්පූර්ණ වෙත්
කෙහෙල් මුවසම් පස තුරුණු අතුරණ ලද හා දික් ලොම් වලින් ගහණ කොදු පලස් අතුරණ ලද ස්වර්ණමය වූ බොහෝ ආසන ඔබට ඇත්තේය.
(මෙවැනි සම්පත් ඇති ඔබ) අර්ධ රාත්‍රිය මධ්‍යම රාත්‍රිය එළඹෙත්ම ඒ ආසනයෙන් නැගිටින ඔබ උයන් වත්තට යන්නීය. (එසේ යන ඔබ) ලා තණ සමූහයෙන් නිල්වන් වූ, ශුද්ධ වූ පොකුණු තෙරට ගොස් සිටී.
(එසේ සිටින්නා වූ) ඔබව සිදුණු කර ඇති බලෙකු විසින් කා දමනු ලබන්නේය. යම් කලෙක සුනඛයා විසින් කා ඉතිරි වූ ඇට සැකිල්ල පොකුණට බසිනෙහිය. ඉක්බිතිව පෙර මෙන්ම යළි ශරීරය ඇති වේ.
ඉන්පසුව මනරම් වූ ප්‍රිය දැකුම් ඇත්තා වූ සියලු අඟ පසඟින් යුතුව ඔබ වස්ත්‍රයක් පොරවාගෙන මා හමුවට එන්නී ය.
කන් සිඳුනා වූ සුනඛ තෙම මුළුමනින්ම ශරීර අවයවයන් කයි ද? මෙය කිනම් කර්ම විපාකයකින් සිදුවන්නේ ද? ඔබ කයින් වචනයෙන් සිතෙන් කවර ආකාරයක අකුශල කර්මයක් කරන ලද්දේ ද?

එහි **සොවණ්ණ සොපාන ඵලකා** - රනින් සෑදු පියගැට පෙළ - **සොවණ්ණ වාලුක සණ්ඨිතා** - හාත්පස අවට රන්වන් වූ වැලිවලින් යුක්ත වේ. **කත්‍වා** යනු පොකුණහි **සොගන්‍ධියා** - හෙල්මැලි, සුදු මානෙල්, **වග්ගු** යනු සිත්කළු, රුචිකර, **සුචිගන්‍ධා** - යනු සිත් පිණායන සුවඳ
**නා ගන්‍ධසමීරිතා** යනු නොයෙක් ආකාරයේ මනෝඥ සුවඳින් යුත් වාතයෙන් අවට පරිසරය සුවඳවත් වූ, **නානා පදුම සඤ්ඡන්නානි** - යනු සිය දහස් ගණන් වූ රත් පැහැ පිපුණු නෙළුම්වලින් සැදුණු ජල තලාව **පුණ්ඩරීක සමොගතා** - යනු සුදු නෙළුම්වලින් ආකීර්ණ වූ,
**සුරභි සම්පවායන්ති** - යනු දිව්‍ය සුවඳ පොකුණෙන් හමායයි යන අදහසයි. **හංස කොඤ්චාභිරුදා** - යනු හංසයන් විසින් ද කොස්වාලිහිණියන් විසින් ද හඬ නගන නාදකරන -
**නානාදිජගණායුතා** - යනු විවිධ වර්ග පක්ෂීන් ගැවසී වසන්නා වූ, **නානාසර ගණායුතා** - යනු නොයෙක් වර්ගවල පක්ෂීන්ගෙන් සමන්විත වූ, නානා ඵල ධරා - නොයෙක් ආකාර ඵල දරන්නා වූ, සියලු කල්හිම මල් ගෙඩි දරණ අතුපතර ඇති **නානා පුප්‍ඵධරාවනා** - යනු නොයෙක් වර්ගවල දිව්‍ය පුෂ්පයන් දිවමල් දෙන්නා වූ, පිපෙන්නා වූ වනරොද යන අර්ථයි. ලිංග විපර්යාසයෙන් වනා යයි කියන ලදී,
**න මනුස්සෙසූ ඊදිසං නගරං** - යනු යම්බදු වූ මෙවැනි නගරයක් වේ ද මෙවැනි නගරයක් මිනිසුන් අතරෙහි නැත. මනුෂ්‍ය ලෝකයේ පහළ වී නැත යන අදහසයි **රූපියාමයා** - රිදීයෙන් කළ, **දද්දල්ලමානා** - අතිශයින් බබළන්නා වූ, **ආහෙන්ති** බබළතී ශෝභමාන වෙත් **සමන්තා චතුරො දිසා** - අවට හාත්පස සතර දිසාවන්හි
**යා තෙමා** - යම් මේ ඔබ, **පරිචාරිතා** - වතාවත් කරන්නා වූ උවැටන් කරන්නා වූ, **නා** යනු පිරිවරජනයා - **කාකම්බූ කෙයුරධරා** - යනු සක්වළලු අගුපලදනාවන්ගෙන් අතේ මැණික් කටුවේ දමන වළලු හා, වැලමිටෙන් උඩ බාහුවේ පළදින රන් අභරණ අලංකාරව බබළන - **කඤ්චනාවෙල භූසිතා** - රන්වන් වූ හිස පළදින මල්දම්වලින් මුදුන් මල්කඩ අලංකාර කළ කේශකලාප ඇති,
**කාදලිමිග සඤ්ජන්නා** - යනු කෙසෙල් මුවන් සමින් කළ ඇතිරිලි ඇතුරූ **සජ්ජා** - යනු නිදීමට සුදුසු සේ සාදන ලද **ගොණක සත්‍ථතා** - යනු දික් ලොම්වලින් සාදන ලද සුවදායක කොඳුපලස් -
**යත්‍ථා** යනු යම් ආසනයෙක්හී, **වාසුපගතා** - වාසයට පැමිණි නිදිගත් යන අර්ථයි. **සම්පත්තා යඩ්ඩරත්තිය** - මධ්‍යම රාත්‍රිය පැමිණි කල්හි, **තතො** - යනු ඒ නිදාගත් සයනයෙන්,
**පොක්‍ඛරඤ්ඤා තීරෙ** - ඔබ පොකුණු තෙරට යන්නිය. **හරිතෙ** යනු නිල් වූ, **සද්දලෙ** - යනු තුරුණු තණ කොළවලින් ගැවසී ගත් **සුභෙ** - යනු පිරිසිදු වූ, **සුහෙති වා** - ඇයට ඇමතීමයි. සොඳුරු නිල්පාට ලා තණකොළවලින් ගැවසීගත් පොකුණු තෙරට ඔබ ගොස්, **ඨාසි** - සිටී යන අර්ථයි. යෙදීමයි.
**කුණ්ණ මුණ්ඩො** - යනු කැඩුණු කන් ඇති, සියුණු කන් ඇති, **ඛායිතා ආසි** - යනු කනු ලබන්නේ වේ. **අට්ඨිසංඡලිකා කතා** - යනු ඇටසැකිල්ල පමණක් ඉතිරි කරයි. **යථා පුරෙ** යනු සුනඛයා විසින් කෑමට පෙර, මෙන්,
**තතො** යනු පොකුණට බැසීමෙන් පසුව, **අඞ්ග පච්චඞ්ගී** යනු සම්පුර්ණ වූ සියලු අඟ පසඟ ඇතිවෙයි. **සුවාරු **- යනු අතිශය යහපත් සිත් වසීකරන, **පියදස්සනා** - යනු දර්ශනීය, පියකරු - මනාප) **ආයාසී** - එන්නෙහිය.
මෙසේ ඒ රජු විසින් විචාරණ ලද්දා වූ ඒ ප්‍රේතිය ආදියෙහි පටන් තමා පිළිබඳ ප්‍රවෘත්තිය රජුට කියන්නී, මේ ගාථා පහ කීවාය.
(යටගිය දවස) කිම්බිලා නුවර ශ්‍රද්ධාවත් වූ උපාසක ගෘහපතියෙක් වූයේය. මම ඔහුගේ බිරිඳ වීමි. ස්වාමියා ඉක්මවා හැසිරෙන සිල් නැත්තියක් වීමි.
මෙසේ ස්වාමියා ඉක්මවා හැසිරෙන මට මගේ ස්වාමියා (දිනක්) මෙසේ කීය. යම්හෙයකින් තී මා ඉක්මවා හැසිරෙයි ද මෙය සුදුසු නොවේ, යහපත් නොවේ.
එහි දී මම කයින් තෝ සිතින් ඔබ ඉක්මවා නොහැසිරෙමියි බොරු කීමි. එසේ කියා දරුණුම වූ දිවිරීමකින් දිවුරුවෙමි.
ඉදින් මම කයින් හෝ වචනයෙන් ඔබ ඉක්මවා හැසිරෙන්නේ නම් කන් කොට වූ මේ බල්ලා මගේ අවයවයන් කා දමාවා - (මෙසේ දිවුලෙමි)
ඒ අනාචාර අකුශලයාගේ ද බොරු කී අකුශලයේ ද, කර්ම විපාක අවුරුදු පන්සීයක් මුළුල්ලේ විදින ලද්දෙමි. මේ කර්ම හේතුවෙන්ම මගේ ශරීර අවයව මේ කන් නැති බල්ලා අනුභව කරයි.
එහි **කිම්බිලාය** - යනු කිම්බිල නම් නම් ඇති නගරයෙහි, **අතිචාරිණී **- යනු භාර්යාව හෝ ස්වාමියා හෝ ඉක්මවා හැසිරීම අතිචාරිණී යයි කියයි. එසේ ස්වාමියා ඉක්මවා හැසිරුණා වූ මා කෙරෙහි, ඒ මාගේ ස්වාමියා මෙසේ කීවේය, යන යෙදීමය. **නෙතං ඡන්නං** යනු ආදී වශයෙන් දැක්වූ ආකාරයයි. **එතං ජන්නං** - එය යුතු නොවේ. **නප්පති රූපං** - යනු සමාන අර්ථ ඇති වචනමයි. **යං** - යනු ක්‍රියාව පරාමර්ෂනය කිරීමයි. **අතිචරාසි** - යනු ඉක්මවා හැසිරෙයි. මෙයම පෙළයි. යමෙක් ඔබ හෝ මා ඉක්මවා හැසිරේ ද? එය සුදුසු නොවේ යන අර්ථයි.
**ඝොරක** - දරුණු **සපථං **යනු දිවිරීම, **අභාසිසං** - යනු කීයේය. **ස්වාහං** - ඉදින් මම, **තං** - ඔබ **තස්ස කම්මස්සා** යනු ඒ පාප කර්මයාගේ දුශ්ශීල කර්මයාගේ, මුසාවාදස්සා චා යනු මම එසේ ඉක්මවා නො හැසිරුණෙමි යනුවෙන් බොරු කී කර්මයෝ ද **උභයං** යනු විපාක දෙකක්, **අනුභූතං** - මා විසින් වළදන්නෙමි, භුක්ති විදින්නෙමි යන අර්ථයි. **යතො** - යනු ඒ පාප කර්මයෝ,
මෙසේ කියා රජු විසින් තමන්ට කරන ලද උපකාරය ගැන ප්‍රශංසා කරන්නේ,
දේවයන් වහන්ස! ඔබ මට වැඩ පිණිස මෙතැනට ආයේය. ඔබ මට බොහෝ උපකාර වූයේය. මම කන් සුන් බල්ලාගෙන් මිදුනේ වීමි. ශෝක නැත්තියක් ද බිය නැත්තියක් ද වූයෙමි.
දේවයන් වහන්ස! මම ඔබ වඳිමි. ඇඳිලි බැඳ යාඥා කරමි. දේවයන් වහන්ස දිව්‍යමය වූ කාම සම්පත් වළඳනු මැනැවි. මා හා සමග ඇලෙනු මැනැවි. මේ අදහස් පැවසීය.
එහි **දේවා** යනු රජුට ඇමතීමයි. **කණ්ණමුණ්ඩස්සා** - යනු කර්ණ මුණ්ඩ ප්‍රේතිය කෙරෙන් වෙන්ව යාමේ මේ රජුගේ වචනයයි - ඉක්බිති රජු එහි වාසයෙන් නික්ම යනු කැමැත්තේ තම අදහස ප්‍රකාශ කළේය. එය අසා විමාන දෙව් දූ රජු කෙරෙහි පිළිබඳව සිත් ඇතිව එහිම වසන ලෙස ආයාචනා කළය. ඒ සඳහා **තාහං දෙවනමස්සාමී** ගාථා කීහ.
නැවත රජු එක් අදහසින්ම යනු කැමැත්තේ තමන්ගේ අදහස පවසමින් අවසාන ගාථාව කීයේය.
තී හා සමග දිව්‍ය සම්පත් අනුභවකොට ඇලුණේ වීමි. සුපින්වතිය. වහා මා නැවත මගේ නුවරට පමුණුවාලවයි මම තී යදිමි.
එහි **තාහං** - ඒ මම, **සුභගෙ** - පිනෙන් යුත් තැනැත්තිය, **පතිතයාහිමං** - මගේ නුවරට මා ඇරලව, පමුණුවව, අනෙක් සියල්ල ප්‍රකටය.
එවිට ඒ විමාන ප්‍රේතිය රජුගේ කීම අසා වියෝ දුක නොඉවසන්නී ශෝක වී වියවුල් සිත් ඇතිව වෙවුලන ශරීර ඇතිව, නොයෙක් උපායවලින් ආයාචනය කොටත් ඒ රජ එහි නවත්වා ගැනීමට නොහැකි වන්නී, මහත් වටිනා බොහෝ රත්නයන් හා සමග රජ්ජුරුවන් නුවරට පමුණුවා, පහයට නංවා, හඬා වැළපී තමන් වසන තැනටම ගියාය. [missing trans]
ඉක්බිති අපගේ භාග්‍යවතුන් වහන්සේ ලොව ඉපදී පවත්වන ලද උතුම් ධර්ම චක්‍ර ඇත්තේ පිළිවෙලින් සැවැත් නුවර වසන කල්හි එක් දවසක් මහ මුගලන් තෙරණුවෝ පර්වතයන්හි හැසිරෙන්නේ ඒ පිරිවර සහිත ස්ත්‍රිය දැක ඇය විසින් කරන ලද කර්මය විචාළේය. ඇය ආදියේ පටන් සියලු ප්‍රවෘත්තිය තෙරුන්ට කීය. තෙරුන් වහන්සේ ඔවුන්ට ධර්ම දේශනා කළහ. ඒ පුවත මුගලන් තෙරුන් විසින් භාග්‍යවතුන් වහන්සේට දැන්වීය. උන්වහන්සේ එය. අර්ථෝත්පත්ති කොට ගෙන පැමිණ සිටි පිරිසට ධර්ම දේශනා කළ සේක. මහාජනයා සංවේගයට පත්ව පව්වලින් මිදී දානාදී පින්කම් කොට ස්වර්ග පරායණ වූයේය.
**“අහුරාජා බ්‍රහ්මදත්තො”-** මේ උබ්බරී ප්‍රේත වස්තුව ශාස්තෲන් වහන්සේ ජේතවන විහාරයෙහි වාසය කරන කල්හි එක්තරා උපාසිකාවක් අරභයා දේශනා කළ සේක. සැවැත් නුවර එක්තරා උපාසිකාවකගේ ස්වාමිපුත්‍රයා කළුරිය කළේය. ඕ තොමෝ ස්වාමියාගේ වියෝගයෙන් දුකින් ආතුර වැ ශෝක කරන්නී ආදාහන කළ තැනට ගොස් හඬයි. භාග්‍යවතුන් වහන්සේ ඇයට සෝවාන් වීමේ හේතු සම්පත් ඇති බව දැක කරුණවෙන් තෙත් වූ මනසින් යුතුව ඇගේ ගෙට ගොස් පනවන ලද අසුනෙහි වැඩහුන් සේක. උපාසිකාව ශාස්තෲන් වහන්සේ වෙත පැමිණ වැඳ එකත්පසෙක සිටියාය. ඉක්බිතිවැ ශාස්තෲන් වහන්සේ ඇයිද උපාසිකාවෙනි ශෝක කරන්නේ ද ඇසීය. එසේය ස්වාමීනි! ප්‍රිය වියෝගය නිසා ශෝක වන්නෙමියි කී කල්හි ඇගේ ශෝකය පහකරනු කැමැත්තේ අතීත කථාව ගෙනහැර දැක්වීය.
යටගිය දවස පඤ්චාල රට කපිල නුවර චූලනී බ්‍රහ්මදත්ත නම් රජෙක් රාජ්‍යය කළහ. හෙතෙම අගතිගාමී නොවී තමාගේ විජිතයෙහි ප්‍රජාවට හිතකර වූ දශරාජ ධර්මය කඩ නොකොට රාජ්‍ය විචාරණ කල්හි, කිසියම් දවසක තමන්ගේ රාජ්‍යයේ රටවැසියන් කුමක් කියන්නේදැයි අසනු කැමතිව, සන්නාලියකුගේ වෙස් ගෙන දෙවැන්නෙක් නැතිව තනිවම නගරයෙන් නික්ම ගමින් ගමට ජනපදයෙන් ජනපදයට හැසිරෙමින් සමස්ත රාජ්‍යයම රාජද්‍රෝහීන් රහිත, පීඩා නැතිව, මිනිසුන් සතුටු වෙමින්, නොවැසූ දොරවල් ඇතිව වාසය කරනු දැක, සොම්නසින් යුතුව නැවත නගරයට අභිමුඛව එන්නේ එක්තරා ගමක එක් දුගී වැන්දඹු ස්ත්‍රියකගේ ගෙට ගියේය. ඕ තොමෝ ඔහු දැක ආර්යයෙනි! ඔබ කවරෙක් ද? කොහි සිට එන්නේ ද? ඇසීය. මම සන්නාලියෙක්මි. කුලී පිණිස සන්නාලිකම් කරමින් ඇවිදින්නෙමි. ඔබලාගේ ගෙදර සන්නාලි කර්මයක් ඇත්නම් බත් හා වැටුප් දෙව්, නුඹලාටත් සන්නාලි කර්මය කරමියි කීය. අපට එවැනි කර්මාන්තයක් හෝ බත් වැටුප් නැත. ආර්යයෙනි වෙනත් අයගේ කාර්යයක් කරනු මැනැවි හෙතෙම කිහිප දිනක් එහි වසමින් ධාන්‍ය පුණ්‍ය ලක්ෂණ ඇති ඇගේ දුව දැක, මෑණියනි! මේ දැරිය කිසිවකු විසින් විවාහ ගිවිසගන්නා ලද්දියක් ද නැතිනම් විවාහ ගිවිස නො ගන්නා ලද්දියක් ද, ඉදින් කිසිවකු විසින් විවාහ ගිවිස නො ගන්නා ලද්දියක් නම් මේ කුමරිය මට දෙව, මම නුඹලා සුවසේ ජීවත් කරවීමට පුළුවන් කෙනෙක් වෙමි කීයේය. ඕතොමෝ ආර්යයෙනි! යහපතැයි කියා ඔහුට කුමරිය දුන්නාය.
හෙතෙමේ ඈය සමග කිහිප දිනක් වැස ඇයට කහවණු දහසක් දී “මම කීප දවසකින්ම එන්නෙමි, සොඳුර තී කල නොකිරවයි කියා තමන්ගේ නුවරට ගොස් නුවර හා ඒ ගම අතරමග පාර සමතලා කරවා සරසවා මහත් රාජ්‍යානුභාවයෙන් ඒ ගෙදරට ගොස් ඒ කුමරිය කහවණු රැසක් මත සිටුවා රන් රිදී කළස්වලින් පැන් නහවා උබ්බරී යයි නම් කරවා අග මෙහෙසිය තනතුරෙහි තබා ඒ ගම ඇගේ නෑයන්ට දී මහත් රාජානුභාවයෙන් ඒ නුවරට ගෙනැවිත් ඈ සමග අභිරමණය කරමින් ජීවිතාන්තය දක්වා කල්යවා, රජ සුව විඳ ආයු කෙළවර කළුරිය කළේය. ඔහු කළුරිය කළ කල්හි ද, මළ සිරුර ආදාහන කළ කල්හි ද, උබ්බරී දේවිය ස්වාමියාගේ වියෝ දුකින් දැඩි ශෝකය නමැති හුල් ඇනුණු හදින් යුතුව ආදාහන ස්ථානයට ගොස් බොහෝ දවස්වල සුවඳ දුම් ආදිය පුදා රජුගේ ගුණ වර්ණනා කරමින් උමතු වූවාක් මෙන් හඬමින් විලාප කියමින් ආදාහන ස්ථානය පැදකුණු කරයි.
එ සමයේ අපගේ භාග්‍යවතුන් වහන්සේ බෝසත්වැ ඍෂි ප්‍රව්‍රජ්‍යාවෙන් පැවිදි වී **ධ්‍යාන ප්‍රව්‍රජ්‍යා අභිඥා** උපදවා හිමවත සමීපයෙහි එක්තරා වන පෙදෙසක වසන්නේ, සෝක තැවුලින් තැවෙන්නා වූ උබ්බරිය දිවැසින් දැක අහසින් අවුත් දෘශ්‍යමානරූපීව අහසෙහි ඒ ඒ තන්හි සිට මේ ආදාහන භූමිය කවරෙකුගේ ද? මේ ස්ත්‍රීය බ්‍රහ්මදත්ත යයි කියමින් කවරෙකු සඳහා විලාප කියමින් හඬන්නේදැයි මිනිසුන්ගෙන් ඇසීය. එය අසා මිනිස්සු ස්වාමීනි! මේ තැනැත්තිය බඹදත් රජුගේ උබ්බරී නම් දේවිය වෙයි. ඕ තොමෝ රජු කළුරිය කළ තැන් පටන් මළ සිරුර දැවු තැනට අවුත් බ්‍රහ්මදත්ත, බ්‍රහ්මදත්ත යයි ඔහුගේ නම කියමින් හඬමින් විලාප කියයි කීවාහුය, ඒ කරුණ පවසන සංගිති කාරකයෝ මෙම ගාථා සය තැබූහ.
පඤ්චාල රට වැස්සන්ගේ මහාරථ නම් යෝධ වූ බඹදත් නම් රජෙක් විය. ඒ රජතෙම දිවා රාත්‍රින්ගේ ඇවෑමෙන් කළුරිය කළේය.
එකල්හි ඒ රජුගේ උබ්බරී නම් දේවිය ආදාහන ස්ථානයට ගොස් හඬයි. බඹදත් රජු නොදකින්නේ බ්‍රහ්මදත්ත බ්‍රහ්මදත්ත යයි කියමින් හඬයි.
ඒ සොහොනට පසළොස් චරණ ධර්මයෙන් යුක්ත වූ, සෘෂි වූ තාපසයෙක් පැමිණියේය. එතැනට යම් මිනිස්සු සමුහයක් රැස් වූවාහු ද, ඒ ඍෂිවරයා ඔවුන්ගෙන් විචාළේය.
හාත්පස නන් වැදෑරුම් සුවඳ හමන්නා වූ, මේ සොහොන කවරෙකුගේ ද? මේ කාගේ භාර්යාවක් ද කවරෙකු සඳහා අඬන්නී ද? මේ මිනිස් ලොවින් වෙන් වූ, තම ස්වාමියා වූ බ්‍රහ්මදත්ත රජු නො දැකීමෙනි. බ්‍රහ්මදත්ත
බ්‍රහ්මදත්ත යයි කියමින් හඬන්නී බ්‍රහ්මදත්ත රජුගේ භාර්යාවය යයි ඒ රැස්ව සිටි මිනිස්සු කීහ. නිදුකාණනි, බ්‍රහ්මදත්ත රජුට යහපතක්ම වේවා!
නානා විධ සුවඳ හමන මේ සොහොන ඒ බ්‍රහ්මදත්ත රජුගේය. මේ ඔහුගේ බිරිඳ ඉතා දුර ගියා වූ ස්වමියා නොදකින්නේ, බ්‍රහ්මදත්ත බ්‍රහ්මදත්ත යයි කියමින් හඬන්නීය.
එහි **අනු** - යනු වූයේය. **පඤ්චාලා නං** - යනු පඤ්චාල රටවාසීන්ගේ, පඤ්චාල රට නම් වූ එක් ජනපදයෙක් විය. ජනපදයන්ට අධිපති වූ රජ කුමාරයා වශයෙනී ආරූඨ වශයෙන් පඤ්චාලානං යයි බහුවචනයෙන් දැවේ. **රථෙසහො** - රථයන්හි වෘෂභ සමාන - මහාරථ යන අර්ථයි. **තස්ස ආළාහනං** යනු ඒ රජුගේ මළ සිරුර දැවූ තැන,
**ඉසි** යනු ධ්‍යානාදී ගුණ මොහුට ඇත්තේනුයි ඉසිනම් **තත්‍ථා** - යනු ඒ උබ්බරි දේවිය සිටි තැන - සුසාන භූමිය යන අර්ථයි. **ආගඤ්ඡි** - ගියේය. **සම්පන්න චරණෙ** - සීල සම්පන්නබව, ඉන්ද්‍රියයන්හි දමනය, භෝජනයෙහි පමණ දැන වැළදීම, නිදිවැරීම, ශ්‍රද්ධා දී සප්ත සද්ධර්මයෝ, සතර රූපාචචර ධ්‍යාන, මේ පසළොස් චරණ ධර්ම සඞ්ඛ්‍යාත ගුණයන්හි සමන්විත වූයේ, චරණ සම්පන්න යන අර්ථයි. මුනි යනු තමන්ගේ හිත පිණිස ද අනුන්ගේ හිත පිණිස ද කළ යුතු දේ දනී යයි මුනි නම් වේ. **තෙ ච තත්‍ථ අපුච්ඡිත්‍වා** - එහි තැන් තැන්වල සිටි මිනිසුන්ගෙන් විචාළේය. **යෙ තත්‍ථ සුසමාගතා** - යම් මිනිස් පිරිසක් ඒ සොහොන් බිම තැන් තැන්වල රැස්ව සිටියාහු ද? **සු** - යනු නිපාතයකි. **යෙ තත්‍ථා සුං සමාහිතා** යනුවෙන් ද සමහර තැනෙක සඳහන් වේ. **ආසු** යනු වූයේය යන අර්ථයි.
**නානාගන්‍ධ ස මෙරිතං** - නොයෙක් සුවඳ ජාතිවලින් හාත්පස සුවඳවත් කර සිටී. **ඉතො** මිනිස් ලොවින්, **දූරංගතං** - පරලොවට ගියේ යයි කියයි. **බ්‍රහ්මදත්ත තී කන්‍දති** - බ්‍රහ්මදත්ත යන නම සංකේතවත් කොට වැළපීම් වශයෙන් කවරෙක් කැඳවයි ද?
**බ්‍රහ්මදත්තස්ස භද්දන්නෙ බ්‍රහ්මදත්තස්ස මාරිසා** - යනු නිදුකාණනි! නොයෙක් සුවඳ හමන්නා වූ මේ සොහොන බ්‍රහ්මදත්ත රජුගේය. ඒ බ්‍රහ්මදත්ත රජුගේ දේවිය ඒ බ්‍රහ්මදත්ත රජුම සිහිකරමින් වැළපෙයි. එබඳු වූ මහේසිකාවට අනුකම්පා පූර්වක හිතවත් සිතින් මුදවන්නේ නම් පරලොව සිටින්නහුට ද නිතර සැපයක්ම වේ යයි යන අදහසයි.
එවිට ඒ තාපස තෙමේ ඔවුන්ගේ වචන අසා අනුකම්පාව උපදවා, උබ්බරී සමීපයට ගොස් ඇගේ සෝකය පහකිරීම සදහා
බ්‍රහ්මදත්තය යන නම් ඇති අසුභය දහසක් මේ සොහොනෙහි දක්වා ඇත. ඔවුන් අතුරෙන් කවර නම් බ්‍රහ්මදත්ත කෙරේ ඔබ ශෝක කරන්නී ද? යන ගාථාව කීහ.
එහි **ඡළා සීති ඝහස්සානි** - සයදහසකට අධික අසූදාහක් **බ්‍රහ්මදත්තස්ස නාමකා** - බ්‍රහ්මදත්ත යයි මේ නම දැරූ - **තෙසං කං අනුසොචති** ඔවුන් අතුරෙන් කවරෙක්, ඒ අසූ හයදහසක් වූ බ්‍රහ්මදත්තවරුන් අතරෙන්, කීවෙනි කවර බ්‍රහ්මදත්ත සඳහා ඔබ වැළපෙන්නේ ද? කවරෙකු උදෙසා ඔබට සෝකය පහළ වූයේ ද? යනුවෙන් විචාළේය.
මෙසේ ඔහු විසින් විමසන ලද උබ්බරී දේවි තමන් අදහස් කරන බ්‍රහ්මදත්තයන් ගැන කියන්නී, මේ ගාථාව කීහ.
ස්වාමීනි! චූලනී නම් රජුගේ පුත් වූ, මහාරථ නම් යෝධයෙක් වූ පඤ්චාල රට වාසීන්ගේ යම් රජෙක් වී ද? සියලු කැමති දේ දෙන්නා වූ ඒ ස්වාමියා සොයමින් ශෝක කරමි.
එහි **චූලනී පුත්තො** - චූලනී නම් ඇති රජුගේ පුත්‍ර වූ, **සබ්බ කාම දදං** යනු මගේ කැමති නොකැමැති දේ විමසා සියලු දේ දුන්නා වූ, සියලුම සත්ත්වයන්ට කැමති දේ දුන්නා වූ
මෙසේ උබ්බරී දේවිය කීමෙන් පසුව නැවත තාපස තෙමේ.
සියළු රජවරු බ්‍රහ්මදත්ත නැමැත්තෝ වූහ. ඒ සියලු රජවරු පඤ්චාල රට වැසියගේ රථික ශ්‍රේෂ්ඨ වූ ද, චූලනී පුත්‍රයෝම වූහ.
මේ සියලුම රජවරුන්ට තී අග මෙහෙසුන්ව වූහ. එසේ නම් පළමු රජුන් අමතක කර හැර පසු වූ රජු සඳහා වැලපෙන්නී ද? යන ගාථා දෙක කීහ.
එහි **සබ්බෙවහෙසුං** - යනු ඒ අසූහය දහසක් සියලුම රජවරු බ්‍රහ්මදත්ත නම් ඇත්තෝ වූහ. පඤ්චාල රටවැස්සන්ගේ ශ්‍රේෂ්ඨ රථික වූ චූලනී රජුගේ ප්‍රත්‍රයෝම වූහ. මේ ඔවුන් අතුරෙන් එකෙකුටවත් රාජභාවාදී විශේෂයෝ නොවූහ.
**මහෙසිත්තමාකාරයී **- ඔබ ද ඒ සියලු රජවරුන්ගේ පිළිවෙලින් අගමෙහෙසුන් වූහ. අනුපිළිවෙළින් පැමිණියේ යන අර්ථයි**. තසතා** - ගුණයෙන් හා ස්වාමී බවිනුත් වෙනසක් නැති මෙපමණ පළමු රජවරුන් සිටිය දී, ඒ රජවරුන් හැර පසුව වූ එක් රජෙකුටම කවර කරුණකින් ඔබ ශෝක කරන්නේ දැයි විචාළේය.
ඒ අසා හටගත් සංවේග ඇති උබ්බරී තෙමෝ තාපසයාට මෙසේ කීය.
263. නිදුකාණනි! යම් බඳු ස්ත්‍රීභාවයට පැමිණියා වූ මට, සසර බොහෝ ජාතීන් කියන සේක් ද? මා ස්ත්‍රීභාවයට පැමිණ බොහෝ කල් වන්නේ ද?
එහි **ආතුමෙ** - යනු තමන් කෙරෙහි **ඉත්‍ථ භූතායා** යනු ස්ත්‍රිභාවයට පැමිණ **දීඝරත්තායා** - බොහෝ කලක් වන්නේ ද? ස්ත්‍රිභාවයට පැමිණ බොහෝ කල් ස්ත්‍රියක්ම වූයේ ද? කෙනෙක් පුරිසභාවයටත් පැමිණියේ වේද? **යස්සා මෙ ඉත්‍ථි භූතායා** - යම්බඳු ඒ ස්ත්‍රියක් වූ මා ඒ සියලුම රජවරුන්ට මෙහෙසීන් වූයේ යයි කියන්නේ ද? **ආහු මේ ඉත්‍ථි භූතවා** යනු ද පාඨයි. එහි ආති යනු අනුස්සරණ (සිහි කිරීම්) අර්ථයෙහි පාඨයි. **හුමෙ **- තෙමේම සිහිකරමින් මා විසින් ස්ත්‍රිභාවයක් ලබා ස්ත්‍රියක් වසයෙන්ම මෙතෙක් කල් පැමිණ ස්ත්‍රීභාවය නොවෙනස්ව පැවැත්තේ ද? එසේ හෙයින් යම් මගේ මේ ස්ත්‍රිභාවය නිසා සියල්ලන්ටම පිළිවෙලින් මෙහෙසියන් වූයේමද? මේ මහාමුනි තෙමේ හැමදාම සසරෙහි ස්ත්‍රියක්ම වී යයි ප්‍රකාශ කරන්නේ ද?
ඒ වචන අසා තාපස තෙමේ එහෙම නියමයක් සංසාරයේ නැත. ස්ත්‍රියක් ස්ත්‍රීම වන්නේය පුරුෂයෙක් පුරුෂ වන්නේමය යන නියමයක් නැතිබව දක්වමින්, මේ ගාථාව කීහ.
264. ඔබ (සමහර කලෙක) ස්ත්‍රියක් වූවාය. (සමහර කලෙක) පුරුෂයෙක් වූයේය. සමහර විට තිරිසන් යෝනියෙහි ද ඉපදුනේය. මෙසේ කියන ලද පරිද්දෙන් අතීත ආත්මභාවයන්ගේ කෙළවරක් නො දක්නා ලැබෙයි.
එහි - **අහු ඉත්‍ථි අහු පුරිසො** - ඔබ කිසියම් කලෙක ස්ත්‍රීයක වූවාය. කිසිකලක පුරුෂයෙක් වූයේය. හුදෙක් ස්ත්‍රී පුරිස බව පමණක්ම නොවේ. සමහර විටක තිරිසන් යෝනිවලට ද පැමිණියේය. කිසිදාක මෘගාදී සිවුපා බවට ද වෙනත් තිරිසන් යෝනිවලට ද පැමිණියේ වෙයි. **එවමෙතං අතීතානං පරියන්තො න දිස්සති** - යනු මෙසේ කියන ලද පරිදි ස්ත්‍රීභාවයට, පුරිසභාවයට හා තිරිසන් ආත්මභාවවලට පැමිණියා වූ අතීත ආත්ම භාවමයන් පිළිබඳව නුවණැසින් මහත් උත්සාහයෙන් බලන්නේ ද නො පෙනෙන්නේමය. හුදෙක් එකක්ම නොවේ. මේ සියල්ල සසරෙහි සැරිසරන්නා වූ සත්ත්වයන්ගේ ආත්ම භාවයන්ගේ කෙළවරක් නො දක්නේමය. නො පෙනෙන්නේමය. එහෙයින් භාග්‍යවතුන් වහන්සේ
**“අනමතග්ගොයං භික්‍ඛවෙ සංසාරො පුබ්බො කොටි න පඤ්ඤායති. අවිජ්ජා නීවරණ නං, සත්තානං තණ්හා සංයොජනානං සන්‍ධාවතං සංසර තං”** යනාදිය වදාරණ ලදී.
මෙසේ ඒ තාපසයා විසින් කෙළවරක් නොපෙනෙන සසරෙහි කරණ ලද කර්මයාගේ බේදීම් ආකාරයෙන් දක්වමින් දේශනා කරන ලද ධර්මය අසා සංසාරය පිළිබඳව කළකිරුණු සිත් ඇතිව, ධර්මයෙහි පැහැදුණු මනසින් යුතුව, පහකරන ලද සෝක නමැති හුල් ඇතිව, තමාගේ පැහැදීම හා ශෝකය පහවීම ප්‍රකාශ කරමින් ගාථා තුනක් කීහ.
ගිතෙල් ඉසිනා ලද ගින්නක් මෙන්, ශෝක නමැති ගින්නෙන් ගිනි ගන්නා වූ මා ජලය වත් කරන්නකු මෙන් සියලු දාහය නිවන්නේය.
හදවත ඇසුරේ පැවති ශෝක නමැති හුල උදුරන ලදී. ස්වාමියා කෙරෙහි හටගත් ශෝකය කිසියම් කෙනෙකු විසින් පහ කළේ ද?
ඒ මම ඉදිරුණු ශෝක නමැති හුල් ඇත්තේ වෙමි. සිහිල් වූයේ වෙමි. නිවුණේ වෙමි. මහා තාපසයාණන් වහන්ස! ඔබේ වචනය අසා ශෝක නොකරමි. නොහඬමි.
මේ ගාථාවන්ගේ අර්ථය යට කියන ලද්දේමය.
දැන් කළකිරුණු හදවතින් යුත් උබ්බරී දේවියගේ ප්‍රතිපත්තිය පිළිවෙත දක්වමින් ශාස්තෲන් වහන්සේ ගාථා සතරක් වදාළහ.
ඒ තාපසයාගේ යහපත් වූ ධර්මය අසා (ඒ උබ්බරී දේවිය) පා සිවුරු ආදිය රැගෙන ගිහිගෙයින් වෙන් වී පැවිදි වූවාය.
ඕ තොමේ ගිහිගෙයින් නික්ම තපසට සුදුසු තන්හිම පැවිදි වූයේම බඹලොව ඉපදීම පිණිස මෛත්‍රී ධ්‍යානය වැඩුවාය.
ගමක් පාසා නියම් ගමක් පාසා ජනපදයක් රාජධානියක් පාසා හැසිරෙමින් උරුවේලා නම් ගම දී කළුරිය කළාය.
බඹලොව ඉපදීම පිණිස මෛත්‍රී භාවනාව වඩා ස්ත්‍රී භාවයෙහි සිත දුරුකොට බඹලොව උපන්නේ විය.
එහි **තස්සා **- යනු ඒ තාපසයාගේ **සුභාසිතං** - යනු අතිශය ප්‍රශස්ත වූ, ධර්මය යන අර්ථයි. **පබ්බජිතා සන්තා** - යනු ප්‍රව්‍රජ්‍යාවට පැමිණ, පැවිද්දට සමාන වී, කය වචනය දමනය කොට, **මෙත්ත චිත්තං** - යනු මෛත්‍රී සහගත සිත මෛත්‍රී ධ්‍යානයම කියයි. **බ්‍රහ්ම ලොකූපපත්තියා** - යනු එසේ මෙත් සිත් වඩන්නේ ද? බඹලොව උපදීම පිණිසම වන්නේය. විදර්ශනා වැඩීමේ අර්ථ නොවේ. සිව්සස් ඤාණයට නොපැමිණ, බඹ විහරණ වඩමින්, තාපස ප්‍රව්‍රජ්‍යාවෙන් පැවිදිව යම්තාක් භව සම්පත්තියටම පැමිණෙන්නාහු යනුයි.
**ගාමා ගාමං** යනු ගමින් ගමට, **අංහාවෙත්‍වා** - වඩා - නැවත නැවත වඩා, “අභාවෙත්‍වා” යනු ද කිසිතැනක සඳහනි. එහි අකාරය නිපාත මාත්‍රයකි. **ඉත්‍ථි භාවෙ විරත්ත චිත්තා** ස්ත්‍රීභාවය පිළිබද අදහස, අභිරුචිය, කැමැත්ත අත්හැර ස්ත්‍රී භාවයෙන් වෙනස් වූ සිත් ඇතිව, **බ්‍රහ්ම ලොකුපගා** - යනු පිළිසිඳ ගැනීම් වශයෙන් ඔබ ලොවට පැමිණියේය. සෙස්ස යට කියන ලද පරිදි දෙති.
ශාස්තෲන් වහන්සේ මෙම ධර්ම දේශනාව ගෙනහැර දක්වා, ඒ උපාසිකාවගේ ශෝකය දුරු කොට මත්තෙහි සිව්සස් දේශනා කළ සේක. සත්‍ය දේශනාවසානයේ ඒ උපාසිකා තොමෝ සෝවාන් ඵලයෙහි පිහිටියාය. එතැන්හි රැස් වූ පිරිසට ද ධර්මදේශනාව සාර්ථක වූයේය.
3. චූළ වර්ගය
**“අභිජ්ජමානෙ වාරිම්හා**” - යන මේ කථා වස්තුව ශාස්තෲන් වහන්සේ වේළුවනයෙහි වැඩ වසන කල්හි එක්තරා වැදි ප්‍රේතයකු අරභයා වදාරණ ලදී. බරණැස් නුවර බටහිර දිසාවෙහි ගඟින් එතෙර වාසභ නම් ගම ඉක්මවා චුන්දත්‍ථික නම් ගමෙහි එක් වැද්දෙක් විසීය. ඔහු කැලයෙහි මුවන් මරා යහපත් මස් අඟුරු මත පිස කා ඉතිරි ඒවා කොල ගොටුවල බහා බැඳ කඳින් ගෙන ගමට ආයේය. ඒ ගමැ බාල දරුවෝ ගම්දොර දී ඔහු දැක මට මස් දෙව, මට මස් දෙවයි අත් දිගු කොට ලඟට දිවයති. හෙතෙම ඔවුන්ට මස් ටික ටික දෙයි. ඉක්බිති එක් දවසක් මස් නොලැබ, කොබෝලීල මල් පැළද මල් බොහෝවක් අතින් ගෙන ගමට යන්නාවූ ඔහු ගම්දොර දී, මට දෙව මට දෙවයි අත් ඔසවා ළගට දිවගියාහුය. හෙතෙම ඔවුන්ට එක එක මල් පොකුර බැගින් දුන්හ.
ඔහු මෑත කාලයෙක මැරී ගොස් ප්‍රේත යෝනියෙහි උපන්නේය. හේ විලිවැසුම් නැත්තේය. විරූප වූ ශරීර ඇත්තේය. බියකරු දැකුම් ඇත්තේය. සිහිනෙන්වත් ආහාර පාන නොලබන්නේය. හිසේ පැළඳගත් කොබෝලීල මල් කළඹ ඇත්තේය. ඔහු දිනක් චුන්දත්‍ථික නම් ගම නෑයින්ගෙන් කිසියම් ආහාරයක් ලබන්නෙමියි සිතා ගංගානම් ගඟ දියමත උඩුගං බලා යයි. එසමයෙහි බිම්බිසාර රජුගේ මහ ඇමති කෝලිය තෙම කුපිත වූ පිටිසර ගමක් සංසිදුවා ආපසු එන්නේ, ඇත් අස් ආදී බලසෙනඟ ගොඩ බිමින් යවා, ඔහු ගංගා නම් ගඟේ යටි ගං බලා එන්නේ ඒ ප්‍රේතයා දුටුවේය. දැක ඔහුගෙන් මෙසේ විචාළේය.
1. ගඞ්ගා නදියේ දිය මත්තෙහි නග්නව, (එහෙත්) ශරීරයේ උඩ කොටස දෙවියකු වැනිව මල් පැළදි සරසන ලද හිස ඇතිව කොහේ යන්නේ ද? කොහේ වසන්නේ ද?
එහි, **අභිජ්ජමානෙ **- යනු පා තැබීමෙන් නො කැඩෙන නො බිදෙන **වාරිම්හි ගඞ්ගායං** - යනු ගංගා නම් ගඟේ දිය මතුපිට**, ඉධා** යනු මෙතැන, **පුබ්බද්ධ පෙතාවා** - යනු ශරීරයෙහි උඩකොටස ප්‍රේතයකු නොවන්නාක් මෙන්, ප්‍රේත යෝනියෙන් පහවූවාක් මෙන්, දිව්‍ය පුත්‍රයෙක් මෙන්, කෙසේ **මාලාධාරී අලඞ්කතො** - යනු මල් පැළද. මල්වලින් හිස් මුදුන අලංකාර කරන ලද යන අර්ථයි. **කත්‍ථ වා සො භවිස්සති** - යනු කවර නම් ප්‍රදේශයක කවර නම් ගමක තොපගේ වාසස්ථානය වන්නේ ද කියව යන තේරුමයි.
දැන් එකල්හි ඒ ප්‍රේතයා විසින් කෝලිය ඇමතියා සමග කියන ප්‍රවෘත්තිය සඞ්ගීතිකාරකයෝ මෙසේ දක්වති.
වාසභ ගමටත්, බරණැසටත් අතර පිහිටි චුන්දන්‍ථික නම් ගමට යන්නෙමියි ඒ ප්‍රේත තෙම කියයි.
කෝලිය නමින් ප්‍රකට වූ මහ ඇමති තෙමේ ඒ ප්‍රේතයා දැක ඔහුට අත්සුණු ද වස්ත්‍ර යුගලයක් ද දුන්නේය.
නැව සිටි කල්හි කරනවෑමි උපාසකයකුට ඒ වස්ත්‍ර යුගල දෙව්වේය. කපුවාට දුන් කල්හි එකෙණෙහිම ප්‍රේතයාගේ ශරීරයෙහි (රෙදි) වස්ත්‍ර දක්නා ලදී.
ඉන්පසුව යහපත් දිවසළු හැඳ මල් පැළැඳ, සැරසුණේය. දියයුතු සුදුසු ස්ථානයෙහි (දක්ෂිණාර්භ ස්ථානය) පිහිටියාහු දක්ෂිණාව මේ ප්‍රේතයාට පැමිණියේය. එහෙයින් ප්‍රේතයන්ට අනුකම්පාවෙන් නැවත නැවත දක්ෂිණාව දියයුතු වන්නේය.
එහි **චුන්‍දත්‍ථිතං** - යනු එනම් වූ ගමයි. **අන්තරෙ වාසභ ගාමං බාරාණසියං ව සන්තිකෙ** යනු වාසභ ගමට ද බරුණැස් නගරයට ද මැද මෙහි අන්තරා ශබ්ද යෝගය සාම්‍යත්‍ථයෙහි උපයෝග වචනයි. බරණැස් නුවර සමීපයෙහි ඒ ගම වේ. මෙහිද ඒ අර්ථය මැයි. වාසභ ගමට ද, බරණැසට ද අතර පිහිටි චුන්දත්‍ථික නම් ගම, බරණැසට නුදුරෙහි වූ ඒ ගමට යන්නෙමි.
**කොලිකෙ ඉති විස්සුතො** - යනු කෝලිය නම් වූ ප්‍රචලිත නමයි. **සත්තුං භත්තඤ්චා** යනු අත්සුණු, බැදපු පිට්ටු හා බත්, **පීතකඤ්ච යුගං අදා** යනු කහ පාට සහ රන්වන් පැහැ වස්ත්‍ර දෙකක්, දුන්නේය.
කවර හෙයකින් දෙකක් දුන්නේ ද? **නාවාය තිට්ඨමානාය කප්පකස්ස අදාපයී** - යනු ගමන් කරන්නා වූ නැව නවත්වා එහි සිටි එක් උපාසක කරණවෑමියකුට දුන්නේය. වස්ත්‍ර දෙකක් දෙන ලදැයි දැක්වේ. **ඨානෙ** - යනු ස්ථානයෙහිම, එකෙණෙහිම, එතැන්දීම, **පෙතස්සු දිස්සථා** - යනු ප්‍රේතයාගේ ශරීරයෙහි වස්ත්‍ර එකක් හැඳ එකක් පෙරවා දැක්වීය. එහෙයින් කියන ලදී. **තතො සුවත්‍ථවසනො මාලාධාරී අලඞ්කතො සුවත්‍ථවසනො** - මල් පැළැද යහපත් වස්ත්‍ර හැඳ ප්‍රසාදයට සතුටට පත්වැ, **ඨානෙ ඨිතස්ස පෙතස්ස දක්‍ඛිණා උපකප්පථා** - දක්ෂිණාව පිරිනැමු මොහොතේම, එහි ඵල විපාක යම්හෙයකින් ප්‍රේතයා අනුමෝදන් වී ද, එකෙණෙහිම භුක්ති විදීමට පත්විය. **තස්මා දජ්ජෙථ පෙතානං අනුකම්පාය පුනප්පුනං** - යනු ප්‍රේතයන්ට අනුකම්පාකොට, ප්‍රේතයන් උදෙසා, නැවත නැවත දක්ෂිණාව දිය යුතුය යන අර්ථයි.
ඉක්බිති කෝලිය නම් මහාමාත්‍ය තෙම ප්‍රේතයාට අනුකම්පා කොට දන් වැට සම්පාදනය කොට ගඟ පහළට අවුත් සූර්යයා උදාවන කල්හි බරණැසට පැමිණියේය. භාග්‍යවතුන් වහන්සේ ද ඔවුන්ට අනුකම්පා පිණිස අහසින් අවුත් ගංතෙර වැඩසිටි සේක. කෝලිය මහ ඇමති නැවෙන් බැස, තුටු පහටු සිත් ඇතිව භාග්‍යවතුන් වහන්සේට ආරාධනා කළේය. ස්වාමීනි! අද මේ මගේ දානවස්තුව අනුකම්පා පෙරදැරිව ඉවසා වදාරණ සේක්වා! භාග්‍යවතුන් වහන්සේ නිශ්ශබ්දතාවයෙන් ඉවසා වදාළහ. භාග්‍යවතුන් වහන්සේ ඉවසා වදාළ බව දැන, සිත්කළු භූමි භාගයක මහත් වූ අතුවලින් තැනූ මඩුවක නානාවිධ විරාග වර්ණයෙන් විසිතුරු වූ විවිධ වස්ත්‍ර වලින් අලංකාර ලෙස සරසා භාග්‍යවතුන් වහන්සේට අසුනක් පණවා පිරි නැමීය. පණවන ලද අසුනෙහි බුදුන් වහන්සේ වැඩ සිටි සේක.
ඉක්බිති ඒ මහ ඇමති තෙමේ භාග්‍යවතුන් වහන්සේ වෙත එළඹ සුවඳ ද්‍රව්‍ය හා මල් ආදියෙන් පුදා වැඳ එකත් පසෙක සිටියේ යට සදහන් තමන් විසින් ප්‍රේතයාට කී වචන ද, ප්‍රේතයා විසින් තමන්ට පිළිතුරු ද භාග්‍යවතුන් වහන්සේට දැන්වීය. භාග්‍යවතුන් වහන්සේ භික්ෂූන් වහන්සේලා පැමිණේවායි සිතූ සේක. සිතීමට අනතුරුවම බුද්ධානුභාවයෙන් ආඥාකරන ලද ධෘතරාෂ්ට හංස රජු කරා එන ස්වර්ණ හංසයන් මෙන් භික්ෂු සඞ්ඝයා ධර්මරාජයන් පිරිවරා ගත්හ. එකල්හි මහත් වූ ධර්ම දේශනාවක් වන්නේයයි මහජනයා ද රැස්වූහ. එය දැක ප්‍රසාදයට පත් සිත් සතන් ඇති මහා ඇමති බුද්ධ පුමුඛ මහා සඞ්ඝයා ප්‍රණීත වූ වැළදිය යුතු දෙයින් ද පියයුතු දෙයින් ද සන්තර්පණය කළහ. භාග්‍යවතුන් වහන්සේ බත්කිස නිමවා මහා ජනයා වෙත අනුකම්පාවෙන් බරණැස සමීප වාසීන් පැමිණේවායි අධිෂ්ඨාන කළේය. ඒ සියල්ලෝම මහාජනයා රැස් වූහ. බොහෝ වූ ප්‍රේතයන් ද මහාජනයාට පෙනෙන්ට සැළැස්වීය. ඔවුන් අතුරෙන් සමහරු ඉරි ගිය රෙදි වැරළි ඇන්දාහු වූහ. සමහරු තමන්ගේ කෙස් වලින්ම විලි වසා ගත්තෝ වූහ. තවත් කෙනෙක් නග්නවම සිටියාහ. සා පිපාසා දෙකින් මඩනා ලදුව, සමින් වසන ලද ඇට කටුවලින් යුතු ශරීර ඇතිව, ඔබ මොබ ඇවිදින්නාහු මහාජනයාට ප්‍රත්‍යක්ෂ වශයෙන් පෙනුනාහ.
එකල්හි භාග්‍යවතුන් වහන්සේ ඒ ප්‍රේතයන් එක් තැනකට රැස් වී තමතමන් පෙර කළ පාප කර්මයන් මහා ජනයාට ප්‍රකාශ කරන්නෝ ද එබඳු වූ **ඉධ්‍යභි** සංස්කාරයක් ඉටු වදාළහ. ඒ කරුණු විස්තර කරණ සඞ්ගීති කාරකයෝ මේ ගාථා කීහු
සමහර ප්‍රේතයෝ ඉරී වැහැරගිය රෙදි කැබලි හැන්දෝ ද, තවත් සමහරු තමන්ගේ කෙස්වලින්ම ලජ්ජා ස්ථාන වසාගත්තෝ ද ආහාර පිණිස දිගින් දිගට යති.
ඇතැම් ප්‍රේතයෝ දුරතැන් කරා දුව ගොස් කිසිවක් නො ලබාම නතර වෙත්. සාගිනි ඇත්තෝ මුලාවෙන් යුතුව කරකැවෙමින් බිම වැටෙති.
තවත් සමහරු තැන් තැන්හි වැටී, පෙර ජාතියෙහි කුසල් නො කොට අව්වෙහි ගින්නෙන් දැවුණාහු වෙති.
අපි පෙර ආත්මවල දී පාපධර්ම ඇති ළාමක ස්වරූප ඇති ගෘහපතියෝ කුල මව්වරු වීමු. දිය යුතු වස්තූන් තිබියදීත් දන් දී අපට පිහිටක් කර නො ගත්තෙමු. .
බොහෝ වූ ආහාර පාන ද විසි කළෙමු. යහපත් ප්‍රතිපදා ඇති පැවිද්දන්ට කිසිවක් නො දුන්නෙමු.
නො කළ යුතු පව්කම් කැමැත්තෝ වීමු. කුසල්හි අලසයෝ වීමු. බොහෝ කෑවෝ වෙමු. මිහිරි වස්තුවට ප්‍රිය වීමු. බත් පිඬක්වත් නො දුන්නෙමු. ප්‍රතිග්‍රාහකයන්ට පරිභව කළෙමු.
ඒ ගෙවල් දොරවල් ද, දැසි දස්සු ද ආභරණ ද අද අපට නැත. අනෙක් අය ඒවා පරිභෝග කෙරෙති.
අවමන් කටයුතු පහත් කුල ඇත්තෝ වෙමු. සම්කරු කුල ඇත්තෝ, සැඬොල් කුල ඇත්තෝ, මිත්‍ර දෝහී වූවෝ, ඉතා අකරුණාවට පැමිණියෝ, නැවත නැවත කපු කුලවත්හු ද වෙති.
ඉතා දුප්පත් වූ හීන කුලයෝ වෙත් ද? ඒ ඒ හීන කුලයන්හිම උපදිත් මෙය දැඩි ලෝභකමේ විපාකයි.
පෙර පහකළ මසුරු මළ ඇතිව කළ කුසල් ඇතිවම, දායකයෝ වෙත් ද ඔව්හු ස්වර්ග ලෝකය පුරවති. නන්දන වනය බබුළුවත්.
වෛජයන්ත ප්‍රාසාදයේ ඇලී කැමති පරිද්දෙන් කාම සම්පත් පරිභෝග කෙරෙත්. එයින් චුතව (මිනිස් ලොවදී) මහත් සම්පත් ඇති උසස් කුලවල උපදිති.
උසස් කුලවල උපන්නෝ කුළු ගෙවල් ද, ප්‍රාසාද ද, දික් ලොම් ඇති කොඳු පලස් අතුරණ ලද සයනාසන ද ලබති. දිනු සිරුරු ඇතිව මොනර පිල්වලින් සැදුණු විජිනි පත් (ඒවායින් ලබන සිහිල් පවන්) ලබති. පිරිවර ජනයා ඇත්තෝ වේ.
මල් මාලා දරති. (කුඩාවියේ දී) ඇකයෙන් ඇකයට මාරු වෙමින් සුවසේ වැඩෙත් කිරිමව්වරු උදේ සවස දෙකෙහි උපස්ථාන කරත්.
ශෝක රහිත වූ, මනරම් වූ, දෙවියන්ගේ මහා වනය වූ නන්දන වනයෙහි (හැසිරීම ස්පර්ශය) පින් නොකළවුන්ට නොලැබේ. පින් කළවුන්ටම ලැබේ.
පින් නොකළවුන්ට මෙලොව ද පරලොව ද සැපතක් නැත. පින් කළවුන්ට මේ ආත්මයේ දී ද පරලොව දී ද සැපම ලැබේ.
දෙවියන් හා සහවාසයට යනු කැමැත්තෝ බොහෝ පින් කළ යුතුය. කරන ලද පින් ඇත්තෝම දිව්‍ය පඤ්චකාම සම්පත්තියෙන් සතුටු වෙත්.
එහි **සාතුන්නවසනා** - ඉරුණු වැරහැලි වූ රෙදි කැබලි හැඳගත්, **එකෙ **- සමහරු **කෙස නිවාසතා** - තමන්ගේම හිසකෙස්වලින් ලජ්ජා ස්ථාන වසාගතී, **භත්තාය ගච්ඡන්ති -** මෙහි ගොස් එහේදි හෝ මෙහේ දී ඉඳුල් බතක්, වමනය කරන ලද බතක්, ගැබ්මල ආදියක් ලබන්නේ නම් යෙහෙකැයි කිසිදෙසක නොගොස් ආහාර පිණිසම යති. **පක්කමන්ති දිසො දිසං** - දිසාවෙන් දිසාවට නොයෙක් යොදුන් ගණන් එහා මෙහා ගමන් කරති
**දුරෙ** දුර ඈත තැන්වල, **එකා** - එක් ප්‍රේතයෙක්, **පධා විත්‍වා** - බොහෝදුර දිවගොස්, අලද්ධාව නිවත්තරෙ - කිසිත් කෑමක් හෝ බීමක් නොලැබ නවතී, **පමුච්ඡිතා** - සා පිපාසා දෙකින් හටගත් මූර්ඡා ඇතිව, **භන්තා** කරකැවෙමින්, **භූමියං පටිසුම්හි තා** - මෙසේ මුර්ඡාවට පත්ව සිටගෙනම සිට බිම හෙළු මැටි ගුලිසේ බිම ඇද වැටෙති.
**තත්‍ථා** - ගිය තැන, **භූමියං පටිසුම්හිතා** - ප්‍රපාතයෙහි වැටුණක් මෙන්, සා පිපාසා දුකින්, සිටින්නට අසමර්ථ වීමෙන් බිම වැටෙත් එහි ඒ ගිය ගිය තැන්වල කෑමක් බීමක් නොලැබේම, සිඳුණු ආසා ඇතිව, කිසිවකු විසින් පිටු පසින් සිට තල්ලු කලාක් මෙන් බිම වැටෙන් යන අර්ථයි. **පුබ්බෙ අකත කල්‍යාණා**, පෙර ආත්මයෙහි නොකරන ලද කුසල් ඇති. **අග්ගිදඩ්ඪාව ආතපෙ** ග්‍රීෂ්ම කාලයෙහි අව්ව ඇති ස්ථානයක ගින්නෙක් දවන්නාක් මෙන් සාගින්නෙන් හා දිය පිපාසාවෙන් දැවෙමින් මහා දුක් අනුභව කරත් යන තේරුමයි.
**පුබ්බෙ**, අතීත ආත්මභාවයෙහි **පාපධම්මා** - යනු ඊර්ෂ්‍යාව, මසුරුබව, ආදී ලාමක භාවයන් **සරණීයො** යනු ගෘහ මූලිකාවන්, ගෘහ ස්වාමීනීන්, **කුලමාතරො** - කුල දරුවන්ට මව්වරු වීමු. කුල පිරිසට මව්වරුවීමු. **දීපං** යනු පින්කම්හි පිහිටියේ යන අර්ථයි. ඒ හේතුවෙන් සත්ත්වයෝ සුගතීන්හි පිහිටි බව පතිට්ඨා යයි කියයි. **නා කම්භා** නොකෙළෙමු.
**පහුතං** යනු බොහෝ, **අන්නපානම්පි** - යනු ආහාර වර්ග බීම වර්ග **අපිස්සු අවකිරියතී** යනු “සු” යන්න නිපාතයක් පමණි. නො විසුරුවයි. වසාතබයි. **සම්මග්ග තෙ** - යහපතට පැමිණි, මනා පිළිපැදිව, මනා පිලිපැදීම් ඇති, **පබ්බජිතො** - යනු පැවිදි වූ, මේ සම්ප්‍රදානාර්ථයෙහි භුම්ම වචනයි. මනාව පිලිපැදි ප්‍රවෘජ්‍යාව ඇති කල්හි මනාව පිළිපැදි භික්ෂූන් වහන්සේලා ඇති කල්හි, **න ච කිඤ්චි අදම්භසෙ** ස්වල්ප දෙයක්වත් දෙය්‍ය ධර්ම වශයෙන් නුදුන්නෙමුයි පසුතැවිල්ලෙන් කියති.
**අකම්මකාමා** - නො කළයුතු කර්ම අකුසල් කැමති වෙතියි **අකම්මෙකාම** නම් වේ. මැනවින් කළයුතු කුසල් දහම් අකමැතිවීනුයි - **අකම්මකාම** නම් වේ. නොකළ යුතු දේ අකම්මකාමා නම් වේ. කුසල ධර්මයන්හි නො කැමති වෙයි යන අර්ථයි. **අලසා** - කම්මැලි වීම, කුසල කර්මයන්හි උත්සාහ නැති බව, **සාදුකාමා -** සැප මිහිරි වස්තුවලට ප්‍රිය වීම. **මහග්ඝසා** - බොහෝවක් කෑම, පරිභෝග කිරීම, දිවා රෑ යහපත් වූ ද මිහිරි වූ ද බොජුන් ලැබ දුගී මගී යාචකාදීන්ට කිසිත් නො දී තමන් විසින්ම පරිභෝග කිරිම දක්වයි. **ආලෝප පිණ්ඩදාතාරො** - බත් පිඬක් පමණවත්, ආහාර ටිකක් දෙන තැනැත්තා, **පටිග්ගාහ කෙ** - යනු ඒ දාන වස්තුව දෙය්‍ය ධර්මය පිළිගත්ත තැනැත්තා, **පරිභාසිම්හ සෙ** - යනු ඒ ප්‍රතිග්‍රාහකයන්ට පරිභව කළෙමු. අවඥා කළෙමු. කවට කම් කළෙමු, විහිළු කළෙමු.
**තෙඝරා** අපි පෙර අපගේ ගෘහය යයි යමක් කෙරෙහි මමත්වය කළ ඒ ගෙවල් යම් සේ සිටී ද තිබේ ද දැන් ඒවායින් කිසිම පිළිසරණක් නො ලැබේය යන අදහසයි. **තා ච දාසියො තාණොවා භරණානි** **නො** යනු, මෙහිද එම ක්‍රමය මැයි. එහි **නො** යනු අපගේ, **තෙ** යනු ගෙවල් ආදිය **අඤ්ඤෙ** යනු වෙනත් අය, **පරිභාරෙන්ති **- යනු පරිභෝග කරත්, පරිභෝග වශයෙන් භුක්තිවිදීම කරති යන අර්ථයි. **මයං දුක්‍ඛස්ස භාගි නො** - අප වනාහි පෙර ජාතියෙහි හුදෙක් ක්‍රීඩාවෙන් විනෝදයෙන් කල්යවා සම්පත් හැර යා යුතු ගමනට අනුගාමිකව යන්නා වූ කිසිවක් නො කොට නො දැන, දැන් සා පිපාසාදී දුකට භාජනය වෙමින් සිටින්නෙමු යයි තමන්ට අවලාද කියගනිත්.
දැන් යම් හෙයකින් මේ ප්‍රේත යෝනියෙන් චුතව මිනිස් ලොව උපදින්නේ නම්, බොහෝ සෙයින් මේ කර්ම විපාක හේතුවෙන්, විපාක වශයෙන් හීන කුලවල දුගී දුප්පත්ව ඉපදීමට සිදු වේ. එහෙයින් ඒ අර්ථය දක්වන්නට වෙණිවා ආදී ගාථාවන් දෙක කියන ලදී. එහි - **වෙණිවා **- යනු කුළු පොතු කුලයෙහි, නළකාර කුලයෙහි උපදී යන අර්ථයි. ‘වා’ ශබ්දය අනියමාර්ථයේය. **අවඤ්ඤා** - අවඥාවට හේතුවේ භාජන වේ. නින්දා කිරීම්, ගැරහීම්වලට භාජන වේ. **වම්භනාති** යනුවෙන් ද පාඨයක් පෙනේ. අනුන් විසින් බාධා කෙරේ යන අර්ථයි. **රථකාරී** - සම්වලින් වැඩ කරන්නා, **දුබ්හිකා**, මිත්‍රදෝහී, මිත්‍රයන්ගෙන් බාධා ඇතිවන, **චණ්ඩාලී** - සැඬොල් කුලය, **කපණ** - අසරණ, දුක්‍ඛිත, අතිශයින්ම අකරුණාවට පත්ව **නහාපික** - ඇඳුම් අන්දවන්නා, කපුවා, පනික්කිය මේ සියලු තත්ත්වයන් තැන්තැන්වල (ඇතිවන්නේය නැවත නැවත උපදින්නේය යන යෙදීමයි. වරින් වර, මේ නිහීන කුලයන්හි ඉපදෙත් යනුවෙන් කීය.
**තෙසු තෙස්වෙම ජායන්ති** - යම් යම් වෙනස් වෙනස් වූ නේසාද, පුක්කු ආදී පහත් කුලයහි (ඉපිදීම් ද, අතිශයින් හෙළා දකින්නා වූ, දුර්ගතිවල ඉපදීම ඒ ඒ නිහීන කුලයන්හි ඉපද මසුරු මළයෙන් යුතු වූ අයගේ උත්පත්තිය මෙසේ වේ. එහෙයින් **එසා මච්ඡිරිනො** ගති යන්න කියන ලදී,
මෙසේ පින්කම් නොකරන ලද පුද්ගලයන්ගේ උත්පත්ති ස්වභාවය දක්වා දැන් පින් කරන ලද්දන්ගේ උත්පත්ති ස්වභාවය දැක්වීමට - **පුබ්බෙච කත කල්‍යාණෙ** - ආදී ගාථා සතක් කියන ලදි. **සග්ගන්තෙ පරපූරෙන්ති** - යමෙක් පෙර පූර්ව ජාතියෙහි කරන ලද යහපත් වූ දන්දීමාදි පින්කම්හි ඇලුනේ ද, පහකරන ලද මසුරු මළ ඇත්තේ ද, ඔව්හු තමන්ගේ රූප සම්පත් තියෙන් ද, පරිවාර සම්පත්තියෙන් ද සම්පුර්ණ වැ දිව්‍ය ලෝකය පුරවත් පරිපූර්ණ කරත් **ඔහාසෙන්ති ච නන්‍දනං** - තනිවම සම්පූර්ණ නො කරත්මැයි. ඉක්බිති කල්පවෘක්ෂ ආදීන්ගේ පැහැයෙන් බබළන්නා වූ, නන්දන වනය තමන්ගේ වස්ත්‍රාභරණාදියේ හා ශරීරයේ ප්‍රභාවයෙන් මැඩ පවත්වා තමන්ම බබළවා දිලිසෙත්.
**කාම කාමිනො** - යම් පරිද්දෙකින් තමන් කැමති වන්නා වූ කාමගුණයන්හි සම්පත් පරිභෝග කරමින් බැබලෙත් - **උච්චා කුලෙසු** - උසස් වූ ක්ෂත්‍රිය කුලය ආදී කුලයන්හි **සභොගෙසු **- මහා සම්පත්හි, **තතො චුතා** - ඒ දිව්‍ය ලෝකයෙන් චුත වී,
**කූටාගාරෙව පාසාදො** - කුළු ගෙවල් සහිත වූ ප්‍රාසාදයන්හි. **විජිතඞ්ගා** - යනු ජයගත් ශරීර ඇතිව, **මොර හත්‍ථෙ හි** - යනු මොනරපිලි වලින් යුක්ත වූ විජිනි පත් ගත් අත් ඇතිව, **යස්සසිනො** - පිරිවර ඇතිව කීර්තිමත්ව වාසය කරයි යන අදහසයි.
**අඞ්කතො අඞ්කං ගච්ඡන්ති** - යනු ළදරු කාලයෙහි ද ඤාතීන්ගේ ද, කිරිමව්වරුන්ගේ ද ඇකයෙන් ඇකයට යති. බිමට නො බසිත් යන අදහසයි. **උපතිට්ඨන්ති**, උපස්ථාන කරත්. **සුණෙසිනො ** - සැප කැමති වෙත්. **මා සීතංවා උණහං වා**, අල්ප වූ ද දුකක් පරිහරණය කරන්නට විඳින්නට නො ලැබෙත් යන අදහසයි.
**නයිදං අකත පුඤ්ඤං** - යනු මෙසේ ශෝක වස්තු ඇති නොවන්නේ ශෝක වස්තු අහිත බැවින් නිශ්ශෝක වූ මිහිරි වූ, සුන්දර වූ තිදස් පුර තාවතිංස දෙව්ලොව මහා වන උපවනය වූ නන්දන වනය කුසල් නොකළ සත්ත්වයන්ට නොලැබේ.
**ඉධා** - යනු මේ මිනිස් ලොවෙහි විශේෂයෙන් පින් කළ යුතු වන්නේය. එය සඳහාම පවතී. **ඉධා** - යනු ඉහාත්මයෙහිම **පරත්‍ථා** - මතු භවයෙහි,
**තෙසං** යනු එහි කියන ලද පරිදි දෙවියන් කෙරෙහි, **සහව්‍ය කාමානං** - යනු සහභාවයට යනු කැමති වෙත්. **භොග සමඞ්ගිනො** - යනු සම්පත්වලින් යුක්ත වූ දිව්‍යමය වූ පස්කම් ගුණයෙහි යොදෙමින් සතුටු වෙත් යන අර්ථයි. සෙස්ස කියන ලද පරිදිමය.
ඒ ප්‍රේතයන් විසින් තමන් විසින් කරන ලද කර්මයන්ගේ ස්වභාවය ද, පින්කම්වල ස්වභාවය ද ප්‍රකාශ කිරීමෙන් පසුව සංවේගපත් සිත් ඇති කෝලිය ඇමතිවරයා ප්‍රමුඛ එතැනට පැමිණ මහජනයාගේ අදහස්වලට අනුව භාග්‍යවතුන් වහන්සේ සවිස්තර ධර්ම දේශනාවන් දෙසූ සේක. දේශනාවසානයේ අසූ හාරදහසක් ප්‍රාණින්ට ධර්මාභිසමය වූයේය.
**“කුණ්ඩිනගරියො ථෙරො**” ආදී වූ මේ ධර්ම දේශනාව ශාස්තෲන් වහන්සේ වේළුවනාරාමයේ වැඩ වාසය කරන කල්හි ආයුෂ්මත් සානුවාසී ස්ථවීරයන්ගේ ඤාති ප්‍රේතයකු අරභයා දේශනා කළහ. යටගිය දවස බරණැස් නුවර කිතවස්ස නම් රජුගේ පුත්‍රයා උයන්කෙළි කෙළ නැවැත් වූයේ, සුනෙත්ත නම් පසේ බුදුන්වහන්සේ පිඬු පිණිස හැසිර නගරයෙන් නික්ම යනු දැක රාජ ඌෂ්ණයෙන් මත්වී “මේ හිස මුඩු තැනැත්තා මට ප්‍රණාමය නො කොට යන්නේ යයි ඉතා නපුරු සිතින් ඇතු පිටින් බැස, කිම ඔබ විසින් පිණ්ඩපාතය ලබන ලදදැයි, කියා කථා කරමින්ම අතින් පාත්‍රය ගෙන පොළවේ ගසා බින්දේය. එකල්හි උන්වහන්සේ සියලු තන්හි කම්පා නොවන අතින් වෙනසක් නොකොට කරුණාවෙන් පැතිරුණු සෞම්‍ය වූ සොම්නස් සහගතව නෙත් හෙලා පහන් සිත් ඇතිවම ඔහු දෙස බැලීය. එහෙත්, නිකරුණේ උපදවා ගත් ක්‍රෝධයෙන් යුත් සිත් ඇතිව “මා කිතවස්ස රජුගේ පුතා බව නො දන්නේ ද? ඔබ මා දෙස බලා කුමක් කරන්න ද? කියා අවමන් කරමින් ගියේය. ඔහු එතැනින් පිට වූ ඇසිල්ලේම ඔහුට නරකයේ ගිනිදැල් වැදුනාක් මෙන් ශරීරය පුරා බලවත් දැවිල්ලක් හටගත්තේය. හෙතෙම ඒ මහා සන්තාපයෙන් මැඩුණු ශරීරය ඇතිව ඉතා දැඩි දුක් වේදනාවන්ගෙන් මිරිකී කළුරිය කොට අවීචි මහා නරකයෙහි උපන්නේය.
හෙතෙම එහි දකුණු පසින් ද වම් පසින් ද, උඩුකුරුව හා යටිකුරුව ද බොහෝ ප්‍රකාරයෙන් පෙරළී සිට අසූහාරදහසක් අවුරුදු ගෙවා එයින් චුත වැ, ප්‍රේතයෙක් වී අසීමිත කාලයක් සාපිපාසා දී දුක් අනුභව කොට එයින් චුත වී මේ බුද්ධෝත්පාද කාලයෙහි කුණ්ඩි නුවර සමීපයේ ධීවර ගම්මානයක ඉපදුනේය. ඔහුට අතීත ජාතීන් සිහිකිරීමේ නුවණ පහළ විය. එහෙයින් හෙතෙම පෙර තමන් විසින්, පිළිවෙලින් අනුභව කළ දුක් සිහිකරමින් තරුණ වියට පැමිණියේ නමුත් පවට ඇති බිය නිසා නෑයන් සමග ද මසුන් ඇල්ලීමට නො යයි. නෑයන් යන කල්හි මසුන් මරන්නට අකමැත්තෙන් සැඟවෙයි. ඉක්බිතිව මසුන් අල්ලන දැල්කපා දමයි. ජීවත්වන මසුන් ගෙන ගොස් දියට දමයි. ඔහුගේ ඒ ක්‍රියාවන් නොරුස්නා නෑයෝ ගෙයින් එලවා දැමූහ. ඔහුගේ එක් සහෝදරයෙක් ස්නේහයෙන් සතුටු සිත් ඇත්තේ විය.
එසමයෙහි ආයුෂ්මත් ආනන්ද ස්ථවිරයන් වහන්සේ කුණ්ඩ නගරය ඇසුරු කොට සානුවාසී පර්වතයෙහි වාසය කරයි. ඉක්බිති ඒ ධීවර පුත්‍රයා නෑයන් විසින් අත්හරින ලදුව ඔබ මොබ සැරිසරන්නේ ඒ ප්‍රදේශයට පැමිණියේ ආහාර වේලාවට තෙරුන් සමීපයට ගියේය. තෙරුන් වහන්සේ ඔහු විචාරා ආහාර අවශ්‍යව ඇතැයි දැන ඔහුට බත් දී, අනුභව කිරීමෙන් පසුව ඔහුගේ සියලු ප්‍රවෘත්තිය දැන, ධර්ම කථාවෙන් ඔහු පැහැදුන බව දැන පැවිදිවන්නට කැමැත්තේදැයි ඇසීය. එසේය ස්වාමීනි පැවිදි වන්නෙමියි කීයේය. ස්ථවිරයන් වහන්සේ ඔහු පැවිදි කොට ඔහු ද සමගින් භාග්‍යවතුන් වහන්සේ සමීපයට ගියේය. එවිට ශාස්තෲන් වහන්සේ මෙසේ වදාළහ. ආනන්දය! මේ තෙරණට අනුකම්පා කරව! හේ නො කරන ලද කුසල් ඇති බැවින් අල්පලාභීය. ඉක්බිතිව ශාස්තෲන් වහන්සේ ඔහුට අනුග්‍රහ කරමින් භික්ෂූන්ගේ පරිභෝගය සදහා පැන් කළ පිරවීමෙහි යෙදුවේය. එය දැක උපාසකවරු ඔහුට නිති බත් එළවුහ.
ඒ සාමණේර නම ඉන්පසු කලෙකද උපසම්පදා ලැබ අර්හත්භාවයට පැමිණ භික්ෂූන් දොළොස් නමක් සමග සානුවාසී පර්වතයෙහි විසීය. ඔහුගේ නෑයෝ පන්සියයක් පමණ දෙනා නො කල කුසල් දහම් ඇතිව, මසුන් මැරීමාදියෙන් රැස්කළ පව් ඇතිව, කළුරිය කොට ප්‍රේත ලෝකයෙහි උපන්නාහුය. ඔහුගේ දෙමව්පියෝ අප විසින් මෙතෙම පෙර ගෙයින් නෙරපන ලද්දෙයයි කියා ලජ්ජාවෙන් ඔහු වෙත නො එළඹ, ඔහු වෙත සෙනෙහස දැක් වූ සහෝදරයා යැවූහ. හෙතෙමෙ තෙරුන් ගමට පිඬු පිණිස වැඩිය කල්හි දකුණු දණමඩල පොළවේ තබා කරන ලද ඇදිලි ඇතිව තමන් දක්වා “මාතා පිතාච වො භන්නෙ” ආදී ගාථා කීහ. “කුණ්ඩිනගරියො ථෙරො” යනාදී වශයෙන් මුලින්ම ගාථා පහක්, ඒ සම්බන්ධතාවය දැක්වීම පිණිස සඞ්ගීති කාරකයන් විසින් දක්වන ලදී.
කුණ්ඩී නම් නුවර, උපන් සානුවාසී පර්වතයෙහි වසන්නා වූ පොට්ඨපාද නමින් හඳුන්වන වඩනා ලද ශ්‍රද්ධාදී ඉන්ද්‍රිය ඇති එක් ස්ථවිර නමක් වූයේය.
ඒ තෙරුන්ගේ මව් ද පියා ද සහෝදරයා ද දුගතියට පත්ව ප්‍රේත ලෝකයෙහි උපන්නාහුය. මෙලොව දී පව්කම් කොට මෙයින් චුත වී ප්‍රේත ලෝකයට ගියාහුය.
දුප්පත් වූ ඉදිකටු මූණ බඳු රූක්ෂ වස්ත්‍රාදිය ඇති ක්ලාන්ත වූ ශරීරයෙන් හා සිතින් යුතුව, නග්නව ඒ තෙරුන්ට බියෙන් තැති ගත් නොහොත් නිතර මහත් බිය ඇති දරුණු පව්කම් කළා වූ ඒ ප්‍රේතයෝ නොදක්වත්.
ඒ තෙරුන්ගේ සහෝදරයා බියෙන් දුරුව නිර්වස්ත්‍රව එක් පදික මාර්ගයක තනිව චතුරඞ්ගයෙන් යන්නෙක්ව, අත්දෙකින් හා දණහිස් දෙකින් තෙරුන් වහන්සේට තමන් දැක්වීය.
තෙරුන් වහන්සේ ද මෙනෙහි නොකොට නිශ්ශබ්දව වැඩියේය. එවිට ඒ ප්‍රේත තෙමේ මම සහෝදරයා වෙමි. ප්‍රේත ආත්මයට පැමිණියෙමියි තෙරුන්ට කීය.
ස්වාමීනි! ඔබගේ මව්පියෝ පෙර මිනිසත් බවේ දී පව්කම් කොට, දුගතිය වූ යමලෝකයයි වහරන ප්‍රේතලෝකයේ උත්පත්තියට ගියහ.
ඔව්හු දුප්පත් වූහ. ඉදිකටු මෙන් රළු වස්ත්‍ර හදිති. නග්න වූහ. බඩගින්න නිසා ක්ලාන්ත වූ වෝය. ක්‍රෑර වූ කර්ම ඇත්තෝය. ඔබ කෙරෙහි මහත් බියක් ඇති හෙයින් ඔබ දක්නට නො එන්නාහ.
කාරුණික වූ ඔබ වහන්සේ අපට අනුකම්පා කරනු මැනව. දන් දී අපට අනුමෝදන් කළ මැනව. ඔබ විසින් දෙනු ලබන දානයෙන් ක්‍රෑර කර්ම ඇති අප යැපෙන්නාහුය. මිදෙන්නාහුය.
එහි **කුණ්ඩි නගරියො ථෙරො** - මේ නම් නගරයෙහි උපන්, නගරයට සම්බන්ධ ස්ථවිරයන් වහන්සේ, **කුණ්ඩිත නගරො ථෙරො** - කියාද සඳහන් වේ. එය එම අර්ථමැයි **සානුවාසි නිවාසි තො** - යනු සානුවාසී පර්වතයේ වසන **පොට්ඨපාදෙති නාමෙනා** - නමින් පොට්ඨපාද වූයේය. **සමණො** - බහා තබන ලද දුරුකරන ලද පව් ඇති, **භාවිතින්‍ද්‍රියො** ආර්ය මාර්ග භාවනා වඩා, ඒ මගින් වඩන ලද ශුද්ධාදී ඉන්ද්‍රියයන් ඇති රහත්වූයේ යන අර්ථයි. **තස්සා -** ඒ සානුවාසී තෙරුන්ට, **දුග්ගතා** - දුගතියට ගියා වූ,
**සුචිකට්ටා** - ඉදිකටු වැනි රූක්‍ෂ වස්ත්‍රාදියෙන් පීඩාවට පැමිණ **සුචිගත්තා** යනු ද පාඨයකි. විදින කලක් මෙනි, **සුචිකා** - යනු බඩගින්නෙන් හා දිය පිපාසයෙන් පීඩාවට පැමිණ පෙලෙනා **සුචි කණ්ඨා** කියාද ඒ පාඨයයි. ඉදිකටු සිදුරක් වැනි කටක් ඇති, සමාණ මුහුණ ඇති **කිලන්තා** - ක්ලාන්ත වූ කය හා සිත් ඇති **නග්ගිනො **- නග්න වූ රූ ඇති වස්ත්‍ර නැති, **කිසා** - යනු ඇට හා සම පමණක් ඉතිරි වූ කෘශ වූ දේහය ඇති, **උත්ත සත්තා** - යනු මේ ශ්‍රමණයා අපගේ පුත්‍රයා තැති ගැනීමෙන් භයට පැමිණීමෙන්, **මහාතාසා** - යනු අප විසින් පෙර කරන ලද ක්‍රියාවන් නිසා හටගත් බිය ඇතිව **නදස්සෙන්ති** - යනු අපට පෙනී සිටිනු නොහැකිය. සමීපයට නොයත් **කුරූරිනො** යනු දරුණු වූ කර්මාන්ත
**තස්ස භාතා** - යනු සානුවාසී ස්ථවිරයන්ගේ සහෝදරයා **විචරිත්‍වා** - යනු එතෙර වී, බියවීම සන්ත්‍රාසය හැර යන අර්ථයයි. “විතුරිත්‍වා” කියා ද පාඨයක් වේ. එතර වි සමාන වී, යුහුසුළු ස්වභාවය ඇති වී යයි කියන ලදී. **එකපථෙ** - එක් පදික මාර්ගයක **එකකො** - තනිවම, දෙවැන්නෙක් නැතිව, **චතුකුණ්ඩිකො භවිත්‍වා** නා සතර අංගයකින්, සතර තැනෙකින් නැමුණු ආත්ම භාවයක් පවත්නේනුයි චතු කුණ්ඩික නම් වේ. දෙදණින් හා අත් දෙකින් ගමන් කරන්නේ, සිටින්නේ, මෙසේ වූයේය යන අර්ථයි. හෙතෙමේ වනාහි පෙර සහාය දුන් තැනැත්තා (ක්‍රෝධ නොකළ තැනැත්තා) වශයෙන් මෙසේ කළේය. **ථෙරස්ස දස්සයීතු මං** - යනු තෙරුන් වහන්සේට තමන් උදෙසා යමක් කරන්නට දැක්වීය.
**අමනසී කත්‍වා** - මේ තෙමේ කවරෙක්දැයි සිහි නොකොට ආවර්ජනා නොකොට, **සො චා** ඒ ප්‍රේත තෙමේ ද**, තා තා පෙතගතො අහං** - යනු මම අතීත ආත්ම භාවයෙහි ඔබගේ සහෝදරයාය. දැන් ප්‍රේතයකු වී මෙහි ආවේ යයි කියා දැක්වීය. (තෙරුන් දක්වයි)
යම් සේ වනාහි හැඟවීමට දැක්වීමට, **මාතාපිතාච** යනු ආදී වසයෙන් ගාථා තුනක් කීහ. එහි **මාතා පිතා ච තෙ** - යනු ඔබගේ මව්පියන් ද, **අනුකම්පමස්සු **- අනුකම්පා පූර්වකව අනුග්‍රහ දක්වනු මැනව, **අන්‍වාදිසහි **- යනු බලව! **නො** අපදෙස අපගේ, **තව දින්නෙනා** - යනු ඔබ විසින් දෙනු ලබන -
එය අසා ස්ථවිර තෙමේ යම්සේ පිළිපදින්නට සුදුසු පිළිවෙත දක්වමින්,
ස්ථවිරයන් වහන්සේ ද අනෙක් භික්ෂූන් දොළොස් නම ද පිඬු පිණිස හැසිර, දන් වැළදීම නිමිති කොට එකට රැස්වූහ.
ස්ථවිරයන් වහන්සේ යම් යම් ලද දානය මට දෙනු මැනැවි. නෑයින්ට අනුකම්පා පිණිස සංඝික බතක් කරන්නෙමියි අනෙක් සියල්ලන්ටම කීහ.
අනෙක් තෙරවරු ස්ථවිරයන්ට භෝජන බාර කළහ. ස්ථවිර තෙම සඞ්ඝයාට ආරාධනා කළේය. ස්ථවිර තෙම සඞ්ඝයාට දන් දී මවට ද පියාට ද සහෝදරයාට ද, මාගේ නෑයින්ට මේ පින අත්වේවා! නෑයෝ සුවපත් වෙත්වායි පින් පැමිණවීය.
පින් පැමිණවීමට අනතුරුව පවිත්‍ර වූ ප්‍රණීත වූ මිහිරි වූ නොයෙක් රස මසවුලෙන් යුත් දිව බොජුන් පහළවීය. ඉන්පසුව සහෝදරයා වර්ණවත් වූයේ, ශක්තිමත් වූය,. සුවපත් වූයේ තමන් දැක්වීය.
ස්වාමීනි! පිටිපස බලනු මැනැවි. බොහෝ වූ දිව්‍ය භෝජන ලදී. එහෙත් අපි නග්නයෝ වෙමු. ස්වාමීනි යම් කිසි අයුරකින් අප වස්ත්‍ර ලබමු ද? එසේ උත්සාහ වඩනු මැනැවි.
ස්ථවිර තෙමේ ඉවත දමන ලද රෙදි කැබලි කුණු ගොඩින් අහුලාගෙන විත් වස්ත්‍රයක් කොට සිව් දිගින් වඩින මහා සංඝයාට සාඞ්ඝිකව පිරිනැමීය.
ස්ථවිර තෙමේ රෙදි දන් දී, මවට ද පියාට ද සහෝදරයාට ද මේ පින් මගේ නෑයින්ට අත්වේවා! ඔව්හු සුවපත් බවට පැමිණේවායි (පින් දුන්හ).
පින් පැමිණවිමට අනතුරුව වස්ත්‍රයෝ ලැබුණහ. ඉන්පසුව යහපත් වස්ත්‍ර හැඳ තමන් තෙරුන් වහන්සේ ඉදිරිපිට දැක්වීය.
නන්දරාජ රජුගේ රටෙහි යම් පමණ වස්ත්‍රයෝ වේ ද? ඊට වඩා බොහෝ වස්ත්‍රයෝ ස්වාමීනි! අපට ඇත්තාහ.
කෝසෙය්‍ය වස්ත්‍ර කම්බිලි ද, කොමු පිළි හා කපු පිළි ද, දිග පලලින් මහත් වූ වස්ත්‍රයෝ අහසෙහිම එල්බෙත්
අපි ඒවා පරිහරණය කරමින්, අපේ හිතට යම් වස්ත්‍රයක් ප්‍රිය මනාප වේ ද අපි එය හැඳ පොරවන්නෙමු. ස්වාමීනි අපට යම් අන්දමකින් ගෙයක් ලැබේ නම් ඒ සඳහා උත්සාහ කරනු මැනවි.
ස්ථවිර තෙමේ කොළවලින් ගෙයක් කොට සිව් දිගින් වඩින මහා සඞ්ඝයාට පූජා කළේය. එසේ පූජා කර මවට පියාට හා සහෝදරයාට පින් අනුමෝදන් කළේය. මා විසින් කරන ලද මේ පුණ්‍යකර්මය මගේ ඤාතීන්ට අනුමෝදන් කරමි. මගේ ඤාතීහු සුඛී සුවපත් වෙත්වා.
පින් අනුමෝදන් කිරිමට අනතුරුවම ගෙයක් ලැබිණ. බෙදන ලද කොටස් වශයෙන් (කාමර වශයෙන්) කුළු ගෙවල් සහිත ගෙවල් පහළ වූහ.
මේ ප්‍රේත ලෝකයෙහි අපගේ ගෙවල් යම්බදු වේ ද එවැනි ගෙවල් මිනිසුන් අතර ද නොවෙතී. දෙව්ලොව ප්‍රාසාදයෝ යම් බදු වීද?
එමෙන්ම අස් ගෙවල් ඉතාමත් දිලිසෙමින් හාත්පස සිව් දිශා බබළවති. ස්වාමීනි! යම් කිසි විධියකින් අපට පැන් ලැබෙන්නේ ද ඒ සඳහා උත්සාහ ගන්නා මෙන් අයැද සිටියහ.
ස්ථවිර තෙමේ ඩබරාව පුරවා සිව්දිගින් වඩින මහා සඞ්ඝයාට පූජා කළේය. ස්ථවිර තෙමේ පැන් පූජා කොට මවට පියාට හා සහෝදරයාට ඒ පින් අනුමෝදන් කළේය. මගේ ඤාතීහු මේ පින් අනුමෝදන්ව සැපවත් බවට පැමිණේවා.
පින් දීමෙන් අනතුරුව පැන් පොකුණු පහළ විය. ගැඹුරු වූ සතරැස් පොකුණු පහළ විය.
පොකුණු සුදු වැලි තලායෙන් හා සිහිල් ජලයෙන් යුක්ත විය. යහපත් තොටුපළවල් ඇත. එහි සිහිල් ජලය මනා සුවඳින් යුක්ත වූ අතර ජල මත්තෙහි හෙල පියුම් ආදී මල රේණු ඉසිරී පැවතුනි.
එහි නා පැන් බී තෙරුන්ට දැක්වූහ. ස්වාමීනි! බොහෝ වූ පැන් පහළ විය. අපගේ පාදයෝ දුකින් පැලෙති.
ගල් කැට ඇත්තා වූ ද කටු ඇත්තා වූ ද ප්‍රදේශයන්හි ඇවිදින්නාහු කොරගසමින් යමු. ස්වාමීනි! යම්සේ වාහනයක් ලබමුද එයට උත්සාහ කරනු මැනවි.
ස්ථවිර තෙමේ එක්තට වහන් සඟලක් ලැබී එය සිව් දිගින් වඩින මහා සඞ්ඝයාට පූජා කොට ඒ පින් අනුමෝදන් කළහ.
පින් අනුමෝදන් කිරිමෙන් පසුව එම ප්‍රේතයන්ට රථයක් පැමිණියේය. ස්වාමීනි! ඔබ වහන්සේට යහපතක් වේවා!
ආහාර දීමෙන් ද? වස්ත්‍ර දීමෙන් ද? පැන් දීමෙන් ද, ගෙවල් දීමෙන් ද, වාහන දීමෙන් ද, අපට අනුකම්පා කරන ලදහ. ස්වාමීනි! ලෝකයෙහි කරුණා සම්පන්න වූ භික්ෂු වූ ඔබ වහසේ වැදීමට පැමිණියෝ වෙමු - යන ගාථාවෝ පැවසුහ.
එහි **ථෙරො චරිත්‍වා පිණ්ඩාය** - යනු ස්ථවිර තෙමේ පිඬු සිඟීමෙහි හැසිර **භික්‍ඛු අඤ්ඤෙ චද්වාදස** - යනු තෙරුන් සමග වසන්නා වූ අනෙක් භික්ෂූහු, **එකජ්ඣන්ති** යනු එක්තැනටම රැස්වූහ. කුමක් සදහා ද? **භත්ත පිස්සග්ග කාරණා** - යනු ආහාර ගැනීම නිමිති කොට බත් කිස පරිභෝග කිරීම සඳහා **තෙ** යනු ඒ භික්ෂූහු **යථා ලද්ධං** - යම් යම් දෙයක් ලැබුවේ නම්, **දදාථි** - යනු දෙනු මැනව, දෙව්,
**නීයාතයංසු** යනු දුන්නාහුය. **සංඝං නිමත්තායී** යනු ඒ භික්ෂූන් දොළොස්නමට සාංඝික වසයෙන් ඒ බත් දීමට ආමන්ත්‍රණය කළහ. **අන්‍වාදිසී** - යනු යම් කෙනෙකුන්ට දෙන්නේ ද එය දැක්වීමට. **මාතා පිතුච්භා තුනො ඉදමෙම ඤාතී නං හොතු සුඛිතා හොන්තු ඤාතයො** ආදිය කියන ලදී.
**සමනන්තරානුද්දිට්ඨෙ** - යනු උදෙසා දීමෙන් අනතුරුව, **භොජන උප්පජ්ජථා** - යනු ඒ ප්‍රේතයන්ට ආහාර ලැබුනේය. කොයි ආකාරයෙන් ද? කීයේය. **සුචී** යනු පවිත්‍ර වූ ආකාරයෙන් සැපවත් වූ ආකාරයෙන්. එහි **අනෙක රස බ්‍යඤ්ජනං -** යනු නොයෙක් රසවලින් යුක්ත වෑංජනයන්ගෙන් යුතුව, නොහොත් නොයෙක් රස නානාවිධ එළවළු මාළු පිනි ආදිය, තතො - යනු ආහාර ලැබීමෙන් පසුව
**උද්දිස්සයී භාතා** - සහෝදරයා වූ ප්‍රේතයා තෙරුන්ට තමන් දැක්වීය. **වණ්ණවා බලවා සුඛී** - යනු ඒ ආහාර ලැබීමෙන් එකෙණෙහිම රූප සම්පත්තිව බල සම්පන්නව, සැපවත් වී, **පහුතං භොජනම්හන්තෙ** - යනු ස්වාමීනි ඔබගේ දන් දීමෙහි ආනුභාවයෙන් පුලුල් වූ, බොහෝ වූ භෝජන අප විසින් ලද්දෙමු. **පස්ස නග්ගා මහසෙ** යනු බලනු මැන අප වනාහි නග්න වූවෝ වෙමු. එහෙයින් වස්ත්‍ර ලැබීම සඳහා උනන්දු වනු මැනවි. උත්සාහයක යෙදෙනු මැනැවි. **යථා වත්‍ථං ලභාමසෙ** - යනු යම් ප්‍රකාරයක යම්කිසි උත්සාහකින් අපි සියල්ලන් වස්ත්‍ර ලබමු ද එසේ උත්සාහ කරනු යන අර්ථයි.
**සඞ්කාර කුටම්හා** -යනු ඒ ඒ තන්හි තැබූ කසළ ගොඩවලින්, **උච්චිණීත්‍වාන** යනු එකතු කිරිම් වශයෙන් විමසීම් වශයෙන් ගෙන, **නත්තකෙ** - යනු අසුලා ගත් කෑලි කෑලි වූ රෙදි කැබලි ඉවත දැමූ රෙදි කැබලි පිලොතික නම් වේ. ස්ථවිරයන් වහන්සේ ඒවායින් සිවුරක් කොට සඞ්ගයාට පිරිනැමීය. එහෙයින් කීහ**. පිලොතිකං පටං කත්‍වා සඞ්ඝෙ චාතුද්දසෙ අදා** - යනු රෙදි කැබලිවලින් වස්ත්‍රයක් කොට සිව්දිගින් වඩින මහ සඟනට දුන්නේය. එහි **සඞ්ඝෙ චාතුද්දසෙ අදා** - යනු සතර දිගින් වැඩියා වූ භික්ෂු සංඝයාට - මෙය සම්ප්‍රදාන අර්ථයෙහි භුම්ම වචනයි -
**සුවත්‍ථ වසනො** - යනු යහපත් වූ වස්ත්‍ර ලැබීය. **ථෙරස්ස දස්සයී තුමං** යනු තෙරුන්ට තමන් දක්වමියි දැක්වූයේය. ප්‍රකට වූයේය. මෙහි විලි වැසුණේ යයි **පටිච්ඡදා** - වේ.
**කූටාගාර නිවෙසනා** - යනු කුළු ගෙවල් ඇති අනෙක් නිවාසවලට සමාන වූ ගෙවල්, මෙය ලිඞ්ග විපර්යාස වශයෙන් කියන ලදී**. විභත්තා** - යනු සම සතරැස් දිග පළල ඇති සම සටහන් ඇති. (කාමර වෙන්කරන ලද) බෙදන ලද **භාගසො මිතා** - යනු කොටස් වශයෙන් වෙන්කළ - **නො **-යන අපගේ**, ඉධා** - යනු මේ ප්‍රේත ලෝකයෙහි, **අපි දිබ්බෙසු** - යනු අපි යනු නිපාතයකි. දිව්‍ය භවනයන්හි, දෙව් ලොවෙහි යන අර්ථයි.
**කරකං** යනු ධර්ම කරකය, **පුරෙත්‍වා** - දියෙන් පුරවා **වාරිකිඤ්ජක්ක පූරිතා** - යනු එහි දිය මතුපිට පියුම් උපුල් ආදී මල රේණුවලින් සමූහ වසයෙන් පිරෙන ලදී. **ඵලන්ති **- මල් ඵල කොළ ආදියෙන් විහිදුනේය යන අර්ථයි.
**ආහිණ්ඩමානා** - යනු හැසිරෙන්නේ ගමන් කරන්නේ, **ඛඤ්ජාමා** - යනු කොර ගැසීම් වශයෙන් යමු. **සක්‍ඛරෙ කුසකණ්ටකෙ** - යනු බොරළු ගකැට සහිත භූමියෙහි, ගල් කැට සහ කටු පෑගෙන්නාහ යන අර්ථයි. **යානං **- යනු රිය ආදී කිසියම් වාහනයකි, **සපාටිකං** - එක් පටක් ඇති වහන් සඟලක්
**රථෙන මාගමුං** යන, මකාරය පද සන්‍ධි කිරීමෙහිය. රියෙන් පැමිණියාහුය. **උභයං **යනු වාහන දීමෙන්, බත් ආදී සිව්පස දානයෙන්, ජල දානයෙන් බෙහෙත් දීමෙන් ද සඞ්ග්‍රහ කරන ලදී, ඉතිරි දෙය පළමු කියන ලද පරිද්දෙන්ම දත යුතුය.
ස්ථවිරයෝ මේ ප්‍රවෘත්තිය භාග්‍යවතුන් වහන්සේට දැන්වීය. භාග්‍යවතුන් වහන්සේ ඒ කාරණය අර්ථෝත්පත්ති කොටගෙන මෙයින් පෙර ඔබ ද ඉතා ඈත අතීතයේ ආත්ම භාවයෙක්හි ප්‍රේතයකු වී මහා දුක් අනුභව කළේ යයි වදාරා තෙරුන් විසින් යාඥා කළ කල්හි සුත්ත ප්‍රේත වස්තුව වදාරා පැමිණ සිටි පිරිසට ධර්මය දේශනා කළහ. එය අසා මහා ජනයා හටගත් සංවේග ඇත්තේ දාන ශීල ආදී පින්කම්වල නිරත වූයේය.
**“වෙළුරියථම්හං රුවිරං පභස්සරං**” - මේ ධර්ම දේශනාව ශාස්තෲන් වහන්සේ සැවැත් නුවර වැඩ වසන කල්හි එක්තරා ප්‍රේතියක අරභයා වදාළහ. යටගිය දවස කාශ්‍යප බුදුරජුන්ගේ කාලයේ දී, එක්තරා ස්ත්‍රියක් සිල්වත් වූයේ ආචාර සම්පන්න වූයේ, කල්‍යාණ මිත්‍රයන් සමග හැසිරෙමින් ශාසනයෙහි ප්‍රසාදයට පැමිණියේ, මැනැවින් බෙදන ලද, විසිතුරු ටැම් හා හිණිපෙති පංතිවලින් යුත් භූමිතල ඇති ඉතා අලංකාර දැකුම්කළු, එක් සොල්දර තට්ටු ආවාසයක් කරවා එහි භික්ෂූන් පදිංචි කරවා ප්‍රණීත වූ ආහාර පානයන්ගෙන් වළදවා භික්ෂු සඞ්ඝයාට පවරා දුන්නීය. ඕ තොමෝ ඊට මෑත භාගයෙහි කළුරිය කොට, අනෙක් පාපකර්මයක හේතුවෙන් හිමවත් පර්වත රාජයා සමීපයේ රථකාර විල අසල විමාන ප්‍රේතියක් වී උපන්නීය. සඞ්ඝයාට ආවාස පූජාකළ පුණ්‍යානුභාවයෙන් සියල්ල රුවන් මුවා වූ මහත් වූ හාත්පස අතිශයින් ප්‍රසාදය එළවන්නා වූ මනහර වූ රමණීය වූ සිත්කළු වූ පොකුණු සහිත වූ, නන්දන වනය හා සමානව බබළන්නා වූ විමානයක් ඇයට පහළවිය.
ඕ තොමෝ ද රන්වන් පැහැ ඇති, සිත් ගන්නා රූ ඇති දැකුම්කළු වූ දුටු දුටුවන් පහදවන්නියක් වූවාය. ඕ තොමෝ පුරුෂයන්ගෙන් තොරව දිව සැප විදින්නා වූ ඈ තුළ කළකිරීමක් නො ඇල්මක් උපන්නේය. ඕ තොමෝ උකටලී බවෙන් යුතුව එක් උපායක් ඇතැයි සිතා දිව්‍යමය වූ අඹගෙඩි නදියෙහි පා කෙළේය. සියල්ල කණ්ණමුණ්ඩ ප්‍රේත වස්තුවේ ආ නයින්ම දතයුතුයි. මෙහි වනාහි බරණැස් වැසි එක් තරුණයෙක් ගඞ්ගාවෙහි පාවූ එක් අඹ ගෙඩියක් දැක ඒ අඹවල හටගැනීම සොයා පිළිවෙළින් ගොස්, ඒ නදිය දැක ඒ අනුව ඇය වසන තැනට ගියේය. ඕ තොමෝ ඔහු දැක තමන් වසන තැනට කැඳවාගෙන ගොස් පිළිසඳර කථාකරමින් හුන්නේය. හෙතෙමේ ඇය වසන තැන සම්පත් දැක ඒ පිළිබඳ තොරතුරු මේ ගාථා මගින් විමසීය.
මහත් දිව්‍යනුභාව ඇති දෙවඟන! වයිරෝඩි මැණික්වලින් තැනූ කුළුණු ඇති, පැහැපත් වූ, රැස් විහිදුණු, නොයෙක් සිතියම් ඇති විමානයට නැගී අහස්තලයෙහි චන්ද්‍රයා මෙන් බබළමින් සිටින්නීය.
ඔබගේ ශරීරය රන්වන් පැහැ ඇත්තේය. රත් වී දිළිසෙන පැහැ ඇත්තීය. වාත්තුකළ වැනි වූ රූපය අතිශයින් දර්ශනීය වේ. අසමාන වූ රූපවත් දෙවඟන! ඔබ හුදෙකලාව වසන්නේ, ඔබට ස්වාමියෙක් නැත්තේ ද?
ඔබගේ මේ පොකුණු සමීපයේ හාත්පස බොහෝ මල් ඇත. බොහෝ හෙළ පියුම් ඇත. රුවන් වැල්ලෙන් හාත්පස ගැවසී ගත්තේය. එහි මඩ ද දියසෙවෙල් ද නැත.
දර්ශනීය වූ නෙත් පිනවන්නා වූ, මේ හංසයෝ ද ජලයෙහි හැමකල්හි හැසිරෙති. සියලු හංසයන් එක්ව නාද කරන්නේ නො විසුරුණු හඬ ඇත්තේ, මිහිඟු බෙර වාදනයෙහි මෙන් හඬ ඇත්තේය.
ඉසුරුමතිය! ඔබ දිව්‍යමය සෘද්ධියෙන්, ඉතාමත් දිලිසෙමින්, රුවන් නැවෙහි එල්ඹී සිටින්නෙහිය. දිගු නෙත්හි කළු වූ ඇහි බැම ඇත්තේය. නිතර සිනහවෙන් යුත් ඔබ ප්‍රියවදන් කියන්නීය. සියළු අඟ පසඟ ඉතා ශෝභනවත්ය. අතිශයින් බබළයි.
මේ විමන රජස් රහිතය. සමභූමියෙහි පිහිටියේය. සිත්කළු වනය හිත සතුටු කරමින් සුවය හා ප්‍රීතිය වර්ධනය කරන්නේය. අළාමක දැකුම් ඇති ස්ත්‍රිය! මම ඔබ සමග මේ නන්දන වනයෙහි හෝ විමනෙහි ඇලෙන්නට කැමැත්තෙමි.

එහි, **තත්‍ථ** එම විමානයෙහි, **අපච්ඡසි**, කැමති කැමති තාක් කල් හිඳියි වසයි, **දෙවී!** ඇයට අමතයි. **මහානුභාවෙ** - මහත් වූ දිව්‍යානුභාවයෙන් සමන්විත වූ, **පථද්ධනී** - තමන්ගේ ගමන් මාර්ගයෙහි බොහෝ කාලයක්, ගුවන් තල මතුයෙහි යන අර්ථයි. **පණ්ණරසෙව චන්‍දිමා** - වෙසක් මස පිරිපුන් සඳ මඬල මෙන් බැබළෙයි යන අර්ථයි.
**වණ්ණෙපි තෙ කනකස්ස සන්නි භො** - යනු ඔබගේ ශරීර පැහැය ද ගින්නෙන් රත් වූ රන්වන් රත්රන් හා සමානය, ඉතාමත් සිත් ගන්නා සුළුය. එහෙයින් කියන ලදී. **“උත්තත්ත රූපො භූසදස්සනීයො**” - මහාර්ග වූ **අතුලෙ**, යනු දෙවඟනට ඇමතීමයි. අසමාන රූප ශ්‍රී ඇත්තේ යන අර්ථයි. **නත්‍ථිච තුය්හ සාමිකො** - ඔබට සැමියෙක් නැත්ද?
**පහුතමාලා** - යනු නෙළුම් මානෙල්, ආදී බොහෝ මල් වර්ග බහුල, **සුවණ්ණා චුණ්ණෙ** - යනු රන්වන් වැලි ඇති**, සමන්ත මොත්තා** - යනු හාත්පස විසුරුණා වූ, තත්‍ථා යනු ඒ පොකුණුවල, **පඞ්කො පණකො ච** යනු මඩ ද දියසෙවෙල් ද නොමැත. නොපෙනේ.
**හංසාපිමෙ දස්සනියා මනෙරමා** - යනු මේ හංසයෝ ද මනරම්, සුබ දසුන් ඇත්තාහ. **අනුපරියන්ති** - යනු අනුව හැසිරෙත්. **සබ්බදා **- යනු සෑම සෘතුවකදීම, සමය්‍යා සාමුභිකව, **වග්ගු** යනු මිහිරි, **උපනදන්ති** - යනු හඬ නගත් **බින්‍දුස්සරා** - යනු නො විසුරුණු හඬ ඇති රාගී භූත වූ හඬ ඇති, **දුන්‍දුභී තංච ඝොසො** ඒ පොකුණෙහි හංසයන් විසින් පතුරුවන මිහිරිහඬ, මිහිඟු බෙරයක හඬ මෙන් පැතිරේ.
**දද්දල්ලමානා** - යනු අතිශයින් දිලිසෙත් **යසසා -** යනු දිව්‍ය සෘද්ධියෙන්, **නාවායා **- පොකුණු දෝණියෙහි පියුම්වලින් ගැවසී ගත්තා වූ, මහාර්ඝ වූ රන්වන් නැවක් බඳු වූ, පර්යඞ්කයෙහි හිඳ දිය කෙළි කෙළින්නා වූ විමාන ප්‍රේතිය දැක මෙසේ කීය. **අවලම්බා** - යනු එල්ඹී, හේත්තුවන පුවරුවෙහි හේත්තු වී, **තිට්ඨසි** - යනු පවතින ස්වභාවය, සිටින්නෙහිය යන මෙය ස්ථාන ශබ්දයාගේ ස්වරූපයයි. නවතීය යන අර්ථය දෙන, වෙනස් වීම ප්‍රතික්ෂේප කළ වචනයි. **නිසජ්ජසී** - යනු ද පාඨයකි. නිදා හුන්නේම යන අර්ථයි - දතයුතුයි. **ආලාරපම්හෙ** - යනු කළුවූ ද දික්වූ ද ඇහි බැම, **හසිතෙ **- සිනහසෙන්නී, සිනහවෙන් පිරුණු තැනැත්තී, සිනහවෙන් පිරුණු මුව ඇත්තී, **ප්‍රියංවදෙහි** - ප්‍රියවචන කථා කරන්නී, **සබ්බඞ්ග කල්‍යාණී**, (සියළු අඟ පසඟ සුන්දර වූ ද, ලස්සන වූ ද ප්‍රියමනාව වූ ද) සුන්දර වූ සිත්කළු වූ ලස්සන වූ සියලු අඟ පසඟින් යුක්ත වූ යන අර්ථයි. **විරොචෙසි **- බැබළෙයි.
**විරජං** - යනු කැත කුණු පහ වූ, නිර්දෝෂ වූ, **සමෙඨිතන්ති**, යනු සම තැනිතලා භූමි භාගයෙහි, සිටි සිව්රැස් වූ ශෝභමාන වූ, තැනිතලාවෙහි සිටි, හාත්පස උවදුරු වලින් තොර යන අර්ථයි. **උය්‍යානවන්තං** යනු සිත් සතන් තුටුකරන වනය සහිත, **රතිනන්‍දවඩ්ඩනං **-යනු ඇල්මද සතුට ද වඩන්නේය යන අරුතින් රතිනන්‍දි වඩ්ඩනං, සැපය ද ප්‍රීතිය ද වර්ධනය කරත් යන අර්ථයි. **නාරී** - යනු ඇයට ඇමතීමයි. **අනොම දස්සනෙ **- යනු සර්ව සම්පූර්ණ වූ අඟ පසඟින් සිත් සතුටු ද වඩන්නේය යන අරුතින් **රතිනන්‍ද වඩ්ඩනං**, සැපය ද ප්‍රීතිය ද වර්ධනය කරත් යන අර්ථයි. නාරී, යනු ඇයට ඇමතීමයි. **අනොම දස්සනෙ** යනු සර්ව සම්පුර්ණ වූ අඟ පසඟින් සිත් සතුටු කරන දැකුම් ඇති, **නන්‍දනෙ** යනු තුටු කරවන, **ඉධා** යනු නන්දන වනයෙහි හෝ විමානයෙහි හෝ, **මොදිතුං** - යනු සිත් ඇලවීමට කැමති යයි අදහස් කරයි.
මෙසේ ඒ මාණවකයා විසින් කියන ලද කල්හී, ඕ විමාන දේවතාවිය ඔහුට පිළිතුරක් දෙමින් මෙසේ කීයේය.
61. මෙහි විපාක වින්ද යුතු වූ කුශල කර්මයක් කරව, නුඹගේ සිත මෙහි පිහිටුවාවා. මෙහි විපාක වින්ද යුතු වූ කුශල කර්ම කිරීමෙන් කැමති විය යුතු කාමයෙන් යුක්ත වූ මා ලබන්නේය.
මෙහි **කරොභි කම්මං ඉධ වෙදනීයං** - යනු මේ මෙහි දිව්‍ය විමානයෙහි විපාක විදීමට සුදුසු පින්කමක් කරව, රැස් කරව, **ඉධ නිහිතං** - යනු මෙහි පැමිණෙන්නට ඉධනිත්නන්ති යනුවෙන් ද පාඨකයක් වේ. මේ ස්ථානයෙහි ඉපදීමට පුනර්භවයට ඔබගේ හිත නැමේවා, **මමං** - යනු මා **ලච්ඡසී** - යනු ලබන්නෙහිය.
ඒ මාණවකයා ඒ විමාන ප්‍රේතියගේ වචනය අසා එහි මනුෂ්‍ය වාසයට ගියේ, එහි සිත පිහිටුවා, එයට සුදුසු පින්කම් කොට, නොබෝ දිනකින්ම කළුරිය කොට එහි උපන්නේය. එම විමාන ප්‍රේතියගේ ස්භාවයට පැමිණියේය. ඒ අර්ථය ප්‍රකාශ කරමින් සංගීති කාරකයෝ මේ අවසාන ගාථාව කීහු.
හෙතෙම මැනවැයි ඇගේ වචනය පිළිගෙන එහි විපාක විඳීමට සුදුසු වූ කුශල කර්ම කළේය. මාණවකයා එසේ කුශල කර්මයන් කොට ඇගේ සහභාවයට පැමිණියේය.
එහි **සාධු **- යනු පිළිගැනීම් අර්ථයෙහි නිපාතයි. **තස්සා** - යනු ඒ විමාන ප්‍රේතියයි. **පටිස්සුණීත්‍වා** - යනු ඇගේ වචනය පිළිගෙන **තහිං වෙදනීයං** - ඇගේ විමානයෙහි ඇය සමග විඳීය යුතු සුඛ විපාක විඳීමට සුදුසු කුසල කර්ම, සහව්‍යතං යනු සහභාවයට එක්ව විසීමට, ඒ මාණවකයා ඇය සමඟ එක්ව විසීමට උපන්නේය යන යෙදීමයි.
මෙසේ ඔවුන් දෙදෙනා බොහෝකල් දිව්‍ය සම්පත් අනුභව කරන්නාහු පුරුෂයා කර්මය ක්ෂය වීමෙන් කළුරිය කළේය. ස්ත්‍රිය වනාහි තමගේ කුශල කර්මය ක්ෂේත්‍රගත බැවින් එක් බුද්ධාන්තරයක් එහි සම්පුර්ණ වසයෙන් විසීය. ඉක්බිති අපගේ භාග්‍යවතුන් වහන්සේ ලොවැ පහළ වී පවත්නා ලද උතුම් දම්සක් ඇත්තේ පිළිවෙලින් දෙව්රම් වෙහෙර වැඩ වසන කල්හි ආයුෂ්මත් මහා මුගලන් ස්ථවිර තෙමේ එක් දවසක් පර්වත චාරිකාවෙහි හැසිරෙන්නේ එකී විමානය ද විමාන ප්‍රේතිය ද දැක “**වෙළුරියථම්හං රුචිරං පභස්සරං**” ආදී ගාථාවෙන් විචාළේය. ඕ තොමෝ උන්වහන්සේට මුල පටන් තමාගේ කථා ප්‍රවෘත්තිය කීවාය. එය අසා ස්ථවිරයන් වහන්සේ සැවැත් නුවරට පැමිණ භාග්‍යවතුන් වහන්සේට දැන්වීය. භාග්‍යවතුන් වහන්සේ එය අර්ථෝත්පත්ති කොට ගෙන එකතු වූ පිරිසට දහම් දෙසූහ. ඒ අසා මහජනයා දන් දීම් ආදී පින්කම් කරමින් ධර්මයෙහි නිරත වූවෝය.
**“භූසානි එකො සාලිං පුනාපරො**” ආදී වූ මේ ධර්ම දේශනාව ශාස්තෲන් වහන්සේ සැවැත් නුවර වාසය කරන කල්හි ප්‍රේතයන් සතර දෙනෙකු අරභයා වදාළහ. සැවැත් නුවරට නුදුරු එක්තරා ගමක එක් කූට වෙළෙන්දෙක් හොරට කිරීම් මැනීම් ආදියෙන් ජීවිකාව කළේය. හෙතෙම හැල් වී වල බොල් රැගෙන, තඹ පැහැති මැටි තවරා ඉතා බරකොට රත්හැල් හා කලවම් කොට විකුණුවේය. ඔහුගේ පුතා ගෙට ආවා වූ මගේ මිත්‍ර සහෘදයන්ට ආගන්තුක සත්කාර නොකළේ යයි කිපී වියගහ ගෙන මව්ගේ හිසට ගැසුවේය. ඒ වෙළෙන්දාගේ යෙහෙළිය, සියල්ලන්ගේම ප්‍රයෝජනය පිණිස තබන ලද මස් සොරෙන් කා, නැවත ගෙදර අය විසින් විචාරණ ලදුව “ඉදින් මා විසින් මස් කන ලද්දේ නම් සසර උපදින භවයක් පාසා තමාගේ පිටමස් කඩාගෙන කන්නියක් වෙම්වා” දිව්රුම් කළාය. ඒ වෙළෙන්දාගේ භාර්යාව වනාහි යම්කිසි උපකරණයක් ඉල්වන අයට නැතැයි කියන ඉදින් ඔවුන් විසින් නැවතත් ඉල්ලමින් පීඩා කරන ලදුව, “ඉදින් තිබෙන දේ නැතැයි කියා මා කියන්නේ නම් උපන් උපන් තන්හි අසූචි කන්නියක් වෙම්වායි මුසාවාදයෙන් දිව්ළාය.
ඒ සතර දෙනාම මෑත කාලයක කළුරිය කොට වින්ධ්‍යා වනයෙහි ප්‍රේතයන් වී උපන්නාහුය. එහි සොර වෙළඳ තෙමේ කර්ම ඵලයෙන් දිලිසෙන්නා වූ රත්හැල් බොල් දෙ අතින් හැරගෙන තමන් හිස් මුදුනේ විසුරුවා ගනිමින් මහා දුක් අනුභව කරයි. ඔහුගේ පුතා යකඩ පොල්ලකින් තමාගේම හිසට ගසා හිස පොඩි කරගනිමින් මහත් වූ දුක් අනුභව කරයි. වෙළෙන්දාගේ යෙහෙළිය කර්ම විපාකයෙන් ඉතා මුවහත් ඇති පුළුල් වූ දික් වූ තමාගේම නියවලින් තම පිටමස් ඇද කඩ කඩා කඩා කමින් අප්‍රමාණ දුක් විදියි. ඔහුගේ බිරිඳට සුවදැති, සුපිරිසිදු, පහකළ කළු සහල් ඇති හැල් සහල් බත් ලඟට ලැබුණු කල්හිම නොයෙක් මැස්සන් ආදී කෘමි සමූහයාගෙන් ගැවසීගත් අතිශයින් පිළිකුල් වූ දුගඳ වූ අසූචි බවට පැමිණේ. ඒ අසූචි ඇය දෙ අතින් ගෙන කමින් මහා දුකක් විදියි.
මෙසේ ඒ සතරදෙනා ප්‍රේතාත්මභවයෙහි ඉපිද මහා දුක් අනුභව කරන කල්හි ආයුෂ්මත් මහා මුගලන් තෙරණුවෝ පර්වත චාරිකාවෙහි යෙදෙන කල්හි එක් දවසක් එතැනට වැඩියේ මේ ප්‍රේතයන් දැක - මේ ගාථාවෙන් ඔවුන් විසින් කරන ලද කර්මයන් විචාළේය.
එකෙක් හැල් වී තම හිස විසුරුවා ගනියි. නැවත තවත් කෙනෙක් (ඔළුවට ගසාගනියි) මේ ස්ත්‍රිය ද තම පිටිමස් කඩාගෙන කයි. තී ද අපවිත්‍ර වූ අමනාප වූ පිළිකුල් කටයුතු වූ අසුචි අනුභව කෙරෙයි මේ කවර අකුශල කර්මයක්හුගේ විපාක ද?
එහි **භුසානි **- යනු බොල් වී, **එකො** - යනු එකෙක්, **සාලිං** යනු සහල්, මෙය සාමි අර්ථයෙහි උපයෝග වචනයි. හැල් බොල් වී තමන්ගේ හිසෙහි විසුරුවා ගනී යන අදහසයි. **පුනාපරො -** යනු නැවත අනිකෙක්, යම් කිසිවෙක් තම මවගේ හිසට පහර දුන්නේ ද? හෙතෙම යකඩ මුගුරකින් තමාගේම හිසට පහර දී හිස දෙකඩ වීමට පැමිණෙයි. ඒ සඳහා කියන ලදී. **සකමංස ලෝහිතං** - යනු තමාගේම පිට මස් ද ලේ ද පරිභෝග කරත්, කති යන යෙදීමයි. **අකන්තිකං -** යනු කැමති නො වන, මනාප නො වන පිළිකුල් **කිස්ස අයං විපාකො** - මේ ප්‍රතිඵල කවර පාප කර්මයන්ගේ ද? මේ කොළ විදින්නේ කවර කර්මයන්ගේ විපාක ද?
මෙසේ තෙරුන් වහන්සේ විසින් කරන ලද කර්මයන් විචාරණ ලදුව කුට වෙළෙන්දා භාර්යාව ද, අනෙක් සියල්ලෝ ද, තමන් විසින් කරන ලද කර්ම කියති.
මෙතෙම පෙර ආත්ම භාවයේ දී මවට පීඩා කළේය. මෙතෙම වනාහි කූට වෙළෙන්දෙකි. මැය මස් කා බොරු කීමෙන් වඤ්චා කළාය.
මම මිනිස් ලොව ඉපදී සියලු කුලයන් අතර පොහොසත් වූ ගෘහපතිනියක් වීමි. යම් යම් ගෘහ භාණ්ඩ තබාගෙනම සැඟවෙමි. කිසිවකුත් නොදුන්නෙමි.
මෙය මාගේ ගෙයි නැතැයි කීමෙන් බොරු කීමෙන් වසාලීම් ද මාගේ ගෙයි තිබියදීම සැඟවූයේ ද මගේ ආහාරය අශූචි වේවා.
ඒ අකුශල කර්මයාගේ ද මුසාවාද අකුසලයේ ද, කර්ම දෙදෙනාගේ විපාකයෙන් සුවඳසැල් හාලේ බත් ද මා හට අසූචි බවට පෙරළෙයි.
68. කුශල කර්මයෝ හිස් නො වෙත්මැයි. කරන ලද කර්මය (විපාක නොදී) නො වැනසේමය. දුගඳ වූ හටගත් පණුවන් ඇති අශුචි මම දැන් අනුභව කරමි. පානය ද කරමි.
එහි, **අයං** - යන්නෙන් පුතා දැක්වීයයි කියයි. **හිංසති** - යනු උත්සාහයෙන් පීඩා කරයි. මුගුරෙන් පහර දුන්නේය යන අර්ථයි. **කූට වාණිජො** - යනු වඤ්චාවෙන් වෙළදාම් කරයි යන අර්ථයි. **මංසානි ඛාදිත්‍වා** - යනු අනුන්ට සාධාරණ වූ මස් තමන්ම කා කෑවේ නැතැයි මුසාවාදයෙන් වඤ්චා කළේය.
**අගාරිණී** - යනු ගෙයි ස්වාමී දුව - **සන්තෙසු** යනු අනුන් විසින් ඉල්ලනු ලබන ගෘහෝපකරණ පෙනී පෙනීම, **පරිගුය්හාමි** - යනු සැඟවීම් කාල විපර්යාසයෙන් මෙය කියන ලදී. **මාව කිඤ්චි ඉතො අදං** - යනු මා සන්තක වූ කිසිවක් ඉල්ලන්නන්ට හෝ අනුන්ට නොදුන්නෙමි. **ඡාදෙමි** - යනු මේ ගෙයි නැතැයි බොරු කීවේය.
**ගුථංමෙ පරිවත්තන්ති** - යනු සුවඳ හැල් සාලේ බත් ද, මගේ කර්ම විපාකයෙන් අසූචි බවට පරිවර්තනය වේ. පෙරළේ. **අවඤ්ඣා** යනු හිස් නොවන්නේය. ප්‍රතිඵල රහිතය. **නහි කම්මං විනස්සති** - යනු හේතු සහිත වූ කර්ම ඵල විපාක නොදී විනාශ නො වන්නේය. **කිමිජං** යනු පණුවන් උපන්, පණුවන් හටගත් කෘමි කුල, **මීළහං** - යනු අසූචි, සෙස්ස යට සදහන් කරන ලද සත්ත්වයන් පිළිබඳව කී ආකාරය මැයි.
මෙසේ තෙරුන් වහන්සේ ඒ ප්‍රේතියගේ වචන අසා ඒ ප්‍රවෘත්තිය භාග්‍යවතුන් වහන්සේට දැන්වීය. ඒ අර්ථෝත්පත්ති කොටගෙන භාග්‍යවතුන් වහන්සේ පැමිණ සිටි පිරිසට ධර්ම දේශනා කළහ. ඒ දේසනා මහා ජනයාට ඵලදායී වූයේය.
**“අච්ඡෙර රූපං සුගතස්ස ඤාණං”** යනු කුමාර ප්‍රේත වස්තුවයි, එය කවරෙකු නිසා උපන්නේ ද? සැවැත් නුවර බොහෝ උපාසකයෝ දහම්හි හැසිරෙන්නන්ව නගරයෙහි මහත් මණ්ඩපයක් කරවා විවිධ පැහැයන්ගෙන් යුත් රෙදිවලින් අලංකාර කරවා කල් ඇතිවම බුදුරජාණන් වහන්සේට හා භික්ෂු සංඝයාට ආරාධනා කොට, මහා වටිනා පසතුරුණු අතුරා පිළියෙළ කළ අසුන්වල බුද්ධ ප්‍රමුඛ මහා සංඝයා වඩා හිඳුවා සුවද මල් ආදියෙන් පුදා මහා දන් පවත්වති. ඒ දැක එක්තරා මසුරු මළයෙන් නැගී සිටින ලද සිත් ඇති එක් පුරුෂයෙක්, ඒ සත්කාර නො ඉවසන්නේ මෙසේ කීහ. මේ සියල්ල කසල ගොඩේ දැමුවේ නම් යහපත්ය. මේ හිස මුඩු මහණුන්ට දීම යහපත් නොවේ” යයි කීයේය. උපාසකවරු එය අසා කළකිරුණු සිත් ඇතිව, යම් හෙයකින් මේ පුරුෂයා විසින් බුද්ධ ප්‍රමුඛ මහා සඞ්ඝයා කෙරෙහි අපරාධයක් කොට, පාපයෙහි නියුක්ත වූයේ යයි, ඒ බව ඔහුගේ මවට දන්වා, “යව ශ්‍රාවක සඞ්ඝයා සහිත භාග්‍යවතුන් වහන්සේ ක්ෂමා කරවා ගන්නැයි කීහ. ඕ තොමෝ මැනවැයි පිළිගෙන පුත්‍රයා තැතිගන්වමින් වැරැද්ද හඟවා භාග්‍යවතුන් වහන්සේ හා භික්ෂු සංඝයා වෙත එළඹ පුත්‍රයා විසින් කරන ලද වරද කියමින් ක්ෂමා කරවාගෙන භාග්‍යවතුන් වහන්සේට හා භික්ෂු සංඝයාට සත් දිනක් කැඳ දානයක් පූජා කළේය. ඇගේ පුත්‍රයා වැඩි කල් නොගොස්ම කළුරිය කොට, අපවිත්‍ර වූ ක්‍රියාවන්ගෙන් ජීවිතය රක්නා වෛශ්‍යාවකගේ කුසෙහි උපන්නේය. ඕ තොමෝ ද ඔහු උපන් කෙණෙහිම පිරිමි දරුවකු යයි දැන සොහොනෙහි දැම්මවීය. හෙතෙම තමන්ගේ කුසල ශක්තියෙන් ගන්නා ලද ආරක්ෂාව ඇත්තේ කිසිදු උවදුරකින් තොරව මවගේ ඇකයෙහි මෙන්ම සුවසේ නිදා ගත්තේය. දෙවියෝ ඔහුට අරක් ගත්තහු යයි කියති.
එකල්හි භාග්‍යවතුන් වහන්සේ අළුයම් කාලයෙහි කරුණා සමාපත්තියෙන් නැගී සිට බුදු ඇසින් ලොව බලා වදාරන්නේ, සොහොනෙහි හැර දමන ලද ඒ දරුවා දැක හිරු උදාවන වේලාවෙහි සොහොනට වැඩම කළේය. ශාස්තෲන් වහන්සේ මෙහි වඩින්නේ යම්කිසි කාරණයක් සඳහාම විය යුතුයයි සිතු මහා ජනයා ද එහි රැස්වූහ. භාග්‍යවතුන් වහන්සේ පැමිණ සිටි පිරිස ඉදිරියේ “මේ දරුවා ළාමක කෙනෙකැයි නො සිතිය යුතුය. යම්කිසි හෙයකින් දැන් සොහොන් බිම හැර දමන ලදුව අසරණව අනාථව සිටියි, මතු කාලයෙහි වනාහි මේ අත්බැව්හි ද, පරලොව අත්බැව්හි ද මහත් සම්පත් ලබන්නේ යයි වදාරා, රැස්ව සිටි මිනිසුන් විසින්, කුමක් ද ස්වාමීනි මේ ළදරුවා විසින් පෙර ජාතියේ කරන ලද කර්මය කවරේදැයි විචාරන ලදුව,
(සැවැත් නුවර) ජනයා විසින් බුදුන් ප්‍රමුඛ භික්ෂු සංඝයාට මහත් වූ පූජාවක් කළේය. එහිදී මේ ළමයාගේ සිතට අනාදරයක් අගෞරවයක් අන්‍යථාත්වයක් ඇති වී ඵරුස වූ අසභ්‍ය වූ වචන කීයේය.
ආදී වශයෙන් ඒ දරුවා විසින් කරන ලද කර්මය, අනාගත කාලයෙහි පැමිණිය යුතු සැප සම්පත් ද ප්‍රකාශකොට රැස් වූ පිරිසෙහි අදහස්වලට අනුරූප වූ ධර්මයක් කියා, මත්තෙහි චතුරාර්ය සත්‍යය ගැබ් වූ සාමුක්කංසික ධර්ම දේශනාවක් කෙළේය. සිව්සස් දේශනාවගේ කෙළවර අසූහාර දහසකට ධර්මය අවබෝධ වූයේය. අනතුරුව අසූකෙළක් ධනය ඇත්තා වූ එක් කෙළඹියෙක් භාග්‍යවතුන් වහන්සේ සමීපයේ දී ම ඒ දරුවා මගේ පුතා යයි භාර ගත්තේය. භාග්‍යවතුන් වහන්සේ මෙපමණකින් මේ දරුවා රක්නා ලද්දේය. මහා ජනයාට අනුග්‍රහ කරන ලද්දේ යයි සිතා විහාරයට වැඩමවීය.
හෙතෙම මෑත කාලයෙහි, ඒ කෙළෙඹියා කළුරිය කළ කල්හි, ඔහු විසින් උරුම කරන ලද ධනය පිළිපදිමින් කුල පරම්පරාව පිහිටුවමින්, එම නගරයෙහි මහත් සම්පත් ඇති ගෘහපතියකු වී දානාදී කුසල කර්මයන්හි නියුක්ත වූයේය. ඉක්බිතිව එක් දවසක් භික්ෂු සඞ්ඝයා දම් සභාවෙහි රැස්වී (මේ පිළිබඳ) කථාවක් ඉපිදවූහ. ආශ්චර්යයකි, ශාස්තෲන් වහන්සේ ඒකාන්තයෙන්ම සත්ත්වයන් කෙරෙහි අනුකම්පා ඇත්තේය. අද මහත් සැප සම්පත් අනුභව කරන, උදාර ලෙස මහත් වූ පින්කම් කරන මේ දරුවා (පුද්ගලයා) එදා අනාථව සොහොන් බිම සිටියේය. ඒ අසා ශාස්තෲන් වහන්සේ මහණෙනි! මෙහුගේ සම්පත් මෙපමණක්ම නොවේ. මොහුගේ ආයුකෙළවර තව්තිසා දෙව්ලොව සක් දෙවිරජුගේ පුත්‍රයා වී උපදින්නේය. මහත් වූ දිව සැපත් ද ලබන්නේ යයි ප්‍රකාශ කළහ. ඒ අසා භික්ෂූන් ද මහජනයා ද මේ කාරණය දැක උපන් ඇසිල්ලේ අමු සොහොනේ දමන ලද එකුමරුට එහි වැඩමවා සංග්‍රහ කළසේකැයි කියා ශාස්තෲන් වහන්සේගේ ඤාණ විෂයට ස්තුති කොට ඒ ආත්මයේ ඔහුගේ ප්‍රවෘත්තිය කථා කළාහුය. ඒ කාරණය ප්‍රකාශ කරන සංගීති කාරකයෝ මේ ගාථා සය කීහ.
ශාස්තෲන් වහන්සේ යම්සේ පුද්ගලයා ප්‍රකාශ කළ සේක් ද, සර්වඥයන් වහන්සේගේ සර්වඥතාඥාන ආශ්චර්යමත් වන්නේය. උත්සන්න කුසල ධර්ම ඇත්තා වූ සමහර පුද්ගලයෝ (උපතේදී) නිහීන වෙතී. ඉතා සුළු පින් ඇති සමහරු උසස්ව උපදිත්.
අමු සොහොනට විසි කරන ලද මේ කුමාරයා ඇඟිල්ල උරමින් රාත්‍රියේ යැපිණ. කරන ලද පින් ඇති ළදරුවා යක්ෂ භූතයෝ ද නො පෙළුහ. සර්ප ජාතීහු ද හිංසා නො කළහ.
සුනඛයෝ ද, මේ කුමරුගේ පාදයන් පිරිමැද්දාහ. කවුඩෝ ද හිවල්ලු ද පෙරලූහ. පක්ෂි සමුහයා ගැබ්මල පහ කරත්. කවුඩෝ වනාහි ඇස්මල පහකරත්,
කිසිම මිනිසෙක් මේ ළදරුවා රැකීම නො කළහ. බෙහෙත් හෝ අබ දුම් ඇල්ලීම හෝ නො කළහ. නැකැත් යෝග ද නොගත්තහ. හාල් ආදී ධාන්‍ය වර්ග නො විසුරුවාහුය.
රාත්‍රියෙහි ගෙනැවිත් අමුසොහොනෙහි දමාගිය ඉතාම දුප්පත් වූ වෙඬරු පිඬක් බදු වූ වෙවුලන්නා වූ, ජීවත්වේදෝ නොවේදෝ සැක සහිත වූ, ළදරුවා
දෙව් මිනිසුන් විසින් පුද දෙන මහා ප්‍රාඥ වූ තථාගතයන් වහන්සේම දුටු සේක ඔහු දැකම මේ ළදරුවා මේ නගරයේම උසස් කුලීනයෙක් ද සම්පත් හිමි ස්වාමියෙක් ද වන්නේයයි ප්‍රකාශ කළ සේක.
මේ අයගේ ව්‍රත සමාදානය කවරේ ද? බ්‍රහ්මචර්යාව කුමක් වීද? මනාව පුරුදු කරන ලද කෙබදු වූ ශ්‍රේෂ්ඨ චර්යාවක් නිසා මේ විපාක ලැබී ද? එබඳු වූ විපතට පැමිණ මෙබදු වූ සැප සම්පත් ද දිව සැපත් ද මතුයෙහි විඳින්නේ

එහි **අච්ඡෙර රූපං** - යනු ආශ්චර්ය ස්වභාවයයි. (පුදුම සහගත පැවැත්මයි) **සුගතස්ස ඤාණං** - යනු අන්‍යයන්ට අසාධාරණ වූ (නො පිහිටන්නා වූ) සම්මා සම්බුද්ධ ඤාණය, ආසයානුසය ඤාණය ආදී සර්වඥතාඥානය සඳහාම කියන ලදී. එය ද අන්‍යයන්ට අවිෂය වූ මේ ඤාණයෝ කෙසේ වූයේ ද? **සත්‍ථා යථා පුග්ගලං ඛ්‍යාකාසි** - යනු ශාස්තෲන් වහන්සේගේ දේශනාවන්ගෙන් මේ ඤාණයන්ගේ ආශ්චර්යභාවය දැනගත හැකි වන්නේය. දක්වන්නේය.
දැන් එහි ව්‍යාකරණ දක්වන්නේ **උස්සන්න පුඤ්ඤාපි භවන්ති හෙකෙ පරිත්ත පඤ්ඤාපි භවන්ති හෙකෙ** - යනාදිය කීයේය. එහි අර්ථය, ශක්ති සම්පන්න කුශල කර්මයෝ පෙරදැරි වූ කල්හි ද සමහර පුද්ගලයෝ ලබන ලද හේතු ඇති එබදු කුශලයාගේ වශයෙන් ජාති ආදියෙන් නිහීනව උත්පත්ති වශයෙන් නිහීනව උපදිති. ඉතා අල්ප වූ ද කුශලධර්ම ඇති සමහර සත්ත්වයෝ ක්ෂේත්‍ර සම්පත් ආදී හේතුවෙන්, ඒ පින් මහත් ආලෝක ඇති බැවින් උදාර ලෙස උපදිත්
**සීවථිකාය** - යනු සොහොන් බිමෙහි, **අඞ්ගුට්ඨස්නෙභෙනා** - යනු ඇඟිල්ලෙන් දක්වන ලද ස්නේහයෙන්, දෙවියන් විසින් ඇඟිලිවලින් වත්කරන ලද කිරිවලින් යන අර්ථයි. **න යක්‍ඛ භූතා න සිරිංසපා** - යනු පිශාචාදීන්ගෙන් ද, යක්ෂ ආදීන්ගෙන් ද බඩ ගා යන සර්ප ජාතීන්ගෙන් ද, වෙනත් යන එන්නා වූ ද හැසිරෙන්නා වූ ද කිසිවෙකුගෙන්, **න විහෙඨයෙය්‍යුං** - යනු කිසි බාධාවක් නොවීය.
**පලිහිංසු පාදෙ** - යනු (සුනඛයෝ) තමන්ගේ දිවෙන් ළදරුවාගේ පාදයෝ ලෙව කෑවාහුය. **ධඞ්කා** - යනු කවුඩෝ **සිගාලා පරිවත්තයන්ති** - යනු මේ කුමාරයාට කිසිදු විපත්තියක් නැතිව ආරක්ෂා කරන්නෝ සිවල්ලු ජීවත්ව නිරෝගීව ඇති බව දැනගනු පිණිස එහා මෙහා පෙරළත්**, ගබ්භායං** - යනු ගැබ්මල**, පක්‍ඛිගණා** - ගිජු ලිහිණි උකුසු ආදී පක්ෂී සමූහයා - **භරන්ති** - යනු පහකරති, **අක්‍ඛිමලං** යනු ඇස්වල කබ,
**කෙචී** යනු සමහර මිනිස්සු හා අමනුෂ්‍යයෝ වනාහි ආරක්ෂාව සංවිධානය කළහ. **ඔසධං - **යනු ඒ අවස්ථාවේ හා මතු ජීවිතයේ ද නිරෝගීභාවය සඳහා බෙහෙත්, **ඖෂධ සාසපධූපනං ව** - යනු යම් දරුවෙකු උපන් කල්හි දරුවාගේ ආරක්ෂාව සඳහා අබවලින් දුම් ඇල්ලීම කරයි ද එය ද මේ දරුවාට කළ කෙනෙක් නොවූහ. **නක්‍ඛත්ත යොගම්පි න අග්ගහෙසු** යනු උපන් වේලාව බැලීමක් ද නොගත්හ අසවල් රාශියේ, අසවල් නැකතේ, අසවල් තිථියේ, මේ මොහොතේ මෙතෙම උපන්නේ යයි මෙසේ ජාතකර්මයකුත් මේ ළදරුවාට නොකළේය යන අර්ථයි. **න සබ්බ ධඤ්ඤා නිපි ආකිරිංසු** - යනු උපන් දරුවා පිළිබඳව මඞ්ගල විධි කරන්නේ අබ තෙල් මිශ්‍රකර හාල් ආදී ධාන්‍ය වර්ග විසුරුවද්ද එවැන්නක් ද මේ දරුවා වෙනුවෙන් නොකළේය යන අර්ථයි.
**එතාදිසං** යනු මෙබඳු වූ, **උත්තම කිච්ඡ පත්තං -** යනු අවශ්‍යයෙන්ම කළ යුතු කිසිවක් සිදු නොවූ බැවින් අතිශයින් දුකට පත්, **රත්තානහතං ** - යනු රාත්‍රියෙහි ගෙනැවිත් දැමූ බැවින්, **නොනීත පිණ්ඩංවිය** - යනු වෙඬරු පිඬක් හා සමාන වූ, මස් වැදැල්ලක් පමණක් යයි කියන ලදී. **පචෙධමානං** යනු දුබල බැවින් කම්පා වන්නා වූ **සසංසයං** - යනු ජීවත් වේ ද? ජීවත් නොවේ ද? සැකසහිත වූ, **ජීවිතාවසෙසං** - යනු ජීවත් වීමට හේතු වන සාධක කරුණු කිසිවක් නැති හුදෙක් ප්‍රාණය පමණක්ම ඉතිරි වූ,
**අග්ගකුලි කො භවිස්සති භොගතො** - යනු සම්පත් ඇත්තා වූ ද, සම්පත් ලබන්නා වූ ද අග්‍ර වූ කෙළඹියෙක් ද අග්‍ර වූ කුලිකයෙක් ද වන්නේය යන අර්ථයි.
**කිස්ස වතං** - යනු මේ ගාථා ශාස්තෲන් වහන්සේ සමීපයෙහි සිටි උපාසකයන් විසින්, ඔහු විසින් කරන ලද කර්මය විමසීම් වශයෙන් කියන ලදී. අමු සොහොනෙහි රැස්ව සිටි අයගේ දැනගැනීම පිණිස, **කිස්සා** - කුමක් ද මොහුගේ **වතං** යනු ව්‍රත සමාදානය, නැවත **කිස්සා** - යනු මොහුගේ පුරණ ලද වත සමාදානය, බඹසර හැසිරීම, එසේ යමක් කර ඇත්තේදැයි විමසීමය. **එතාදිසං** - යනු මෙබඳු ගණිකාවගේ කුසෙහි ඉපිද මෙබඳු වූ අමුසොහොනෙහි හැර දමන ලද **ඛ්‍යාසනං** - යනු අනර්ථය, **තථාරූපං** යනු මෙසේ වූ මෙබඳු වූ **අඞ්ගුට්ඨස්නෙභෙනි** **යාපෙති රත්තින්ති** දෙවියන් තුළ ඇති වූ ස්නේහය නිසා ඇඟිලිවලින් කිරි එරෙන්නට පටන්ගත්හ - ආදියෙන් **අයඞ්කුමාරො නගරස්සිමස්ස අග්ග කුලීනො භවිස්සතීති** ආදී කියන ලද ප්‍රකාරයෙන්ම අර්ථ වේ. **ඉද්ධිං** - යනු දිව්‍ය සෘද්ධි, දිව්‍ය සම්පත් කියන ලද්දේමය.
දැන් මෙසේ ඒ උපාසකයන් විසින් විචාරණ ලද ප්‍රශ්නවලට භාග්‍යවතුන් වහන්සේ දෙන ලද පිළිතුරු සංගීති කාරකයෝ ගාථා සතරකින් මෙසේ දැක්වූහ.
ජනසමූහයා බුදුන් පෙරදැරිකරගත් භික්ෂු සංඝයාට මහත් පූජාවක් කළේය. එහිදී මොහුගේ සිතට අගෞරව අදහසක් ඉපදිණි. අසත්‍ය වූ නොකිය යුතු වූ රළු වචනයක් කීය.
පසුව ඒ ළාමක විතර්කය පහකොට ප්‍රීතිය ද පැහැදීම ද ලැබ ජේතවනාරාමයේ වැඩ සිටි තථාගතයන්ට සත් දිනක් කැඳ දානයක් දුනි. ඒ මඟින් උවැටන් කළේය.
මොහුගේ ව්‍රත සමාදානය ද, ශ්‍රේෂ්ඨ චර්යාව ද එය වේ. මනා සේ කරන ලද ඒ කර්මයාගේ විපාකය මෙසේ වන්නේය.
ඒ කුමාරයා මේ මිනිස් ලොව වසර සියයක් මුළුල්ලෙහි සියලු කාම සම්පත්තීන් විඳ, මරණයෙන් පසු පුනර්භවයෙහි ශක්‍රයාගේ සහභාවයට යන්නේය.

එහි **ජනතා** - යනු ජන සමූහයා උපාසක සමුහයා යන අදහසයි. **නත්‍රා** යනු ඒ පූජාවන්ගේ, **අස්සා** - යනු මේ දරුවාට, **චිත්තස්ස අහු අඤ්ඤථත්ත** යනු පෙර භවයෙහි සිතේ අන්‍යථාභාවයක්, අනාදරයක්, අගෞරවයක්, හේතු රහිත බවක් වූයේය. **අඝබ්හං** - යනු සත්පුරුෂ බවට ශ්‍රැත්‍ර වූ අයුතු වූ ඵරුෂ වචනයක් කීයේය.
**සො** යනු මෙතෙම, **තංවිතක්කං** - යනු ඒ පව්කාර විතර්කය **පටවිනොදයිත්‍වා** - යනු මවගේ කථාවෙන් ඒත්තු ගැනීමෙන් පසුව සංසිඳුවා, **පීති පසාදං පටිලද්ධා** - යනු ප්‍රීති ප්‍රසාදය උපදවා. **යාගුයා උපට්ඨාහි **- යනු කැඳ දානයෙන් උපස්ථාන කළේය. **සත්තරත්ත** යනු සත් දවසක්,
**තස්ස වතං තම්පන බ්‍රහ්මචරියං** - යනු එය මා විසින් යට කියන ලද ආකාරයෙන් තමන්ගේ සිත පහදවා දෙන ලද දානය මේ පුද්ගලයාගේ ව්‍රතය වේ. යහපත් හැසිරිම ද එයම වේ. වෙනත් කිසිවක් නැත යන අර්ථයි.
**ඨත්‍වාන** යනු මේ මිනිස් ලොව ආයු පරිමාණයෙන් සිට, **අභිසම්පරායං** යනු මීලඟ භවයෙහි **සභව්‍යතං ගච්ඡති වාසවස්සා** - යනු ශක්‍ර දේවේන්‍ද්‍රයාගේ පුත්‍රයා වෙමින් ඔහුගේ සහවාසයට යන්නේය. අනාගතාර්ථයෙහි ද මේ වර්තමාන කාල වචනයි. අනෙක් සියල්ල කියන ලද පරිදිමය.
**“නග්ගා දුබ්බණ්ණ රූපාසි**” යන ප්‍රේත කතාව ශාස්තෲන් වහන්සේ ජේතවන විහාරයෙහි වැඩ වාසය කරන කල්හි “සේරිණී” නම් ප්‍රේතියක් අරභයා වදාළ සේක. කුරුරට හත්ථිනී පුරයෙහි සේරිණී නම් වූ එක්තරා වෙසඟනක් වූවාය. එකල භික්ෂූන් වහන්සේලා වරින් වර උපෝසථ විනය කර්ම කිරීම සදහා හත්‍ථිනා පුරයට වැඩම කරවති. එක්වරක් එහි මහා භික්ෂු රැස්වීමක් විය. ඒ දුටු මිනිස්සු තල, සහල්, ගිතෙල් වෙඬරු, මී පැණි ආදී දානෝපකරණ පිළියෙළ කොට මහදන් පැවැත්වූහ. එසමයෙහි සැදැහැ නැති වූ, පැහැදීම් නැත්තාවූ, මසුරු මළයෙන් යුක්ත වූ සිත් ඇති ඒ ගණිකාව වෙත, මෙහි එව! මේ දාන වස්තුවට තීත් අනුමෝදන් වවයි කියා ඒ මිනිසුන් විසින් පොළඹවන ලද්දේ උත්සාහ කරන ලද්දේ නමුත් “මේ හිස මුඩු මහණුන්ට දන් දීමෙන් කවර ප්‍රයෝජනයක්දැයි කියා අප්‍රසාදයම ඔවුන්ට ප්‍රකාශ කළාය. පරිත්‍යාගමය වූ දානවස්තුවක අල්පයක් නම් කොයින් ද?
ඕ තොමෝ මෑත කාලයෙහි කළුරිය කොට එක්තරා ප්‍රත්‍යන්ත ජනපදයක අඟලක් මත්තෙහි ප්‍රේතියක්ව උපන්නීය. ඉක්බිත්තෙන් හස්තිනී පුර වාසී එක්තරා වෙළෙන්දෙක් වෙළදාම පිණිස ඒ ප්‍රත්‍යන්ත ජනපදයට ගොස් රෑ අළුයම් වේලේ යම්කිසි ප්‍රයෝජනයක් සදහා අඟල මත්තට ගියේය. ඒ ප්‍රේතිය ඔහු දැක හැදින ගෙන නිර්වස්ත්‍රව ඇට සම් පමණක් ඉතිරි වූ වස්ත්‍ර ඇතිව, ඉතාමත් බියකරු දැකුම් ඇතිව, නුදුරෙහි සිට තමන් දැක්වීමය. ඒ උවසු වෙළෙන්දා ඇය දැක,
80. නිර්වස්ත්‍රව විරූප වූ බියකරු දැකුම් ඇති, කෘශ වී මස් ලේ නැති බැවින් ඉල්පී ගිය නහර වැල් ඇති, උස්ව ගිය ඉල ඇට ඇතිව මෙහි සිටින්නා වූ තී කවරී ද? යයි විමසීය.
ඒ ප්‍රේතිය ද?
ස්වාමීනි! මම ප්‍රේතියක් වෙමි. පෙර පාප කර්ම කරන ලදුව යම ලෝකය යයි හඳුන්වන ප්‍රේත ලෝකයෙහි ඉපදී, ඉතා දුකට පත් ප්‍රේතියක් වෙමි.
ගාථාවෙන් තමන් හැඳින්වූවාය. නැවත වෙළෙන්දා විසින්
එම්බල ප්‍රේතිය තී කයින් වචනයෙන් සිතින් කිනම් අකුශලයක් කරන ලද්දේ ද? කවර වූ කර්මයක විපාක වශයෙන් මිනිස් ලොවින් චුතව ප්‍රේත ලෝකයේ උපන්නී ද?
යනුවෙන් ඇය විසින් කරන ලද අකුසල් ගැන විමසීය.
නොවළක්වන ලද (සසර සයුරෙන් එතෙර වීමට තොටුපළක් බඳු වූ) තීර්ථ නම් වූ මහණ බමුණන් ඇති කල්හි, කිසිම දෙයක් නොදී, අඩමස්සක් පවා විශේෂයෙන් රැස් කළෙමි. දානවස්තු ගෙදර තිබියදීත් තමන්ට පිහිටක් සඳහා එය නොයෙදුවෙමි.
දිය තිබහ ඇතිව නදිය කරා ආ විට නදියේ දිය හිස් වේ. ඌෂ්ණ වේලාවක ගහක් යටට පැමිණිය හොත් එතැනට අව්ව පැමිණේ.
වාතය ද ගිනි සමානව මාගේ ශරීරය දවමින් හමයි. වහන්ස! මේ දුක් ද ඊට වඩා දරුණු වූ අනෙක් දුකටත් සුදුසු වෙමි.
ඔබ හත්‍ථිනා පුරයට ගොස් මගේ මවට මෙසේ කියන්න. යම ලෝකයයි හඳුන්වන ප්‍රේත ලෝකයේ ප්‍රේතියක්ව ඉපදී සිටින ඔබේ දියණිය මා විසින් දක්නා ලදී. මට හමුවීය. මෙලොව දී පව්කම් කොට, මෙලොවින් චුතව දැන් ප්‍රේතියක්ව ඉපදී සිටී.
කිසිවකුට නො කියා, නො දන්වා මා විසින් එකතු කර තබන ලද වස්තුවක් ඇත්තේය. (මා නිදාගන්නා ලද) පර්යඞ්කයාගේ (ඇඳේ) යටින් සාරලක්ෂයක ධනයක් තබන ලද්දේය.
ඒ වස්තුව ගෙන මා උදෙසා දන් දෙන ලෙස ද, මවගේ ජීවිකාව කරගන්නා ලෙස ද කියව! 89. මාගේ මව් තොමෝ දන් දී මට පින් අනුමෝදන් කෙරේවා එකල්හි මම සියලු සම්පත් වලින් සමෘද්ධ වී සුවපත් වන්නෙමි.
මේ ගාථා හයෙන් තමන් විසින් කරන ලද කර්මයන් ද, ඒ උපාසකයා විසින් හා මව විසින් කළ යුතු ක්‍රියාවන් ද කියන ලද්දේය.
එහි - **අනාවටෙසු තිත්‍ථෙසු** - යනු කිසිවෙකු විසින් නො නවත්වන ලද ගංගා පොකුණු ආදී තොටුපලවල දී මිනිස්සු නහත් ද? දිය කිස කරද්ද එබඳු තැන් වලදී, **විචිණිං අද්ධමාසකං** - යනු මිනිසුන් සිහිනැතිව අමතකව තබාගිය යම් කිසි දෙයක් ලබන්නෙමි නම් මැනවැයි සිතා ආශාවෙන් මඩනා ලදුව අඩමසක් පමණ, නොහොත් **අනාවටෙසු තිත්‍ථෙසු** - යනු එළඹීමෙන් කිසිවෙකු විසින් නො නවත්වන ලද සත්ත්වයන්ගේ යහපත් ව්‍යාපාරයන්ගේ ශුද්ධියට ඉවහල්වන නිසා තීර්ථ නම් වූ, ශ්‍රමණ බමුණන් ඇති කල්හි **විචිණිං අද්ධමාසකං** - යනු තද මසුරු මළයෙන් යුක්ත වූ සිත් ඇති බැවින් කිසිවක් කිසිවකුට නො දෙමින් විශේෂයෙන් අඩමසක් තණ්හාවෙන් එකතු කළෙමි. පිනක් රැස් නොකෙළෙමි. එහෙයින් කියන ලදී. **සන්තෙසු දෙය්‍ය ධම්මෙසු දීපං නාකාසි මත්තහොති **
**තසිතා** පිපාසයෙන්, **රිත්තකා** - යනු කවුඩන් විසින් බොන තරමට පිරී ඉතිරී ගලන්නා වූ ගඟ පාපකර්මයෙන් දිය සිඳී හිස්ව වැලි පමණක් බවට පත්වේ. **උණෙහසු** - යනු උෂ්ණ කාලයෙහි **ආතපො පරිවත්තතී** යනු සෙවණ ඇති තැනකට මා එළඹි කල්හි එතැනට තද අව්ව වැටේ.
**අග්ගිවණ්ණෙ** - යනු සුළග ස්පර්ශයෙන් (ඇඟ) ගිනි ගන්නා සමාන වේ. **දහන්ති උපචායති **යනු එහෙයින් කියන ලදී, **එතඤ්ච භන්තෙ අරහාමි -** යනු භනෙත යනු ඒ උපාසක වෙළෙන්දාට ගරු කිරීම් සදහා කියයි. හිමියනි මෙපරිදි වූ යං කියන ලද පිපාසාදී දුක් හා මෙයටත් වඩා දරුණු වූ තවත් දුක්ද විදීමට මම සුදුසු වෙමි. නින්දිත වූ පාපකර්මයන් කළ හෙයින් යන අදහසයි. **වජ්ජෙසි** - යනු කියන්න කියව!
**ඵත්‍ථ නික්‍ඛිත්තං අනක්‍ඛාතං** - යනු මෙපමණකින් මෙහෙන් නික්ම යන්නේ ද (ගොස්) කිව යුතුමය. දැන් ඇගේ ප්‍රමාණයෙන් තැන්පත් කරන ලද දේ දක්වන්නී - **චත්තාරි සහස්සානි පල්ලඞ්කස්ස ච හෙට්ඨතො** ආදිය කීවාය. එහි **පල්ලඞ්කස්සා** යනු පෙර තමන් විසින් නිදීම සදහා පරිහරණය කරන ලද පර්යඞ්කයේ (ඇඳේ) **තතො** යනු තැන්පත් කරන ලද ධනයෙන් එක් කොටසක් ගෙන මා උදෙසා දන් දේවා, **තස්සා **යනු ඉතිරිවා මගේ මවටය.
මෙසේ ඒ ප්‍රේතිය විසින් කී කල්හි ඒ උපාසක තෙමේ ඇගේ වචනය පිළිගෙන තමන් පැමිණි කාර්යයන් ඉටුකරගෙන අවසන හත්‍ථිනා පුරයට ගොස් ඇගේ මව සමග ඒ කතා පුවත කීවේය. එහි අර්ථය දැක්වීමට, සංගීති කාරකයෝ
ඒ උපාසක තෙමේ යහපතැයි එය පිළිගෙන හත්‍ථිනා පුරයට ගොස් ඇගේ මවට සියල්ල කීයේය.
පාප කර්මයක් සිදුකොට, මෙලොවින් චුත වී ගිය ඔබගේ දුව, කරන ලද පව්කම්වල හේතුවෙන් යම ලෝකයයි කියනු ලබන ප්‍රේත ලෝකයෙහි ඉපිද ඉතා දුක්ඛිත තත්ත්වයේ සිටිනු මා විසින් දක්නා ලදී.
මෙහිදී අකුශල කර්මයන්හි හැසිර මෙලොවින් චුත වී, ප්‍රේත ලෝකයෙහි ඉපිද, දුකට පත්ව සිටින ඔබගේ දුව මා විසින් දක්නා ලදුව, මේ පුවත මගේ මවට කියන්නැයි මා සමාදන් කරවුවාය.
මා විසින් කිසිවකුට නො කියා රැස්කළ ලක්ෂ හතරක්, මා නිදි ගත් ඇඳේ පර්යඞ්කය යට ඇත.
එය ගෙන මා වෙනුවෙන් දන් දී පින් අනුමෝදන් කරව! ඉතිරි කොටස් මවගේ ජීවත් වීමට ගන්න. මගේ මව දන් දී ඒ පින් මට අනුමෝදන් කෙරේවා එවිට මම සියලු කාමයන්ගෙන් සමෘද්ධියට පත් වූ මේ දුකින් මිදී සුවපත් වන්නෙමි.
එහෙයින් ඕ තොමෝ දන් දුන්නීය. දී ඒ ප්‍රේතියට පින් පැමිණවීය. ප්‍රේතිය ද සුවපත් වී මනහර දැකුම් ඇති විය.
මේ ගාථා කීහ.
එසේ කී කල්හි ඇගේ මව එය අසා භික්ෂු සඞ්ඝයාට දන් දී ඇයට පින් අනුමෝදන් කළාය. ප්‍රේතිය සුවපත් ශරීර ඇත්තෝ වූවාය. ශරීරය මනා දැකුම් ඇත්තේ විය. ඉක්බිති වස්ත්‍ර හැඳ ලබන ලද සැපත්හි පිහිටා තම මවට තමන් දක්වා ඒ කරුණු කීය. මව භික්ෂූන්ට මේ කරුණු දැන්වීය. භික්ෂූහු ඒ ප්‍රවෘත්තිය බුදුන් වහන්සේට දැක්වූහ. භාග්‍යවතුන් වහන්සේ ඒ කාරණය අර්ථෝත්පත්ති කොට ගෙන පැමිණ සිටි පිරිසට දහම් දෙසූහ. ඒ දේශනාව මහාජනයාට ඵලදායි වූයේය.
**“නරනාරි පුරක්‍ඛතො යුවා”** ආදී මේ ප්‍රේතවත්‍ථු දේසනාව භාග්‍යවතුන් වහන්සේ වේළුවන විහාරයෙහි වාසය කරද්දී මිගලුද්ද නම් ප්‍රේතයා අරභයා වදාළ සේක. රජගහනුවර එක්තරා වැද්දෙක් රෑ දාවල් දෙකෙහි මුවන් විද බැඳ මරා ජීවිකාව කරයි. ඔහුට එක් උපාසකයෙක් මිත්‍රව සිටියේය. ඒ උපාසක තෙමේ ඔහු සියලු අයුරින් පව්කම්වලින් වලක්වා ලීමට නො හැකිව, යහළුව මෙහි එව රාත්‍රි කාලයෙහි වළකුවයි රාත්‍රි කාලයෙහි පින්කම්හි යෙදවීය. ඒ වැද්දා රාත්‍රියෙහි ප්‍රාණඝාතයෙන් වැළකී දහවල් දවසේ ප්‍රාණඝාතය කරයි.
හෙතෙම ටික කලකින් කළුරිය කොට රජගහ නුවර සමීපයේ විමාන ප්‍රේතයෙක්ව ඉපදී දහවල් කාලයෙහි මහත් දුක් විඳ, රාත්‍රි කාලයෙහි දිව්‍යමය පඤ්චකාම සම්පත් විඳියි. ඔහු දැක ආයුෂ්මත් නාරද ස්ථවිරයන් වහන්සේ ගාථාව කියා මෙය පිළිවිසීය.
දිව්‍ය පුත්‍රයන් හා දෙව් දූවරුන් විසින් පිරිවරන ලදුව, තරුණ වූ ඔබ රාත්‍රි කාලයේ සිත්කලු වූ කාම ගුණයන්ගෙන් යුක්තව හොබී. දවල් දවස නොයෙක් කම්කටොළු අනුභව කරයි. ඔබ පෙර අත් බැවිහි දී කවර නම් අකුශල කර්මයක් කළේ ද?
එහි - **“නරනාරී පුරක්‍ඛතො**” යනු පිරිවර සහිතව, දිව්‍ය පුත්‍රයන් විසින් ද දිව්‍ය දුහිතෲන් විසින් ද පෙරටු කරගනිමින් ඇසුරු කරමින්, **යුවා**, තරුණ වූ, **රජනීයෙහි** යනු කැමති විය යුතු රාගාදිය උපදින්න හේතු වන්නා වූ, **කාමගුණෙහි**, කාම කොට්ඨාසයන්හි, **සොභසි** සමගි බවින් බබළයි. රාත්‍රි කාලයෙහි බබළයි යන අදහසයි. **දිවසං අනුහොසි කාරණං** - යනු දවල් කාලයෙහි නොයෙක් ආකාරයේ දුක් මරණ (අනුභව කරයි) පීඩා ආදිය විඳියි. **රජනී** යනු රාත්‍රියෙහි යනු නිපාතය පමණි. **කිං අකාසි පුරිමාය ජාතියා** - යනු මෙසේ සුව දුක් දෙක මේ අන්දමින් පැවතීමට මෙයින් පෙර ජාතියෙහි කුමන කර්මයක් ඔබ කළෙහි ද? එය විස්තරව කියනු මැනැවි.
එය අසා ප්‍රේතයා තමන් විසින් කරන ලද කර්මය කියන්නේ,
මම රම්‍ය වූ සිත් අලවන්නා වූ ගිරිව්‍රජ නම් වූ රජගහනුවර පෙර ආත්මයෙහි අත්වල ලේ වැකුණු දරුණු වූ මුව වැද්දෙක් වීමි.
එකල්හි ඉතා දරුණු වූ, අනුන්ට හිංසා කිරීමෙහිම ඇලුණු, නොහික්මුණු මම කිසිවකු සමග විරුද්ධත්වයක් නැති බොහෝ තිරිසන් සතුන් කෙරෙහි ඉතා නපුරු සිත් ඇතිව හැසිරුණෙමි.
ඒ මට එක්තරා සහාය වු කුළුපග වූ උපාසක මිත්‍රයක් සිටියේය. ඔහු යහපත් සිත් ඇතිව, මා කෙරෙහි අනුකම්පා කරමින් මා පවින් වළක්වාලීමට නැවත නැවත උත්සාහ කළේය.
සහෝදරය! ළාමක අකුසල කර්ම නො කරව, දුගතියට නොයව, පරලොව දී සැප විදීමට නම් ප්‍රාණඝාත අකුසල කර්මයන්ගෙන් වෙන්වව!
පරලොව සැප කැමති වූ, අනුකම්පක වූ ඔහුගේ වචනය අසා, නුවණ නැතිව බොහෝ කලක් පවෙහි ඇලුණා වූ මම ඔහුගේ අනුශාසනාව නොපිළි පැද්දෙමි.
ගුණ යහපත් නුවණැති ඒ උපාසකයා නැවත නැවතත් මා වෙත දයාවෙන් මා සුචරිතයෙහි පිහිටුවීය. දහවල් කාලයෙහි සතුන් මරන්නේ නම් රාත්‍රි කාලයෙහි පව්කම්වලින් වලක්වා!
මම ඒ අනුව දහවල් දවස සතුන් මරා රාත්‍රි කාලයෙහි වෙන්වූයේ සංවර ඇත්තෙක් වීමි. මම රාත්‍රි කාලයෙහි දිව්‍ය සම්පත් විඳිමි. දවල් දවස දුගතිගාමීව දුක් විඳිමි.
ඒ කුශල කර්ම හේතුවෙන් රාත්‍රියෙහි දෙවි සැප විඳිමි. දවල් කාලයහි බද්ධ වෛර ඇත්තවුන් මෙන් හාත්පසින්ම සුනඛයෝ සපා කෑමට එළවාගෙන එති.
යම් පුරුෂයෝ ස්ථිර වශයෙන් තථාගත ශාසනයෙහි දහම්හි හැසුරුණේ ද නිතර නිතර පින්කම්හි අනුගත වේ ද? ඒ පින්වත්හු ඒකාන්තයෙන් අසඞ්ඛත වූ නිවන් මගට පැමිණෙන්නේ යයි සිතමියි.
මේ ගාථා කීහ.
__**සඤ්ඤක**__ එහි **ලුද්දො** - යනු දරුණු වූ **ලොහිතපාණී** යනු නිතර නිතර සත්ත්ව ඝාතනයෙන් පිපාසයෙන් පෙළුණේ, **දාරුණෙ** - යනු දරුණු ලෙස සත්ත්වයන්ට හිංසා කළේය යන අර්ථයි. **අවිරොධ කරෙසු** - යනු කිසිම විරුද්ධත්වයක් නොකරන්නා වූ මුව - සා ආදී සතුන්,
**අසංයමා **- යනු අසංවර ශීල, **සකලානු සාසති,** සර්වප්‍රකාරයෙන් අනුශාසනා කළේය. හැම කල්හිම ප්‍රාණඝාතයෙන් වෙන් වෙනු යනු අර්ථයි. **චිර පාපාභිරතො** - යනු බොහෝ කාලයක් පාපයෙහි නියැලුනේ,
**සංයමෙ** හැසිරිමෙහි, **නිවෙසයී** - යනු යෙදෙන්නේය. **සචෙ දිවා හන්සි පාණිනො අථ තෙ රත්තිං භවතු සංයමො** - යනු කටයුතු කරන ලද ආකාරය දැක්වීමයි. හුල් උගුල් සෑදීම ආදියෙන් රාත්‍රියෙහි ද ප්‍රාණවධ කිරීමෙහි අනුයුක්ත වූයෙමි.
**දිවා ඛජ්ජාමි දුග්ගතො** - යනු දැන් දුගතියට ගියේ මහා දුකට පැමිණියේ දවල් කාලයෙහි කනු ලබන්නෙමි. ඔහුගේ වනාහි දවල් කාලයෙහි බල්ලන් විසින් මුවන් කනු ලබන්නාක් මෙන් කර්මයට සරිලන විපාක වශයෙන් දවල් කාලයෙහි මහත් මහත් වූ බල්ලන් දුවවිත් මොහු වෙත පැමිණ ඇට පමණක් ඉතිරිකොට ශරීරයේ අන් සියල්ල කා දමයි. රාත්‍රි කාලය පැමිණි කල්හි ඔහු ප්‍රකෘති තත්ත්වයට පත් වේ. දිව්‍ය සම්පත් විදියි. එසේ හෙයින් කියන ලදී.
ඒ කුශල කර්මයාගේ විපාකයෙන් රාත්‍රියෙහි දිව්‍ය සම්පත් වළදමි. දවල් කාලයෙහි බද්ධ වෛර ඇත්තවුන් මෙන් සුනඛයෝ හාත්පසින් කෑමට දිව එති.
එහි - **පටිහතා** - යනු බද්ධ වෛරයකින් බැඳුනු සිත් ඇත්තාක් මෙන් වී, **සමන්තා ඛාදිතුං** යනු මගේ ශරීරය කෑමට හාත්පසින් දිව එත්. මෙය තමන්ට අතිශය භය උපදවන්නා වූ කාලය - ගෙන දක්වන ලදී. ඔවුන් පැමිණ ශරීරයේ ඇට පමණක් ඉතිරිකොට කා දමා යති.
**යෙච තෙ සත්තානුයොගිනො** - යනු මේ අවසාන ගාථාවේ සංක්ෂේපාර්ථයයි. මම වනාහි රාත්‍රි කාලයෙහි ප්‍රාණවධයෙන් වෙන්වූ පමණකින් මෙබඳු වූ සම්පත් භුක්ති විඳිමි. යම්කිසි පුරුෂයෙක් සුගත වූ බුද්ධ වූ භාග්‍යවතුන් වහන්සේගේ ශාසනයෙහි අධිශීල සංඛ්‍යාත ධූරයන්හි යෙදෙන්නෝ නම්, දැඩිකොට යෙදෙන්නේ නම්, නිරන්තරයෙන් සැම කල්හිම ඒ පුණ්‍යවන්තයන් අනුව යෙදෙමින් හුදෙක් ලෞකික සැප ද, අසම්මිශ්‍ර වූ නිර්වාණ පදය ද ලබා අමෘත පදයට පැමිණෙන්නේ යයි හඟිමි. ඔවුන් කිසිදු බැඳීමකින් තොරව අධිගමයට පැමිණේ. එහි අධිගමය ද නැත. වෙන්වීමක් අදහස් කරයි.
ඔහු විසින් මෙසේ කියන ලද කල්හි ස්ථවිර තෙමේ ඒ ප්‍රවෘත්තිය ශාස්තෲන් වහන්සේට දැන්වීය. ශාස්තෲන් වහන්සේ එය අර්ථෝත්පත්ති කොට එන පැමිණ සිටි පිරිසට දහම් දෙසූහ. අනෙක් සියල්ල පෙර කී පරිදි දත යුත්තේය.
**“කූටගාරෙ ච පාසාදෙ**” ආදී මෙම ප්‍රේත වස්තු දේශනාව භාග්‍යවතුන් වහන්සේ වේළුවන විහාරයෙහි වැඩ වාසය කරන කල්හි වෙනත් මිගලුද්දක ප්‍රේතයකු අරභයා වදාරණ ලදහ. රජගහනුවර වනාහි මුවන් මරා ජීවත්වන එක්තරා මාණවකයෙක් මහත් සම්පත් ඇත්තේ වී නමුත් ඒ භෝග සම්පත් හැර දමා රෑ දවල් දෙකෙහි මුවන් මරමින් ජීවත් වේ. ඔහුගේ එක් යහළු උපාසකයෙක් දයානුකම්පාව නිසා “යහළුව” ප්‍රාණඝාතයෙන් වෙන් වෙව, මේ අකුශලය නුඹට දීර්ඝ කාලයක් අහිත පිණිස දුක් පිණිස වන්නේ යයි අවවාද දුන්නේය. හෙතෙම එය නො පිළිගත්තේය. ඉක්බිත්තෙන් ඒ උපාසක තෙමේ තමන්ගේ සිත් ඇදගන්නා වූ එක්තරා රහතන් වහන්සේ නමකගෙන්, ස්වාමීනි! අසවල් පුරුෂයා වෙත, ඔහු ප්‍රාණඝාත අකුසලයෙන් යම්සේ මිදේද? එසේ ඒ සඳහා ඔහුට ධර්ම දේශනා කළ මැනවැයි ඉල්ලීමක් කළේය.
අනතුරුව එක් දවසක් ඒ ස්ථවිරයන් වහන්සේ රජගහ නුවර පිඬු සිඟමින් හැසිරෙන්නේ ඔහුගේ ගේ දොරකඩ වැඩ සිටිසේක. එය දුටු ඒ වැදි තෙම ගරු බුහුමන් පෙරදැරිව පෙරගමන් කොට, ගෙට වඩමවා ආසනයක් පනවා පිරිනැමීය. පණවන ලද අසුනෙහි උන්වහන්සේ වැඩ සිටියහ. ඔහු ද තෙරුන් වෙත එළඹ හිඳගත්තේය. ඒ තෙරුන් වහන්සේ ප්‍රාණඝාතයෙහි ආදීනව පවසා, එයින් වෙන්වීමේ ආනිසංස ද වදාළ සේක. හෙතෙම එය අසා එයින් මිදෙන්නට නොකැමැති විය. ඉක්බිති තෙරණුවෝ ඔහුට මෙසේ කීය. මාණවකය! ඉදින් තොපට සම්පූර්ණයෙන් ප්‍රාණඝාතයෙන් මිදෙන්නට නො හැක්කේ නම් අවම වසයෙන් රාත්‍රි කාලයෙහිවත් එයින් මිදෙනු මැනැවි. හෙතෙම යහපති ස්වාමීනි, රාත්‍රි කාලයෙහි මිදෙමියි පොරොන්දු විය. සෙස්ස පෙර කී වස්තුව හා සමාන වේ. ගාථාවෝ වනාහි.
දිව්‍යමය වූ, කූටාගාරයෙහි ද ප්‍රාසාදයෙහි ද, දික් ලොම් ඇති කොඳු පලස් අතුරන ලද යහන්හි සැතපෙමින්, මනාව වාදනය කරන පඤ්චාඞ්ගික තූර්ය වාදනයෙන් සිත් අලවමින් සිටියි. (කූටාගාරය නම් එක් කැණිමඬලක් යොදා තැනු වටගෙයයි.)
ඉන්පසු රැය පහන් වූ කල්හි හිරු උදා වූ කල්හි සොහොනෙහි දමන ලදුව බොහෝ දුක් විදින්නෙහිය.
ඔබ පෙර ආත්මයේ කයින් වචනයෙන් සිතෙන් කවරාකාර පාපකර්ම කළේ ද?

මම රමණීය වූ, සිත් පිනවන්නා වූ ගිරිබ්‍රජ නම් වු රජගහ නුවර, පෙර ඉපදී අසංවර වූ රෞද්‍ර වූ, මුව වැද්දෙක් වීමි.
එහිදී ශ්‍රද්ධාවන්ත උපාසකයෙක් මගේ සමීපම සුහද වූ මිත්‍රයෙක් විය. ගෞතම බුද්ධ ශාසනයේ එක් භික්ෂුවක් මගේ කුලුපග භික්ෂුවක් විය. ඒ අය මා කෙරෙහි අනුකම්පාවෙන් මා ප්‍රාණඝාතයෙන් වැළැක්වීමට නැවත නැවත උත්සාහ කළේය.
ප්‍රාණඝාත අකුසල කර්ම නොකරව! මතු භවයෙහි දුගතියකට නො යවා ඉදින් පරලොව දී සැප කැමැත්තේ නම් සංවර නොවූ ප්‍රාණඝාතයෙන් වෙන්වව,
මම හිතානුකම්පී වූ ඔවුන්ගේ වචන සුව කැමති වූ මා නොඅසා, බොහෝ කලක් පවෙහි ඇලුනා වු, අනුවණ වූ මම ඔවුන්ගේ වචනය පිළි නොගත්තෙමි.
බොහෝ යහපත් නුවණැති හෙතෙම මා කෙරෙහි දයාවෙන් සංවරයෙහි පිහිටුවීය. ඉදින් ඔබ දවල් කාලයෙහි සතුන් මරන්නේ නම් - රාත්‍රි කාලයෙහි සංයමයෙන් යුතුව ප්‍රාණඝාතයෙන් වෙන්වීමි.
මම රාත්‍රි කාලයෙහි දෙව් සැප විදිමි. දවල් කාලයෙහි දුකට පැමිණෙන්නෙමි.
ඒ කුශල කර්මයාගේ විපාකයෙන් අමානුෂික වූ දිව්‍ය සැප වළදමි. දවල් කාලයෙහි බද්ධ වෛර ඇත්තවුන් මෙන් සුනඛයෝ හාත්පසින් මා කෑමට පැමිණෙති.
ඒ පුරුෂයෝ වනාහි තථාගත ශාසනයෙහි ස්ථිර වශයෙන්ම ශීලාදී කුශල ධර්මයන්හි යෙදුණේ ද? ඒ පින්වත්හු හුදෙක් නිවණටම පැමිණෙන්නේ යයි හඟිමි.
මේ ගාථාවල අටුවාව පෙර කියන ලද පරිදිමය.
**“මාලි කිරීටි කෙයුරී**” ආදී වූ මෙම ප්‍රේ කථා වස්තුව ශාස්තෲන් වහන්සේ වේළුවන විහාරයෙහි වැඩ වසන කල්හි එක් වංචනික ලෙස නඩු ඇසූ ප්‍රේතයකු අරභයා වදාළහ. එකල්හි බිම්බිසාර මහ රජු මාසයකට සය දිනක් පෙහෙවස් සමාදන් වේ. ඒ රජුට අනුව බොහෝ මිනිස්සු ද පෙහෙවස් සමාදන් වෙති. රජතුමා තමන් ලඟට පැමිණි අයගෙන්, කිම ඔබ විසින් පෙහෙවස් සමාදන් වන ලද්දේ ද? නැතිනම් පෙහෙවස් සමාදන් නොවන ලද්දේදැයි විමසයි. ඒ මිනිසුන් අතරෙහි එක්තරා අධිකරණ නායකයෙක් විය. හේ කේලාම් කියන, කෛරාටික, අල්ලස් ගන්නා දරුණු ක්‍රියා ඇත්තෙකි. ඔහු පෙහෙවස් සමාදන් නො වූයෙමියි රජුට කියන්ට බියවෙමින් දේවයිනි පෙහෙවස් සමාදන් වෙමියි කීයේය. ඉක්බිති ඔහු රජු සමීපයෙන් නික්මුණු විට, යහළුව කිම ඔබ අද පෙහෙවස් සමාදන් වූයේ ද කියා යහළුවෙක් ඇසීය. මම රජුට බියෙන් රජු ඉදිරියේ දී මෙසේ කීවෙමි. මම පෙහෙවස් සමාදන් නුවූයෙමියි කීයේය.
එවිට යහළුවා කියන්නේ, ඉදින් එසේ වී නම් ඔබට අද අර්ධ උපෝසථය සමාදන් විය හැකිය. ඔබට අර්ධ උපෝසථය වේවා! අර්ධ උපෝසථාඞ්ගයන් සමාදන් වෙවය, කීයේය. හෙතෙම ඔහුගේ වචනය මැනැවැයි පිළිගෙන ගෙදර ගොස් ආහාර නොගෙනම, මුව සෝදා උපෝසථ ශීලය ඉටා රාත්‍රියෙහි වාසයට පැමිණියේ ආහාරයෙන් හිස් වූ කුස තුළ බලවත් වාතය හේතුවෙන් හටගත් උදර රෝගයකින් සිඳින ලද ආයුසංස්කාර ඇත්තේ මිය ගියේය. මරණයට අනතුරුව පර්වත කුහරයෙක විමාන ප්‍රේතයෙක්ව උපන්නේය. ඔහු එක් රැයක් අර්ධ උපෝසථය රැකීම් පමණකින් දිව්‍ය විමානයක් ලැබීය දෙවඟනන් දස දහසක් පිරිවර ඇතිවිය. දිව සැප ලැබීය. චඤ්චනික ලෙස විනිශ්චය කළ විපාකයෙන් ද පිසුණු බස් කීමේ විපාකයෙන් ද තමන්ගේ පිටේ මස් තමන්ම කඩාගෙන කයි. ගිජ්ඣකූට පර්වතයෙන් බසින්නා වූ ආයුෂ්මත් නාරද ස්ථවිරයන් වහන්සේ මේ ප්‍රේතයා දැක,
දිවමල් දරන්නා වූ, හිස් වෙළුම් ඇති, බාහු වළලු ඇති ඔබගේ ශරීරයේ සඳුන් ගල්වන ලදහ. මුවෙහි වර්ණය ප්‍රසන්නයහ. ළහිරු වර්ණයෙන් බබළයි.
ඔබට අත් පා මෙහෙවර කරන දෙවි වූ පරිචාරිකාවෝ මේ පිරිසෙහි ඇත් ද ඒ පරිචාරිකාවෝ දස දහසක් දෙවඟනෝම වෙති. සක්වළලු හා අඟු පළඳනා දරන්නාහ. ස්වර්ණමය වූ මුදුන් මල්කඩින් සැරසුණාහ.
ලොමු දැහැගන්වන සුළු මහානුභාව ඇත්තෙහිය. එහෙත් තමාගේ අතින්ම තමන්ගේම පිටේ මස් කඩාගෙන කයි.
කයින් වදනින් සිතින් කරන ලද අකුශල කර්මය කුමක් ද? කවර වූ කර්ම විපාකයකින් තමාගේම පිටේ මස් තමාම කඩා ගෙන කන්නේද?
මම මිනිස් ලොව දී මුසාවාදයෙන් හිස් වචන වලින් ශඨ බවින් හා වඤ්චාවෙන් ද තමන්ට අයත් රාජකාරි කටයුතුවල දී අවැඩ පිණිස හැසිරුණෙමි.
එහිදී මම පිරිස් මැදට ගොස් ඇත්ත කිවයුතු තන්හි දී, න්‍යාය යුක්ති ධර්මය හැර දමා අධර්මය අනුව පැවතියේය.
යම්සේ මම අද මගේ පිටමස් කමි ද? යමෙක් අනුන්ගේ පිටමස් කන්නේ ද යුක්තිය අයුක්තිය කරන්නේ ද හෙතෙමේ ද මා සේම තමා විසින්ම තමන් කා දමයි.
පින්වත් නාරදයන් වහන්ස, නුඹ වහන්සේ විසින් මගේ රූපය දක්නා ලදී. අනුකම්පා පූර්වකව යමෙක් යම් යහපතක් හොඳක් කියන්නේ ද? පිසුණු බස් හා බොරු නොකියනු මැනැවි. කේලාම් නොකියනු මැනවි. නුඹලා ද බොරු හා කේලාම් කියා මා සේ පිටමස් කන්නෙක් නොවෙනු මැනවි.
තෙරුන් වහන්සේ ගාථා සතරකින් ඇසීය. ඔහු ද ගාථා සතරකින් එහි අර්ථය විසඳීය.
එහි - **මාලි**. මල්දම් දරන්නා - දිව්‍ය පුෂ්පයන්ගෙන් සැදුම්ලද යන අදහසයි**. කිරීටි** - හිස් වෙළුම, තලප්පාව, **කෙයුරී** වළලු අත් සැරසීම සඳහා යන අර්ථයි. **ගත්තා** - යනු ශරීර අවයව, **චන්‍දනුස්සදා** යනු සඳුන් රස (සුවද ආලේප) ගැල් වූ **සුරිය වණ්ණාව සොහසි** - යනු ළහිරු පාටින් බබළන්නෙක් වී, **අරණ සදිසි වණ්ණවා** යනු ද පෙළේ සඳහනි. අරණනති අරණ යනු අරණ දෙවියන් කෙරෙන් පෙනෙන වර්ණයට සමාන යනුයි. එය ආර්ය කාශ්‍යප වර්ණයයි. දෙවියන් සමාන වර්ණ ඇති.
**පාරිසජ්ජා **- යනු පිරිස් පිරිවරා ගෙන, උපස්ථායකයින් යන අර්ථයි. **තුවං** යනු ඔබ, **ලොමහංසන රූපවා** - යනු බලන්නන් ලොමු දැහැ ගන්වන සුළු රූපයන් යුත්, මහානුභාවයෙන් යුත් බව කියන ලදී. **උක්කඩ්ඪා** - යනු උගුල්ලා උදුරා කපා යන අර්ථයි.
**අවාරිසං **- යනු හැසිරුණෙමි. පිළිපැද්දෙමි, **පෙසුඤ්ඤ මුසාවාදෙන** - හිස්වචන, කේලාම් හා බොරු කීමෙන්, **නිකතී වඤ්චනාය වා** - යනු කෛරාටික කමින්, වඤ්චා කිරීමෙන්, නියම ප්‍රතිරූපය දක්වන්නේ යයි අනුන්ට පෙන්වා වෙනස් විධියකින් වංචා කිරීම.
**සච්චකාලෙ** - යනු සත්‍යය පැහැදිලි කළයුතු කාලයෙහි, **අත්‍ථං** - යනු මෙලොවදීම විපාක දීම් ආදියට හිතවත් වූ, **ධම්මං** - යනු කාරණය, න්‍යාය, **නිරාකත්‍වා** - යනු හැරදමා අත්හැර. **සො** - යනු යමෙක් පිසුනාවාචාදියෙහි යෙදේද එවැනි සත්ත්වයෝ අනෙක් සියල්ල යට කියන ලද පරිදිමය.
**“අන්තළික්‍ඛස්මිං තිට්ඨන්නෙ**” යනුවෙන් දැක්වෙන්නේ ධාතු විවණ්ණක ප්‍රේත වස්තු කථාවයි. භාග්‍යවතුන් වහන්සේ කුසිනාරා නුවර උපවත්තන නම් මල්ල රජවරුන්ගේ සල්වනයෙහි සල් ගස් දෙකක් අතර (පනවන ලද ආසනයේ) පිරිනිවන් පෑ වදාළ කල්හි, ධාතු බෙදීම ද කළ කල්හි අජාසත් රජු තමන් විසින් ලත් ධාතු කොටස ගෙන සත් හවුරුදු සත්මස් සත් දිනක් මුළුල්ලෙහි බුදුගුණ සිහිකරමින් මහත් පූජා පැවැත්වීය. ඒ ධාතු පුජෝත්සවයේ දී, අප්‍රමාණ වූ අසඞ්ඛ්‍ය ගණන් මිනිස්සු සිත් පහදවාගෙන ස්වර්ග ලෝකවල ඉපදුනාහු වෙති. අසූහය දහසක් පමණ මිනිස්සු බොහෝ කලක් පුරුදු පුහුණු කළ අශ්‍රද්ධාවෙන් හා මිථ්‍යා දර්ශනයෙන් ද වරදවා ගනු ලැබු සිත් ඇතිව, පැහැදිය යුතු තන්හි තමන්ගේ සිත් දූෂිත කරගෙන ප්‍රේතයන් වී උපන්නාහුය. එකල්හි රජගහ නුවර ධන සම්පත් ඇති එක්තරා කෙළඹියක්හුගේ බිරින්ඳ, දුවණිය හා යෙහෙළිය පහන් සිතින් යුතුව ධාතු පූජාවන් කරන්නෙමු යයි සුවඳ ද්‍රව්‍ය මල් ආදිය ගෙන ධාතු තැන්පත් කළ ස්ථානයට යාමට පිටත් වූහ. එවිට ඒ කෙළඹි තෙම “ඇටවලට පූජා කිරිමෙන් කවර ප්‍රයෝජනයක්දැයි කියා ඔවුන්ට බැණ නින්දා කොට ධාතු පූජාවේ නුගුණ කීවේය. පවුලේ උදවිය ඒ කීම භාර නොගෙන ධාතු පූජාව සඳහා ගොස් ධාතුන් වහන්සේලා වැඳ පුදා ගෙට ආහ. ඔහු හදිසි අසනීපයකින් මඩනා ලදුව ටික දිනකින් මිය ගොස් දෙව්ලොව උපන්හ. ගෘහපතියා වනාහි ක්‍රෝධයෙන් මඩනා ලදු ව, නොබෝ කලකින් මිය ගොස් ඒ පාප කර්මයෙන් ප්‍රේතයකු වී උපනි.
එක් දවසක් ආයුෂ්මත් මහා කාශ්‍යප ස්ථවිරයෝ සත්ත්වයන් කෙරෙහි අනුකම්පාවෙන් යම්සේ මනුෂ්‍යයෝ ඒ දේවතාවන් හා ප්‍රේතයන් දක්නා කැමැත්තෝය. එබඳු වූ ඍද්ධ්‍යභිසංස්කාරයක් අධිෂ්ඨාන කළහ. එසේ කොට මළුවෙහි සිටි (ඉහත කී) ධාතු පූජාවේ නුගුණ කී ප්‍රේතයාගෙන් ගාථා තුනකින් කරුණු විමසීය.
අහසෙහි සිටින්නා වූ ඔබගේ ශරීරයෙන් කුණු ගඳ හමන්නේය. දුගඳම හමා යන්නේය. තොපගේ කුණු ගඳ හමන්නා වූ මුඛය කෘමීහු කති. පූර්ව ජාතියෙහි කිනම් පාප කර්මයක් කළෙහි ද?
එහෙයින් තියුණු මුවහත් ඇති ශස්ත්‍රයක් ආයුධයක් ගෙන නැවත නැවත කට කපත් ලුණු ජලය ඉසිමින් නැවත නැවත කට කපන්නේය.
ඔබ කයින්, වචනයෙන් මනසින් කවර නම් අකුසල කර්මයක් කරන ලද්දේ ද? කවර කර්මයක විපාකයකින් මෙවන් දුකකට පැමිණියේ ද? දුකක් විඳින්නේ ද?
නිදුකාණනි මම පෙර ආත්මයේ, සිත් අලවන්නා වූ අලංකාර වූ, ගිරිබ්බජ යන නම් ඇති රජගහනුවර බොහෝ යස ඉසුරු සම්පත් ඇති ඓශ්චර්යයෙන් යුත් කෙළඹියෙක් වීමි.
එකල්හි (පෙර ආත්මයේ) මෝ තොමෝ මගේ බිරිඳ වූවාය. මෑ දියණිය ද, මෑ යෙහෙළිය ද වූහ. ඔවුන් මල් ද, උපුල් ද අලුත් වූ සුවඳ විලෙවුන් ද ගෙන, චෛත්‍ය පූජාවට යන්නියෝ මම වැළැක්වීමි. ඒ පාප කර්මය මා විසින් කරන ලදී.
සයාසු දහසක් පමණ වූ අපි, ස්ථූප පූජාවන් පවත්වන කල්හි, ඒ පිළිබඳව දොස් කීවෝ ද? ඒ නිසාම වෙන් වෙන් වශයෙන් තමන් විඳිනු ලබන මහ දුක් වේදනා ඇතිව අතිශයින් නරකය හා සමාන ප්‍රේත අපායෙහි පැසෙමි. දුක් විදිමි.
බුදුන්ගේ චෛත්‍ය පූජාව පිළිබඳව උත්සවය පවත්වන කල්හි යමෙක් දොස් කියයි ද ඔවුන් ඒ පිනෙන් බැහැරව යයි.
දිව මල් මාලා දරමින් අලඞ්කාර ලෙස සැරසුණු, මල් පූජා කිරීමේ විපාකය භුක්ති විඳින්නා වූ, සම්පතින් සමෘද්ධ වූ පිරිවර සමග එන්නා වූ මේ දෙවඟනුන් දෙස බලව,
ආශ්චර්යමත් වූ, අද්භූත වූ, ලොමු දැහැ ගන්වන සුළු, මේ විපාක දැක නුවණැත්තෝ ඒ තථාගතයන් කෙරෙහි නමස්කාර කෙරෙත්.
ඒ එසේය. මම මෙයින් චුතව ගොස් නැවත මිනිසත් බව ලබා ප්‍රමාද නොවී නැවත නැවතත් ස්ථූප වන්දනාව කරමි.
මෙහි **- දුග්ගන්‍ධො** යනු ප්‍රිය නොවූ ගඳ, මිණී කුණු වූ ගඳ ඇති යන අර්ථයි. **පූතිවායසී -** යන්න එහෙයින් කියන ලදී**. තතො** - යනු දුර්ගන්ධය වහනය වන්නේ මත්තෙහි කෘමීන්, පණුවන් විසින් කණු ලබන්නේ, **සත්‍ථං ගහෙත්‍වාන ඔක්කන්තන්ති පුනප්පුනං** - යනු කර්මය විසින් මෙහෙයවන ලද සත්ත්වයෝ තියුණු මුවහත් ඇති ආයුධ ගෙන, නැවත නැවත ඔබගේ මුඛය කපයි. **ඛාරෙන පරිපෙථාසිත්‍වා ඔක්කන්තන්ති පුනප්පුනං** - කැපු කැපු කෙණෙහි කරදිය ඉසීමෙන් නැවත නැවත කපත්.
**ඉස්සරො ධන ධඤ්ඤස්ස සුපහුතස්සා **- යනු අතිශය බොහෝ වූ ධන ධාන්‍යයන්ගෙන් ඓශ්චර්යයෙන් යුත් කෙනෙක් වීමි. ආඪ්‍ය වූ මහා ධන ඇති යන අර්ථයි.
**තස්සායං මෙ භරියා ච ධීතාච සුණීසා වා -** යනු ඇය මගේ පෙර අත්බැව්හි භාර්යාවය. මෝ දියණියයි. මැ පෙර යෙහෙළිය වන නිසා මෙහිද යෙහෙළියම විය යුතුය. නැතහොත් මුලින් හමුවන දෙතැනම ලේළිය කළ යුතුයයි ඔව්හු දෙවියන් වී අහසේ සිටියවුන් දක්වමින් කියයි. **පච්චඞ්ග** යනු අළුත්, **ථූපං හරන්තියො වාරෙසි** යනු ස්තූප පූජාවට පිටත්වන්නේ ධාතු වන්දනාව හරහා ප්‍රතික්ෂේප කළෙමි. **තං පාපං පකතං මයා -** යන ඒ පාප කර්මය මා විසින් කරන ලදී. ඒ ධාතු පූජාවේ නුගුණ කීමේ පාපය, විඳවමි. මා විසින් විපිළිසරට පැමිණ කීය.
**ඡළාසීති සහස්සානි** - යනු අසූහයදාහක් පමණ, **මයං** යනු ඒ ප්‍රේත තෙමේ තමන් හා වසන පිරිස ගැන කියයි. **පච්චත්ත වෙදනා** - යනු වෙන වෙනම තමන් විසින් විඳිනු ලබන මහා දුක් වේදනා දකියි. **නිරයං** - යනු බලවත් දුක් වේදනා ගෙන දෙන ප්‍රේත විෂය නිරයට සමානකොට කීයේය.
**යෙච ඛො ථූප පූජාය වත්තන්තො අරහතො මහෙ**, යනු අර්හත් වූ සම්‍යක් සම්බුදුන් වහන්සේගේ ස්ථූපය උදෙසා පූජා පවත්වන කල්හි, මා මෙන් ථූප වන්දනාව පිළිබඳව ආදීනව දෝස ප්‍රකාශ කරන්නා වූ කළා වූ අය ඒ පින්කමෙන් වෙන් වේ. ඒ පිනෙන් බැහැර වූවාහු වෙති.
**ආයන්තියො** යනු අහසින් පැමිණියාහු - **මාලවිපාකං** යනු ථූපය පිණිස කරණ ලද මල් පූජාවේ විපාක ඵලය, **සමිද්ධා** - යනු දිව්‍ය සම්පත්තීන් සමෘද්ධ වූහ. **යසස්සි නියො** - යනු පිරිවර ඇත්තාහු,
**තඤ්ච දිස්වානං** - යන ඔවුන් විසින් කරන ලද පුණ්‍යයාගේ විපාක වසයෙන් ආශ්චර්ය වූ අද්භූත වූ ලොමු දැහැගන්වන සුළු ඉතා මහත් වූ විපාක විශේෂය දැක, **නමො කරොන්ති සප්පඤ්ඤා වන්‍දන්ති තං මහාමුනිං** යනු ස්වාමිනී! කාශ්‍යපයන් වහන්ස මේ ස්ත්‍රීහු උතුම් වූ පුණ්‍ය ක්ෂේත්‍ර තත්ත්වයට පත්වූයේ වදිති අභිවාදනය කරත්, නමස්කාර කරත් යන අර්ථයි.
ඉක්බිති ඒ ප්‍රේතයා හටගත් සංවේග ඇත්තේ, සංවේගාත්මකව තමන් විසින් කරන ලද්ද දක්වන්නේ, **සොහිනුනා** - ආදී ගාථාව කීහ.
එය ඉස්මතු කර දැක්වීම් වශයෙන් මහා කාශ්‍යප ස්ථවිරයන් වහන්සේ එය අර්ථෝත්පත්ති කොට ගෙන පැමිණ සිටි පිරිසට ධර්මය දේශනා කළහ.
4. මහා වර්ගය
**වෙසාලී නාම නගරත්‍ථි වජ්ජිනං** මේ අම්බසක්ඛර ප්‍රේත වස්තු කථාවයි. එය කවුරුත් නිසා උපන්නේ ද? භාග්‍යවතුන් වහන්සේ ජේතවන විහාරයෙහි වැඩ වාසය කරන කල්හි අම්බසක්ඛර නම් ලිච්ඡවී රජු විශාලා නුවර රාජ්‍යය කරවීය. හේ මිථ්‍යා දෘෂ්ටිකය. නාස්තිකවාදීය. එසමයෙහි විසාලා නුවර එක්තරා වෙළෙන්ඳකුගේ වෙළඳපල ඉදිරිපිට මඩ වලින් ගැවසුණු බිම් පෙදෙසක් විය. බොහෝ මිනිස්සු එහි වැටී කරදරයට පත්වෙති. ක්ලාන්ත වෙති. සමහරු මඩ තැවරීමෙන් පිඩා විඳිති. එය දුටු මේ වෙළෙන්දා මේ මිනිසුන් මඩ නො පාගාවා, කරදරයට පත් නොවෙත්වායි සිතා දුගඳ නැති සුදු පැහැයෙන් යුත් ගව හිස් ඇට කටු ගෙන්වා මඩ මතුපිට දැම්මවීය. හෙතෙම ස්වභාවයෙන්ම සිල්වත් වූයේය. ක්‍රෝධ නො කළේය. මොලොක් වචන ඇත්තේය. අනුන්ගේ ඇති පරිදි ගුණ කියන්නේය.
හෙතෙම එක් දවසක් තම යහළුවකු දියනහන විට ප්‍රමාදයකින් හිමියාට නොපෙනී ඔහු හැඳි වස්ත්‍රය ක්‍රීඩා අදහසින් සඟවා තබා, ඔහුට දුක් උපදවා පසුව දුන්නේය. ඔහුගේ බෑණා කෙනෙක් අනුන්ගේ ගෙවල්වලින් බඩු සොරකම් කොට ඔහුගේ කඩේ තැබුවේය. බඩු හිමියෝ බඩු සොයා ගොස් කඩේ තිබුණු බඩු සමගම ඔහුත් ඔහුගේ බෑණත් අල්ලා ගෙන ගොස් රජුට භාරදුන්හ. රජු මොහුගේ හිස කපා දමව්, ඔහුගේ බෑණ උල තබවයි නියම කරවීය. රාජ භටයෝ එසේ කළහ. හෙතෙම කළුරිය කොට භූමාටු දෙවියෙක් වී උපන්නේය. හෙතෙම ගවහිස්වලින් මගතොට පිළිසකර කළ පිනෙන් සුදු පැහැවූ දිව්‍යමය මනෝ ජව සම්පන්න වූ ආජානීය අශ්වයකු ලැබීය. ගුණවතුන්ගේ ගුණ කීම් හේතුවෙන් ඔහුගේ ශරීරයෙන් දෙව් සුවද විහිදෙයි. වස්ත්‍රය සඟවා තැබු අකුශලයෙන් නග්න වූයේයි. හෙතෙම තමන් පෙර කළ කර්මය බලමින්, ඒ අනුසාරයෙන් උලතබන ලද තමන්ගේ බෑණා දැක කරුණාවෙන් චෝදනා කරන සිත් ඇතිව ශීඝ්‍රයෙන් යන අසු පිට නැගී අඩ රැයෙහි, උල සිටුවන තැනට ගොස් නුදුරෙහි සිට පින්වත ජීවත් වව ජීවත්වීමම ශ්‍රේෂ්ඨය යයි දවසින් දවස කියයි.
එකල්හි අම්බසක්ඛර රජු ඇතු පිට නැගී නගර ප්‍රදක්ෂිණාවෙහි යෙදුනේ, එක්තරා ගෙයක ජනේලය හැර වා කවුලුවෙන් රජසිරි නරඹමින් එක් ස්ත්‍රියක් දැක පිළිබඳ සිත් ඇති වූයේ, පසු අසුනෙහි සිටි පුරුෂයාට මේ ගෙයත් මේ ස්ත්‍රියත් සිත්හි තබා ගනුවයි කියා, පිළිවෙලින් රජගෙට ගොස් රජගෙට ඇතුල් වූයේ (පසුපස අසුනේ සිටි) පුරුෂයා කැඳවීය. සගය යව! අසවල් ස්ත්‍රිය විවාහක ද අවිවාහක දැයි වහා දැනගෙන එනුයි යැවීය. හෙතෙමේ එහි ගොස් ඇය විවාහක බව දැන, රජුට කීයේය. රජු ඇය ලබා ගැනීමට උපායක් සිතා ඇගේ ස්වාමි පුරුෂයා කැඳවා! එම්බල පුරුෂය! ඔබ මට උපස්ථාන කරවයි කීය. හෙතෙම අකමැත්තේම විය. එහෙත් රජුගේ වචනය නියමය නො කරන තමන් කෙරෙහි රාජ දණ්ඩනය පසු පස එන බව සිතා බියෙන් රාජ උපස්ථානය පිළිගෙන දිනපතා රාජ සේවය පිණිස යයි. රජු ද ඔහුට බත් වැටුප් දී, කිහිප දවසක් ඉකුත් වූ කල්හි උදේම උවැටන් සදහා පැමිණි ඔහුට මෙසේ කීය. සගය! අසවල් තැන එක් පොකුණක් ඇත. ඒ පොකුණෙන් අරුණුවන් මැටි හා රතු උපුල් රැගෙන එව යව්! ඉදින් අදම නො පැමිණයහොත් තොගේ ජීවිතය නැත. ඔහු ගිය කල්හි දොරටු පල්ලාට කීයේය. අද හිරු බසින්නට පෙරම නුවර සියලු දොරවල් වසා දමනු මැනවි.
ඒ පොකුණ විශාලා මහ නුවර සිට තුන් යොදුනක් පමණ ඈතින් පිහිටියේය. එසේ වුවත් ඒ පුරුෂයා මරණ භයින් බියපත්ව ඉතා වේගයෙන් ගොස් පෙරවරුයේම ඒ පොකුණ වෙතට පැමිණියේය. ඒ පොකුණ ද අමනුෂ්‍යයකු විසින් ආරක්ෂා කරන බව කලින් අසා තිබුණු නිසා බිය වූ ඔහු, පොකුණට නො බැස, මේ පොකුණේ යම් කිසි උපද්‍රවයක් ඇත්දැයි හාත්පස බලමින් වල වටේ ඇවිදියි. පොකුණ අරක්ගත් තැනැත්තා අමනුෂ්‍යයා ඔහු දැක කරුණා සිතින් මිනිස් වෙසින් පැමිණ, ඇයිද පුරුෂය ඔබ කුමක් සදහා මෙහි ආයේදැයි ඇසීය. හෙතෙම පුරුෂයා තමන් ආ කරුණ හා සියලු ප්‍රවෘත්තිය කීය. හෙතෙම (අමනුෂ්‍යයා) එසේ නම් තොපට අවශ්‍ය දෙයක් ගෙන යන්නැයි කියා තමන්ගේ දිව්‍යරූපය දක්වා අතුරුදන් විය.
ඒ පුරුෂයා අරුණුවන් මැටි ද රත් උපුල් ද ගෙන හිරු බැස යාමට කලින්ම නගරයේ දොරටුව වෙත පැමිණියේය. ඔහු දුටු ද්වාර පාලකයා ඔහු කෑ ගසද්දීම විවෘත කර තිබූ දොර වැසුවේය. ඒ පුරුෂයා දොර වැසූ නිසාම නගරයට ඇතුල්වීමට අවකාශ නො ලබා දොරටුව ළඟ උල තබා සිටි පුරුෂයා දැක, ඔහුට කියන්නේ හිරු බසින්නට පෙරම ආවා වූ මා කෑ ගසද්දීම දොරටුපාලයා දොර වැසුවේය. මම කල් ඇතුවම ආවෙමි. මා අත වරදක් නැත. නුඹ විසින් මේ කරුණු දැනගනු මැනවි, කියා ඔහු සාක්ෂිකරුවකු කළේය. ඒ අසා උල පිට සිටි පුරුෂයා මෙසේ කීය. මම හුල තබන ලදුව මරණයට කැප වූවෙක් වෙමි. මා කෙසේ නම් ඔබට සාක්කි කියන්න ද? මෙතැන එක් මහත් ඍද්ධි ඇති ප්‍රේතයෙක් මා සමීපයට එන්නේය. ඒ ප්‍රේතයා සාක්කිකරු කරවයි කීයේය. එවිට මා විසින් ඒ ප්‍රේතයා කෙසේ නම් බැලිය හැකිදැයි ඇසීය. ඒ පුරුෂයා එතැනම සිටියේ මැදියම් රෑ එතැනට පැමිණි ඒ ප්‍රේතයා දැක මේ පිළිබඳව ඔහු සාක්කිකරු කළේය. පසුවදා උදේ රජු කියන්නේ තා විසින් මගේ අණ ඉක්මවන ලදී. එබැවින් තම රාජ දඩුවම් පමුණුවන්නෙමි” එකල්හි ඒ පුරුෂයා, දේවයන් වහන්ස මා විසින් නුඹ වහන්සේගේ අණ නො ඉක්මවන ලද්දෙමි. හිරු බැස යන්නට කලින්ම මම මෙහි ආවෙමියි කීය. එකල ඊට තොපට සාක්ෂි කවරේදැයි රජු ඇසීය. මේ උල සිටුවා සිටින පුරුෂයා ලඟට රාත්‍රියේ නග්න ප්‍රේතයකු එයි. ඒ ප්‍රේතයා මට සාක්ෂි කියන්නේය. මේ කීම අප විසින් කෙසේ ඇදහිය යුතුදැයි රජු විසින් ඇසූ කල්හි අද රෑ නුඹ වහන්සේ විසින්, නුඹ වහන්සේට ඇදහිය හැකි පුරුෂයකු මා හා සමග එවනු මැනැවියි කීය. ඒ ඇසු රජු තමාමැ එතනට ගොස් ඒ පුරුෂයා සමග සිටිද්දී ප්‍රේතයා එතනට අවුත් “පින්වත ජීවත් වෙව ජීවිතයම ශ්‍රේෂ්ඨය” කියා කී කල්හි, රජු ඒ ප්‍රේතයාගෙන් කරුණු විචාළේය. රජු ගාථා පහකින් ප්‍රේතයාගෙන් කරුණු විමසීය. “සෙය්‍යා නිසජ්ජා නයි මස්ස අත්‍ථි” ආදී ගාථා රජු විසින් විචාළ ගාථාය. වෙසාලි නාම නගරත්‍ථි ආදී ගාථාව මෙහි සම්බන්ධය ඇති කිරීම සදහා සංගීතිකාරකයන් විසින් තබන ලදී.
වජ්ජි රජවරුන්ගේ විසාලා නම් නුවරක් විය. එහි “අම්බ සක්ඛර” නම් ලිච්ඡවී රජෙක් සිටියහ. ඔහු නගරයෙන් පිටත දී ප්‍රේතයකු දැක, කරුණු දැන ගැනීම සදහා එතැනදීම ඔහුගෙන් කරුණු විචාළේය.
මොහුට නිදීමක් ද හිඳීමක් ද නැත ඉදිරි ගමනක් ද ආපසු ගමනක් ද නැත. ආහාරයක්, පානයක්, කුඩා කැමක්, වස්ත්‍රයක්, ඉන්‍ද්‍රියයන් පිනවීමක් මොහුට නැත.
මේ අයට පෙර අනුකම්පා කළා වූ නෑයින් ද, පෙර සිටි මිත්‍රයෝ ද දැන් නැත. ඒ හැම දෙන විසින් අත්හැර දමන ලද ආත්මභාවයක් ඇත්තේය.
මළවුන්ට මිත්‍රයෝ නැත. සම්පතින් හා වස්තුවෙන් පිරිහුණු අය මිත්‍රයන් විසින් හැර දමනු ලබත්, මිත්‍රයෝ ධනය දැකම පිරිවරා ගනිත්. භව සම්පත්වලින් සමෘද්ධ වූ අයටම බොහෝ මිත්‍රයෝ සිටිති.
මොහු සියලු වස්තු සම්පතින් පිරිහුණේය. දුප්පත්ය ලෙයින් වැකුණු සිරුර ඇත්තේය. ඇතුළතින් පැළුණු ශරීර ඇත්තේය. තණ අග රැඳුණු පිනි බිඳුවක් මෙන් අද හෝ හෙට මොහු මිය යන්නේය.
යක්ෂය! මෙබඳු වූ ඉතාමත් දුකට පත්ව කොසඹ හුලෙහි නංවන ලද්දහුට, ඔබ ජීවත් වෙව ජීවිතයම ශ්‍රේෂ්ඨයයි කවර කරුණක් නිසා නුඹ කියන්නේ ද?
එහි **තත්‍ථා** යනු එහි විසාලා නුවරෙහි**, නගරස්ස බාහිරං** යනු නගරයෙන් පිටත වූ, විශාලා මහ නුවරට පිටතින්ම පවතින්නා වූ යන සම්බන්ධයි. **තත්‍ථෙවා** - යනු යම් තැනෙක්හි එය දක්නේ ද එම ස්ථානයෙහිම, **තං **යනු ඒ ප්‍රේතයා **කාරණත්‍ථිකො -** යනු ජීවත්වෙව ජීවිතයම, ජීවත් වීමම ශ්‍රේෂ්ඨය, යයි කියනු ලබන්නා වූ කාරණයෙන් අර්ථයක් වී,
**සෙය්‍යො නිසජ්ජා නයිමස්ස අත්‍ථි**, යනු පිට පැලුණු ලක්ෂණ ඇතිව මේ හුලෙහි නංවා ඇති පුරුෂයාට නිදීමක් හෝ පර්යඞ්කයක් හෝ හිඳීමක් හෝ වෙනත් කිසිවක් නැත. **අභික්කමො නත්‍ථි පටික්කමො** - යනු ගමනක් යාමේ ලකුණක් හෝ ආපසු පැමිණිමක් හෝ කිසිදු ගමනක් මොහුට නැත්තේය. **පරිචාරිකා සා පීති** - යනු, කෑමක් බීමක්, කෑලි කෑලි කඩාගෙන කෑමක් නිදීමක් වස්ත්‍ර පරිභෝගයක් ආදී කිසි ලකුණක් හෝ, ඉන්‍ද්‍රිය පිරිවැරීමක් හෝ මොහුට නැත. (අත්හරින ලද ජීවිතාශා ඇත්තේ යන අර්ථයි) **පරිහරණ සාපි** - යනු ආහාර පරිභෝග වශයෙන් හෝ ඉන්‍ද්‍රිය පරිහරණ වසයෙන් හෝ කිසිවක් මේ තැනැත්තාට නැත. අත්හරින ලද ජීවිත ආශා ඇත්තේය. **පරිචරණසාපී** යනුවෙන් කිසි තැනක දැක්වේ.
**දිට්ඨ සුතා, සුහජ්ජා, අනුකම්පකා යස්ස පුබ්බෙ අහෙසුං -** යනු සමීපයෙහි සිටි සහායකයෝ, නොදුටු මිතුරෝත්, යම් යම් මිත්‍රයෝත්, දයාව කරුණාව දැක්වූ අයත් පෙර මොහුට සිටියහ. **දට්ඨුම්පි** - යනු ඒ අය දැන් දක්නට නැත. කොහේ වසන්නේ ද යන අර්ථයි. **විරාධිතත්තො** - යන අත්හැර දමන ලද බව**, ජනෙන තෙන** යනු ඒ ඤාති මිත්‍ර ආදී ජනයා,
**නඔග්ගතත්තස්ස භවන්ති මිත්තා** - යනු පහ වූ විඤ්ඤාණය ඇති මළා වූ මිත්‍රයෝ නම් නැත. මොහුගේ මිත්‍රයන්ට කළයුතු කිසිවක් ඉතිරි වී නැත්තේය. **ජහන්ති මිත්තා විකලං විදිත්‍වා** -යනු මළ අය සිටීවා (අත්හැරේවා) ජීවත් වුවත් භෝග විනාශයට පත් වූ පුරුෂයා දැන මොහුගෙන් ගතයුතු කිසිවක් අපට නැතැයි දැන මිත්‍රයෝ දුරුකරති, **අත්‍ථඤ්ච දිස්වා පරිභාරයන්ති** - යනු ඔහු සන්තකව යම් සම්පත් හා ධනය ඇතැයි දැකම, ප්‍රියවාදීව සිනහසුණු මුහුණින් යුතුව ඔහු පිරිවරා ගනිත්. **බහුමිත්තා උග්ග තත්තස්ස හොන්ති** - යනු භවභෝග සම්පත්තියෙන් උසස් වූ, සමෘද්ධ වූ, අයට බොහෝ නොයෙක් විධියේ මිත්‍රයෝ ඇතිවෙත්, මේ ලෝකස්වභාවයයි යන අර්ථයි.
**නිහීනත්තො සබ්බ භොගෙහි** - යනු සියලු උපභෝග පරිභෝග සම්පත්තීන්ගෙන් පිරිහීමට පත් වූ, **කිච්ඡො** යනු දුකට පත්, **සම්මක්‍ඛිතො** - යනු ලෙයින් වැකුණු සිරුරු ඇති, **සම්පරිභින්නගත්තො -** යනු හුල තැබීමෙන් සිරුර තුළ පැළුණු ස්වභාව ඇත්තේ, **උස්සාව බින්‍දුව පලිම්පමානො** - යනු තණ අග රැඳුණු පිනි බිඳුවක් හා සමාන වූ **අජ්ජ සුවෙ** - යනු අද හෝ හෙට මේ නම් වූ පුරුෂයාගේ ජීවිතයේ නිරුද්ධ වීම විනාශය සිදුවන්නේය. එයින් මතුවට නොපවතින්නේය යන අර්ථයි.
**උත්තාසිතං** - යනු ආරෝපනය කළ වටකළ **පුචිමන්‍දස්ස සුලෙ** - යනු කොසඹ ගසක කදින් කරන ලද හුල **කෙන වණ්ණෙන** - යනු කවර කාරණයකින්, **ජීව භො ජීවිතමෙව සෙය්‍යා** යනු පින්වත ජීවත් වෙව! කුමක් හෙයින් ද? උලෙහි ඉන්දවන ලද මේ පුරුෂයාට ජීවත් වීමට වඩා මරණය සිය දහස් ගුණයකින් සුන්දරතර වේ. මිහිරි වේ.
මෙසේ රජු විසින් විචාරණ ලදුව ඒ ප්‍රේත තෙමේ තමාගේ අදහස ප්‍රකාශ කරන්නේ ගාථා හතරක් කීයේය.
රජතුමනි! මේ පුරුෂ තෙම මගේ සහලේ නෑයෙකි. මම පූර්ව ආත්ම භාවය සිහි කරමි. ළාමක භාව ඇති මේ පුරුෂයා නිරයෙහි නොවැටේවායි මා තුළ කාරුණික සිතක් පහළ විය.
ලිච්ඡවී රජතුමනි! පව්කම් කළා වූ මේ පුරුෂයා මෙතැනින් චුත වී පව්කළ ජනයන්ගෙන් උත්සන්න වූ දරුණු ස්වභාව ඇති, මහත් දුක් ඇති, මහත් සන්තාප ඇති කටුක බිය උපදවන්නා වූ මහා නරකාදියෙහි උපදින්නේය.
මෙතෙම ඒකාන්තයෙන්ම දුක් වූ කටුක වූ, බිය ජනක වූ, ඒකාන්තයෙන්ම තියුණු දුක් ඇති, මහා නරකයෙහි නොවැටේවා එසේ මහා නරකයට නොවැටී මේ හුල උඩම සිටීම යහපත් වෙයි.
මේ තෙම මාගේ වචනය අසා නිරා දුකට පමුණුවන ලද්දෙකු සේ ප්‍රාණය හැරලන්නේය. එහෙයින් ඒ ජීවිතයේ නිරෝධය මා විසින් කරන ලද්දක් නො වේවා! ඔහු සමීපයේ (මෙයට වඩා) යමක් නො කියමි.

එහි **සාලොහිතො** - යනු සමාන ලේ ඇත්තේ, උත්පත්ති සම්බන්ධයෙන් සම්බන්ධ වේ. ළඟ නෑයෙක් යන අර්ථයි**. පුරිමාය ජාතියා** - යනු පෙර ආත්ම භාවයෙහි, **මා පාපධම්මො නිරයං පපායං** යනු පාප ධර්මයෙන් යුත්වේ. පුරුෂයා නිරයෙහි නො වැටේවා! නිරයෙහි නූපදීවා මේ දැක මා තුළ කාරුණික බවක් ද උපන්නේය යනු යෝජනා යි
**සත්තුස්සදං -** යනු පව්කරන ජනයාගෙන් උත්සන්න වූ, නොහොත් පස් වැදෑරුම් බැඳුම් ද, මුවෙහි පැසෙන්නා වූ ලොහෝදිය වැක්කිරීම ද, අඟුරු පර්වතයට නංවාලීම ද, ලොහෝ කටාරමෙහි බහාලීම ද, අසිපත්‍ර වනයට පමුණුවා ලීම ද, වේතරණී නදියෙහි පා කර හැරීම ද, මහා නිරයෙහි බහාලීම ද, මේ සත් ආකාරයෙන් හා පඤ්චවිධ බන්ධනාදි දරුණු දුක් කරදර වලින් ද, පිරී පවත්නා නිරයට ඇතුල්වෙති. **මහාහිතාපං** යනු මහාදුක් මහා ගිනියම් කිරීම් - රත් කිරීම්, **කටුකං** - යනු නොනිමි දුක, **භයානකං** - යනු බිය එළවන්නා වූ, බියජනක වූ,
**අනෙක භාගෙන ගුණෙනා -** යනු නොයෙක් ආකාර ආනිසංසයන්ගෙන්, **අයමෙව සුලො නිරයෙන තෙනා** - යනු එබැවින් මීලඟ උත්පත්ති ස්ථාන වූ නිරයට වඩා මේ හුල පිට හිදීමම යහපත්ය. ශ්‍රේෂ්ඨය, නිස්සක්කෙ යන මෙය කරණ වචනයි. **එකන්ත තිප්පං** යනු ඒකාන්තයෙන්ම තියුණු වූ දුක් නියත වූ මහාදුක් යන අර්ථයි.
**ඉදං සුත්‍වා වචනං ම මෙසො** - මෙසේ කියන්නා වූ මේ මගේ වචන අසා දුකට පත් වූ මේ පුරුෂයා මගේ වචනයෙන් නිරය දුකට පමුණුවන ලද්දෙකු (මෙන්) වී **විජහෙය්‍ය පාණං** - යනු තමාගේ ජීවිතය අත්හරින්නේ නම්, **තස්මා** ඒ කාරණයෙන්. මා **මෙකතො** යනු මොහුගේ මේ ජීවිත හරණය මා විසින් කරන ලද්දක් නොවේවායි සිතා මේ වචන මොහු ඉදිරියේ මම නො කියමි. එසේ හෙයින්ම “ජීවත් වෙව, ජීවිතයම ජීවත්වීමම ශ්‍රේෂ්ඨය යන මෙයම කියන්නේය යන අදහසයි.
මෙසේ ප්‍රේතයා විසින් තමන්ගේ අදහස් පැවසීමෙන් පසු නුවර රජ තෙමේ ප්‍රේතයාගේ ප්‍රවෘත්තිය විචාරන්නට අවසර පතන්නේ මේ ගාථා කීහ.
මේ පුරුෂයා පිළිබඳ මේ කාරණ මා විසින් දැන ගන්නා ලදී. තවදුරටත් ඔබ අපට අවකාශ දෙන්නේ නම් අනෙකක් ද විචාරන්නට කැමැත්තෙමි. එයත් විචාරමි. අප කෙරෙහි නොකිපෙනු මැනවි.
ඒකාන්තයෙන් මෙය මාගේ බලාපොරොත්තුව විය. අප්‍රසන්නයා හට නොකීවෙමි. අකමැත්තෙන් ඇදහිය යුතු වචන ඇත්තෙකැයි සිතා කැමති පරිද්දෙන් විචාරනු මැනැවි. ම හැකි පරිදි ඉවසිය හැකිනම් කියමි.

එහි **අඤ්ඤාතො** - යනු දැන ගන්නා ලදී, **ඉච්ඡාමසෙ** - යනු කැමැත්තෙමු**. නො** අපගේ, **න ච කුජ්ඣිතබ්බං** යනු මේ මිනිස්සු යම් කිසිවක් විචාරත්නුයි ඒ පිළිබඳව ක්‍රෝධ නොකළ යුතුය.
**අද්ධා** - යනු ඒකාන්තයෙන්, **පටිඤ්ඤා මෙ** යනු දැන ගැනීම් වසයෙන් විචාරන්නේ නුයි අවසර ඇත්තේය යන අර්ථයි. **තදා අහු** - යනු ඒ කාලයෙහි ප්‍රථම දර්ශනයේදීම ඇති වූයේය. **නාචික්‍ඛතා අප්ප සන්තස්ස හොති** - යනු කරුණක් විචාළ කල්හි අප්‍රසන්නයාට කීමක් නැත. ප්‍රසන්න සිත් ඇත්තාම ප්‍රසන්නයාට කිසිවක් කියයි. එකල්හි ඔබ මා කෙරෙහි අප්‍රසන්න වූයේය. මම ද ඔබ කෙරෙහි අප්‍රසන්න වූවෙමි. ඒ කරුණෙන් මා දැන ගෙන කියනු කැමැත්තක් නොවීය. දැන් වනාහි මම නුඹගේ අකැමැත්තෙන් ඇදහිය යුතු වචන ඇත්තෙක් වීමි. ඒ කාරණයෙන් ඔබ කැමැත්තෙන් මගෙන් විචාරව! **පුච්ඡස්සුං මං කාමං යථා විසය්හං** යනු ඔබ විමසීමට තමන් කැමති යමක් වේ නම් එය විචාරනු යම් විධියකින් මට ඉවසිය හැකි දෙයක් නම්, එය මගේ නුවණේ ප්‍රමාණයෙන් මම කියන්නෙමි යන අදහසය
මෙසේ ප්‍රේතයා විසින් විමසීමට අවසර දුන් කල්හි රජු මේ ගාථාව කීයේය.
යක්ෂය මම යම්කිසි දෙයක් දෑසින් දකින්නෙමි ද ඒ සියල්ල මම අදහන්නෙමි. ඉදින් එය දැක නො අදහන්නේ නම්, මට නිග්‍රහ කරව.
එහි අර්ථය මා යම් කිසි දෙයක් ඇසින් දකින්නේ නම් ඒ සියල්ල එසේ විශ්වාස කරන්නෙමි. එය දැක ඔබගේ වචනය මා නො අදහන්නේ නම් මට නිග්‍රහ කරනු මැනවි. නොහොත් **යං කිඤ්චානං චක්‍ඛුනා පස්සිමී** මම යම් කිසිවක් දිව්‍ය ඇසින් දකින්නෙම් නම්, නො දකින්නා වූ අනෙකාට **සබ්බම්පි තාහං අභිසද්දෙහෙය්‍ය** - නුඹ විසින් ඇසු දුටු දේ සියල්ල මම විශ්වාස කරමි. මා කෙරෙහි මගේ මනා පැහැදීම එබඳුම වේ යන අදහසයි. අවසාන පදයාගේ වනාහි අර්ථ කියන ලද පරිදිමය.
එය අසා ප්‍රේත තෙම -
ඔබගේ මේ ප්‍රතිඥාවම මට සැබෑ වේවා! ඔබට දැනගනු සඳහාම දූෂිත සිතින් තොරවම මේ ධර්මය කියමි. එය අසා පැහැදීමක් ලබව, ඔබ විසින් අසන ලද්දා වූ ද, නො අසන ලද්දා වූ ද, යම් ධර්මයක් යම් සේ දන්නා ලද්දේ ද ඒ සියල්ල ඔබට කියමි.
දැකුම් කළු වූ සුදු අශ්වයන් යෙදු අශ්ව යානාවකින් මේ හුල ඉන්නා වූ අය සමීපයට මම එන්නෙමි. මේ යහන අද්භූතය. දැකුම්කළුය. මෙය කිනම් කර්මයක විපාකයෙන් ලබන ලද්දේ ද?
වේසාලී නම් නගරය මැද මාර්ගයෙහි මඩවලින් යුත් මහවළක් විය. මම පහන් සිතින් යුතුව සුදු වූ ගවහිස් ගෙන්වා ඒ මඩවළ පිරවීමි.
මේ ගවහිස් මතින් අපි ද අනික් අය ද, ගමන් කළෙමු. මේ අද්භූත වූ දර්ශනීය වූ අශ්ව රථය ඒ මඩවළ ගොඩ කළ පිනේ විපාකයයි.
යක්ෂය! තොපගේ ශරීරය ද සියලු දිසාවන් බබළවයි. තොපගේ ශරීරයේ සුවඳ ද දස දෙස පැතිර යයි. සෘද්ධියට පැමිණියේ මහානුභාව ඇත්තේ, එහෙත් ඔබ නග්නයෙක් විය. ඒ කවර විපාකයකින් ද?
ක්‍රෝධ නැති නිති පහන් සිතින් ප්‍රිය මනාප සිළුටු වචනවලින් නිතරම මහ ජනයා ඇමතීමි. මේ කර්මයාගේ විපාකයෙන් දිව්‍යමය වූ ශරීර වර්ණයෙන් නිතර බබළයි.
ධර්මයෙහි පිහිටි යහපත් මිනිසුන්ගේ ගුණ වර්ණනාව මම කළෙමි. එය මම පහන් සිතින්ම කළෙමි - ඒ කුශල කර්මයේ විපාකයෙන්, මගේ ශරීරය දිව්‍යමය සුවඳ ඇත්තේය.
දූෂිත සිත් නැතිව, කෙළි කවටකමක් කිරීමේ අදහසින් සිනහ මුහුණින් යුතුවම නාන තොටෙහි ජලස්නානය කරන යහළුවකුගේ ගොඩ තිබුණු වස්ත්‍රයක් ගෙන සැඟවීමි (පසුව දුනිමි) ඒ අකුසල විපාකයෙන් නග්න වීමි.
යමෙක් ක්‍රීඩා සඳහා හෝ මෙවැනි පවක් කෙරේ ද ඔහුට මෙබඳු වූ කර්ම විපාකයන් ලැබෙත් - යමෙක් වනාහි ක්‍රීඩා සිත් නැතිව සොර සිතින් මෙවැනි අකුසල කර්මයක් කළහොත් විපාක කෙබඳු වන්නේ ද?
යමෙක් දූෂිත මනෝ විතර්ක ඇතිව, කයින් ද වචනයෙන් ද කිලුටු වූවෝ වෙත් ද? ඒ සිත් අකුශල කර්ම කෙරේ ද? ඔවුහු මරණින් මත්තෙහි නිසැකවම නිරයෙහි උපදී.
සමහරු සුගතිය ප්‍රාර්ථනා කරමින් දන්දීමෙහි ඇළුනේ යහපත් ආත්මභාව ඇත්තාහු මිය පරලොව යාමෙන් පසුව නිසැකවම සුගතියට පැමිණෙති.
මේ ඒ දෙදෙනාගේ ප්‍රශ්න හා පිළිතුරු ගාථාවෝ වෙත්.
එහි **සච්චප්පටිඤ්ඤා තවමෙසා හොන්තු** - යනු ඔබගේ මේ ප්‍රතිඥාව මට ඇත්තක්ම වේවා**! සුත්‍වාන ධම්මං ලභස්සුප්පසාදං** - යනු මා විසින් කියනු ලබන ධර්මය අසා මිහිරි ප්‍රසාදය ලබවු. **අඤ්ඤත්‍ථිකො** - යනු නො දන්නා දෙය දැනගනු කැමැත්තේ, **යථා පජානං** - යනු යම් සේ අනුන් විසින් ද දතයුතු
**කිස්සෙතං කම්මස්ස අයං විපාකො** - යනු මේ සියල්ල කවර කර්මයක්හුගේ විපාක ද? **එතං** යනු නිපාතයක් පමණි. කවර කර්මයක්හුගේ යෙදීමක් ද පලදීමක් ද? ‘කිස්සතෙ’ යනු කිසිවක් කියත්,
**චික්‍ඛල්ල මග්ගෙ-** යනු මඩවලින් ගැවසුණු මාර්ගයෙහි, **නරකං** යනු මහ වළක් **එකාහං** යනු මම එකක් (එක ගව හිසක්) **නරකස්මිං නික්‍ඛිපිං** - යනු යම්සේ මඩ නොපාගා යන්නේ ද? ඒ සඳහා ඒ මඩ වළෙහි බහාලීමි **තස්ස** - යනු සුදු පාට වූ ඒ ගොන් හිසෙහි - (මෙහි පාළි පෙළෙන් කියැවෙන්නේ සුදු ගවහිස් ගොඩක් දමා මඩවළ වැසූ ආකාරයකුයි. ගාථාවෙන් සහ අටුවාවෙන් කියවෙන්නේ එක ගවහිසක් මඩ වළට දැමූ ආකාරයකුයි)
**ධම්මෙඨිතානං** - යනු ධර්මයෙහි හැසිරෙන, සමවායෙහි හැසිරෙන - **මන්තෙමි **- යනු කීර්තිය මනාකොට ප්‍රකාශ කරමි. **ඛීඩ්ඩත්‍ථිකො** - යනු සිනහව බලාපොරොත්තුවෙන් (සොරසිතකින් නොවේ) **නොච පදුට්ඨ චිත්තො** - යනු දුෂ්‍ය සිතකින්, සොර සිතකින්, ලෝභ සිතකින් තොරව, යහළුවාගේ වස්ත්‍රය සැඟවූයෙමි, සොරසිතින් ගෙනයාමක් නොවේ, විනාශ කිරීමේ අදහසකින් ද නොවේ යන අදහසයි.
**අකිළමානො** - යනු ක්‍රීඩා අදහසකින් තොරව, ලෝභාදියෙන් දූෂිත සිතින්, **කිං තස්ස කම්මස්ස විපාක මාහු** - යනු එවැනි වූ ප්‍රකෘති පාපකර්මයක කටුක වූ දුක් වූ දුක් විපාක නුවණැත්තෝ කෙසේ කියන්නාහු ද?
**දුට්ඨ සංකප්පමනා** - යනු කාම, ව්‍යාපාද සංකල්පාදී වසයෙන් දූෂිත වූ මනො විතර්ක මෙයින් මනෝ දුශ්චරිතය කීහ. **කායෙන වාචාය සං කිලිට්ඨා** - යනු ප්‍රාණඝාත ආදී වශයෙන් කය වචනයන්හි කිලුටු වීම - **ආසමානා** - යනු ආශීර්වාද කරන ලබන, ප්‍රාර්ථනා කරනු ලබන,
මෙසේ ප්‍රේතයා විසින් කෙටියෙන් කර්ම ඵලය බෙදා දක්වනු ලැබු කල්හි, රජු එය නො අදහමින් මේ ගාථාව කීයේය.
කුශලා කුශල කර්මයාගේ විපාකය, කවර ආකාරදැයි කියා ඔබගේ කීමෙන් මා අදහන්නෙමි ද? මම කවරක් දැක අදහන්නෙමි ද? කවර නම් නුවණැත්තෙක් මේ කාරණය මට විශ්වාස කරන්නේ ද?
එහි - **තං කිං ජානෙය්‍ය අහං අවෙච්චා** - යනු යම් කිසි විධියකින් ඔබ විසින් යම් දූෂිත වූ දුෂ්ට වූ සංකල්පයකින් මිනිසකු කයින් වචනයෙන් පව්කම් ආදිය කෙරේ ද මතුයෙහි කල්‍යාණ වූ පාපයාගේ කර්ම විපාකය බෙදා දක්වන ලද්දේය. එය වෙනත් ආකාරයක හේතුවක් නිදසුනක් නැතිව මා විසින් කෙසේ අදහන්න ද? **කිං චාහං දිස්වා අභිසද්දෙහෙ** - යනු කෙබඳු හෝ වේවා ප්‍රත්‍යක්ෂ වූ නිදර්ශනයක් දැක පිළිගන්නෙමි. **කොචාපි මං සද්දහා පෙය්‍ය එතං** යනු කවර නම් දැනුමක් පුද්ගලයෙක්, නුවණැති පුද්ගලයෙක්, මේ කාරණය මට විශ්වාස කරවන්නේ ද? එය කියව යන අර්ථයි.
එය අසා ප්‍රේත තෙම තවත් කරුණකින් රජුට ප්‍රකාශ කරන්නේ මේ ගාථාවන් කීය.
මේ කුශලා කුශල කර්මයන්ගේ විපාකය මෙසේ ප්‍රත්‍යක්ෂ වසයෙන් දැකීමෙන් ද, ඇසීමෙන් ද අදහනු මැනැවි. කුසල අකුසල කියා දෙකක් නැත්තේ නම් සත්ත්වයන් සුගතියට හෝ දුගතියට යාම කෙසේ සිදු වන්නේ ද?
මේ මනුෂ්‍ය ලෝකයෙහි මිනිස්සු කුශලාකුශල කර්මයන් නො කරන්නේ නම් දෙව්ලොවට හෝ අපායට ගිය සත්ත්වයෝ කොහෙන් ද මිනිස්ලොව උපන්නන් අතර උසස් පහත් යයි මිනිස්සු නො වන්නාහ.
යම් හෙයකින් මිනිස් ලොව මිනිස්සු කුසල් හෝ අකුසල් කරන්නේ ද? එහෙයින්ම සත්ත්වයෝ දෙව්ලොවට ද නරකයට ද යත් මිනිස් ලොවේ ද උස් පහත් මිනිස්සු සිටිත්.
දුක් සැප විඳීමට සුදුසු වූ අකුසල හා කුසල කර්මයන්ගේ විපාක දෙවදෑරුම් වේ. දෙවියෝ සැප විඳිමින් ඉඳුරන් හසුරුවත්. අඥානයෝ කර්මය කර්ම ඵලය නොපිළිගත්තාහු නොදක්නාහු දුකට පැමිණෙත්.

එහි **දිස්වා** යනු ප්‍රත්‍යක්ෂ වශයෙන් දැකත්, **සුත්‍වාව** - යනු ධර්මය අසා ඒ අනුසාරයෙන් දැනගත්තේ අනුමාන කරන්නේ **කල්‍යාණ පාපස්සා** - යනු කල්‍යාණ වූ ද, පාපී වූ ද, කුසලයාගේත් අකුශලයාගේත්, මේ සැප විපාකය මේ දුක් විපාකයයි ඇදහිය යුත්තාහ. **උභයෙ අසන්තෙ** - යනු යහපත් වූ ද අයහපත් වූ ද දෙවදෑරුම් කර්මයන් අවිද්‍යාමාන කල්හි **සියානු සත්තා සුගතා දුග්ගතා වා** - යනු මේ සත්ත්වයන් දෙව්ලොව යන්නේ අපායට යන්නේ හෝ ඒකාන්තයෙන් දුගතියට යන්නේ දිළිඳු වන්නේ පොහොසත් වන්නේ කවර හේතූන් නිසාදැයි යන අර්ථය. .
දැන් යම් පරිද්දෙකින් කියන ලද්දේ ද එහි අර්ථය **නොවෙත්‍ථ කම්මා නීති යස්මාච කම්මානීති **මේ ගාථා දෙකින් අතිරේක අර්ථයම විභාග වේ. එහි **හීණප්පණීතා** - යනු කුල රූප ආරෝග්‍ය, පරිවාර ආදියේ හීන බව හෝ මහත් බව,
**ද්වයජ්ජ කම්මානං විපාක මාහු** යනු දෙක දෙපරිදිය. අද මේ කර්මයන්ගේ සුචරිත දුශ්චරිතයන්ගේ දෙවදෑරුම් විපාක දැන කියත් ඒ කෙසේ කියත් ද? **සුඛස්සච දුක්‍ඛස්සඛ වෙදනීයං** - යනු යහපත් හෝ අයහපත් ලෙස භුක්ති විදීමට යෙදේ. **තා දෙවතායො පරිවාරයන්ති** - යනු යමෙක් උසස් වශයෙන් සැප වේදනාවන් විඳිනු ලැබෙත්. ඔහු දෙව්ලොව දෙවියන් වී දිව්‍ය සැපයෙන් සන්තර්පනය වී පිරිවර සමග වෙසෙත්. **පච්චෙන්ති බාලා ද්වයතං අපස්සිනො -** යනු අඥානයෝ කර්මය ද කර්ම ඵලය ද දෙකම නොදක්නාහු නො අදහන්නාහු පාපයෙහි ගැලුණු ඔව්හු, දුක් වේදනාවන්ගේ විපාක භුක්ති විඳිමින් නිරයාදීන්හි කර්මානුරූපව දුකට පැමිණෙති.
මෙසේ කර්මඵල විස්වාස කරන බව වනාහි කවර හෙයකින් මෙබඳු වූ දුකක් අනුභව කරන්නේ ද? කියා රජුගේ ප්‍රශ්නය අනුව යෙදීම සදහා මේ ගාථාව කීහ.
තමන් විසින් පෙර කරන ලද කර්මයෝ මට නැත්තේ ද? යළි වස්ත්‍ර ද සෙනසුන් ද ආහාර පාන ද දී පින් අනුමෝදන් කරන්නේ ද එබඳු කෙනෙක් මට නැත් ද? ඒ හේතුවෙන් මම නග්න වූයෙමි. දුක් පැවතුම් ඇත්තේ ද වෙමි.
එහි - **නමත්‍ථි කම්මානි සයං කතානි** - යනු යම් හෙයකින් වස්ත්‍ර ආදිය ලැබීමට හේතු වූ මා විසින්ම පෙර ආත්මයේ කරන ලද සිත්තම් මට නැත්තේය. **දත්‍වාපි මෙ නත්‍ථි සො ආදිසෙය්‍යා** - යනු ශ්‍රමණ බ්‍රාහ්මණයන්ට දන් දී, අසවල් ප්‍රේතයාට මේ පින් අනුමෝදන් කරමියි අනුමෝදන් කරවන්නට ද කෙනෙක් මට නැත. **තෙනම්හි නග්ගො කයිරාච වුත්ති** යනු මේ කාරණා දෙකින් මම දැන් නග්නව ද සිටිමි. වස්ත්‍ර නැතිව සිටිමි. දුක් වූ ජීවිකා වෘත්තිය ඇත්තෙකු වීමියි කීය.
ඒ අසා රජතෙමේ ඔහුට වස්ත්‍ර ආදිය ලබා දීමට කැමැත්තෙන් මේ ගාථාව කීහ.
එම්බා ප්‍රේතය! යම් කිසි හේතුවකින් කාරණයකින් ඔබ වස්ත්‍ර ආදිය ලබන්නෙහි ද? කිසි හේතුවක් වන්නේ ද? එවැන්නක් ඇත්නම් ඇදහිය යුතු වූ මට එය කියව, හේතු සහිතව කියන වචනය මම අසමි.
එහි **යෙන **යනු යම් කාරණයකින් ඔබ වස්ත්‍ර ලබන්නේ ද එබඳු යම් කාරණා ඇත්නම් එය මට කියව යන අර්ථයි. **යදත්‍ථි** යනු යමක් ඇත්තේය.
ඉක්බිති ඒ ප්‍රේත තෙමේ ඒ කාරණය කියන්නේ,
ධ්‍යාන වඩන්නා වූ, සුසිල්වත් වූ, අර්හත් වූ, ක්ලේශයන්ගෙන් මිදුණු ඉන්‍ද්‍රිය සංවරයෙන් යුක්ත වූ, ප්‍රාතිමෝක්ෂ ශීලය ආරක්ෂා කරන්නා වූ, සිහිල් වූ, සම්‍යක් දෘෂ්ටිය වැළඳ ගත්තා වූ,
මෘදු දානශීලි වූ, යහපත් වචන ඇති, යහපත් මුහුණු ඇති, මනාව දත් ආගම ධර්මය ඇති, පමණ දැන කතාකරන්නා වූ, පින් කෙත් වූ,
මෛත්‍රී පැවතුම් ඇති, මිථ්‍යා විතර්කයගෙන් වෙන් වූ, නිදුක් වූ ආශා නැති, භවයෙන් මිදුණු, පහකරන ලද රාගාදී හුල් ඇති, අහංකාර රහිත වූ අවංක වූ, සතරවිධ උපධි රහිත වූ, ක්ෂය කරන ලද සියලු ප්‍රපංචයන් ඇති, ත්‍රිවිද්‍යාවන්ට පැමිණියා වූ, දීප්තිමත් වූ,
ප්‍රකට නො වූ, දුටුවද සුවසේ නො දත හැකි, “කප්පින” නම් වු, එක් භික්ෂු නමක් ඇත්තේය. වජ්ජීන් අතර උන්වහන්සේට මුනි යයි ප්‍රකාශ කරත්. යක්ෂයෝ හා භූතයෝ ද, ගුණවත් වූ සුන්දර වූ ශීලවන්ත වූ ඒ භික්ෂුව දනිති.
උන් වහන්සේට එක් වස්ත්‍ර යුගලක් හෝ වස්ත්‍ර යුගල දෙකක් මා උදෙසා පූජාකොට, ඒ වස්ත්‍ර පිළිගන්නා ලද්දේ ද එසේනම් ඒ පින් මට අනුමෝදන් කරනු මැනවි, (ඉක්බිතිව) හැඳ පෙර වූ වස්ත්‍ර ඇති මා ඉන්පසු ඔබට දැකිය හැක්කේය.

එහි **කප්පිනකො නාමා** යනු ජටිලයන් දහසක් අතුරෙන් ආයුෂ්මත් උපාලි ස්ථවිරයන්ගේ උපාධ්‍යායන් සඳහා කියයි. **ඉධා** යනු මේ විසාලා නුවර සමීපයේ, **ඣායී** යනු අග්‍ර ඵල ධ්‍යාන වඩන්නා වු, **සීතිභූතො** යනු සියලු ක්ලේශයන් විධ්වංසනය කිරීමෙන් සිහිල් බවට පැමිණි. **උත්තම දිට්ඨිප්පත්තො** උතුම් අග්‍ර ඵල වූ සම්මා දිට්ඨියට පැමිණි,
**සබිලො** - යනු මෘදු වූ**, සුවචො** යනු යහපත් වචන කථා කරන්නා වූ, **ස්වාගමො** - යනු මනාව දත් ආගම ධර්ම ඇති, **සුප්පටිමුත්තකොච** යනු යහපත් කථාවන් පමණ දැන කරන්නා වූ **අරණ විහාරී**, යනු මෛත්‍රි සහගත සිතින් දවසරින
**සන්තො** යනු ක්ලේශයන්ගෙන් වෙන් වූ, ක්ලේශ ප්‍රහාණය කළ, **විධුමො** යනු පහකළ මිථ්‍යා විතර්ක දුම් ඇති **අනීඝො** - යනු නිදුක් වූ, **නිරාසො** යනු ආශාවන්ගෙන් දුරු වූ, **මුත්තො** - යනු සියලු භවයන්ගෙන් මිදුණේ, **විසල්ලො** යනු රාගාදී හුල් පහකරන ලද්දේ, **අමමො** - යනු අහඞ්කාර, ආඩම්බර විරහිත වූ, **අවඞ්කො** - යනු කය වචනය සිත ආදීන්හි අකුටිල වූ, **නිරූපධී** යනු ක්ලේශ අභිසංස්කාර ආදී උපධි රහිත වූ, **සබ්බ පපඤ්ච ඛීණො** - යනු ක්ෂය කරන ලද තණ්හාදී ප්‍රමාදයන් ඇති, **ජුතිමා** - යනු නිරුත්තර ඤාණ රශ්මියෙන් දීප්තිමත් වූ, **අප්පඤ්ඤාතො** - යනු මුළුමනින්ම අල්පේච්ඡ වූ, තම නැණ ගුණ උගත්කම් ප්‍රකට නො කරන්නා වූ,
**නසුජානො** - යනු ගැඹුරු බවින් දැක්කේ නමුදු මෙවන් ශීල සමාධි ප්‍රඥා ගුණ ඇත්තෙකැයි සිතා ගත නොහැකි. **ජානන්ති තං යක්‍ඛභූතා අනෙජා **යනු යක්ෂ භූත ආදී අමනුෂ්‍යයන් විසින් ද තෘෂ්ණ රහිත අර්හත් උතුමෙකැයි දත්, **කල්‍යාණ ධම්මං** යනු සොඳුරු සිල් ගුණයුත්,
**තස්ස** යනු ඒ කප්පින මහා ස්ථවිරයන්ට **එක යුගං** යනු වස්ත්‍ර යුගල එකක්, **දුවෙ වා** යනු වස්ත්‍ර යුගල දෙකක් හෝ, **මමුද්දිසිත්‍වාන**, යනු මා උදෙසා, **පටිග්ගහිතානිච තානි අස්සූ** - යනු ඒ වස්ත්‍ර යුගලයෝ උන් වහන්සේ විසින් පිළිගන්නා ලද්දේ නම්, **සන්නද්ධ දුස්සං** යනු වස්ත්‍ර ලැබී හැඳ පොරවා ගෙන සැරසුණු යන අර්ථයි.
ඉක්බිතිව රජතෙම තෙරුන් වසන තැන විචාරමින් මේ ගාථාව කීය.
කවර පෙදෙසක වසන්නා වූ ඒ ශ්‍රමණයන් වහන්දෑ වෙත අපි දැන් ගොස් දක්නෙමු ද? ඒ කවරෙක්දැයි දැක අපගේ සැකය ද විචිකිච්ඡාව ද, මිථ්‍යා දෘෂ්ටි නමැති හුල් ද පහකරන්නේ ද?
එහි **කස්මිං පදෙසෙ -** යනු කිසියම් ප්‍රදේශයෙක්හි, **සමජ්ජා** - යනු සො + අජ්ජ, හෙතෙම අද, “ම” කාරය පද සන්ධිය සඳහාය.
එවිට ප්‍රේත තෙමේ.
කපිනච්චානා ප්‍රදේශයේ හුන්නා වූ සත්‍ය නාම ඇති, ආශ්චර්ය වූ තමාගේ කෘත්‍යයෙහිම නියැලෙන්නා වූ අප්‍රමාදී වූ ඒ කප්පින භික්ෂූන් වහන්සේ බොහෝ දෙවියන් විසින් පිරිවරන ලදුව, ධර්ම කථා වදාරමින් වැඩ සිටියහ.
එහි **කපිනච්චනායං** - යනු වඳුරන් නටන බැවින් කපි නච්චන යන ව්‍යවහාරය ලත් පෙදෙස, **සච්චනාමො** - යනු ධ්‍යාන වඩන්නා වූ සීලවන්ත වූ අර්හත්වයට පත් වූ ආදී ගුණ නාමයෙන්හි ස්වාභාවික නාමයයි. වෙනස් නොවන නාමයයි.
මෙසේ ප්‍රේතයා කී කල්හි රජු එකෙණෙහිම තෙරුන් සමීපයට යනු කැමැත්තේ,
මම එසේ කරන්නෙමි. දැන් ශ්‍රමණයන් වෙත ගොස් වස්ත්‍ර යුග්මයක් පූජා කරන්නෙමි. ඒ වස්ත්‍ර පිළිගන්නා ලද්දාහු, වස්ත්‍රයෙන් සැරසුණා වූ ඔබව ද දකිමු.
එහි **කස්සාම** - යනු කරන්නෙමි.
ඉක්බිති ප්‍රේතයා, තෙරුන් වහන්සේ දෙවියන්ට ධර්මය දේශනා කරන කාලය බැවින් මේ වේලාව ගමනට නුසුදුසු බව දක්වන්නේ.
පින්වත් ලිච්ඡවී රජුනි! නොකල්හි පැවිද්දෙකු වෙත නො එළඹේවායි ආයාචනා කරමි. එය රජවරුන්ගේ ධර්මය නොවේ. එබැවින් සුදුසු කල්හි එහි ගොස් හුදෙකලාව උන්නා වූ ස්ථවිරයන් මුණගැසෙනු මැනව,
එහි **සාධු** යනු අයැදීමේ නිපාතයි. **වොලිච්ඡවී නෙ ස ධම්මො** - අකාලයෙහි යමෙකු වෙත එළඹීම ලිච්ඡවී රජුන් වන තොපගේ රාජ ධර්මය නොවේ. **තත්‍ථෙවා** - එම ස්ථානයෙහිම
මෙසේ ප්‍රේතයා කී කල්හි රජු මැනවැයි පිළිගෙන තමාගේ නිවෙස්න වෙතම ගොස්, නැවත සුදුසු වේලාවෙහි වස්ත්‍ර යුගල අටක් ගෙන්වා ගෙන තෙරුන් වෙත එළඹ, එකත්පස්ව සිට පිළිසඳර කථා කොට, ස්වාමීනි! මගේ මේ වස්ත්‍ර යුගල අට පිළිගනු මැනවැයි ඉල්ලා සිටියේය. එය අසා ස්ථවිර තෙමේ කථාව ඉපිදවීම පිණිස මහරජතුමනි! පෙර ඔබ කිසිදු දෙයක් නොදෙන සුළු ශ්‍රමණ බ්‍රාහ්මණයන් වෙහෙස කරවන ස්වභාව ඇත්තෙකි. කෙසේ නම් මේ ප්‍රණීත වස්ත්‍ර දෙනු කැමැත්තේ වී ද? කීය. ඒ අසා රජු ඒ කාරණය කියමින් ප්‍රේතයා සමග එකතු වීම ප්‍රේතයා හා තමන් අතර ඇත්තා වූ කථා සල්ලාප සියල්ල තෙරුන්ට ප්‍රකාශ කොට වස්ත්‍ර පූජාකර ප්‍රේතයාට අනුමෝදන් කළේය. ඒ ප්‍රේතයා විසින් දිව්‍ය වස්ත්‍ර දරමින් ඉතා අලංකාරව සැරසී අශ්වයා පිට නැගී තෙරුන් වහන්සේගේ ද රජුගේ ද ඉදිරියෙහි පහළ විය. ඒ දුටු රජු සතුටු සිත් ඇතිව ප්‍රමුදිතවැ ප්‍රීති සොමනසින් යුතුව, ඒකාන්තයෙන්ම ප්‍රත්‍යක්ෂ වශයෙන්ම මා විසින් කර්ම විපාකය දක්නා ලදී. නැවත මම පාපකර්ම නොකරමි. පින්කම්ම කරමියි කියා ඒ ප්‍රේතයා සාක්ෂි කොට තැබීය. ඒ ප්‍රේතයා ද ඉදින් ලිච්ඡවි රජතුමනි! මෙතැන් පටන් අධර්මය අත්හැර ධර්මයෙහි හැසිරෙවයි මෙසේ කියා, එසේ ධර්මයේ හැසිරුනේ නම් මම නුඹට සාක්ෂි කරන්නෙමි. නුඹ සමීපයට මම ද එන්නෙමි. හුල සිටුවන ලද පුරුෂයා ද හුලෙන් ඉවත් කර වන්නැයි කීය. එසේ ඇති කල්හි ඔහු ජීවිතය ලබා ධර්මයෙහි හැසිරීමෙන් දුකින් මිදෙන්නේ යයි ද කීය. කලින් කළ තෙරුන් වහන්සේ වෙත ද පැමිණ ධර්මය අසමින් පින් කරවයි රජුට කියා ප්‍රේතයා ගියේය.
ඉක්බිති රජු තෙරුන් වැඳ නගරයට පිවිස වහ වහා ලිච්ඡවී රජ පිරිස කැඳවා ඔවුන්ගේ අනුමැතිය ලබා, මුල පිට උන් පුරුෂයා උලෙන් මුදවා මොහු සුවපත් කරව් යයි වෙදුන්ට අණ කළේය. ඉන්පසු තෙරුන් වෙත පැමිණ ස්වාමීනි! නිරයගාමී අකුසල් කර්ම කොට සිටින්නෙකුට නිරයෙන් මිදීමට පුළුවන් වන්නේදැයි විචාළේය. මහරජ උදාර වූ පින්කම් කළේ නම් නිරයෙන් මිදීම වන්නේ යයි කියා තෙරුන් වහන්සේ රජු සරණයෙහි ද පන්සිල්හි ද පිහිටුවීය. තෙරුන්ගේ අවවාදයෙහි පිහිටි හෙතෙම පසුව සෝවාන් විය. උල අවුණා සිටි පුරුෂයා ද නිරෝගී වී ගිහිගෙය කලකිරී භික්ෂූන් වෙත පැමිණ පැවිදි වී කෙටිකලකින් රහත් බවට පැමිණියේය. ඒ කාරණා දක්වමින් සඞ්ගීති කාරකයෝ මේ ගාථාවෝ කීහු.
ඒ ලිච්ඡවී රජු එසේ යයි කියා දාස සමුහයා විසින් පිරිවරණ ලදුව එහි ගියේය. ඒ නුවරට එළඹ සිය නිවසෙහි වාසයට පැමිණියේය.
ලිච්ඡවී රජු සුදුසු කාලයෙහි රාජකාරි කටයුතු කොට නහා කා බී සුදුසු කාලය එළඹි කල්හි පෙට්ටියෙන් වස්ත්‍ර යුගල අටක් ගෙන්වීය.
ඒ රජු ඒ පෙදෙසට එළඹ, සන්සුන් සිත් ඇති, පිණ්ඩපාතයෙන් පෙරළා වැඩම වූ, සිහිල් සෙවණ ඇති රුක්මුල නැවතී වැඩ හුන්නා වූ ඒ ශ්‍රමණයන් වහන්සේ දුටුයේය.
උන්වහන්සේ වෙත පැමිණි රජු නිරෝගී බව ද, පහසු විහරණය ද විචාළේය. ස්වාමීනි මම විශාලා මහනුවර අම්බසක්ඹර නම් ලිච්ඡවී රජු වෙමියි (තමන් හැදින්වීය)
ස්වාමීනි! මගේ මේ යහපත් වූ වස්ත්‍ර යුග්ම අට ඔබ වහන්සේට පූජා කරමි. එය පිළිගනු මැනැවි යම්සේ මම සතුටු සිතින් යුක්තවම මේ කාරණය සඳහාම මෙහි පැමිණියෙමි.
ශ්‍රමණයෝ ද බ්‍රාහ්මණයෝ ද ඔබගේ රජගෙය දුරින්ම දුරු කරති. ඔබගේ ගේ ඉදිරියේ දී භික්ෂූන්ගේ පාත්‍රා පොඩි කරත් සඟල සිවුරු ඉරා දමත්.
නැවත පා නමැති කෙටේරි වලින් ශ්‍රමණයන්ගේ හිස් යටිකුරුව හෙළති. පැවිදි වූ ශ්‍රමණයෝ ඔබ විසින් මේ අන්දමින් වෙහෙසට පත් කරනු ලැබෙති.
ඔබ තණ අගින් තෙල් බිඳක් වත් (දන්) නුදුන්නෙහිය. මං මුළා වූවකු හට පාර තොට නොකීවෙහිය. අන්ධයාගේ සැරයටිය උදුරාගත්තේය. මෙබඳු වූ තද මසුරු වූ නොහික්මුණු ඔබ කුමක් දැක කවර ගුණයක් නිසා අප හා බෙදා දෙන ස්වභාවය ඇති වූයේ ද?
ස්වාමීනි! නුඹ වහන්සේ යමක් කියන සේක් ද? ඒ සියල්ල මම පිළිගනිමි. ක්‍රීඩා සිත් ඇතිව, දූෂිත සිත් ඇතිව ශ්‍රමණ බ්‍රාහ්මණයන්ට මම වෙහෙස කළෙමි. ස්වාමීනි ඒවා මට පව්ම වන බව දනිමි.
ක්‍රීඩා සිතින් පව්කම් රැස් කළ ප්‍රේතයෙක් (මම දුටුවෙමි) අසම්පූර්ණ ආහාර පාන ඇතිව, නාඹර තරුණ වියේ වූ ඔහු නග්න භාවයම හිමි වීමෙන් දුක් විදියි. ඊට වඩා දුකක් මොහුට ඇත්තේ ද?
ස්වාමීනි! ඒ ප්‍රේතයා දැක සංවේගයට පත්වීමි. ඒ හේතුවෙන් මම ඔබ වහන්සේට වස්ත්‍ර දානය දෙමි. මේ වස්ත්‍ර ක්‍රම අට පිළිගනු මැනවි. මේ පින් ඒ ප්‍රේතයා අනුමෝදන් වේවා!
දන් දීම ඒකාන්තයෙන් නොයෙක් ප්‍රකාරයෙන් ප්‍රශංසා කරන ලදී. දෙන්නා වූ නුඹට ක්ෂය නොවන ස්වභාවය ඇති වේවා! නුඹගේ වස්ත්‍ර යුගල අට පිළිගනිමි. ප්‍රේතයා හට මේ දානමය පුණ්‍යය පැමිණෙත්වා.
ඒ ලිච්ඡවී රජ තෙම ඉන්පසුව මුව සෝදාගෙන තෙරණුවන්ට වස්ත්‍ර යුගල අට පුදා, ඒ වස්ත්‍රයෝ පිළිගන්නා ලද්දෝ වෙත්වා වස්ත්‍රයන්ගෙන් සැරසුණු ප්‍රේතයා ද දකිත්වා.
ආජානීය අශ්වයා පිට නැගී, සඳුන් සුණු ගල්වන ලද උතුම් රූ ඇතිව මනාකොට රෙදි හැද පොරවා සැරසුණු ඒ ප්‍රේතයා මහත් යක්ෂ සෘද්ධියට පැමිණි පිරිවර සහිතව පැමිණ ඔවුන් දුටුවේය.
ඒ ලිච්ඡවී රජතෙම ඔහු දැක සතුටු සිත් ඇතිව, ඔද වැඩි සිත් ඇතිව, තුටු පහටු සිත් ඇතිව, අතිශය භාග්‍ය සම්පන්න ශරීර ඇතිව (පැමිණි ඔහු නිසා) සාංදෘෂ්ටික වූ කර්මය ද කර්ම විපාකය ද සියැසින් ප්‍රත්‍යක්ෂ වශයෙන්ම දක.
ඔහු වෙත පැමිණ මෙය කීයේය. ශ්‍රමණ බ්‍රාහ්මණයන්ට දන් දෙන්නෙමි. නොදිය හැකි කිසිම වස්තුවක් මට නැත. යක්ෂය ඔබ මට බොහෝ උපකාර වූවෙහිය.
ලිච්ඡවි රජුනි! නුඹ මට ඒක දේසයක් වූ වස්ත්‍ර දානය දුන්නේය. මේ දානය හිස් නොවේමැයි අමනුෂ්‍ය වූ මම මනුෂ්‍ය වූ තොප සමග සාක්ෂි කරන්නෙමි.
යක්ෂය! ඔබ මට යහපත් ගමන් ඇත්තෙක්, මග පෙන්වන්නෙක් විය. නෑයෙක් ද පිහිටක් ද මිත්‍රයෙක් ද වෙයි. නැවත දෙවියෙක් වෙයි. ඔබ නැවත නැවතත් දැකීමට මම කැමැත්තෙමි. එය එසේම වේවායි යාඥා කරමි.
ඉදින් ඔබ අශ්‍රද්ධාවත් වන්නේ නම්, තද මසුරු කෙනෙක් වන්නේ නම්, මිථ්‍යා ප්‍රතිපත්ති සිත් ඇති වන්නේ නම්, ඒ හේතුවෙන්ම මා දකින්නට නොලබන්නෙහිය. නුඹ දුටුව ද කථා නොකරන්නෙමි.
ඉදින් ඔබ කුශල ධර්ම කෙරෙහි ගෞරව ඇත්තේ නම්, දන් දීමෙහි ඇලුණේ වී නම්, සංග්‍රහ කිරීමෙහි කැමැත්ත දක්වන්නේ නම්, ශ්‍රමණ බ්‍රාහ්මණයන්ට පැන් හලක් මෙන් වන්නේ නම්, එසේ ඇති කල්හි මා දක්නට ලබන්නෙහිය.
නුඹ දැක ද කථා කරන්නෙමි. ඔබට යහපතක්ම වේවා! යමෙකු නිමිති කොට මම සාක්ෂි කළෙමි ද මුල සිට පුරුෂයා නිසා යයි සිතමි. මේ පුරුෂයා වහාම හුලෙන් මුදවනු මැනවි.
අපි එකිනෙකා සාක්ෂි කළෙමු ද? හුල සිටි මේ තැනැත්තා එයින් මිදුනේ නම් ඔහු මැනැවින් කුසල ධර්මයන්හි හැසිරෙමින් අපාදුකින් මිදෙන්නේය. අන් තැනෙක වින්ද යුතු වූ අකුශල කර්මයක් වන්නේ ද?
(ඒ සඳහා) සුදුසු කාලයෙහි කප්පින තෙරණුවන් වෙත එළඹ උන්වහන්සේ හා සාකච්ඡා කොට උන්වහන්සේගෙන් විචාරව! හෙතෙම ඔබට අර්ථානර්ථ කියන්නේය.
ඒ භික්ෂුව වෙතම එළඹ දූෂිත සිතින් තොරව විචාරව! බහුශ්‍රැත වූ හෙතෙම ඔබ විසින් අසන ලද්දා වූ ද නො අසන ලද්දාවු ද සියලු කුශල ධර්මයෝ දත් පරිදි කියන්නේය. සුගතිගාමී වූ ධර්මය අවබෝධ කර දෙන්නේය.
ඒ රජු එහිදී අමනුෂ්‍යයා සමග රහසින් කථාකොට ඔහු සාක්ෂි කොට ලිච්ඡවීන්ගේ සමීපයට ගියේය. එහි රැස් වූ පිරිසට මෙසේ කීයේය.
පින්වතුනි! මගේ වචනය අසත්වා! වරයක් ඉල්ලන්නෙමි. කැමති වන අර්ථය ලබන්නෙමි. රෞද්‍ර ක්‍රියා නිසා කරන ලද ශරීර දඬුවම් ඇති, උල තැබූ පුරුෂයා, ඇලුණු ස්වභාව ඇත්තේය.
යම් දිනක හුල හිදුවන ලද්දේ ද මේ තාක් විසි රැයක් පමණ ජීවත් ද නොවේ. මළේ ද නැත. දැන් මම ඔහු ඒ දඬුවමින් මුදවන්නෙමි. සමූහයා කැමති පරිද්දෙන් එය අනු දනීවා.
මොහු ද, රාජාඥා කළ අනික් තැනැත්තා ද වහාම මුදවනු මැනැවි. එසේ කරන්නා වූ ඔබට කවරෙක් නම් (එපා) කියන්නේ ද? රුචි පරිද්දෙන් සමූහයා අනුදනියි.
ඒ රජු මුල සිටුවා ඇති තැනට ගොස්, හුල සිටි පුරුෂයා වහාම මුදවා යහළුව බිය නොවෙව යයි ඔහුට කීයේය. වෙදුන් ද ඒ තැනට කැඳවීය.
කරුණු දැනගනු කැමති වූ ලිච්ඡවී රජු සුදුසු කාලයෙහි ඔහු හා සමග කප්පින තෙරුන් වෙත එළඹ දාන සංවිභාග කොට ඉදිරියෙහි ඉද උන්වහන්සේගෙන් මෙසේ විචාළේය.
රෞද්‍ර වූ ක්‍රියා නිසා හුල හිදුවන ලද පුරුෂයා (රජු කෙරෙහි) ඇලුණු ස්වභාව ඇත්තේය. යම් දිනක හුල හිදුවන ලද්දේ ද? මේ වන විට විසි රැයක් පමණ ඉක්ම ගියේය. ජීවත් ද නොවෙයි. මළේ ද නැත.
ස්වාමීනි! මා විසින් එහි ගොස් ඒ පුරුෂයා මුදවන ලදී. මේ යක්ෂයාගේ වචනයමයි. යම් හේතුවකින් හෙතෙම නරකයට නො යන්නේ ද කිසියම් වෙන යමක් සිදු වන්නේ ද?
ස්වාමීනි! හේතු කරුණක් ඇත්නම් කියනු මැනැවි. ඇදහිය යුතු හේතු යුක්ත වචනය අසමි. මෙහිදී ඒ කර්මයන්ගේ විපාක නොවිඳ සැනසීමක් හෝ ගෙවී යාමක් ඇත්තේ ද?
ඉදින් ඒ පුරුෂයා කුසල කර්මයන්හි මනාව හැසිරෙන්නේ නම් සකස් කොට දිවා රෑ දෙකෙහි අප්‍රමාදීව (පින්) කටයුතු කරන්නේ නම් හෙතෙම නිරා දුකින් මිදෙන්නේය. අකුශල කර්මය අන්තැනකදී විපාක දෙන්නේය.
ස්වාමීනි! ඒ පුරුෂයා පිළිබඳ අර්ථය දැනගන්නා ලදිමි. දැන් මට ද අනුකම්පා කළ මැනව. මහා ප්‍රාඥයන් වහන්ස, යම්සේ මා නිරයට නොයන්නෙමි ද? ඒ සඳහා මට අනුශාසනා කරනු මැනවි. අවවාද කරනු මැනැවි.
පහන් සිත් ඇතිව අදම බුදුන් දහම් සඟුන් සරණ යව! එසේම ශික්ෂා පද පස සමාදන්ව කඩ නොකොට ආරක්ෂා කරව්!
වහාම ප්‍රාණඝාතයෙන් වෙන්වෙව! අනුන් විසින් නුදුන් දෙයක් දුරු කරව! (නො ගනුව) මත්පැන් බොන්නෙක් නොවව බොරු නො කියව! ස්වකීය භාර්යාවගෙන්ම සතුටු වෙව! නිවැරදි වූ සැප විපාක දෙන්නා වූ මේ ආර්ය වූ උත්තම අංග අටෙන් යුක්ත වූ උපොශතය රකුව!
සිවුරු ද පිණ්ඩපාතය ද ගිලාන ප්‍රත්‍යය ද සේනාසන ද, වස්ත්‍ර ද සෙනසුන් ද ආහාර ද, පාන වර්ග ද, කෑ යුතු දේද (යනාදියෙන්) විශේෂයෙන් ප්‍රසන්න වූ සිතින්, සෘජුව පිළිපන්නවුන් විෂයෙහි, දෙව,
සිල්වත් වූ වීතරාගී වූ බහුශ්‍රැත වූ භික්ෂූන් සන්තර්පනය කරව, එය සදාකල්හි පින් වැඩෙනු පිණිස හේතු වේ.
එසේම මනාව කුශල කර්මයන් කරමින්, සකස්ව රෑ දවල්හි අප්‍රමාදීව කටයුතු කරන්නා වූ තොප අපාය දුකින් මිදේ. අකුශල කර්ම අන්තැනක දී විපාක දේ.
අදම ප්‍රසන්න සිතින් යුතුව බුදුන්, දහම්, සඟුන් සරණ යමි. එසේම ශික්ෂා පද පහ ද සමාදන්ව කඩ නොකර ආරක්ෂා කරන්නෙමි.
වහාම ප්‍රාණඝාතයෙන් වෙන්වෙමි. නුදුන් දෙය ගැනීමෙන් දුරුවෙමි. මත්පැන් නොබොමි. බොරු නොකියමි. සිය භාර්යාවගෙන්ම සතුටු වෙමි. මේ පන්සිල් රකිමින් අඞ්ග අටකින් යුත් ශීලයන් ද සමාදන්ව මනාකොට පැහැදුනු සිතින් කුශලයන්හි නිරත වෙමි.
සිවුරු ද පිණ්ඩපාතය ද, ප්‍රත්‍යයන් ද, සයනාසන ද, ආහාර පාන වර්ග ද කෑ යුතු දේ ද, වස්ත්‍ර ද, සෙනසුන් ද,
බුද්ධ ශාසනයෙහි ඇලුණා වූ. සිල්වත් වූ, බහුශ්‍රැත වූ, රහත් වූ, භික්ෂූන්ට පුජා කරමි. සිව්පසය දීම කඩ නො කරමි.
මේ අන්දමින් අම්බසක්ඛර ලිච්ඡවී රජතෙම විශාලා මහනුවර සැදැහැවත් බුදු සිත් ඇති, උපාසකයෙකු වී ජනයාට උපකාරී වූයේ භික්ෂු සංඝයාට ද සකස් කොට උපස්ථාන කළේය.
හුල ඉන්ද වූ පුරුෂයා නිරෝගීව සුවපත් වී, තනිව හැසිරෙන්නේ උතුම් කප්පින නම් වූ ස්ථවිරයන් වෙත අවුත් පැවිදි වූයේය. දෙදෙනම සුදුසු ලෙස ශ්‍රාමණ්‍ය ඵලයන්ට පැමිණියහ.
කරුණු දක්නා වූ සත්පුරුෂයන්ට සත්පුරුෂයන්ගේ ආශ්‍රය මෙබඳු වූ මහත් ප්‍රතිඵල ඇති කරයි. මහත් ආනිසංස ගෙන දෙයි. හුල සිටි පුරුෂයා රහත් ඵලයට ද, අම්බසක්ඛර රජු සෝවාන් ඵලයට ද පැමිණියහ.

මෙහි **වාසුප ගඤ්ඡිත්‍ථා** යනු නිවාසයට පැමිණියේය, **ගිහි කිච්චා** යනු ගෙදර දොර අවශ්‍ය වූ දරුපවුල් ආරක්ෂා කිරීමේ කටයුතු **විචෙය්‍යා** - යනු සුන්දර වූ වස්ත්‍රයන්ගෙන් සැරසී **පටික්කමන්ති** - යනු පිණ්ඩපාතය අවසන් කොට පෙරළා පැමිණියේ, එහෙයින් කීය. **ගොචරතො නිවත්තන්ත , අවොච** යනු විශාලා මහනුවර ලිච්ඡවී රජවරු එසේය ස්වාමීනි ආදිය කීය.
**විපාටයන්ති** - යනු ගලවා දමත් **පාද කුට්ඨාරිකාහි**, යනු පා නමැති කෙටේරි වලිනි, **පාතයන්ති**, යනු පහතට හෙලන ලදී.
**තිණෙනාපි **යනු තණ අගින්වත්, **මුළ්හස්ස මග්ගම්පි නපාවදාසි** - යනු මං මුළා වූ මිනිසකුට මාර්ගයවත් නො පෙන්වීය. නො කීයේය. මෙසේ සිටි පුද්ගලයෙක් කෙසේ නම් මේ අන්දමට වෙනස් වූයේ ද? ක්‍රීඩාශීලි වූ රජු. **සයමාදියා සි** යනු අන්‍ධයාගේ අතින් සැරයටිය තමන් විසින්ම සිඳගනී. **සංවිභාගං කරොසි** තමන් විසින් පරිභෝග කරන ලද වස්ත්‍රවලින් එකක් බෙදන්නේය. කොටස් කරන්නෙහිය.
**පච්චෙමි භන්තෙ යං ත්‍වං වදෙසි** - යනු ස්වාමිනි ඔබ බින්දේය ආදී යමක් කියයි ද එය මම දනිමි. මේ සියල්ල මා විසින් කරන ලද්දේ යයි දකිමි. **එතම්පි** - යනු මේ සියල්ල ක්‍රීඩා අදහසින් කරන ලදී.
**ඛිඩ්ඩා** - ක්‍රිඩා පිණිස, **පසවිත්‍වා** - යනු රැස්කොට, **වෙදෙති** යනු භුක්ති විදී, **අසමත්තභොගී** - යනු සම්පුර්ණ නොවූ භෝග ඇති, එයම අසම්පුර්ණ වූ භෝග ඇතිවම දැක්වීමට, **දහරො යුවා** ආදිය කියන ලදී. **නග්ගනියස්සා** - යනු නග්න භාවය, නිර්වස්ත්‍ර බව, **කිංසු තතො දුක්‍ඛ තරස්ස හොති,** යනු එයින් නිර්වස්ත්‍රව භාවයෙන් දුකට පත් අසවල් නම් වූ අශ්ව ප්‍රේතයා **යක්‍ඛස්සිමා ගච්ඡන්තු දක්‍ඛිණායො** - යනු මේ මා විසින් දෙනු ලබන වස්ත්‍ර දානයේ පින් ප්‍රේත තෙමේ අනුමෝදන් වේවා!
**බහුධා පසත්‍ථං** යනු නොයෙක් ආකාරයෙන් බුද්ධාදීන් වර්ණනා කිරීමයි. **අක්‍ඛය ධම්ම මත්‍ථු** යනු ක්ෂය නොවන ධර්මය වේවා **ආචමයිත්‍වා** - යනු අත් පා සේදීමට පෙර මුව සෝදා, **චන්‍දන සාරලිත්තං** - යනු සාරවත් සඳුන් සුණු අතුළ, **උළාර වණ්ණ** යනු දැකුම් කළු රූපය, **පරිවාරිතං** - යනු අනුව පවත්නා වූ පිරිවර ජනයා පිරිවරා, **යක්‍ඛමහිද්ධි පත්තං **- යනු මහත් වූ යක්ෂ සෘද්ධිය දිව්‍ය සෘද්ධිය පතුරුවා සිට, **තමෙනමවොච** යනු මෙසේ කීය.
**එකෙදෙසං අදාසි** - යනු සිව්පසයෙන් එක් කොටසක් වූ වස්ත්‍ර දානය සඳහා කියන ලදී. **සක්‍ඛිං** යනු හැකි බව,
**මමාසී** යනු මට කීය, **දෙවතාසී** යනු මගේ දෙවියා ඔබ වන්නේය යන යෙදුමයි.
**විප්පටිපන්න චිත්තො** - යනු මිථ්‍යා දෘෂ්ටිය වැළද ගත් සිතින් යුත්, ධාර්මික ප්‍රතිපදාව හැර අධාර්මික ප්‍රතිපදාවට පිළිපන් යන අර්ථයි. **යතො නිදානං** යනු යම් නිමිත්තක් හේතුවක් යමෙකු සමීපයට පැමිණීමට හේතු කාරණ -
**සංවිභජිත්‍වා** - යනු දාන කටයුතු සංවිධානය කොට බෙදා වෙන් කොට, **සයම්මුඛෙනුපනිසජ්ජ පුච්ඡි** යනු අනෙක් පුරුෂයන් නොයවා ඉදිරියේ ඉඳගෙන විචාළේය.
**සන්නිසිතං** - යනු රැස්වීම් වශයෙන් සිටියාහු **ලහිස්සාමි අත්‍ථං** යනු කැමති වූ දේ ලබන්නෙමි **පණිහිත දණ්ඩො**, තබන ලද ශරීර දඬුවම, **අනුසත්තරූපො **- යනු රජු කෙරෙහි ඇලුණු ස්වභාවය, **වීසති රත්ති මත්තා** - යනු රාත්‍රි විස්සක් පමණ ඉක්ම ගියේය යන අර්ථයි. **තාහං** යනු ඒ මම. **යථාමතී** යනු මගේ කැමැත්ත පරිදි,
**එතං ච අඤ්ඤංවා** - යනු මේ හුල ඉන්දවන ලද තැනැත්තා එහි රජ අණ පරිදි (අරුණුවන් මැටි ගෙන එනු සඳහා) යවන ලද තැනැත්තා **ලහු පමුඤ්චා** - යනු වහා මුදා හරව, **කොතං වදෙථා** යනු ධාර්මික කර්මය කරන්නා වු මේ වජ්ජි රටෙහි කවරෙක් නම් මෙය එපා කියද්ද? මෙය නැවැත්වීමට කිසිවක් නොවේ යන අර්ථයි.
**තිකිච්ඡකානඤ්චා** - යනු වෛද්‍යවරුන්
**යක්‍ඛස්ස වචො** - යනු ප්‍රේතයාගේ වචන, ස්වාමීනි ප්‍රේතයාගේ වචනයෙන් මෙය කරන ලද්දේ යයි දක්වයි.
**ධම්මානී** - යනු පෙර කරන ලද පාපකර්මයන් මැඩ පවත්වන්නට සමත් පින්කම්, **කම්මං සියා අඤ්ඤත වෙදනීයං **- යනු ඒ පාපකර්මයන් උපපජ්ජ වේදනීය වූ ඒ පාප කර්මයන් අහෝසි කර්ම නම් වේ. යම්කිසි අපරාපරිය වේදනීය කර්ම වනාහී විඳිය යුතු විපාක වන්නේය. සංසාරයේ හැසිරෙන්නා වූ යම් අවස්ථාවක යන අර්ථයි.
**ඉමංවා** - යනු තමා විසින් කියන ලද ආසන්න වූ. ප්‍රත්‍යක්ෂම වූවකැයි කියන ලදී. **අරියං අට්ඨංගුවරෙනූ පෙතං** - යනු පිරිසිදු අර්ථයෙන් ආර්ය වූ ප්‍රාණඝාතයෙන් වෙන්වීම ආදී, අඞ්ග අටකින් යුක්ත වූ උතුම් වූ උපෝසථ ශීලයයි. **කුසලං** - යනු නිවැරදි වූ **සුඛුද්දයං** - යනු සැප විපාක,
**සදා පුඤ්ඤං පවඩ්ඩතී**, යනු පුණ්‍ය කර්ම කොට මෙපමණක් ප්‍රමාණවත් යයි සතුටට පත් නොවී වරින් වර සුචරිත ධර්ම පුරන්නා හට සියලු කල්හිම පින් වැඩේ. වරින් වර සුචරිත ක්‍රියාවන්හි යෙදෙන්නන්ට පින් සංඛ්‍යාත වූ සිත්වල උපරිම මට්ටමෙන් වැඩේ උතුරා යයි යන අර්ථයි.
මෙසේ තෙරුන් විසින් කියන ලද කල්හි රජු අපාය දුකින් බිය පත්වූ සිත් ඇතිව, තුණුරුවන් කෙරෙහි හා කුසල ධර්මයන් කෙරෙහි මනාව වැඩුණු ප්‍රසාද සිත් ඇතිව, එතැන් පටන් සරණ ශීලාදිය සමාදන් වී, අදම බුදුන් සරණ යෙමියි ආදිය කීහ.
එහි **එතාදිසො** - යනු කියන ලද පරිද්දෙන්, **වෙසාලියං අඤ්ඤතරො උපාසකො** - යනු විශාලා මහනුවර දහ දහස් ගණන් උපාසකයන් අතර එක්තරා උපාසකයෙකු වී, **සද්ධොති** - කල්‍යාණ මිත්‍ර ආශ්‍රයෙන් ඔහුගේ පෙර භවයන් පිළිබඳව වෙනත් සිය ගණන් ආත්ම භාවයන් දැක්වීමට යයි කියන ලදී. පෙර හෝ ශ්‍රද්ධා නැති වූයේ කර්කශ වූයේ භික්ෂූන්ට ආක්‍රෝශ කළේ සඞ්ඝයාට ද සැහැසිකම් කළේ වූයේය. දැන් වනාහි ශ්‍රද්ධාවත් වූයේ මෘදු පැවැතුම් ඇත්තේ භික්ෂු සංඝයාට සකස් කොට උපස්ථාන කළේය. එහි **කාරකරො** - යනු උපකාර කරන්නෙක් වී,
**උභො** යනු උලතැබූ පුද්ගලයා ද, රජු ද, **සාමඤ්ඤඵලානි අජ්ඣගු** - යනු සුදුසු සේ ශ්‍රමණ්‍ය ඵලවලට පැමිණියාහුය. ඒ අර්ථය දැක්වීම සඳහා **සුලාවුතො අග්ගඵලං අඵස්ස, ඵලං කනිට්ඨම්පන අම්බ සක්‍ඛරො** ආදිය කියන ලදී. එහි **ඵලං කනිට්ඨං** යනු සෝවාන් ඵලය සඳහා කියන ලදී. යමක් වනාහි අර්ථයෙන් විභාග නොකෙළේ ද එය අවබෝධයට පහසු වේ මැයි.
මෙසේ රජු හා ප්‍රේතයා තමන් විසිනුත් කියන ලද කථා ප්‍රවෘත්තිය ආයුෂ්මත් මහා කප්පින තෙරුන් වහන්සේ, බුදුන් වහන්සේ වැඳීමට සැවැත් නුවරට පැමිණ විට බුදුන්ට සැළ කළෝය. ශාස්තෲන් වහන්සේ ඒ කාරණය අර්ථෝත්පත්ති කොට ගෙන පැමිණ සිටි පිරිසට මේ ධර්ම දේශනාව කළහ. ඒ දේශනා තොමෝ මහා ජනයාට සාර්ථක වූයේය.
**“සුණාථ යක්‍ඛස්ස වාණිජානං ච**” යනු සේරිස්සක ප්‍රේතයාගේ කථා වස්තුවයි. ඒ කථා වස්තුව යම් හෙයකින් සේරිස්සක විමානවත්‍ථුව හා වෙනසක් නැති වේ. එහෙයින් එහි අර්ථෝත්පත්ති කථාව ද ගාථාවන්හි ද යමක් කිවයුතු ද? ඒ සියල්ල පරමත්‍ථදීපනී නම් වූ විමානවත්‍ථුවේ වර්ණනා කරන ලද්දේ මැයි. එබැවින් එහි කියන ලද පරිද්දෙන්, එය දතයුත්තේමය.
**“රාජා පිඞ්ගලකො නාම”** ආදී වූ මෙය නන්දක ප්‍රේත වස්තුවයි. එහි උත්පත්ති කථාව කවරේද යත්. ශාස්තෲන් වහන්සේ පිරිනිවන් පා වසර දෙසීයක් ගතවීමෙන් පසුව, සුරට්ඨ දේශයේ පිඞ්ගල නම් රජකෙනෙක් විසීය. ඔහුගේ සේනාපතියා නන්දක නම් විය. හේ මිථ්‍යා දෘෂ්ටි ගත්තෙකි. විපරීත අදහස් ඇත්තේය. දුන් දෙයෙහි විපාක නැත ආදී වශයෙන් මිථ්‍යා අදහස් ගෙන හැසිරුණේය. ඔහුගේ දුව උත්තරා නම් උපාසිකාව සුදුසු කුලයකට විවාහ කර දෙන ලද්දේ විය. නන්දක සේනාපතියා කළුරිය කොට වින්ධ්‍යා පර්වතයේ මහත් විශාල වූ නුග ගසෙක ද්වේමාතික ප්‍රේතයකු වී උපන්නේය. එම සේනාපතියා කළුරිය කළ කල්හි ඔහුගේ දුව උත්තරා තොමෝ සිහිල් සුවඳ ජලයෙන් පිර වූ වතුර කළයක් ද කොමු පිටියෙන් තනන ලද වර්ණයෙන් හා සුවඳින් යුක්ත වූ කැවුම් වලින් පිරුණු නෑඹිලියක් ද එක්තරා රහතන් වහන්සේ නමකට පුද දී, මේ දක්ෂිණාවගේ කුසල් මගේ පියා අනුමෝදන් වේවායි උදෙසීය. එම දානය දීමෙන් දිව්‍යමය වූ පැන් ද අපමණ වූ දිව බොජුන් ද, ඒ ප්‍රේතයාට පහළ විය. ඒ දැක හේ මෙසේ සිතීය. මා විසින් දුන් දෙයෙහි විපාක නැතැයි දෘෂ්ටි ගෙන, එම දෘෂ්ටියෙන් මහ ජනයා ද දෘෂ්ටි ගන්වන ලදී. ඒ මගින් මා විසින් පව් කරන ලද්දෙමි. දැන් පිඞ්ගල නම් රජු ධර්මාශෝක රජුට උපස්ථාන කොට නැවත මේ මගින් ආපසු යන්නේය. ඒකාන්තයෙන් මම ඔහුගේ නාස්තික දෘෂ්ටිය දුරලන්නෙමි කියා සිතීය. වැඩිකල් නොගොස්ම පිඞ්ගල රජු ධර්මාශෝක රජුට උවැටන් කොට නැවත ආපසු ඒමට මගට පිළිපන්නේය.
ඉක්බිති (ඔහු) ප්‍රේතයා තමන් වසන තැනට අභිමුඛව ඒ මග මැවීය. රජු මධ්‍යාහ්න කාලයේ ඒ මගින් යයි. ඔහු ගමන් ගන්නා මග ඉදිරියෙන් මග පෙනේ, ඉක්ම වූ මග අතුරුදහන් වෙයි. සියල්ලට පසුව යන පුරුෂයා මග අතුරුදන් වූවා දැක බියට පත් වූයේ මහත් සේ කෑ ගසමින් දුවගොස් රජුට කීයේය. ඒ අසා රජු බියට පත් වූයේ කළ කරුණු සිත් ඇතිව, ඇතු පිට සිටම සතර දිසා බලන්නේ, ප්‍රේතයා වසන නුගරුක දැක සිව්රඟ සෙනඟ සමග ඒ නුගරුක වෙත ගියේය. ක්‍රමයෙන් රජු නුගරුක මුලට පැමිණියේ සර්වාභරණයෙන් සැරසුණු ප්‍රේතයා රජු වෙතට පැමිණ, පිළිසදර කතා කොට කැවුම් ද වතුර ද දුන්නේය. පිරිවර සහිත රජු දිය නා කැවුම් කා වතුර බී සන්සිඳුණු ගමන් විඩාව ඇත්තේ, නුඹ දෙවියෙක් ද, ගන්ධර්වයෙක් දැයි ප්‍රේතයාගෙන් විචාළේය. ප්‍රේතයා ආරම්භයේ පටන් තමන්ගේ සියලු පුවත් කියා රජුගේ මිථ්‍යා දර්ශනයෙන් මුදවා ශරණයෙහි ද ශීලයෙහි ද පිහිටුවීය. එහි අර්ථය විස්තර කරනු සඳහා සඞ්ගීති කාරකයෝ මේ ගාථා දැක්වූහ.
සුරට්ඨ දේශයට අධිපති වූ, පිඞ්ගල නම් රජෙක් වූයේය. ඔහු මෞර්ය ධර්මාශෝක රජුන්ට උපස්ථානයට ගොස් නැවත සුරට්ඨ දේශය බලා ආපසු ආයේය.
රජු ඌෂ්ණත්වයෙන් යුතු මධ්‍යාහ්න කාලයෙහි මහ මගට පිළිපන්නේ ප්‍රේතයා විසින් නිමාවට පත්කළ මාර්ගයක් වූ, මොළොක් බිම ඇති, සිත්කළු වූ මහා මාර්ගය දුටුවේය.
රජතෙම රියැදුරු ඇමතුවේය,
රියැදුරු, මේ මාර්ගය සිත්කළුය, උවදුරු නැත්තේය. සුවපත් බව ඇත්තේය. උවදුරු රහිතය. රියැදුර මේ මගින් යව, මේ මගින් සුරට්ඨ දේශයට සමීප වෙමු.
සුරට්ඨාධිපති වූ රජතෙම සිව්රඟ සෙනඟ පිරිවරා ඒ මගින් ගියේය. බියට පත් වූ යම් පුරුෂයෙක් සුරට්ඨ දේශයේ රජුට මෙසේ කීයේය.
බිය ජනක වූ, ලොමු දැහැගන්වන්නා වූ, නපුරු මගකට අපි පිළිපන්නෝ වෙමු. ඉදිරියෙහි පාර අපට පෙනේ, අප විසින් පසු කරන්නා වූ මග අපට නොපෙනේ.
නිරිසතුන්ගේ සමීපයෙහි වූ නපුරු මගකට අපි සේන්දු වූයෙමු. අමනුෂ්‍යයන් පිළිබඳ දුගඳ හමයි. දරුණු වූ ශබ්ද ඇසේ.
කළකරුණු සිත් ඇති සුරාශ්ට්‍ර රජු රියැදුරාට මෙසේ කීයේය. බියජනක වූ, ලොමු දැහැ ගන්වන්නා වූ, නපුරු මගකට අප සේන්දු වූයෙමු. ඉදිරියේ යන මග අපට පෙනේ. අප පසු කරන මග නො දක්නේය.
නිරිසතුන්ගේ සමීපයෙහි වූ, නපුරු මගකට අපි සේන්දු වූයෙමු. අමනුෂ්‍ය ගඳ හාත්පසින් මයි. දරුණු වූ ශබ්ද ඇසේ.
ඇතු පිටට නැගී සිව් දිසා බලන්නේ, නීලා කාසය හා සමාන වූ, වැහි වළාකුලක ශ්‍රීයාව පාන්නා වූ, සිත්කළු වූ, සෙවණ සහිත වූ, පොළවට මුල් එල්ලෙන්නා වූ නුග රුක දුටුවේය. නිල් අහස හා සමාන වූ, වැසි වළාවක ශ්‍රියාව දක්වන්නා වූ, (ගසක් පෙනේ යයි)
රියැදුරා අමතා රජු කීයේය. නිල් අහස හා සමානව කළු වළාවක් මෙන් වූ සෙවණ සහිත වූ පාදපයන්ගෙන් යුත්,
එය නුග ගසක් වේ. නිල්වන් වූ මේකුළක් හා සමාන වූ, යම් නුග ගසක් දිස්වේ ද? සුරාට්ඨයේ රජු ඒ වෘක්ෂය දෙසට ගියේය.

ඇතු පිටට නැගී රජු ඒ නුගරුක වෙත එළඹියේය. ඇමතිවරුන් ද පිරිවර ද සමග වූ මහරජු රුක් මුල්හි හුන්නේය. දියෙන් පිරුණා වූ පැන් තලියක් ද, මිහිරි වූ කැවුම් ද එහි විය.
සියලු අබරණින් සැරසුණු දිව්‍ය වර්ණයන්ගෙන් යුත්, එක් පුරුෂයෙක් සුරාශ්ඨ්‍ර රජු වෙත පැමිණ මෙසේ කීයේය.
මහරජ යහපත් ගමනක් වේවා! ඔබගේ පැමිණීම නපුරු ගමනක් නොවේ. රජතුමනි! කැවුම් කා වතුර බොනු මැනැවි.
ඇමති ගණයා ද පිරිවර ද, සහිත වූ රජු කැවුම් කා පැන් බී, සුරාශ්ඨ්‍ර රජු මෙසේ ඇසීය.
ඔබ දෙවියෙක් වෙහි ද, නැතිනම් ගන්ධර්වයෙක් ද? එසේත් නැතිනම් පුරින්ද වූ ශක්‍රයා ද? ඔබ කවුරුදැයි අප නො දන්නේ කෙසේ නම් ඔබ දැනගන්නෙහි ද?
මහරජුනි! මම දෙවියෙක් නොවෙමි. ගන්ධර්වයෙක් ද නොවෙමි. ශක්‍රයා ද නොවෙන්නෙමි. සුරට්ඨ දේශයේ සිට මෙහි පැමිණි මම ප්‍රේතයෙක් වෙමි.
ඔබ පෙර සුරට්ඨ රටෙහි කෙබඳු සිල්වතෙක් වූයේ ද? කවරනම් බ්‍රහ්ම චර්යාවක් ආරක්ෂා කළෙහි ද? ඔබේ කුමන ආචාර ධර්මයක් හේතු කොට ගෙන මෙසේ මහානුභාව සම්පන්න වී ද?
සතුරන් දමනය කරන්නා වූ රට වඩන මහරජතුමනි! ඔබ වහන්සේ ද, ඇමති පිරිස ද, පරිවාර ජනයෝ ද, පුරෝහිත බමුණා ද, මෙය අසත්වා
දේවයන් වහන්ස! සුරට්ඨ රටෙහි සිටි මම පාපී චේතනා ඇති, මිථ්‍යාදෘෂ්ටි වූ, දුශ්ශීල වූ තද මසුරෙක් වූ, ශ්‍රමණ බ්‍රාහ්මණයන්ට පරිභව කළා වූ පාපකාරී පුරුෂයෙක් වීමි.
මම දන් දෙන්නා වූ අයට ද, අනුන්ට උපකාර කරන අයට ද, අනතුරු කරන්නෙක් වීමි. දන් දෙන්නා වූ බොහෝ ජනයා එයින් වැළැක්වීමි.
දානයාගේ මතු විපාක නැතැයි ද, ශීලයෙන් සංයමයෙන් ඵල විපාක නැතැයි ද, නොදැමුණු අය දමනය කරන්නෙක් ආචාර්යවරයෙක් නැතැයි ද මම විශ්වාස කළෙමි.
සත්ත්වයෝ එක සමාන වෙති. ජ්‍යෙෂ්ඨයෙක් වැඩිහිටියෙක් නැත. වැඩිහිටියන් පිදීමෙන් ප්‍රතිඵලයක් නැත. බලයක් හෝ වීර්යයක් නැත. උට්ඨාන වීර්ය පුරුෂ පරාක්‍රමයක් ද නැත්තේය.
දාන ඵල විපාකයක් නැත. මිනිස්සු දුක් සැප ආදිය ස්වභාවධර්මයේ උපත් වසයෙන් ලබයි.
මව්පිය කෙනෙක් සහෝදර සහෝදරියෝ නැත. මෙලොවින් මතු පරලොවක් නැත. මහා දානයක් හෝ දුරසිට එළවන සත්කාරය නැත. මනාකොට තබන ලද්දක් ද නොපෙනේ.
යමෙක් පුරුෂයෙකු නසන්නේ ද? අනිකකුගේ හිස සිඳින්නේ ද? එයින් කිසිදු විපාකයක් ඝාතකයාට සිදු නොවේ. කිසි පුද්ගලයෙක් කිසිවෙකු නොනසයි. සප්ත කායයන්ගේ සිදුරු අතරෙහි ඇතුල් වෙයි.
සත්ත්වයන්ගේ ජීවය බිඳලිය නොහැකිය. ඒ ජීවය (නිත්‍ය ස්වභාව හෙයින්) ගුළියක් මෙන් වේ.(ජීවයෝ ද ශරීරයෝ ද නිත්‍ය ස්වභාව වෙත්)
යම් සේ නූල් ගුළියක් දිග හැරීම් වශයෙන් (වෙළුම් හැරී) දැමූ කල්හි එය ලිහී යා ද එසේම ජීවය ද ලිහිල් වී පලා යයි.
මේ ගමින් නික්මී අනික් ගමකට යයි ද? එසේම ජීවය ද අනිත් ශරීරයකට ඇතුල් වේ.
යම්සේ ගෙයින් නික්මී අනෙක් ගෙයකට ඇතුල් වන පුද්ගලයකු මෙන් ජීවය ද අනික් ශරීරයකට ඇතුල් වෙයි.
යම් බාලයෙක් හෝ පණ්ඩිතයෙක් හෝ වේවා! ඔව්හු මහා කල්පයක්, අසූහාර ලක්ෂයක් වැනි කාලයක් සසරෙහි ඔබ මොබ සැරි සරා අවසානයේ දුක් කෙළවර කරති. (කුශලා කුශල කර්මයෝ අනවශ්‍යයහ)
සත්ත්වයන්ගේ සැප දුක් දෙක, ඉහත සඳහන් කාල පරිච්ඡේදයන්හි විඳින ලද පමණය. සත්ත්වයෝ අතිශයින් මුලාවට පත්ව හැසිරෙති ජින භූමියෙහි සිටියෙක් පමණක් සියල්ල දනී.
මම පෙර ආත්මයෙහි මෙබදු දෘෂ්ටි ඇත්තෙක් වූයෙමි. අතිශයින් මුළාවූයේ මෝහයෙන් වැසුනේ, මිසදිටු අදහස් ඇත්තේ, සිල් නැත්තේ, තද මසුරු වූයේ හා අනුන්ට පරිභව කරන්නෙක් ද වූයෙමි.
මෙතැන් සිට සයමසක් මත්තෙහි මගේ කළුරිය කිරීම සිදුවන්නේය. ඉතාම තියුණු වූ දරුණු වූ කටුක වූ නිරයට ඒකාන්තයෙන්ම මා වැටෙන්නේය.
එහි කොන් සතරක් ඇත්තේය. දොරටු සතරක් ඇත්තේය. සම්පුර්ණ පරිමාව කොටස් කර බෙදා ඇත්තේය. යකඩ පවුරකින් පිට කරන ලද එය යකඩ පියනකින් වසා ඇත්තේය.
ඒ අවීචි මහා නරකයේ යකඩමය වූ භූමියේ නිතර ගිනි දැල්වලින් දිලිසේ. යොදුන් සියයක් හාත්පස හැමතැන ගිනිදැල් පිරී පවතී. පැතිරි යයි.
මහරජ! අවුරුදු ලක්ෂයක් ඉකුත් වූ විට එතැනින් ශබ්දයක් ඇසේ. එහි ආයුෂ කාලය සියයක් කොටස් වූ අවුරුදු කෝටියක් වේ.
යම් සත්ත්වයෙක් හවුරුදු කෝටියක් මුළුල්ලෙහි නරකයෙහි පැසෙත් ද? ඔව්හු මිථ්‍යාදෘෂ්ටිකයෝ ද, දුශ්ශීලයෝ ද, ආර්යෝපවාද කළෝ ද වෙති.
එහෙයින් මම ඒ නරකාදියේ බොහෝ කලක් කටුක දුක් වේදනා විඳින්නෙමි. ඒ මා විසින් කරන ලද කර්මයාගේ විපාකයි. මා විසින්ම එය විඳිය යුතු නිසා මම බොහෝ ශෝක කරමි.
සතුරන් නසන්නා වූ, රට වඩන්නා වූ මහරජතුමනි! අසනු මැනැවි, යහපතක්ම වේවා! මාගේ උත්තරා නම් දියණි තොමෝ.
යහපත් වූ කුශල කර්ම කරයි. නිත්‍ය පන්සිල්හි ද, උපෝසථ ශීලයෙහි ද යෙදුණී වෙයි. දාන සංවිභාග ඇති ඕ හික්මුණු තැනැත්තියක් ද වේ. පහකළ මසුරු මළ ඇත්තා වූ ඇය,
අන් කුලයක යෙහෙළියක් වුවත් ශික්ෂා පද කඩ නොකරණ සුලු ශ්‍රීමත් ශාක්‍යමුනී වූ බුදුරජාණන්ගේ උපාසිකාවක් වේ.
යට හෙළන ලද ඇස් ඇත්තී, සිහි ඇති, රකින ලද ඉඳුරන් ඇති, මනාව භික්මුණු සීල සම්පන්න වූ, භික්ෂුවක් ගමට පිඬු පිණිස වැඩම වූ වේලේ.
මහරජ ඔබට වැඩක්ම වේවා! ගෙපිළිවෙළින් වසමින් ඒ ගෙට වැඩියේය. උත්තරා ඒ භික්ෂුව දුටුවාය.
ඕ තොමෝ පැන් පිරවූ පැන් බඳුනක් ද, විසිතුරු වූ කැවුම් ද ඒ භික්ෂුවට පූජාකොට, කළුරිය කළ මගේ පියාට මේ පින් ලැබේවායි පින් පැමිණ වූවාය.
ඒ පින් දීමට අනතුරුව එවේලේම එහි විපාක මට උපන්නේය. වෛශ්‍රවණ මහරජු මෙන් සියළු කාම සම්පත්තියෙන් මම සමෘද්ධ වූවෙමි.
සතුරන් නසා රට වඩන්නා වූ මහරජ තුමනි! මෙය අසනු මැනවි. දෙවියන් සහිත ලෝවැස්සන්ට වඩා බුදුන් වහන්සේ අග්‍ර යයි කියන ලදී. මහරජුනි! අඹු දරුවන් සහිතව ඒ බුදුන් සරණ යනු.
ආර්ය අෂ්ඨාංගික මාර්ගයෙන් පොහොසත් වූ අමෘත පද වූ දහම් සරණයෙහි අඹු දරුවන් සමග පිහිටනු මැනැව.
සතර මාර්ගයන්ට පැමිණියා වූ ද, සතර ඵලයන්ට පැමිනියා වූ ද? මේ සඞ්ඝයා ඍජුපටිපන්න වූයේය. ප්‍රඥාවෙන් ශීලසංවරයෙන් යුක්ත වූයේය. මහරජ, අඹු දරුවන් සමග ඒ සඞ්ඝයා සරණ යව.
වහාම ප්‍රාණඝාතයෙන් වළකිනු මැනැවි. ලෝකයෙහි අයිතිකරුවන් විසින් නුදුන් දෙයක් නො ගතයුතුමය. මද්‍යපානය නොකරව, බොරු නොකියව, තමන්ගේ භාර්යාවගෙන්ම සතුටට පත්වෙව!
යක්ෂය! ඔබ මට වැඩි කැමැත්තෙහිය. පින්වත් දෙවිය මට හිතවත්ය. නුඹගේ වචනය කරම්, ඔබ මගේ ආචාර්යවරයා වෙහිය.
මම බුදුන් සරණ යෙමි, බුදුන්ගේ අනුත්තර වූ ධර්මය ද ශ්‍රාවක සංඝයා ද පිහිට කොට පවතිමි.
වහාම ප්‍රාණඝාතයෙන් වෙන්වෙමි. නුදුන් දෙයක් නො ගනිමි. මත් පැනින් දුරුවෙමි. බොරු නො කියමි. මගේ බිරිඳගෙන්ම සතුටට පත්වෙමි.
ළාමක වූ මිථ්‍යා දෘෂ්ටිය සුළඟේ පා කර හරිමි. සැඩ දිය පහර ඇති නදියෙහි පාකර හරිමි, බුදුන්ගේ සසුනෙහි ඇලුණේ වෙමි.
සුරට්ඨාධිපති වූ රජු මෙය කියා ළාමක වූ මිථ්‍යා දර්ශනයෙන් වැළකී බුදුන්ට නමස්කාර කොට පෙර දිග බලා රාජ රථයට නැංගේය.
එහි **රාජා පිඞ්ගලකො නාම සුරට්ඨානං අධිපති අහු** - යනු පිඟුවන් වූ ඇස් ඇති බැවින් පිඞ්ගල නමින් ප්‍රකට විය. සෞරාෂ්ඨ දේශයට ඊශ්වර වූ බැවින් අධිපති වූ බැවින් රජු නම් විය. **මොරියානං** - යනු මෞර්ය රජු ධර්මාශෝක රජු සඳහා කියයි. **සුරට්ඨ පුනරාගමා** යනු සුරට්ඨ දේශයට එන්නා වූ මගට පසුව ආයේය. **පඞ්කං** - යනු මෘදු භූමිය **වණ්ණනා පථං** - යනු ප්‍රේතයා විසින් මවන ලද පහසු වූ මාර්ගය,
**ඛෙමො** - යනු බිය නැති - **සොවත්‍ථිකො** - යනු සැප පහසු බව උසුලන්නා වූ, **සිවො** - යනු උවදුරු නැති, **සුරට්ඨානං** **සන්තිකෙ ඉතො** - යනු මේ මාර්ගයෙහි යන්නා වූ මා විසින් සුරට්ඨ රටට ළගාවේම යයි.
**සොරට්ඨො **- යනු සුරට්ඨ දේශයට අධිපති, **උබ්බිග්ගරූපො** යනු තැතිගත් ස්වභාව ඇති, **හිංසනං** යනු භය උපදවන, **ලොම හංසනං** යනු බියට පත් වූ විට ලොම් කෙලින් වීම,
**යම පුරිසානං සන්තිකෙ** - යනු ප්‍රේතයන් වසයෙහි පවත්නෙමු. **අමානුසො වායතිගන්‍ධො** - යනු ප්‍රේතයන්ගේ ශරීර දුර්ගන්ධය ගහනය වේ. හමයි. **ඝොඝො සුයති දාරුණෙ** යනු ප්‍රත්‍යෙක වූ නිරයෙහි කාර්යය කරන්නා වූ සත්ත්වයන්ගේ රුදුරු වූ ශබ්ද ඇසේ.
**පාදපං** යනු පා සමාන වූ මුල්වලින් දිය බොන්නා වූ යන අදහසින් ලත් නම් ඇති විශාල වෘක්ෂ, **ඡායා සම්පන්නං** - යනු සෙවණැල්ල සහිත වූ **නීලබ්හවණ්ණ සදිසං** - යනු පැහැයෙන් නිල් මේකුළක් බඳු - **මෙඝවණ්ණ සිරිනිහං** - යනු කළු වළාවක් සමානව දික්වෙන්නා වූ
**පූරං පානීයස්ස කරකං** - යනු පැනින් පිරුණා වූ දිය බඳුනක්, **පුවෙ** - යනු කඩා කෑ යුතු **විතෙත** - යනු රස හඳුනන ජනයන් විසින් මිහිරි වශයෙන් හඟින දේ ඒ ඒ තැන්වල භාජනවල පුරවා තබන ලද කැවුම් දුටුවේය.
**අථො තෙ අදුරාගතං** යනු මෙහි අථ යනු නිපාතයක් පමණි. අවිධාරණර්ථයෙහි, මහරජ ඔබ ආ ගමන අසුභ ගමනක් නොවේ. යහපත් ගමනකි. මා විසින් පිළිගන්නා ලද ගමනකි. **අරින්‍දම** යන සතුරන් මඩින සුළු
**අමච්චා පාරිසජ්ජා** - යනු ඇමතිවරු ද පිරිවර ද ඔබගේ පුරෝහිත බමුණෝ ද මේ වචන අසාවා යන යෝජනායි.
**සුරට්ඨස්මා අහං -** යනු මමත් සුරට්ඨ දේශයෙන් **දෙව** යනු රජුට ඇමතීමයි. **මිච්ඡාදිට්ඨි** යනු නාස්තික දෘෂ්ටිය හා විපරීත දර්ශන ඇති, **දුස්සීලො** - යනු සිල් නැති, **කදරියා** - යන තද මසුරුබව, **පරිභාසතො** යනු ශ්‍රමණ බ්‍රාහ්මණයන්ට ආක්‍රෝශ කළේ.
**වාරයිස්සං** - යනු වැළැක්වීම්, **අන්නරායකරො අහං** - යනු මම දන් දෙන්නා වූ ද උපකාර කරන්නා වූ ද අයට අන්තරාය කරවීමි. වැළැක්වීමි. නැවැත්වීමි. අනුන් විසින් දෙනු ලබන්නා වූ දානමය පින්කම්, බොහෝ ජනයා වෙතින් බොහෝ වාරයක් මම නැවැත්වීමි.
**විපාකො නත්‍ථි දානස්ස** - යනු දන් දීමේ විපාක නැත ආදී විපරීතාකාර දර්ශන. එහි දන් දීමෙන් ඇති වන්නා වූ ඵලයක් විපාකයක් නැතැයි දන්දීම නැවැත්වීම වැළැක්වීමි. **සංයමස්ස කුතො ඵලං** - සිල් රැකීමෙන් කවර නම් ප්‍රතිඵලයක් ද විපාකයක් ද, මේ සියල්ලෙන් කිසිදු ඵල විපාකයක් නැතැයි යන අදහසයි. [missing trans] එහෙයින් කියන ලදී - **අදන්නං දමෙස්සතී**
**සමතුල්‍යානි භුත්ති** යනු මේ සත්ත්වයෝ සියලු දෙනාම ඔවුනොවුන් සමසමයෝය. තුල්‍යයෝය. එහෙයින් ජ්‍යෙෂ්ඨ කියා කොටසක් නැත. **කුතො ජෙට්ඨා පචායිනො** - යනු වැඩිහිටියන්ට ගරු කිරීමය රැක බලා ගැනීමය, වැඳුම් පිදුම් කිරීමය ආදී පින්කම් කියා දෙයක් නැත යන අර්ථයි. **නත්‍ථි බලං** - යනු සත්ත්වයෝ තමන්ගේ බලයෙහි පිහිටා වීර්යය කොට මිනිසාගේ සෞභාග්‍යය ආදිය ලබා ගනියි. අර්හත් සම්පත්තිය දක්වා පැමිණෙති, එහි වීර්ය බලය කියා දෙයක් නැත. එය පිළිකෙව් කරයි. වීර්යයක් හෝ නැත. **කුතො උට්ඨාන පොරිසො** - යනු පුරුෂ වීර්යයෙන්, මිනිස් ක්‍රියාකාරිත්වයෙන් පවතීය යන මේ ප්‍රවාදය ප්‍රතික්ෂේප කිරීම් වසයෙන් කියන ලදී.
**නත්‍ථි දාන ඵලන්නාමා** - යනු දානයාගේ, දීමෙහි ප්‍රතිඵල කියා කිසිවක් නැත්තේය. දෙය්‍ය ධර්මයෙන් පරිත්‍යාග කිරීම, ගින්නට දමන්නාක් වැනි අළු කරන්නාක් වැනි, නිෂ්ඵල වූ කාර්යයකි යන අර්ථයි. **න විසොධෙති වෙරිනං**, යනු මෙහි **වෙරිනං** - යනු වෛර වශයෙන් ප්‍රාණඝාත ආදී වශයෙන් කරන ලද පව්කම් පුද්ගලයාගේ දාන ශීලාදී වශයෙන් පැවති සෝදා හැරීමට පිරිසුදු කිරීමට හෝ පුළුවන් කමක් නැත. කිසිවක් කිසිවෙකු ශුද්ධ නොකරයි. පෙර - **විපාකො නත්‍ථි දානස්සා** - යනු තමන් විසින් අනුන්ට දීම හා අනුන් විසින් ද කරන දන් දීමාදිය නැවැත්වීමේ වැළැක්වීමේ දර්ශනයයි. **නත්‍ථි දානඵලං නාමා** - ආදිය වනාහි තමන්ගේ මිථ්‍යා දෘෂ්ටි ප්‍රවේශය දක්වන්නේ යයි දත යුතුයි. **ලද්ධෙය්‍යං **- යනු ලැබිය යුතු බවයි. කෙසේ නම් ලැබිය යුත්තේ ද? කීවේය. **නියති පරිනාමජා** - යනු මේ සත්ත්වයෝ යම් කිසි සැපක් හා දුකක් ලබන්නේ නම් ඒ ස්වභාවික විපරිනාම් වසයෙන්ම ලබයි. එය කරන ලද කර්මානුරූපව ලැබෙන්නක්වත්, ඊශ්වර ආදීන් විසින් දෙනු ලබන්නක්වත් නොවේය යන අදහසයි.
**නත්‍ථි මාතා පිතා භාතා** - මව්පිය ආදීන් කෙරෙහි පිළිපදින්නා වූ යහපත් පිළිවෙත් හා වැරදි පිළිවෙත්වල ස්වභාවය සදහා කියයි. **ලොකො නත්‍ථි ඉතො පරං** - යනු මේ ලෝකය වශයෙන් හෝ පරලෝකය වශයෙන් හෝ කිසිවක් නැත. ඒ ඒ තන්හි දී ම සත්ත්වයෝ විනාශ වෙත් යන අදහසයි. **දින්නං** - යනු මහා දානයි. **හුතං** නු දුර සිට කරනු ලබන සත්කාරයයි. ඒ නිසා උපදින්නා වූ ප්‍රතිඵලයක් සුවයක් නැත්තේ යයි ප්‍රතික්ෂේප කරයි. **සුනිහිතං** යනු මනාකොට තබන ලද්දකි, **න විජ්ජති** - යනු ශ්‍රමණ බ්‍රාහ්මණයන්ට දෙන දානය අනුගාමික නිධානයක් යයි කියති, එය විද්‍යමාන නොවේ. ඔවුන්ගේ ඒ වචන නිකම් කියන ලද්දක් පමණි යන අර්ථයි.
**න කොචි කිඤ්චි හන්ති** - යනු යම් පුරුෂයෙක් වනාහි අනෙක් පුරුෂයකු මරයි ද? අනෙක් පුරුෂයකුගේ හිස සිඳියි ද? එහිදී පරමාර්ථ වශයෙන් කිසිවෙක් කිසිවෙකු සත්ත්වයෙකු නොමරයි. සත්ත්වයන්ගේ පෘථුවි ආදී සප්ත ධාතු කාය සිදුරු බැවින් මරන්නාක් මෙන් වේ. කෙසේ ද? ශස්ත්‍රය ඇතුල්වීම කියන ලදී. **සත්තන්නං විවරමන්නරෙ** - යනු පෘථුවි ආදී සප්ත ධාතු ශරිරයාගේ සිදුරු අතර ආයුදය විදගෙන ඇතුල් වේ. එහෙයින් සත්ත්වයෝ කඩු ආදිය ගෙන එයින් පහර දී මරනු ලද්දක් මෙන් පෙනේ. සත්ත්ව ජීවය වූ කල්හි නිත්‍ය ස්වභාවය ඇති බැවින් නො සිඳිය හැකිය යන අදහසයි.
**අච්ඡෙජ්ජ භෙජ්ජො ජීවො** - මේ සත්ත්වයන්ගේ ජීවය අවි ආයුධවලින් නො බිඳිය හැකිය. නොසිඳිය හැකිය. නිත්‍ය ස්වභාව හෙයිනි, **අට්ඨං සො ගුළපරිමණ්ඩලො** - යනු ඒ ජීවය වනාහි සමහර කලෙක අටපට්ටම් වෙයි. සමහර විටක බෝලයක් මෙන් වෙයි. **යොජනානං සතං පඤ්ඤා** - යනු රහත්බවට පත්විමට සුදුසු වන විට යොදුන් පන්සියයක් උස වෙයි. **කොජීවං ඡෙතුමරහති** - යනු නිත්‍ය වූ විකාර රහිත වූ ජීවය කවරෙක් නම් අවි ආයුධවලින් නසන්නට සමත් වේද? කැපීම් ආදියෙන් කිසිවෙකුට වෙනස් කළ නො හැකිය.
**සුත්තගුළෙ -** වෙළුම් (දඟ) සහිත නූල් බෝලයකි. **ඛිත්තො** - යනු වෙළුම් (දඟ) හැරීම් වශයෙන්, **නිබ්බෙ ඨෙනතං පලායති** - යනු (යමෙකු විසින්) කන්දක් මුදුනක හෝ ගසක් මුදුනක හෝ සිට වෙළුම් (දඟ) සහිතවම නූල නිම වූ කල්හි නො යේ ද? ඉවත නො දුවයි ද **එවමෙවං **- මෙසේම ඒ නූල් බෝලය යම්සේ දඟ සහිතවම යයි ද, නූල ක්ෂණිකව නොයයි ද මෙසේ මේ ජීවය මහාකල්ප අසූ හතර දහසක් මුළුල්ලේ ආත්ම භාවය නැමති නූල් බෝලය නො වෙළෙමින් පවතියි. එහෙයින් උඩ නො පවතින්නේය.
**එවම්පි සො ජීවො** - යනු යම්සේ කිසි පුරුෂයෙක් තමාගේ ගමේ නිවසින් පිටත්ව ගොස්, අනෙක් ගමකට පිවිසේ ද? මෙය දෙවියන් විසින් කරන ලද්දක් වන්නේ කෙසේ ද? මෙසේම මේ ජීවය ද මේ කාය ශරීරයාගෙන් නික්ම අනෙක් ශරීරයකට නියත වසයෙන්ම පැමිණේ යන අදහසයි**. බොන්‍දිං** - ශරීරය,
**චුළාසීති -** යනු අසූ හතරයි. **මහාකප්පුනො** - යනු මහා කල්පයයි. එහි අනවතප්ත විල වැන් එක් මහා විලකින් වර්ෂ සියයකට වරක් තණ අගකින් එක බින්දුවක් බැගින් දිය බින්දු ඉවත් කරයි ද? මේ උපක්‍රමයෙන් සත් වරක් ඒ විල සිදී ගියේ ද එය එක් මහා කල්පයක් නම් වේ. මෙවැනි මහාකල්ප අසූහාර දහසක් සංසාරයාගේ ප්‍රමාණය වේ යයි කියත්. **යෙ බාලා යෙච පණ්ඩිතා** - යනු යම්කිසි අන්ධ බාලයෙක් (මහා මෝඩයෙක්) හෝ ප්‍රඥාව සහිත වූ යන සියල්ලෝ **සංසාරං ඛෙපයිත්‍වාතා** - යනු පෙර කියන ලද කාල පරිච්ඡේදය සංසාරයේ ඔබ මොබ (ආත්මයෙන් ආත්මය) ඉපදීම් වශයෙන් සසර ගෙවා, **දුක්‍ඛස්සන්තං කරිස්සරෙ** - යනු සංසාර වෘතය ගෙවා දුක් කෙළවර කරන්නාහුය. පණ්ඩිතයන්ට වුවත් අතරතුර ශුද්ධියක් ලැබිය නො හැක්කේමය. බාලයන්ට ද එයට වඩා ඉහළින් යමක් නැත. එයම ලැබිය යුතුය.
**මිතානි සුඛ දුක්‍ඛානි දොණෙහි පිටකෙහි වා** - යනු සත්ත්වයන්ගේ සුව දුක් දෙක ද්‍රෝණයකින් හෝ කූඩයකින් හෝ, වෙනත් මිනුම් භාජනයකින් හෝ මණින ලද්දක් මෙන්, පෙර කියන ලද කාල පරිච්ඡේදයෙන්ම, ප්‍රමාණ කරන ලද බැවින්, ඒ ඒ සත්ත්වයන්ගේ නියති පරිද්දෙන් ස්වභාව ධර්ම පරිණාමය අනුවම සමව පවතින්නේය. **ජීනො සබ්බං ජානාති** - යනු ජින භූමියෙහි සිටි අයෙක් මේ සියල්ල දනී. සංසාරයාගේ සමතික්‍රමණය වනාහි සංසාරයෙහිම කරකැවීමකි. **සම්මුළ්හාය ඉතරා පජා** -
**එවං දිට්ඨි පුරෙ ආසිං** - යනු යම් පරිද්දෙකින් කියන ලද නාස්තික දෘෂ්ටිය පෙර මම ඇදහුවෙමි. විශ්වාස කළෙමි. **සම්මුළ්හො මොහ පාරුතො** යනු යම්පරිදි කියන ලද ඒ දෘෂ්ටිමය හේතුවෙන් අතිශයින් මුළාවෙන් මුලාවට පත් වූයෙමි. ඒ සහජාත මෝහය පොරවා ගත් කල්හි සියලුම කුසල බීජයන් වැසුණේ, නැසුනේය යන අදහසයි.
මෙසේ පෙර තමන් විසින් උපදවා ගන්නා ලද පාප දෘෂ්ටියක් වීද, ඒ හේතුවෙන්ම කරන ලද පාප කර්මයන් දක්වා දැන් තමන් විසින් විඳිය යුතු අනුභව කළයුතු එහි ඵල විපාක දක්වමින් **ඔරං මෙ ඡහි මා සෙහි** යනාදිය කීහ.
එහි **වස්ස සතසහස්සානි** - යනු අවුරුදු සිය දහසක් ඉක්මවා යන වචනය ශේෂයි භූම්‍යාර්ථයේ පවත්නා ස්වභාවයයි. අවුරුදු සිය දහසක් කල් විදිය යුතුය යන අර්ථයි. **ඝොසො සුයිතාවදෙ** යනු මේ යම් කලෙක මෙතෙක් කල් ඉක්මවී ද එදා පටන් එහි පවත්නා වූ, අවුරුදු ලක්ෂයක් ඉක්ම ගිය කල්හි ද ඒ නිරයෙහි ශබ්ද ඇසේ. **ලක්‍ඛො එසො මහාරාජ** - යනු සියය බැගින් කොටස් වූ අවුරුදු කෝටියක්, මහරජ නිරයෙහි වසන්නා වූ සත්ත්වයන්ගේ මේ ආයු කාලයයි. මෙය කියන ලදී. දහයේ ඒවා දහය සියයයි. දහයේ ඒවා සියය දහස නම්, දහයේ ඒවා දස දහස ශත සහස්‍ර නම් ශත සහස්‍ර දහස කෝටි නම්, එය කෝටි වශයෙන් සියදහසක් වර්ෂ කෝටියකි. ඒ වනාහි නේරයිකයන්ගේ ආයු වර්ෂ ගණන වශයෙන් දත යුතුයි. මිනිසුන්ගේ හෝ දෙවියන්ගේ මෙබඳු වූ ආයුෂයන්ට වඩා නිරයගාමී සත්ත්වයන්ගේ ආයු ප්‍රමාණය නොයෙක් ලක්ෂ කෝටි ගණනකි. එහෙයින් කියන ලදී. **කොටි සත සහස්සානි නිරයෙ පච්චරෙ ජනා** යම්බඳු වූ පාප කර්මයකින් මෙසේ සත්ත්වයන් නිරයෙහි වැටෙන්නේ ද එහි නියමය වශයෙන් දැක්වීමට **මිච්ඡාදිට්ඨි ච දුස්සීලා යෙ ච අරියුපවාදිනො** - යන්න කියන ලදී. **වෙදිස්සං** - දැනගන්නේය.
මෙසේ තමන් විසින් විඳිය යුතු වූ අකුශල විපාක දක්වා දැන් **කෙන තෙ බ්‍රහ්මචරියෙන ආනුභාවො අයං තවා** - රජු විසින් විචාරන ලද අර්ථය කියා ඔහු සරණයෙහි ද ශීලයෙහි ද, පිහිටවනු කැමැත්තේ **තං සුණෙහි මහාරාජ -** ආදිය කීහ. එහි **සීලෙසු පොසථෙ රතා** - යනු නිත්‍ය (පඤ්ච) ශීලයෙහි ද උපෝසථ ශීලයෙහි ද කැමැත්ත වැඩීය. **අදා **දුන්නේය. **තං ධම්මං** යනු ආර්ය අෂ්ඨාංගික මාර්ගය හා නිර්වාණ පදය.
මෙසේ ප්‍රේතයා විසින් ශරණයෙහි ද සීලයෙහි ද සමාදන් කරවන ලද රජු පිබිදුනු සිතින් යුතුව, ඔහු විසින් තමන්ට කරන ලද උපකාරය පිළිබඳව ගුණ වර්ණනා කොට සරණාදියෙහි පිහිටමින්, අත්‍ථකාමො - ආදී ගාථාවන් කියා පෙර තමන් විසින් ගන්නා ලද පාපී දෘෂ්ටියෙන් බැහැරවන බවට පොරොන්දු දී, **ඔපුණාමි** ආදී ගාථා කීය.
එහි **ඔපුණාමි මහා වනෙ** - යනු මහා සුලඟක් හමා බොල් හරින්නාක් මෙන් ඒ මගේ පාප දෘෂ්ටින්, දෙවිය, ඔබගේ ධර්ම දේශනා නමැති වාතයෙන් පා කර හරිමි, **නදියා වා සීඝගාමියා** - යනු සැඩ පහරින් ගලන්නා වූ මහා නදියක තණ ලෑලි කැබලි, කසල පාවී යන්නාක් මෙන් මගේ මිථ්‍යා දෘෂ්ටිය පා කර හරිමි යන අදහසයි. **වමාමි පාපකං දිට්ඨි** - යනු මගේ සිතෙහි හටගත්තා වූ මිථ්‍යා දෘෂ්ටිය මුඛයෙන් වමනය කර ඉවත දමමි. එයට කාරණා කීහ. **බුද්ධානං සාසනෙ රතො** - යනු යම් හෙයකින් ඒකාන්තයෙන් අමා වෑහෙන්නා වූ භාග්‍යවත් වූ බුදුන්ගේ ශාසනයෙහි ඇලුනේ, සිත් ඇලවූයේ වෙමි. එහෙයින් ඒ මිථ්‍යාදෘෂ්ටි සඞ්ඛ්‍යාත විෂ වමාරමි යන යෙදීමයි.
මෙය වර්ණනා කරමින් සංගීති කාරකයෝ අවසාන ගාථාව තැබූහ. එහි **පාමොක්‍ඛා** - යනු පෙරදිග දිසාවට අභිමුඛව, ඉදිරිය බලා **රථමාරුහි** - යනු රජ ගමන සදහා තමන්ගේ රාජ රථයට නැංගේය. රථය යක්ෂයාගේ ආනුභාවයෙන් එදිනම තමන්ගේ නුවරට පැමිණ රාජ මාලිගාවට පිවිසියේය. හෙතෙම ඊට පසු වෙලාවක මේ ප්‍රවෘත්තිය භික්ෂූන්ට කීයේය. භික්ෂූහු එය ස්ථවිරවරුන්ට දැන්වූහ. ස්ථවිරවරු තුන්වන සංගායනාවේ දී සඞ්ගායනයට සජ්ඣායනාවට නැගූහ.
**“උට්ඨෙහි රෙවතෙ සුපාපධම්මෙ**” යනු මේ රේවතී ප්‍රේතවස්තු කථාවයි. එය රේවතී විමාන වස්තුව හා වෙනසක් නොවේද? එහෙයින් එහි එන්නා වූ අර්ථෝත්පත්තියෙහි හා ගාථාවලත් යමක් කිවයුතු වන්නේ ද එය පරමත්‍ථ දීපනී විමාන වත්‍ථු වර්ණනාවෙහි කියන ලද ආකාරයෙන්ම දත යුතුයි. මෙය වනාහි නන්දිය දේව පුත්‍රයාගේ වශයෙන් විමාන වත්‍ථු පාලියෙ සංග්‍රහයට නගා ඇත ද, රේවතිය පිළිබද වූ ගාථා වශයෙන් රේවතී ප්‍රේත වස්තුව යයි ප්‍රේත වත්‍ථු පාලියෙහි නගා ඇති බව දත යුතුයි.
**“ඉදං මම උච්ඡුවන මහන්නං”** යනු මේ උච්ඡු ප්‍රේතවස්තු කථාවය. කවරෙක් නිසා උපන්නේ ද? භාග්‍යවත් වූ බුදුරජාණන් වහන්සේ වේළුවන විහාරයේ වැඩ වසන කල්හි, එක්තරා මිනිසෙක් උක්දඬු මිටියක් කර තබාගෙන එක් උක්දඬු කැබැල්ලක් කමින් යයි. එකල්හි ශීලවන්ත වූ, කල්‍යාණ ධර්ම ඇති එක් උපාසකයෙක් පිටි පසින් එන්නා වූ බාල දරුවෙකු සමග මහ මඟ ගමන් කරයි. දරුවා උක්දඬු දැක උක්දඬු කෑල්ලක් ඉල්ලා හඬයි. උපාසක තෙමේ හඬන්නා වූ දරුවා දැක, උක්දඬු ගෙන යන මිනිසා සමග කථා කළේය. ඒ පුරුෂයා වනාහි උපාසකයා සමග කිසිවක් කථා නො කළේය. උපාසක තෙමේ හඬන්නා වූ දරුවා පෙන්නා මොහුට උක්දඬු කෑල්ලක් දෙවයි කීයේය. ඒ අසා ඒ මිනිසා නො ඉවසමින්, අවමන් සිත් උපදවා අනාදරයෙන් එක් උක්දඬු කෑල්ලක් පිටි පස්සට විසි කළේය.
හෙතෙම ඉන් පසු කලෙක කළුරිය කොට බොහෝ කාලයක් පුරුදු කරන ලද ලෝභකමේ විපාක වශයෙන් ප්‍රේත යෝනියේ උපන්නේය. එහි ඵලය නම් ස්වකීය කර්මයට සමාන වෙයි. අට කිරියක් (අමුණු තිස් දෙකක්) පමණ පැතිර පවත්නා වූ අඳුන්වන් මෝල් ගස් පමණ උක්ගස් වලින් ඝනව ගැවසීගත් මහත් උක් වනයක ඔහු උපත ලැබීය. ඒ ප්‍රේතයා උක් දණ්ඩක් කනු කැමතිව ඔහු උක් වනයට ගියහොත් උක්දඬු ඔහුට හිංසා පීඩා කෙරෙත්, ඒ ප්‍රේතයා එයින් සිහි නැතිව වැටෙයි.
එක් දවසක් ආයුෂ්මත් මහමුගලන් ස්ථවිරයන් වහන්සේ පිඬු පිණිස රජගහ නුවරට වඩිනා සේක්, අතරමග දී ප්‍රේතයා දුටුවේය. ඒ ප්‍රේත තෙමේ මුගලන් හිමියන් දැක තමන් විසින් කළ කර්මය පිළිබඳව විචාරමින් ගාථා කීය.
ස්වාමීනි ස්වල්ප නුවූ කුසල විපාක වශයෙන් මහත් වූ උක් වනයක මම උපත ලැබීමි. එහෙත් එය දැන් මගේ පරිභෝගයට අවකාශ නොදෙයි. මේ වූකලි කෙබඳු අකුසල කර්මයක්හුගේ විපාකයක් ද?
මම යම්කිසි උක් රසයක් අනුභව කිරීමට උත්සාහ කරමි ද? ප්‍රයෝග කරමි ද, එහිදී මම කපනු ලබමි, වැනසෙමි. සුන්බල ඇතිව බැගෑපත්ව, අතිශයින් විලාප කියමි. මේ කෙබඳු අකුසල කර්මයක විපාකයක් ද?
ස්වාමීනි! මම ශක්ති නැතිව (මුර්ඡාවී) බිම වැටෙමි. ගොඩට ගත් මත්ස්‍යයකු අව්වෙන් රත්වූවාක් මෙන් පෙරළෙමි. හඬන්නා වූ මගේ ඇස්වලින් කඳුළු ගලන්නේය. මේ කෙබඳු අකුශල කර්මයෙක විපාක ද? කියා කියනු මැනවි.
හිමියනි! බඩගිනි ඇත්තේ වෙමි. උගුර තොල් තල්ල වියලුනේය. සිහිල් සුවය නොවිඳිමි. කෙසේ නම් උක් රස අනුභව කරන්නෙම් ද? මේ කාරණය මම ඔබගෙන් විමසමි.
ඔබ පෙර ආත්ම භවයෙහි මිනිසෙක් වී ඉපිද සිටියේය. එහිදී අකුසල කර්මයන් කෙළෙහිය. ඒ පිළිබද විස්තර මම තොපට කියමි. තොප එය අසා දනුව.
ඔබ දිනක් උක් දණ්ඩක් කමින් (පාරේ) ගියේය. ඔබේ පිටුපසින් තව පුරුෂයෙක් ලුහු බැඳ ගියේය. හෙතෙමේ ඔබට කිට්ටු වී ළං වී ආමන්ත්‍රණය කරමින් කථා කළේය. ඔබ ඔහු සමග කථා නොකළේය.
හෙතෙමේ කථා නොකරන ඔබගෙන් උක්දණ්ඩක් දෙවයි ඇයැදීය. ඔබ ඔහුට පිටුපසින් උක් දණ්ඩක් දැමීය. ඒ කර්මයාගේ විපාකය මෙයයි.
එබැවින් තෝ පිටිපසින් උක්දඬු ගනුව, එසේ ගෙන යැපෙන තාක් කනු මැනවි. එයින් තෝ සතුටු සිත් ඇති වන්නෙහිය. තුටු වූයේ වන්නේය. ඔද වඩවා පිණා යන්නේය.
ඒ ප්‍රේත තෙමේ ගොස් පිටිපසින් උක්ගස් ගත්තේය. එසේ ගෙන යැපෙන තරම් ඇති තාක් කෑවේය. එයින් ඔහු සතුටු සිත් ඇත්තේ වූයේය. ඔදවැඩි බවට පැමිණියේය. ප්‍රමුදිත වූයේය.
මේ ප්‍රේතයා විසින් ද, මුගලන් තෙරුන් විසින් ද කියන ලද ගාථායි.
එහි **කිස්සා** - යනු කෙබඳු ආකාරයක කර්මයක් ද යන අදහසයි. **හඤ්ඤාමි** - යනු විනාශ වෙමි. පීඩාවට පත්වෙමි. **විහඤ්ඤාමි** - යනු බාධා කළෙමි. විශේෂයෙන් පෙළෙමි යන අර්ථයි. **ඛජ්ජාමි** - යනු කමි කඩුපත් වලින් කපන්නාක් මෙන් උක් කොළවලින් මගේ සිරුර කැපේ යන අර්ථයි. **වායමාමී -** යනු උක්දඬු කෑමට උත්සාහ කරමි. **පරිසක්කාමි** - යනු ප්‍රයෝග කරමි උපාය යොදමි**. පරිභුඤ්ජිතුං** - යනු උක්රස විඳීමට කෑමට යන අර්ථයි. **ජින්නත්‍ථාමො** - යනු සිඳුනා වූ උත්සාහ ඇතිව, සිඳුනා වූ වීර්ය ඇතිව, පිරිහී ගිය ශක්ති ඇතිව, **කපණො** - යන දීන වූ**, ලාලපාමි** - යනු දුකින් ආද්‍ර වී, දුකින් මැඩ පැවැත්වී, අතිශයින් වැළපීමි.
**විඝාතො** - යනු සිතේ කරදරයට පත්වී, සුන් වූ ශක්තිය ඇතිවී, **පරිපතාමි ඡමායන්ති** - යනු නැගී සිටින්නට අපොහොසත් වන්නේ බිම පෙරළෙමි **පරිවත්තාමි **- යනු කරකැවෙමි. පරිභ්‍රමණය වෙමි. **වාරිචරොවා** - යනු මාළුවෙකු මෙන්, **ඝම්මෙ** යනු ශ්‍රීෂ්ම කාලයේ පොළවේ,
**සන්තසිතො** - යනු උගුර තොල් තල්ල ආදිය වියළී තැවුණු ස්වභාවයෙන් යුතුව, **සාතසුඛං** යනු සිසිලස නමැති සුවය, **න වින්‍දෙ** - නොලබමි. **තං** යනු ඔබ **විජානා** යනු දැනගනුව, අවබෝධ කරව, **පයාතො** - යනු යන්නට සුදානම් වීම **අන්‍වගච්ඡි** - යනු ලුහුබැඳ ගියේය. **පච්චාසන්තො** යනු ප්‍රාර්ථනා කරන්නේ **තස්සෙතං කම්මස්සා** - යනු මෙහි **එත** යනු නිපාතයක් පමණි. ඒ කර්මයාගේ යන අර්ථයි. **පිට්ඨිතො ගණෙහය්‍යාසි** - යනු තමාගේ පිටු පසින්ම උක්දඬු ගනු මැනවි. **පමොදිතො** - යනු සතුටට පත්වූයේ
**ගහෙත්‍වාන තං ඛාදි යාවදත්‍ථං** - යනු තෙරුන්ගේ ආඥා නියමයෙන් උක් ගෙන කැමැති පරිද්දෙන් කා මහත් වූ උක්ගසක් ගෙන තෙරුන්ට පැමිණවීය. ස්ථවිර තෙමේ ඔහුට අනුග්‍රහ කරනු පිණිස එකෙණෙහිම ඒ උක්ණ්ඩ ගෙන වේළුවනාරාමයට ගොස් භාග්‍යවතුන් වහන්සේට දුන්නේය. භාග්‍යවතුන් වහන්සේ භික්ෂු සංඝයා සමඟ පරිභෝග කොට (පින්) අනුමෝදන් කළේය. ප්‍රේතයා පහන් සිත් ඇතිව වැඳ ගියේය. එතැන් පටන් සුවසේ උක්ගස් කෑයේය.
හෙතෙම ඉන් පසු කාලයක මරණයට පත්වී තව්තිසා දෙව්ලොව උපන්නේය. ඒ ප්‍රේතයාගේ ප්‍රවෘත්තිය මිනිස් ලොව ප්‍රකට වූයේය. ඉක්බිති මිනිස්සු ශාස්තෲන් වහන්සේ වෙත එළඹ ඒ පුවත විචාළාහුය. ශාස්තෲන් වහන්සේ ඔවුන්ට ඒ අර්ථය විස්තර කොට ධර්ම දේශනා කළහ. ඒ අසා මිනිස්සු මසුරු මලයෙන් දුරුවූවෝ වූහ.
**“සාවත්‍ථි නාම නගරං**” ආදියෙන් ඇරඹෙන මෙම කථා වස්තුව ශාස්තෲන් වහන්සේ ජේතවනාරාමයෙහි වැඩ වසද්දී, ප්‍රේතයන් දෙදෙනකු අරභයා වදාළ සේක. සැවැත් නුවර වනාහි කආසොල් රජුගේ පුත්‍රයන් දෙදෙනෙකු ප්‍රථම වයසෙහි සිටියාහු යෞවන මදයෙන් මත් වී පරදාර අකුශල කර්මය කොට, කළුරිය කොට, දිය අඟලක් මතුපිට ප්‍රේතයන් වී ඉපදුනාහ. ඔව්හු රාත්‍රියෙහි භයානක ශබ්දයකින් මුරගා හැඬුවාහුය. මිනිස්සු ඒ අසා බියෙන් (ත්‍රස්ත වී) තැති ගෙන මෙසේ කළ කල්හි මේ අවමඟුල සන්සිදේවි යයි සිතා බුදුන් ප්‍රමුඛ භික්ෂු සංඝයාට මහා දන් පවත්වා ඒ ප්‍රවෘත්තිය භාග්‍යවතුන් වහන්සේට සැළකළාහුය. භාග්‍යවතුන් වහන්සේ උපාසකවරුනි! ඒ ශබ්දය ඇසීමෙන් තොපට කිසිත් අන්තරාවක් නොවේ යයි වදාරා ඔවුන්ට ධර්ම දේශනා කිරීම පිණිස මේ ගාථා වදාළහ.
හිමාලය වනයාගේ එක් පැත්තකින් සාවත්ථි නමින් නුවරක් වූයේය. එහි රජ පුත් වූ කුමාරවරු දෙදෙනෙක් සිටියාහු යයි මා විසින් අසන ලදී.
සිත් ඇලවිය යුතු කාමයන්හි ඇළුණු කම් සුව විදිමින් සතුටුවන සුළු වූ වර්තමාන සැප සම්පතෙහි පමණක් ගිජු වූ ඔවුහු අනාගත සැපය නො බැලුවාහුය.
ඔවුන් දෙදෙන මේ මනුෂ්‍ය ආත්ම භාවයෙන් චුතව, පරලොවට පැමිණියෝය. ඔහු තමන්ගේ පෙර දුශ්චරිතයන් නිසා නොපෙනෙන සුළු රූප ඇතිව මේ සැවැත්නුවර අසල දැන් විලාප දෙත්.
නොයෙක් පිදිය යුත්තන් සිටි කල්හි, දියයුතු වස්තුව තිබුණු කල්හි, තමන්ට සැප එලවන්නා වූ ස්වල්ප වූ ද පිනක් කරන්නට නොහැකි වීමු.
අපි යම් පව්කමකින් රාජ කුලයෙන් චුතව ප්‍රේත ලෝකයෙහි උපන්නාහු සාපිපාසා දුකින් මඩන ලදුව හැසිරෙමු. ඊට වඩා ළාමක වූ පාප කර්මයක් තවත් කොයින් ද?
මෙලොව දී (මිනිස් ලොවෙහි දී) ස්වාමියන් වී සිට දැන් අස්වාමිකයෝ වෙත්, මිනිස් බැවින් උසස් වූ ඒ මිනිස්සු ප්‍රේත යෝනියෙහි පහත්ව ඉපිද සා පිපාසා දෙකින් යුක්තව හැසිරෙත්.
මිනිස්සු ඉසුරු මදයෙන් මත් වී, එහි දෝෂය දැන, ඉසුරුදය හැරපියා ස්වර්ගයට යන්නෙක් වන්නේ ද ඤාණවන්ත වූ ඒ මිනිසා ශරීරයාගේ බිදීමෙන් ස්වර්ගයට පැමිණෙයි.
එහි - **ඉති මෙ සුතං** - යනු හුදෙක් තමන්ගේ නුවණැසින්ම දැක, ඉක්බිති ලෝකයෙහි ප්‍රකට බැවින් මෙසේ මා විසින් අසන ලදී යන අර්ථයි.
**කාමස්සාදාභි නන්‍දිනො** - යනු කාම ගුණයන්හි ආශ්වාද වසයෙන් සතුටුවන සුලු **පච්චුප්පන්න සුඛෙ ගිද්ධා** - යනු වර්තමාන සුවයෙහි පමණක් ගිලී ගැති වී, **න තෙ පස්සං සුනාගතං** - යනු දුසිරිත් හැර සුචරිතයෙහි හැසිර අනාගත භවයෙහි දෙව් මිනිස් සුව ලැබීමට සුව විඳීමට ඔව්හු නොසිතූහ.
**තෙධ ඝොසෙන්න්‍ය දිස්සන්තා** - යනු ඔව්හු පෙර රාජ පුත්‍රයන් ඝෝෂා කරත්, හඬත් කුමක් නිසා හඬන්නේ ද යත් කීයේය. **පුබ්බෙ දුක්කට මත්තනො** යනු
දැන් ඒ ඔවුන්ගේ හැඬීමට වැළපීමට කාරණ හේතු- ඵල බෙදා දැක්වීමට, **බහුසු වත සන්නෙසු** - ආදිය කියන ලදී.
එහි **බහුසු සන්තෙසු** - යනු අප්‍රමාණ වූ දක්ෂිණාර්හයන් පෙනි පෙනි, **දෙය්‍ය ධම්මෙ උපට්ඨිතෙ** - යනු තමන් සන්තකයෙහි දියයුතු දාන වස්තුව අත ළගම තිබිය දී, ලැබී තිබිය දී යන අර්ථයි. **පරිත්ත සුඛාවහං** - අනාගතය සදහා සැප එළවන්නා වූ ස්වල්පමය වූ පින්කමක් වත් කිරීමට තමන්ට සුවසේ නිරුපද්‍රිතව කරන්නට නොහැකි වූවෙමු යන යෙදීමයි.
**කිං තතො පාපකං අස්සා** - යනු එහෙයින් ළාමක වූ පාපී වූ අනිකක්ම අප විසින් කරන ලදී. **යං නො රාජකුලා වුතා **- යම්කිසි පාප කර්මයකින් අපි රජ කුලයෙන් චුත වූවෝ මෙහි ප්‍රේත විශයෙහි ප්‍රේතයන් වී ඉපදී සා පිපාසා දෙකින් යුක්තව හැසිරෙමු යන අර්ථයි.
**සාමිනො ඉධ හුත්‍වාතා** යනු මේ ලෝකයෙහි යම් කිසි තැනක පෙර ස්වාමීන් වී හැසිරෙත්. දැන් එහිම එතැනම අස්වාමිකයන් වී හැසිරෙති. **මනුස්සා උන්නතොනතා** - යනු මිනිසුන්ව සිටි කාලයේ ස්වාමීන් වී කළුරිය කොට කර්ම වශයෙන් අඩු පාඩු ඇතිව හැසිරෙත්. සා පිපාසා දෙකින් යුතුව, සංසාරයාගේ ප්‍රකෘති ස්වභාවය බලනු මැනවි.
**එවමාදිනවං ඤත්‍වා ඉස්සරම්ද සම්භවං -** යනු මෙසේ ඓශ්චර්ය මදයෙන් මත් වී හටගත්තා වූ අපායෙහි ඉපදීම් සංඛ්‍යාත ආදීනව දෝස දැක, ඓශ්චර්ය මදයෙන් පුණ්‍ය කර්මවලින් ඈත් වී සිට **භවෙ සග්ග ගතො නරො** - යනු ස්වර්ගයට දිව්‍ය ලෝකයට යෑම සුදුසු වන්නේය.
මෙසේ ශාස්තෲන් වහන්සේ ප්‍රේතයන්ගේ ප්‍රවෘත්ති කථාව වදාරා ඒ මිනිසුන් විසින් දෙන ලද දානයේ පින් ප්‍රේතයන් වෙත උදෙසා පැමිණ සිටි පිරිසගේ අදහස් අනුව ධර්ම දේශනා කළ සේක. එම දේශනා තොමෝ මහා ජනයාට සාර්ථක වූයේය.
**“පුබ්බෙ කතානං කම්මානං”** ආදියෙන් ආරම්භවන මේ ප්‍රේත වස්තු කථාව ශාස්තෲන් වහන්සේ ජේතවනාරාමයෙහි වැඩ වාසය කරන කල්හි රාජ පුත්‍ර ප්‍රේතයකු අරභයා වදාළහ. එහි අතීතයෙහි යම් කිතවස්ස නම් රජ කෙනෙක් වූයේ ද? ඒ රජුගේ ප්‍රත්‍රයා අතීතයෙහි වූ පසේ බුදුවරයකුට අපරාධ කොට බොහෝ අවුරුදු ගණනක් නිරයේ පැසී, ඒ කර්මයාගේම ඉතිරි වූ විපාකයෙන් ප්‍රේතයකු වී උපන්නේ ද? ඔහු මෙහි රාජපුත්‍ර ප්‍රේතයා යනුවෙන් හඳුන්වයි. ඔහුගේ කථාව යට කී සානුවාසික ප්‍රේතයාගේ කථා වස්තුවෙහි විස්තර වශයෙන් ආයේමය. එහෙයින් එහි කී ආකාරයෙන්ම ගතයුතුයි. එකල්හි සාණුවාසික තෙරුන් තමන්ගේ ඤාති ප්‍රේතයන් පිළිබඳව කී කල්හි ශාස්තෲන් වහන්සේ හුදෙක් තොපගේ නෑයෝ පමණක් ප්‍රේතයෝව නො උපදිත්, ඔබ ද මෙයින් ඉක්ම ගිය අත්බැව්හි දී ප්‍රේතයෙක් වී මහා දුක් වින්දේය යනුවෙන් කී කල්හි, ඒ තෙරණුවන් විසින් ආයාචනා කළ කල්හි, මේ රාජ පුත්ත ප්‍රේත වස්තුව වදාළ සේක.
පෙර ජන්මයන්හි කරන ලද අකුසල කර්මයන්ගේ විපාකය සිත මනරම් වූ කල්හි රූප, ශබ්ද, ගන්ධ, රස, ස්පර්ශ හේතුවලින් මැඩ පවත් වන්නේය.
බොහෝ වූ නැටුම් - ගැයුම්, කාමරතිය, ක්‍රීඩා ආදිය විඳ උයනෙහි සිත් අලවා රජගහ නුවරට පිවිසෙන්නේ,
දැමුණු සිත් ඇති, සමාහිත වූ, අල්පේච්ඡ වූ, ලජ්ජා සහිත වූ පාත්‍රයට ලැබුණු දෙයකින් ආහාරයෙහි සතුටු වූ, සුනේත්‍ර නම් පසේ බුදුන් දැක්කේය.
රාජ පුත්‍රයා ඇතු පිටින් බැස ස්වාමීනි පිණ්ඩපාතය ලබන ලද්දේදැයි විමසා උන්වහන්සේගේ අතින් පාත්‍රය ඇරගෙන උඩට ඔසවා
තද පොළවෙහි පාත්‍රය ගසා බිඳ දමා සිනහසෙමින් මදක් ඉවත්ව සිට මහණ! මම කිතව රජුගේ පුත්‍රයා වෙමි. ඔබ මට කුමක් කරන්නෙහි ද?
ඒ අකුශල කර්මයාගේ විපාකය කටුක විය. ඒ කර්මයෙන් රාජ්‍ය පුත්‍රයා නිරයෙහි උපන්නේය.
කරන ලද දරුණු පව් ඇති ඔහු සුවාසුදහස් සයක්ම, අවුරුදු නහුත ගණනක් නරකයෙහි මහා දුකට පැමිණියේය.
අඥාන වූ රාජ පුත්‍රයා උඩු බැලීම ද, යටි කුරුව ද, වම් ඇලයෙන් හා දකුණු ඇලයෙන් යුතුව ද, උඩුකුරු පා ඇතිව ද, බොහෝකල් නිරයේ පෙළුණේය.
කරන ලද පව් ඇති ඔහු නොයෙක් අවුරුදු දහස් ගණනක් මුළුල්ලේ නිරයෙහි ඉතාමත් දුකට පැමිණියේය.
අපරාධයන් කෙරෙහි මෛත්‍රී පතුරුවන, යහපත් පැවැතුම් ඇති, සෘෂිවරයන් වෙත, වැරදි අන්දමින් මෙවැනි පව්කම් කරන පුද්ගලයෝ එබඳුම වූ කටුක වූ දරුණු වූ විපාක විදිත්.
ඒ රාජ පුත්‍රයා ඒ නරකයෙහි බොහෝ කාලයක් මුළුල්ලෙහි අන්ත දුක් විඳ එයින් චුත වූයේ, සා පිපාසා දෙකින්ම මැඩුණා වූ ප්‍රේත යෝනියෙහි ඉපිදුනේ, ප්‍රේතයෙකු වී.
යම් කෙනෙක් සම්පත් මදයෙන් මත් වී කරන පාප කර්මයන්හි ආදීනව දැක, ඉසුරු මදය හැරපියා යටහත් පැවැත්මෙන් පවතින්නේද
බුදුන් කෙරෙහි ගෞරව සහිත වේ ද? නුවණැත්තෙක් වූ හෙතෙම මේ ආත්මයේ දීම පැසසීමට භාජනය වී, මරණින් මතු දෙව්ලොවට පැමිණේ
මෙම රාජපුත්‍ර ප්‍රේත වස්තුව වදාළ සේක.
එහි **පුබ්බෙ කතානං කම්මානං විපාකො මථයෙ මයං -** යනු පෙර ජාතිවලදී කරන ලද අකුසල කර්මයන්ගේ විපාකය, මහත්ව උපදිනු ලබන්නේ, අඳබාලයන්ගේ සිත් කළඹන්නේය. මැඩපවත්වන්නේය. අනුන්ට අනර්ථ කිරීමෙන් තමන්ටම අනර්ථ උපදවා ගන්නේය යන අදහසයි.
දැන් සිත මර්දනය කිරීම් වශයෙන් දක්වන්නට, **රූපෙ සද්දෙ** - ආදිය කියන ලදී. එහි **රූපෙ** - රූප හේතුවෙන්, යම් රූපාරම්මණයක් ලැබීම නිමිති කොට ගෙන යන අර්ථයි. **සද්දෙ** - ආදියෙහි ද මේ න්‍යායමයි, ක්‍රමයමැයි.
මෙය සාධාරණ කිරිමේ අර්ථයෙන් අසාධාරණ නියමයන් දක්වන්නේ, **නච්චගීත** ආදිය කීයේය. එහි **රතිං** යනු කාමයේ ඇල්මයි. **ඛිඩ්ඩං** යනු යහළුවන් හා කරන ක්‍රීඩාවයි. **ගිරිබ්බජං** යනු රජගහ නුවරයි.
**ඉසිං** යනු අශෛක්ෂ වූ සීලාදීන්ගෙන් යුක්ත වන අර්ථයෙන් ඉසි යනු වේ. **සුනෙත්ත -** මේ නම් පසේ බුදුන් වහන්සේ, **අත්ත දන්තං** - යන උතුම් වූ දැමීමෙන් දමනය කරන ලද සිතින් **සමාහිතං **- යනු අර්හත් ඵල සමාපත්තියෙන් සමාහිත වූ, **උඤ්ජෙ පත්ත ගතෙ රතං** යනු භික්ෂාචාරයෙන්, පිණ්ඩපාතයෙන් පාත්‍රයට ලැබුණු දෙයකින් ආහාර වශයෙන් සතුටු වන්නා වූ,
**ලද්ධා භන්තෙති ව බ්‍රෑවී**, යනු ස්වාමීනි පිණ්ඩපාතය ලැබෙන්නේ ද විශ්වාසනීය අර්ථයෙන් කීයේය. **උච්චං පග්ගය්හා** - යනු එසවීමට හැකිතාක් පාත්‍රය ඔසවා,
**ථණ්ඩිලෙ පත්ත මහින්‍දිත්‍වා** - යනු ගොරෝසු වූ තද වූ මහ පොළවේ ගසා පාත්‍රය බිඳ, **අපක්කමී** - යනු මඳක් ඈතට ගියේය, අඳබාල වූ මේ තරුණයා නිකරුණේ මහා අනර්ථයකට තමන් විසින්ම පත්වන්නේ යයි, කාරුණික වශයෙන් බැලූ පසේ බුදුන්ට රාජ පුත්‍රයා මෙසේ කීය, **රඤ්ඤො කිතවස්සාහං පුත්තො - මං භික්‍ඛු කරිස්සසී** - යනු මම කිතව රජුගේ පුත්‍රයා වෙමි. මේ මුඩු මහණ මට කුමක් කරන්නෙහි ද?
**එරූස්සපා** - දරුණු ලෙසින්, **කටුකො** අනිටු ලෙසින්, **යං **යම් විපාකයක්, **සමප්පිතො** - යනු ඇලුනේ
**ඡළෙවා චතුරාසීති වස්සානි, නහුතානි වා** - අවුරුදු අසූහාර දහ බැගින් සයවරක්, උඩුකුරුව සයනය කිරීමෙන්, යටිකුරුව හෙවීමෙන්, වම් පසින් ද දකුණු පසින් ද හා උඩුකුරුව ද දෙපා එල්බෙමින් ද, ඒ ඒ එක් එක් වසර අසූහාර දස බැගින් දුක් වින්දේය. එහෙයින් කියන ලද -
[missing trans]
යම් හෙයකින් මේ වර්ෂයෝ නහුතයක් වේ. එහෙයින් නහුතා යයි කියන ලදී. **භුසං දුක්‍ඛං නිගච්ඡත්‍ථො** - යනු අතිශය වූ දුකට පැමිණියෙමි.
**පුගානි** - යනු අවුරුදු සමූහ මුළුල්ලේ, මෙය පෙර ගාථාව ද සමග අත්‍යන්ත සංයෝගයේ උපයෝග වචන යයි දතයුතුයි.
**එතාදිසං** යනු මෙබඳු වූ, **කටුකං** - යනු මහත් දුක්, භාව නපුංසක නිර්දේශයයි. **එකමන්තං නිසිදි** ආදිය මෙනි. කුඩා වූ ද දෝසයන්ගෙන් ද වෙන් වූ, මනා පැවතුම් ඇති උතුමන් කෙරෙහි තරහ බවින් ක්‍රෝධයෙන් යුතුව පාපකර්ම කරන පුද්ගලයන්ට මෙබඳු වූ දුෂ්කර වූ, අතිශය දුක්වලට පැමිණීමට හේතු වේ යන යෙදීමයි.
**සො** - යන ඒ රාජ පුත්‍රයා - **තත්‍ථා **- යනු නිරයෙහි දුක් **වේදයිත්‍වා** යනු විඳ අනුභව කොට, **නාමා** යන ඉහත ප්‍රකට වූ ආකාරයෙන් **තතො චුතො **- නිරයෙන් චුත වූයේ, ඉතිරිය කියන ලද පරිදිමය.
මෙසේ භාග්‍යවතුන් වහන්සේ රාජ පුත්‍රයාගේ ප්‍රේත කතා වස්තුව රැස් වූ මහ ජනයා ඉදිරිපිට දී වදාරා සංවේග උපදවා මත්තෙහි සිව්සස් වදාළ සේක. චතුරාර්ය සත්‍යය දේශනාවේ කෙළවර බොහෝ දෙනා සෝවාන් ආදී මාර්ග එලවලට පැමිණියාහුය.
**“ගූථ කුපතො උග්ගනත්‍වා”** ආදී මේ ප්‍රේත කථා වස්තුව ශාස්තෲන් වහන්සේ ජේතවන විහාරයෙහි වැඩ වාසය කරන්නේ එක් අශූචි අනුභව කරන්නා වූ ප්‍රේතයකු අරභයා වදාළ සේක. සැවැත් නුවරට නුදුරෙහි එක්තරා ගමක එක්තරා කෙළඹියෙක් කුළුපග භික්ෂුවක් උදෙසා විහාරයක් කරවීය. නොයෙක් ජනපදවලින් පළාත් වලින් පැමිණි භික්ෂූහු එහි විසූහ. ඒ භික්ෂූන් දුටු මිනිස්සු පැහැදුනු සිතින් යුතුව සිව්පසයෙන් උපස්ථාන කළහ. කුළුපග භික්ෂුව එය නොඉවසා ඊර්ෂ්‍යාවෙන් යුතුව ඒ භික්ෂූන්ගේ දොස් දක්වන්නේ කෙළෙඹියා වෙත නුගුණ කියවීය. කෙළෙඹියා ඒ භික්ෂූන්ට ද, කුළුපග භික්ෂුවට ද දොස් පැවරීය. අනතුරුව කුළුපග භික්ෂුව කළුරිය කොට එම විහාරයෙහිම වැසිකිළියේ ප්‍රේතයකු වී උපන්නේය. කෙළඹියා ද කළුරිය කොට ඒ ප්‍රේතයාගේ හිස මත්තෙහි ප්‍රේතයකු වී උපන්නේය. ආයුෂ්මත් මහා මුගලන් ස්ථවිරයෝ මේ දෙදෙනා දැක විමසමින් මේ ගාථාව කීහ.
කවරෙක් නම් අශූචි වළෙන් නැගී බැගෑපත්ව ඉන්නේ ද? පාප කර්මවලින් පෙළුණු ඔබ කෙසේ නම් නිසැකව හඳුනාගන්නේද?
එය ඇසු ප්‍රේතයෝ
[missing trans]



මා විසින් කරවන ලද ආවාසයෙහි ඊර්ෂ්‍යාවෙන් පෙළුණු කුලයා කෙරෙහි මසුරු වූ තද මසුරු සිත් ඇති පරිභව කරන්නා වූ, තෘෂ්ණාවෙන් බැඳුණු නේවාසික කුළුපග භික්ෂු නමක් සිටියේය.
ඒ කුළුපග භික්ෂුවගේ කීම් ඇසූ මම ප්‍රියශීලි ශික්ෂාකාමී භික්ෂූන්ට නින්දා කළෙමි. ඒ අකුසල කර්ම විපාකයෙන් ප්‍රේත ලෝකයේ උපන්නෙමි.

එහි **අහු ආවාසිකො මය්හං** - යනු මගේ ආවාසයෙහි, මා විසින් කරවන ලද විහාරයෙහි එක් භික්ෂුවක් නේවාසිකව ස්ථිර පදිංචිකරුවෙකුව සිටියේය. **අජ්ඣාසිතො මය්හං ඝරෙ** - හිතවත්කම නිසා කුළුපග වීම නිසා මගේ ගෙහි තෘෂ්ණාභි නිවේසන වසයෙන් බැදීමෙන් ඇතුළත් වීමෙන් (එය කරවීය)
**තස්ස **යනු ඒ කුළුපග භික්ෂුවට, **භික්‍ඛවො** - යනු භික්ෂුව, ශ්‍රමණයා **පරිභාසිතන්ති** - යනු ආක්‍රෝශ කළේය. (පරිභව කළේය) **පෙතලොකෙ මිතො ගතො** යනු මේ ආකාරයෙන් ප්‍රේත යෝනියට පැමිණියේ, ප්‍රේතයෙක් වූයේ,
තොපට මිත්‍ර ස්වරූපයෙන් කුළුපග වූ, අමිත්‍ර වූ යම් මහණෙක් වී ද? ඒ අනුවණයා මරණින් මතු පරලොව කෙබඳු ගතියකට පැමිණියේ ද?
එහි **මිත්ත වණ්ණො** - මිත්‍ර රූපයෙන් මිත්‍ර ප්‍රතිරූපකයෙක් වශයෙන්
නැවත ප්‍රේත තෙමේ තෙරුන්ට තම අදහස් ප්‍රකාශ කරන්නේ, ගාථා දෙකක් කීහ.
ඒ පාපකර්මය කරන ලද, ඒ ශ්‍රමණ ප්‍රේතයාගේ හිස මුදුනේම මම දැන් සිටිමි. හෙතෙමේ ද ප්‍රේත ලෝකයට පැමිණියේ මගේ මෙහෙකරුවෙක් වූයේය.
ස්වාමීනි! සෙස්සෝ යම් අශුචියක් හෙළත් ද? ඒ මගේ ආහාරය වේ. මම යම් අශුචියක් හෙළන්නේ ද ඒවා අනුභව කිරීමෙන් ඒ ශ්‍රමණ ප්‍රේතයා දිවි රැකගනියි.
එහි **තස්සෙවා -** යනු ඒ මගේ පූර්ව ආත්ම භාවයේ දී කුලුපග භික්ෂුව වූ ප්‍රේතයාගේ **පාපකම්මස්සා** - යනු පවිටු වූ වැරදි සහගත වූ හැසිරිම් ඇති පැවැතුම් ඇති - **සීසෙ තිට්ඨාමි මත්‍ථ කෙ**- යනු ඔළුව උඩ සිටිමි. සිටියේ ද මුදුනෙහිම සිටිමි. සීස ප්‍රමාණ වූ අහසෙහි නොවෙමි යන අර්ථයි. **පරවිසයං පත්තො** - යනු මිනිස් ලොව ඉපිද සිට, වෙනත් විෂයකට ආත්මභාවයකට යන්නේ ප්‍රේත විෂයටම ගියේය. පත්වූයේය. **මමෙවා** - යනු මගේම මෙහෙකරුවෙක් වූයේය යන වචනයි.
**යංභදන්තෙ භදන්කඤ්ඤො** - යනු ස්වාමිනි ආර්ය වූ මෞද්ගල්‍යානයන් වහන්ස! ඒ වැසිකිළියෙහි අන්‍යයෙහි වර්චස් හෙළත් ද? **එතං මෙ හොති හොජනං - **යනු ඒ අශූචි දවසක් දවසක් පාසා මට අහාර වේ. **යං හදාමි** - ඒ වර්චස් අනුභව කොට මම වර්චස් කෙරෙම් ද? **එතං සො උපජීවතී** - යනු ඒ මගේ වර්චස් ඒ කුලුපග ප්‍රේතයා දිනපතා අනුභව කරමින්, ඔහු ජීවත්වෙයි. ආත්ම භාවය පවත්වාගෙන යයි යන අර්ථයි.
ඔවුන් දෙදෙනා අතුරෙන් කෙළෙඹි තෙමේ සුපේශල සිල්වත් භික්ෂූන්ට “මේ ආහාර වළඳනවාට වඩා තොපගේ අශූචි කෑම හොඳ යයි බැණ වැදුනේය. කුලුපග භික්ෂුව වනාහි කෙළෙඹියා එසේ කීමෙන් පොළඹවා තෙමේ ද එසේම බැණ වැදුනේය. ඒ නිසා ඒ කුලුපග ප්‍රේතයාගේ ජීවිකාව කෙළෙඹියාගේ ජීවිකාවටත් වඩා කිලිටු වූයේමය. ආයුෂ්මත් මුගලන් ස්ථවිරයෝ මේ කථා පුවත භාග්‍යවතුන් වහන්සේට දැන්වීය. භාග්‍යවතුන් වහන්සේ එය අර්ථෝත්පත්ති කොට ගෙන පරික්ෂා කිරීමෙහි ආක්‍රොශ කිරීමෙහි ආදීනව දක්වා පැමිණ සිටි පිරිසට ධර්මදේශනා කළහ. ඒ දේශනාව මහා ජනයාට සාර්ථක වූයේය.
**“ගූථ කූපතො උග්ගනත්‍වා”** ආදී මේ ප්‍රේත වස්තු කථාව ශාස්තෲන් වහන්සේ දෙව්රම් වෙහෙර වැඩවාසය කරමින්, එක්තරා අශූචි කන්නා වූ ප්‍රේතියක අරභයා දේශනා කළහ. එහි වස්තුව ඉහත කී (ගූථඛාදක ප්‍රේතවස්තුව) හා සමාන වේ. එහි උපාසකයා විසින් විහාරය කරවන ලද්දේය කියා උපාසකයා වසයෙන් ආයේය. මෙහි වනාහි උපාසිකාවක වීමම විශේෂයි. ඒ කථා වස්තුවේත් ගාථාවලත් වෙනසක් නැත්තේය.
**“නග්ගා දුබ්බණ්ණ රූපාත්‍ථා”** ආදී වශයෙන් ආරම්භවන ප්‍රේත වස්තුව, ශාස්තෲන් වහන්සේ ජේතවනයෙහි වැඩ වාසය කරන කල්හි ප්‍රේතයන් සමූහයක් අරභයා දේශිතයහ. සැවැත්නුවර වනාහි මිනිසුන් සමූහයක්, කණ්ඩායමක් වී අශ්‍රද්ධාවෙන් යුතුව, අප්‍රසන්න භාවයකින් යුතුව, මසුරු මළයෙන් පරිපීඩිත සිත් ඇතිව, දානාදී සුචරිත ක්‍රියාවන්ට විරුද්ධව, කාලයක් ජීවත් වී, කය බිඳීමෙන් (මරණයෙන්) පසුව නගරය සමීපයෙහි ප්‍රේත යෝනියෙක ඉපදුනාහු වෙති. එක්දවසක් ආයුෂ්මත් මුගලන් ස්ථවිරයන් වහන්සේ සැවැත්නුවර පිඬු පිණිස හැසිරෙන්නේ අතරමග දී ප්‍රේතයන් දැක මේ ගාථාවෙන් කරුණු විචාළහ.
තෙපි විලි වැස්මක් නැතිව නග්නව, කෘශ වී, ඉස්සී ගිය නහර වැල් ඇතිව, උස්ව නැගුණු ඉල ඇට පෑදී, දුර්වලව, දුර්වල ශරීර ඇත්තෝය. තෙපි කවරහු ද?
එහි **දුබ්බණ්ණ රූපාත්‍ථා** යනු දුර්වර්ණ ශරීර ඇත්තෝ වවු **කෙනු තුමෙහත්‍ථා** - යනු තෙපි කිනම්හු වෙත්ද? **මාරිසා **යනු ඔහු තමන්ගේ ස්වරූප වශයෙන් අමතයි.
ඒ අසා ප්‍රේතයෝ
ස්වාමීනි අපි යමලෝකය යයි කියනු ලබන ප්‍රේත ලෝකයේ උපන් දුකට පැමිණියා වූ ප්‍රේතයෝ වෙමු. මිනිස්ලොවදී පව්කම් කොට ප්‍රේත ලෝකයෙහි උත්පත්තිය ලැබුවෙමු.
යන ගාථාවෙන් තමන්ගේ ප්‍රේත භාවය ප්‍රකාශ කොට, නැවත තෙරුන් විසින් මෙසේ අසන ලදී.
ඔබලා මිනිස් ලොව දී කය වචනය සිත යන තිදොරින් කවරනම් අකුශල කර්ම කළාහු ද? කවර කර්මයක විපාකයකින් ප්‍රේතයන් වී උපන්නාහු ද?
යන ගාථාවෙන් කරන ලද කර්මය විචාළේය.
මහණ බමුණන් ඇති කල්හි, දිය යුතු දාන වස්තුව අප සන්තකව පැවති කල්හි, කිසිවෙකු විසින් නො වළක්වන ලද්දා වූ අපි, අඩ මස්සක් පවා විශේෂයෙන් රැස් කළෙමු. තමන්ට පිහිටක් වන පරිද්දෙන් කිසිවෙකුට කිසිවක් නො දුන්නෙමු. තෘෂ්ණායෙන් මැඩුණෙමු.
දිය පිපාස වූ විට නදිය කරා පැමිණියහොත් නදියේ ජලය හිඳී යයි. උෂ්ණය ඉවසනු නොහැකිව සෙවණ තැනකට පැමිණියේ නම් එතනට තද අව්ව වැටේ.
හමා එන සුළග ගින්දර හා සමානව ශරීරය දවමින් හමායේ. ස්වාමීනි! පව් කල තැනැත්තන්ට ලැබෙන මෙයට වඩා වැඩි වූ තවත් දුක්වලට ද සුදුසු වෙමු.
බොහෝකල් සාදුකින් පෙළෙන්නා වූ අපි ආහාර සඳහා ගිජුවෙමින් දීර්ඝ සැතපුම් ගණන් යන්නෙමු. එහෙත් කිසිවක් නොලබාම නවතිමු. අපගේ පින් නැති බව ගැන දුක්වෙමු.
බඩගිනිව සා පිපාසා දෙකින් ක්ලාන්ත වූ (අපි) කරකැවිල්ල ඇතිවී බිම වැටෙන්නෙමු. ඇද වැටෙන්නෝ වෙමු. උඩුකුරුව වැටුණාහු විසිරුණු අවයව ඇත්තෝ වෙමු. (සමහරවිට) යටිකුරුව ද වැටෙන්නෙමු.
ඒ හැම තැනම වැටුණා වූ, බිම වැටුණා වූ අපි ළය ද හිස ද පොළවේ ගලා ගන්නෙමු. අපගේ පින් නැති බව ඉතා දුක් ගෙනදේ, පුදුම සහගතය.
ස්වාමිනි! මේ දුකට ද, ළාමක වූ අනෙක් දුක්වලට ද අපි සුදුස්සෝ වෙමු. දෙය්‍ය ධර්මය ලඟ තබාගෙන අපි අනාගතය සඳහා පින් රැස් නො කෙළෙමු.
අපි මෙයින් චුතව ගොස් මිනිසත් බව ලැබ පරිත්‍යාගශීලීව සීල සම්පන්නව බොහෝ කුසල් ඒකාන්තයෙන්ම කරන්නෙමු.
මෙසේ තමන් විසින් කළයුතු කර්ම කීහු.
එහි **අධියොජනානි ගච්ඡාම** - යනු යොදුන් ගණනාවක් යමු. කුමකට ද? **ඡාතා ආහාරගෙධිනො** - යනු බොහෝකාලයක් සා පිපාසාවෙන් පීඩා විඳ ආහාර පිළිබද ගිජුකමින්, දැඩි ලෙස ආසා කරමින්, මෙසේ ගොස් ද කිසිම ආහාරයක් නොලැබම නවතින්නෙමු. **අප්පපුඤ්ඤතා** යනු පින් නැතිකමින්! යහපත් කටයුත්තක් නො කරන ලද බැවින්,
**උත්තානා පතිකිරාමා** - යනු කිසිදවසක උඩුකුරුවී බිම වැටී විසිරුණු අත පය ඇත්තේ වෙමු. **අවකුජ්ජා පතාමසෙ** යනු සමහර දවස්වල ඉනින් වැටී සිටින්නෙමු.
**තෙච** යනු ඒ අපි **උරං සීසඤ්ච ඝට්ටෙමා** - යනු මුනින් යටවී වැටී නැගිට ගනු නොහැකිව, වධයට හා වේදනාවට පැමිණ වෙවුළමින් තමාගේම හිසත් ළයත් ගටා ගන්නෙමු. ඉතිරියට සඳහන්, කියන ලද පරිදිම දන්නේය.
ස්ථවිරයන් වහන්සේ මේ පුවත භාග්‍යවතුන් වහන්සේට දැක්වූහ. භාග්‍යවත්හු කාරණය අර්ථෝත්පත්ති කොට ගෙන පැමිණ සිටි පිරිසට ධර්මය දේශනා කළහ. එය ඇසූ මහාජනයා මසුරුකළ හැර දන්දීම් ආදී පින්කම් කරමින් සුචරිතයෙහි නිරත වූවෝ වූහ.
**“දිට්ඨා තයා නිරයා තිරච්ඡා න යොනි**”- මේ ප්‍රේතවස්තු කථාව ශාස්තෲන් වහන්සේ ජේතවනාරාමයේ වැඩ වසන සමයේ එක්තරා විමාන ප්‍රේතයකු අරභයා වදාළ සේක. සැවැත් නුවර වාසීහු ද, පැළලුප් නුවර වාසීහු ද, වෙළෙන්දෝ බොහෝ භාණ්ඩ පුරවාගත් නැවකින් ස්වර්ණ භූමියට ගියෝය. එහිදී එක් වෙළෙන්දෙක් රෝගාතුර වී මාගමක් කෙරෙහි බැඳුණු සිතින් කළුරිය කළේය. හේ කරන ලද කුසල් බලයෙන් දෙව්ලොව නො ඉපද මුහුද මැද විමාන ප්‍රේතයකු වී උපන්නේය. ඔහු යම් ස්ත්‍රියක් කෙරෙහි දැඩිසේ සිත් බැඳගත්තේ ද ඒ ස්ත්‍රිය ද ඒ නැවෙන්ම ස්වර්ණ භූමියට යමින් සිටියාය. ඉක්බිති ඒ විමාන ප්‍රේතයා අදාළ ස්ත්‍රිය ගනු කැමතිව නැවේ ගමන නතර කළේය. අනතුරු වෙළෙන්දෝ කවර හෙයින් අපගේ නැව නැවතුනේදැයි සිතා බලන්නේ කාලකණ්ණියා සොයා ගැනීමට කුසපත් ඇද්දේය. අමනුෂ්‍යයාගේ සෘද්ධි ශක්තියෙන් තුන් වරක්ම ඒ කාලකණ්ණි සලාකපත ඔහු විසින් පිළිබඳ සිත් බැඳි ස්ත්‍රිය වෙතම පැමිණියේය. ඒ දුටු වෙළෙන්දෝ හුණමිටියක් මුහුදට දමා ඒ මත්තට ස්ත්‍රිය බැස්සුවාය. ස්ත්‍රිය හුණ කලාපය මතු පිටට බැස්ස වූ කෙණෙහිම නැව ස්වර්ණ භූමිය කරා වේගයෙන් ගමන් කෙළේය. විමාන ප්‍රේතයා ඒ ස්ත්‍රිය තමන්ගේ විමානයට ගෙනගොස් ඇය සමග ජීවත්වූහ.
ඈ එක් අවුරුද්දක් ඔහු සමග ජීවත්වී කළකිරුණු සිතින් යුතුව ඒ විමාන ප්‍රේතයා යදිමින් මෙසේ කීවාය. මා මෙහි වසන්නී මගේ පරළොව ගමන සඳහා පිනක් දහමක් කර ගැනිමට මම අවකාශ නොලබමි. එබැවින් මා පැළලුප් නුවරට පමුණුවව. ඕතොමෝ මෙසේ ආයාචනා කරන ලද්දී, විමාන ප්‍රේතයා ඇයට,
තී විසින් නිරයෝ ද, දෙවියෝ ද යෝනීහු ද, ප්‍රේතයෝ ද අසුරයෝ ද යළි මිනිස්සු ද දෙවියෝ ද දක්නා ලදී. තමාගේ කර්ම විපාක තෙමේම දුටුවෙහිය. තී කිසිකෙනෙකු විසින් නො දක්නා ලෙස පැළලුප් නුවරට ගෙන යමි.
එහිදී කුසල් දහම්හි හැසිරෙව යනුවෙන් කීවේය.
එහි **දිට්ඨා තයා නිරයා** - තී විසින් එක් පසෙක නිරය දකින ලදී. **තිරච්ඡා න යොනි** - යනු මහත් අනුහස් ඇති නාග සුපර්ණ ආදී තිරිසන් සත්ත්වයෝ ද තී විසින් දක්නා ලදී. **පෙතා** යනු සා පිපාසාදී දෙයින් දුක්විදින්නා වූ ප්‍රේතයෝ ද, **අසුරා** - යනු කාල කඤ්ජක ආදී භේදවලින් යුත් අසුරයෝ**, දෙවා** - යනු එක් පසෙක චාතුර්මහාරාජික දෙව්වරු ද දක්නා ලදී. ඒ විමාන ප්‍රේත තෙමේ තමන්ගේ ආනුභාවයෙන් අතරතුර ඇය කැඳවා ගෙන ගොස් ප්‍රත්‍යෙක නිරයාදිය පෙන්වමින් හැසිරුණේය. එහෙයින් මෙය කීය. **සය මද්දස කම්මවිපාක මත්තනො** - යනු නිරයාදී තැන්වල විශේෂයෙන් ගොස්, තම තමන් විසින් කරන ලද කර්මයන්ගේ විපාක තමන් විසින්ම විදින අන්දම ප්‍රත්‍යක්ෂයෙන් දුටුවේය. **නෙස්සාමි තං පාටලිපුත්ත මක්‍ඛතං** - යනු දැන් මම කිසි කෙනෙකුට නො පෙනෙන පරිදි මනුෂ්‍ය රූපයෙන්ම පැළලුප් නුවරට ගිහින් ඇරලමි. ඔබ වනාහි **ගනත්‍වා** ගොස් **කුසලං කරොහි කම්මං** - යනු කර්මයන්ගේ විපාක ඔබ ඇස් දෙකින්ම ප්‍රත්‍යක්ෂ වශයෙන්ම දක්නා ලද හෙයින් යුක්තියෙහි පිහිටා කුසල ධර්මයන්හි ඇලෙනු මැනවි යන අර්ථයයි.
ඉක්බිති ඒ ස්ත්‍රීය ඔහුගේ වචන අසා තමන් විසින් මෙසේ කියන ලදී.
යක්ෂය! ඔබ මට වැඩි කැමැත්තේ වෙහි, දෙවිය ඔබ මට හිත කැමැත්තේ වෙහි. ඔබගේ වචන අනුව මම කටයුතු කරමි. ඔබ මගේ ගුරුවරයා වන්නෙහිය.
මා විසින් නිරයෝ ද තිරිසන් ගත සත්ත්වයෝ ද, ප්‍රේතයෝ ද, අසුරයෝ ද, නැවත දෙවියෝ ද දක්නා ලද්දෙමි. තමන් විසින් කරන ලද පින් පව්වල විපාක තමන් විසින්ම විඳින අන්දම දුටුමි. එහෙයින් මම බොහෝ කුසල කර්මයන් කරමි.

ඉක්බිති ඒ ප්‍රේත තෙමේ ඒ ස්ත්‍රිය ගෙන අහසින් ගොස් පැළලුප් නුවර මැද සිටුවා ගියේය. ඉක්බිති ඇගේ ඤාති මිත්‍රාදීහු ඇය දැක අපි පෙර ඔබ මුහුදේ දමන ලදුව මළේ යයි ඇසුවෙමු. ඒ ඔබ සුවසේ ආපසු පැමිණ දැකීමෙන් ඉතා සතුටට පත්වීමුයි කැදවා රැස් වී ඇගේ ප්‍රවෘත්තිය විචාළේය. ඕ ඔවුන්ට මුල පටන් තමන් දුටු දේ ද, අනුභව කළ සම්පත් ද ආදී සියල්ල කීවාය. සැවැත්නුවර වැසි ඒ වෙළෙන්දෝ පිළිවෙළින් පැමිණි කල්හි ශාස්තෲන් වහන්සේ සමීපයට එළඹ වැඳ එකත්පස්ව සිටිමින් ඒ ප්‍රවෘත්තිය භාග්‍යවතුන් වහන්සේට සැළකළෝය. භාග්‍යවතුන් වහන්සේ ඒ කාරණය අර්ථෝත්පත්ති කොට ගෙන මේ ධර්ම දේශනාව කළේය. ඒ අසා මහාජනයා සංවේගයට පත්වූයේ දානාදී කුසල ධර්මයන්හි නියැලුනෝ වූහ.
**“අයඤ්ච තෙ පොක්‍ඛරණී සුරම්මා”** යන මේ ප්‍රේත වස්තු කථාව ශාස්තෲන් වහන්සේ සැවත් නුවර වැඩ වසද්දී අම්බ ප්‍රේතයා අරභයා වදාළහ. සැවැත්නුවර පිරිහීගිය සම්පත් ඇති එක්තරා ගෘහපතියෙක් සිටියේය. ඔහුගේ බිරිද කළුරිය කළාය. එකම දියණියක් ඔවුන්ට සිටියාය. ඒ ගෘහපතියා තමන්ගේ මිතුරෙකුගේ ගෙදර දියණිය නවත්වා ණය වශයෙන් ගත් කහවණු සියයකින් බඩු රැගෙන වෙළඳුන් සමග වෙළදාමේ ගියේ, ටික දිනකින් මුල් මුදල ද, ලාභ වශයෙන් කහවණු පන්සියයක් ද ලැබ වෙළද සමූහයා සමග නැවත සිය ගමට පැමිණියේය. අතරමග දී සොර මුළක් වෙළඳුන් මැඩගෙන පැමිණියාහුය. වෙළෙන්දෝ ඔබ මොබ පලාගියහ. ඒ ගෘහපතියා එක්තරා ගසෙක කහවණු සඟවා තබා අඳුරෙහි සැඟවිණි. සොරු ඔහු අල්ලා මැරීය. හෙතෙම ධනාශාවෙන් එහිම ප්‍රේතයෙක්ව උපන්නේය.
වෙළෙන්දෝ සැවැත් නුවරට ගොස් ඔහුගේ දියණියට ඒ ප්‍රවෘත්තිය කීහ. ඕ තොමෝ පියාගේ මරණයෙන් හා මතු ජීවත්වීමේ බියෙන් බලවත් ලෙස හටගත් කණගාටුවෙන් දැඩි සේ හැඬුවාය. ඉක්බිති ඇගේ පියාගේ යහළු කෙළඹියෙක් “යම් සේ කුඹලෙකු විසින් තනන මැටි භාණ්ඩ සියල්ල බිඳීමෙන් අවසන් වන්නේ ද? එමෙන්ම සත්ත්වයාගේ ජීවිතය ද බිඳීම මරණයෙන් අවසන් වේ. මරණය සර්ව සාධාරණයි. වැළැක්විය නො හැක්කේය. එබැවින් ඔබේ පියා මළ කල්හි ඉතා දැඩි සේ ශෝක නොකරව, නොවැළපෙනු මැනව මම තිගේ පියා වෙමි. තී මගේ දුවයි. මම තී කෙරෙහි පියාගේ යුතුකම් ඉටුකරමි. ඔබ තාත්තාගේ ගෙදරදී මෙන්ම මේ ගෙදර අමුතුකොට නොසිතා සිත් අලවා වසවයි කියා අස්වැසීය. ඕ තොමෝ ඔහුගේ වචනයෙන් සන්සිඳුණු ශෝක ඇතිව, පියා කෙරෙහි මෙන් ගෞරව පුර්වකව වතාවත් කරන්නී තමන්ගේ දුගී බැවින් ඔහුට වතාවත් කරන්නීව සිට, මිය ගිය පියා උදෙසා මතකදන් (ප්‍රේත කෘත්‍යය) දෙනු කැමතිව, කැඳ පිස සිරියෙල් පැහැය ඇති ඉදුණු අඹගෙඩි රං තැටියක තබාගෙන කැඳ සහ අඹ දාසියක ලවා ගෙන්වාගෙන විහාරයට ගොස් ශාස්තෲන් වහන්සේ වැඳ මෙසේ කීවාය. භාග්‍යවතුන් වහන්ස! මාගේ දක්ෂිණාව පිළිගෙන මා කෙරෙහි අනුකම්පා කරනු මැනැව, ශාස්තෲන් වහන්සේ මහා කරුණාවෙන් හටගත් සිත් ඇතිව ඇගේ අදහස් මුදුන්පත් කරමින් හිඳිනාකාර දැක්වීය. ඕ තොමෝ තුටු පහටු සිත් ඇතිව පණවන ලද බුද්ධාසනයෙහි වැඩහුන් බුදුන්ට, තමන් විසින් ගෙන එන ලද පිරිසිදු වස්ත්‍රය අතට දුන්නාය. පණවන ලද අසුනෙහි බුදුහු වැඩ උන්හ.
ඕ තොමෝ බුදුන්ට කැඳ පිළිගැන්වීය. භාග්‍යවතුන් වහන්සේ කැඳ පිළිගත් සේක. ඉක්බිති සඞ්ඝයා වෙත කැඳ පිළිගැන්වීය. කැඳ පුදා නැවත දෙ අත් සෝදා අඹගෙඩි බුදුන්ට පිළිගැන්වීය. භාග්‍යවතුන් වහන්සේ අඹ වැළදූහ. ඕ භාග්‍යවතුන් වහන්සේට වැඳ මෙසේ කීවාය. ස්වාමීනි! මා විසින් මේ කරන ලද, පසතුරණ, කැඳ හා අඹ පිළිගැන්වීම් වසයෙන් වූ දානමය පින්කමේ පිං මගේ මියගිය පියා වෙනුවෙන් අනුමෝදන් කරනු මැනවි, උදෙසාවා, භාග්‍යවතුන් වහන්සේ එසේ වේවායි පවසා පින් අනුමෝදන් කළේය. ඕ භාග්‍යවතුන් වැඳ පැදකුණු කොට ආපසු ගියාය. ඇය විසින් දක්ෂිණාව දුන් කෙණෙහිම ඒ ප්‍රේතයා අඹ උයන් විමාන, පොකුණු ආදිය හා මහත් දිව්‍ය සම්පත් ලදහ.
ඉක්බිති ඒ වෙළෙන්දෝ ඉන්මතු දවසෙක වෙළඳාමෙහි යන්නේ ඒ මගට සේන්දු වූයේ පෙර විසු තැනම එක් රාත්‍රියක් ගෙවූහ. ඒ දුටු ඒ විමාන ප්‍රේතයා උයන්, විමන් සමග තමන් ඔවුන්ට දැක්වීය. ඒ වෙළෙන්දෝ එය දැක ඒ ලත් සම්පත්තීන් පිළිබඳව විමසන්නේ, මේ ගාථා දෙක කීහ.
ඔබගේ මේ පොකුණු ඉතා රමණීය වේ. සමතලා මනා තොටුපළ ඇත්තේ ද පිරුණු දිය ඇත්තේ ද, පිපුණු මල් ඇත්තේ ද වේ. බඹර සමූහයා විසින් නිතර ගැවසී ගත්තේය. ඔබ විසින් මේ මනරම් පොකුණ කෙසේ ලබන ලද්දේ.
ඔබගේ මේ අඹ උයන ඉතා සිත්කළු වේ. සියලු සතුන්ට සුව එළවන අතර, ඵල දරයි. මනාව පිපුණු මල් ඇත්තේ බඹර සමූහයා පිරිවරණ ලද්දේ වෙයි. මේ විමන හා උයන ඔබ කෙසේ ලබන ලද්දේ ද?

එහි **සුරම්මා** - යනු විශේෂයෙන් මැනවින් සිත් අලවන්නේය. **සමා** - යනු උස් මිටි නැතිව සමතලා වූ, **සුපතිත්‍ථා** යනු රුවන්මය හිණි පෙළ ඇති යහපත් වූ තොටුපළ **මහොදකා** - යනු නිතර පිරුණු ජලය,
**සබ්බොතුකං **- යනු මල් සමූහයෙන් ගෙඩි සමූහයෙන් ද පිරුණ ගස් වැල් නිසා, සෑම සෘතුවකදීම සුව එළවන එහෙයින් කීය. **ධාරයතෙ** **ඵලානී** ඵල දරයි. **පුප්‍ඵිතං** යනු නිරන්තරයෙන් පිපුණු මල් ඇත්තේය.
ප්‍රේත තෙමේ ඒ අසා පොකුණ ආදී ප්‍රතිලාභයක් ලැබුණු ආකාරය දක්වමින් මේ ගාථාව කීහ.
මගේ දුව විසින් (බුදුන්ට) ඉදුණු අඹ හා පැන් ද කැඳ ද දන් දෙන ලද හේතුවෙන්, සිත්කළු වූ සිහිල් සෙවණ ද උයන් වතු ද මට ලැබිණ.
**තෙන මෙ ඉධ ලබ්හති** - යනු යම් හෙයකින් බුදුන් ප්‍රමුඛ භික්ෂු සංඝයාට ඉදුණු අඹ ද, පැන් ද කැඳ ද, මා උදෙසා මගේ දියනිය විසින් දානයක් දෙන ලදී. ඒ දුව විසින් දෙන ලද දානයේ විපාකයෙන් මෙහි මේ දිව්‍යමය වූ අඹ වනයෙහි සියලු ඍතු වලදීම අඹගෙඩි ද, මේ දිව්‍ය පොකුණ හා දිව පැන් ද, කැඳ හා පසතුරුණු දානයෙන් උයන් විමාන කප්රුක් මනරම් වූ සිහිල් සෙවණ ආදිය ලැබුණේය යන අර්ථයි.
මෙසේ ද කියා ඒ විමාන ප්‍රේත තෙමේ ඒ වෙළදුන් (පමුණුවා) ගෙන්වා, පන්සියයක් කහවණු දක්වා මෙයින් භාගයක් තෙපි ගනිවු භාගයක් මාගත් ණය ගෙවා සුවසේ ජීවත් වන්නැයි මගේ දුවට දෙනු මැනවියි කීයේය. වෙළෙන්දෝ පිළිවෙළින් සැවැත්නුවරට පැමිණ, ඔහුගේ දියණියට කථාකොට ඔහු විසින් තමන්ට දුන් භාගය ද ඇයටම දුන්නාහුය. තොමෝ කහවණු සියයක් ණයකරුවන්ට දී ඉතිරිය තමාගේ පිතු සහායක වූ කෙළෙඹියාට දී තෙමේ වතාවත් කරගෙන සිටී. හෙතෙමේ මේ සියල්ල තොපටම වේවායි ඈටම ඒ කහවණු දී, තමාගේ වැඩිමල් පුතාගෙ ස්වාමිදුව කළේය.
ඕ තොමෝ පසු කලෙක එක් පුතෙකු ලැබ ඔහු නලවමින් -
දන් දීමෙහි ද, දැමුණු බවෙහි, (කීකරු කමෙහි) ද, සීල සංයමයේ ද සාන්දෘෂ්ටික වූ කර්ම විපාකය බලව, මම ස්වාමීන්ගේ ගෙදර දාසියක් වී සිට නැවත යෙහෙළණියක් වී අද ස්වාමී දුව ද වීමි
යන මේ කීවාය.
ඉක්බිති එක් දවසක් ශාස්තෲන් වහන්සේ, ඇගේ මුහුකුරා ගිය නුවණ දැක ආලෝකය විහිදුවා ළඟ සිටියාක් මෙන් තමන් දක්වා ඇයට
සැප ස්වභාවයෙන් නොසැපය ද, ප්‍රිය ස්වභාවයෙන් අප්‍රිය ද සුඛ ස්වභාවයෙන් දුක ද ප්‍රමාද වූ පුද්ගලා යටපත් කරයි
යන ගාථාව වදාළහ. ගාථාවගේ කෙලවර ඕතොමෝ සෝවාන් ඵලයෙහි පිහිටියාය. ඕ තොමෝ දෙවන දවසේ බුද්ධ ප්‍රමුඛ භික්ෂු සංඝයාට දන් දී මේ සියලු පුවත් භාග්‍යවතුන් වහන්සේට කියා සිටියේය. භාග්‍යවතුන් වහන්සේ ඒ කාරණය හේතුකොට ගෙන අරමුණු කොට ගෙන පැමිණ සිටි පිරිසට ධර්මය දේශනා කළහ. ඒ දේශනා තොමෝ මහජනයාට සාර්ථක වූයේය.
“**යං දදාති න තං හොති”** ආදී වූ මෙය අක්‍ඛදායක ප්‍රේතයාගේ කථා වස්තුවයි. කවරෙකු නිසා මෙය උපන්නේ ද? භාග්‍යවතුන් වහන්සේ සැවැත්නුවර ජේතවන විහාරයේ වැඩ වසන සමයෙහි සැවැත්නුවර වාසී එක්තරා උපාසකයෙක් ගැල භාණ්ඩ පුරවාගෙන ආපසු සැවැත් නුවරට පැමිණීම සදහා කරත්තයට නැගී මාර්ගයට අවතීර්ණ විය. ඔහු මාර්ගයේ ගමන් කරමින් එනවිට අතරමග දී එක් කරත්තයක අලවංගුව බිදිණ. එකල්හි එක්තරා පුරුෂයෙක් ගසක් කපා ගැනීම සඳහා පොරවක් ද අත්පොරවක් ද රැගෙන තම ගමින් නික්ම වනයෙහි හැසිරෙන්නේ, ගැල බිඳුනු තැනට පැමිණ, අලවංගුව බිඳීයාම නිසා දොම්නසට පැමිණිසිටි වෙළෙන්දා දැක, මේ වෙළෙන්දා සිය ගැල බිඳීම නිසා යාමට නො හැකිව වනයේම ක්ලාන්ත වේ යයි අනුකම්පා කොට ගසක අත්තක් කපා අලවංගුවක් තනා කරත්තය තනා දුන්නේය.
හෙතෙම ඉන්පසු මෑත කාලයේ කළුරිය කොට ඒ වනයේම භූම්‍යස්ථ දෙවියෙකුව උපන්නේය. ඔහු තමා විසින් කරන ලද කර්ම සිහිනුවණින් සලකා බලන්නේ, රාත්‍රියෙහි යටකී උපාසක වෙළෙන්දගේ ගෙට ගොස් ගේ දොරකඩ සිට මේ ගාථාව කීහ.
යම් දාන වස්තුවක් දේ ද එයම නොවේ. (වැඩියක්ම) දෙන්නේමය එසේ දී දෙලොව දුකින් එතෙර වෙයි. ඒ දාන හේතුවෙන් දෙලොව සැපතට පැමිණේ. පුබුදුවව, පින්කම්හි පමා නොවෙව.
එහි - **යං දදාති න තං හොති** - යම් දෙය්‍ය ධර්මයක් දානවස්තුවක් දෙයි ද විපාක දෙන්නේ ඒ දෙයම නොවේ. තවත් බොහෝ දේ මනාප දේ, සිතට ප්‍රිය වූ දේ, සිත් අලවන දේ, විපාක වශයෙන් ලැබෙන්නේමය. එහෙයින් **දෙථෙවදානං **- කැමති වූ පරිද්දෙකින් දන් දිය යුත්තේමය. එයට කරුණු මෙසේ කියමි. **දත්‍වා උභය තරතී** - යනු දන් දී ඉහාත්මයෙහි ද, පරලොව ද දුක් අනර්ථ ඉක්මවයි. **උභයං තෙන දානෙන ගච්ඡතී - **යනු ඉහාත්ම වශයෙන් ද පරලො වශයෙන් ද, දොලොවම ඒ දානමය පිනෙන් සැපයට පැමිණෙයි. සැපයට පමුණුවයි. තමන්ගේ ද අනුන්ගේ ද හිත සුව පිණිසම මේ අර්ථය යෙදිය යුතුය. **ජාගරථ මා පමජ්ජථා** - යනු මෙසේ දෙලොවම අනතුරු දුක් නිවාරණය සදහා ද දෙලොවම හිත සුව පිණිස ද, දන් දීමම වටී. දානෝපකරණ පිළියෙළ කොට එහි අප්‍රමාදීව, නිදි නොලබව යන අර්ථයි. ආදර හිතවත්කම් වශයෙන් ද, නැවත නැවත කීම් වශයෙන් ද, මෙය කියන ලද්දේය.
වෙළෙන්දා ද තමන්ගේ කාර්යයන් අවසන් කොට, ක්‍රමයෙන් සැවැත්නුවරට පැමිණ දෙවැනි දවසේ ශාස්තෲන් වහන්සේ වෙත එළඹ වැඳ එකත්පස්ව සිටිමින් මේ ප්‍රවෘත්තිය බුදුන්වහන්සේට දැන්වීය. ශාස්තෲන් වහන්සේ එය අර්ථෝත්පත්ති කොට ගෙන පැමිණ සිටි පිරිසට ධර්මය දේශනා කළහ. ඒ දේශනා තොමෝ මහා ජනයාට සාර්ථක වූයේය.
**“මයං භොගෙ සංහරිම්හා”** මේ භෝග සංහරන ප්‍රේත වස්තු කථාවයි. එය කවුරුන් නිසා උපන්නේ ද? භාග්‍යවතුන් වහන්සේ වේළුවනාරාමයේ වැඩ වසන සමයේ රජගහනුවරවාසී ස්ත්‍රීහු සතර දෙනෙක් හොර මැණීම් කිරීම් ආදී වශයෙන් ගිතෙල්, පැණි, තෙල්, ධාන්‍ය ආදිය වෙළදාම් කොට නුනුවණින් ධනය රැස්කොට ජීවත් වී, මරණයෙන් පසුව පිටිනුවර දිය අඟලක් මතුපිට ප්‍රේතියන් වී උපන්නාහ. ඈලා රාත්‍රියෙහි දුකින් පීඩිතව මඩනා ලදුව.
ආදී වශයෙන් විලාප කියමින්, භයානක වූ මහ හඬින් මුර ගෑවාහුය. මිනිස්සු අසා බියෙන් තැති ගැනී, රෑ නිදි නොලැබ, උදය කාලයේ බුදුන් ප්‍රමුඛ භික්ෂු සංඝයාට මහා දන් පිළියෙළ කොට ශාස්තෲන් ප්‍රමුඛ මහා සංඝයා පමුණුවා ප්‍රණීත වූ ආහාර පානාදියෙන් වළදවා, භාග්‍යවතුන් වහන්සේ වළදා අවසන පාත්‍රයෙන් ගත් අත් ඇතිව වැඩහුන් කල්හි ඒ ප්‍රවෘත්තිය උන්වහන්සේට සැළ කළහ. භාග්‍යවතුන් වහන්සේ උපාසකවරුණි! ඔවුන්ගේ ඒ ශබ්දයෙන් තොපට කිසිදු අන්තරාවක් නැත. ප්‍රේතියන් සතරදෙනෙක් දුකින් පීඩිත වී, තමන් විසින් කරන ලද පාපකර්මයන් කියමින් වැළපීම් වශයෙන් වැළපෙන්නා වූ ශබ්දයයි වදාරා

මේ ගාථාව වදාළහ.
එහි **භොගෙ** - යනු පරිභෝග කළ යුතු යන අර්ථයෙන් භෝග නම් වස්ත්‍රාභරණාදිය වශයෙන් මසුරු මළයෙන් බැඳුනු සිත් ඇතිව, **සංහරිම්හා** යනු මසුරු මළයෙන් බැදුණු සිත් ඇතිව, කිසිවකුට කිසිවක් නොදී ධනය රැස් කළෙමු **සමෙන විසමෙනවා** - යනු යුක්තියෙන් ද අයුක්තියෙන් ද, සාධාරණ නැති අසාධාරණ ප්‍රතිපත්ති මගින් ඒ වස්තූන් අපි රැස් කළෙමු. දැන් ඒවා වෙනත් අය භුක්ති විඳිති. **මයං දුක්‍ඛස්ස භාගිනී** යනු අපි වනාහි කිසිම සුචරිතයක් නොකොට, දුශ්චරිතයන්ම කරන ලද බැවින්, දැන් ප්‍රේත යෝනියෙහි ඉපදී මහත් වූ දුක්වලට හිමිකාරියෝ වීමු. මහත් දුක් විඳිමු යන අර්ථයයි.
මෙසේ භාග්‍යවතුන් වහන්සේ ප්‍රේතීන් විසින් කියන ලද ගාථාව වදාරා ඔවුන්ගේ අතීත ප්‍රවෘත්ති කථාව කියා එය මූලික හේතුව කොට ගෙන පැමිණ සිටි පිරිසට ධර්ම දේශනා කොට මත්තෙහි සිව්සස් ප්‍රකාශ කළහ. සිව්සස් ප්‍රකාශය අවසානයේ දී බොහෝ දෙනා සෝවාන් ඵල ආදී මාර්ග ඵලයන්ට පැමිණුනාහුය.
**“සට්ඨිවස්ස සහස්සානි”** යනු මේ සෙට්ඨිපුත්ත ප්‍රේතවත්‍ථු කථාවයි. කවුරුන් නිසා උපන්නේ ද? භාග්‍යවතුන් වහන්සේ සැවැත්නුවර ජේතවනාරාමයේ වැඩ වසන කල්හි, ප්‍රසේනජිත් කෝසල රජු අලංකාර රාජාභරණයෙන් සැරසී, උතුම් ඇතා පිට නැගී මහත් වූ රජසිරින් මහත් වූ රාජානුභාවයෙන් නගර සංචාරයේ යෙදෙද්දී, එක්තරා ගෙයක උඩුමහල් තලයෙහි කවුළු පියන් හැරගෙන රජසිරි බලන්නා වූ, රූප සම්පත්තියෙන් දෙවඟනක් බඳු වූ එක් ස්ත්‍රියක දැක, පෙර නොදුටු අරමුණෙහි වහාම උපන්නා වූ ක්ලේශ සහගත හැසිරීමෙන් යුක්ත වූ, වැළදගත් සිත් ඇතිව, කුල රූප ආචාර ආදී ගුණ යුත් ඇතොවුරු කාන්තාවන් ඇති කල්හිඳු ස්වභාව වශයෙන් මහා පෙරළෙන්නා වූ දමනය නොකට හැකි සිතේ ස්වභාව වශයෙන්, ඒ ස්ත්‍රිය කෙරෙහි පිළිබඳ සිත් ඇතිව, පසු අසුනෙහි සිටි පුරුෂයාට, මේ ගේ හා මේ ස්ත්‍රිය පිළිබඳව සනිටුහන් කරගනුවයි කියා රජ වාසලට පිවිසියයේය. අනෙක් සියල්ල අම්බසක්‍ඛර ප්‍රේත වස්තුවෙහි ආ පරිද්දෙන් දත යුතුය.
මෙහි කියන්නේ (ඊට වඩා) ඇති වෙනසයි - මෙහිදී ඒ පුරුෂයා හිරු බසින්නට පෙරම පැමිණ නුවර දොර වැසු කල්හි තමන් විසින් ගෙන එන ලද අරුණුවන් මැටි හා උපුල් ආදිය නුවර දොර කවුළුවෙහි එල්වා නිදා ගැනීමට ජේතවනයට ගියේය. රජු වනාහි සිරියහනෙහි නිදන්නේ මැදියම් රෑ ස, න, ද, සො, යන මේ අකුරු සතර යටි උගුරෙන් කියන ලදුව මරහඬක් මෙන් ඇසුනේය. ඒ වූකලි ඈත අතීතයේ සැවැත්නුවර වැසි සම්පත් මදයෙන් මත් වූ සිටුපුත්‍රයන් සිව් දෙනෙකු විසින් තරුණ කාලයේ දී පරදාර සේවන කර්ම වසයෙන් බොහෝ අකුසල් කොට, එයින් පසු කලෙක කළුරිය කොට ඒ නගරය සමීපයෙහිම ලෝකුඹු නරකයේ මුවවිටට පැමිණ එක එක ගාථාව කියනු කැමතිව කියන ලද ගාථාවන්ගේ මුල් අකුරු පමණක්ම කියා වේදනාවට පත්වී ලෝකුඹු නරකයෙහිම ගිලුණාහුය.
රජු ඒ ශබ්දය අසා බියෙන් තැතිගත් සිත් ඇතිව, උකටලීවැ, ලොමු දැහැගැනීම් ඇතිව, ඒ රාත්‍රිය දුකසේ කල් ගෙවා, රෑ පහන් වූ කල්හි පුරෝහිතයා කැඳවා ඒ ප්‍රවෘත්තිය කීවේය. පුරෝහිතයා රජු බිය පත් වූ බව දැන, ලාභයෙහි ගිජුව මට සහ බමුණන්ට ලාභ උපදින මගක් උපායක් ඇත්තේ යයි සිතා, මහරජ! ඒකාන්තයෙන් මහත් උපද්‍රවයක් ඇතිවන්නේය. සබ්බ චතුෂ්ක යාගය කළ යුතු යයි කීයේය. රජු ඔවුන්ගේ විසඳුම් පිළිතුරු අසා ඇමතිවරුන් කැඳවීය. සර්ව චතුෂ්ක යාගය කරන්නට උපකරණ සපයන්නැයි ඇමතිවරුන්ට නියෝග පැනවීය. මල්ලිකා දේවිය මෙය අසා මහරජතුමනි! කවර හෙයකින් මේ බමුණන්ගේ වචන අසා නොයෙක් සතුන්ට වධ හිංසා පමුණුවන්නේ කවර හෙයින් ද? සියලු තන්හි නොපැකිලෙන නුවණින් යුත් භාග්‍යවතුන් වහන්සේගෙන් ඇසියයුතු නොවේදැයි රජුට කීවාය. රජ තෙමේ ඇගේ වචනය අසා ශාස්තෲන් වහන්සේ වෙත ගොස් ඒ පුවත භාග්‍යවතුන් වහන්සේට දැන්වීය. භාග්‍යවතුන් වහන්සේ මහරජ තොපට ඒ ශබ්දයෙන් කිසිම අන්තරාවක් නැතැයි වදාරා අතීතයේ පටන් ඒ ලෝකුඹු නිරයේ උපන් සත්ත්වයන්ගේ සියලු කථා ප්‍රවෘත්තිය වදාරා ඔවුන් විසින් වෙන වෙනම කියන්නට පටන්ගත් ගාථා සම්පුර්ණ කොට වදාළ සේක.
ලෝකුඹු නරකයෙහි පැසෙන්නා වූ අපට සැට දහසක් අවුරුදු ඉක්ම ගියේය. කවර කලෙක අපගේ මේ දුක් කෙළවර වන්නේ ද?
නිදුකාණනි! මගේ ද ඔබගේ ද දුක් විදීමේ කෙළවරක් නැත. අවසානයක් කොයින්ද? කෙළවර දක්නට නොලැබේ. එබදු වූ පව්කම් අප විසින් කරන ලදී.
යම්කිසි වස්තූන් ඇති කල්හි අපි (දන්) නොදුනිමු. ඉතා නරක දිවි පැවැත්මක් ඇතිව ජීවත් වීමු. දාන වස්තුව තිබියදීත් තමන්ට පිහිටක් කර නොගත්තෙමු.
ඒ මම මෙයින් මිදී මිනිසකු වී ඉපදුනහොත්, සීල සම්පන්න වී බොහෝ වශයෙන් කුසල් කරන්නට යුහුසුළු වෙමියි කීයේය.

එහි **සට්ඨිවස්ස සහස්සානි** - යනු අවුරුදු සැට දහසක් එකල්හි වනාහි ලෝකුඹු නිරයේ උපන් සත්ත්වයෝ, එහි පතුලට යාමට වසර තිස් දහසක් ගතවෙයි. යටටම යයි. එයින් උඩට එන්නෝ වසර තිස්දාහක දී මුවවිටි පෙදෙසට (කටළගට) පැමිණෙති. ඒ හැඟීමෙන් හෙතෙම “සට්ඨිවස්ස සහස්සානි පරිපුණ්ණනි සබ්බසො” යන ගාථාව කියනු කැමැත්තේ, ස යන්න පමණක් කියා බලවත් වේදනාවට පැමිණියේ (නැවත) යටට ගිලී ගියේය. භාග්‍යවතුන් වහන්සේ ඒ ගාථාව රජුට සම්පූර්ණාකාර වදාළහ. අනෙක් ගාථා පිළිබඳව ද මේ ක්‍රමයමැයි. එහි **කදා අන්තො භවිස්සති** - යනු ලෝකුඹු නිරයේ පැසෙන්නා වූ අයගේ මේ දුක කවරදා නම් කෙළවර වන්නේ ද
**තථාහි** යනු ඔබගේ හා මගේ මේ දුකෙහි කෙළවරක් අන්තයක් නො පෙනෙන්නේය. යම්සේ ඔබ හා අප විසින් යම්කිසි ආකාරයක අකුසල කර්මයන් කරන ලද්දේ ද ඒ අනුව දුක් අවසන් නො වන්නේ යයි කිව යුතුයි.
**දුජ්ජීවිතං** - යනු නුවණැත්තන් විසින් ගර්හා කරන ලද දිව් පැවැත්ම**, යෙ සන්නෙ** - යනු අප සතුව දන් දිය යුතු වස්තූන් තිබියදී, **න දදවහසෙ **- යනු නුදුන්නෙමු අපට පිහිටවන්නා වූ කිසිවක් කරන්නට, අපි නො පෙළඹුනෙමු යන්න කීමට **සන්තෙසු දෙය්‍ය ධම්මෙසු දීපං නාකම්හ අත්තනො** - ආදිය කියන ලදී.
**සො** යනු ඒ මම **නූනා** - වත්ත පරිවිතර්කයෙහි නිපාතයි. **ඉතො **- යනු මේ ලෝකුඹු නරකයෙන්, **ගනත්‍වා** - යනු චුත වී ගොස් **යොනිං ලද්ධාන මානුසිං** - යනු මිනිස් යෝනියෙහි මනුෂ්‍ය ආත්මභාවය ලැබ, **වදඤ්ඤ** යනු යාචකයන් පරිත්‍යාගශීලි වෙමියි කියයි. **සීලසම්පන්තො** - යනු ශීලයෙන් හා ආචාර සම්පන්න බවින් යුක්ත වී, **කාහාමි කුසලං බහු** - යනු පෙර මෙන් ප්‍රමාදයට නොපැමිණ බොහෝ සෙයින් මහත් වූ කුසල කර්මයන් කරන්නෙමියි පින් රැස් කරන්නෙමි යන අර්ථයයි.
ශාස්තෲන් වහන්සේ මේ ගාථා වදාර විස්තර වශයෙන් ධර්ම දේශනාකළ සේක. දේශනාවසානයේ රතු උපුල් ගෙනා පුරුෂයා සෝවාන් පෙළෙහි පිහිටියේය. රජු හටගත් සංවේග ඇත්තේ පරදාර සේවන අදහසින් වෙන්වී ස්වදාර පරිහරණයෙන් සතුටු වූයේය.
**“කිං නු උම්මත්ත රූපොවා”** මේ ප්‍රේත වත්‍ථු කථා ධර්ම දේශනාව ශාස්තෲන් වහන්සේ වේළුවන විහාරයෙහි වැඩ වසද්දී එක්තරා ප්‍රේතයකු අරබයා වදාළ සේක. යටගිය දවස බරණැස් නුවර ගල්විදීමේ දක්ෂ හා අකුරු ගැසීමේ දක්ෂ එක්තරා කොරෙක් නුවර දොරටුවේ නුගරුක මුල හිඳගෙන ගල්කැට වීදීමෙන් ඇත්, අස්, රථ, මිනිස්, ගෙවල්, කොඩි, පුන්කළස් ආදී වූ රූප කොළවල සිතුවම් කර දක්වයි. නගරයේ දරුවෝ ක්‍රීඩා සදහා මස්සක් අඩමස්සක් කොරාට දී කොරා ලවා විවිධ රූප නිමවති.
එක් දිනක් බරණැස් රජු නුවරින් පිටත්ව ඒ නුගරුක මුලට පිවිසියේ නුග පත්වල ඇත් අස් ආදී විවිධ රූප බොහෝසෙයින් දැක මිනිසුන්ගෙන් මේ කොළවල මෙසේ නොයෙක් විධියේ රූප සටහන් කවරෙකු විසින් කරන ලද්දේදැයි විචාළහ. එවිට මිනිස්සු ස්වාමීනි! මොහු විසිනැයි කොරා පෙන්නූහ. රජු ඔහු කැඳවා මෙසේ කීය. සගය මා විසින් පෙන්වනු ලබන පුරුෂයකු කථාකරමින් සිටින විට, ඔහු නොදැනුවත්වම ඔහුගේ කුස එළුබෙටි වලින් පිරවිය හැකිදැයි විචාළේය. හෙතෙම පුළුවනි යයි කීය. රජු තමන්ගේ රාජ භවනයට ඔහු ගෙන්වා, බොහෝ කථා කරන්නා වූ පෙරෙවි බමුණා කෙරෙහි කළකිරුණු සිත් ඇතිව, පෙරෙවි බමුණ ගෙන්වා, තිරයෙන් වට කරන ලද, මහජනයාගෙන් හිස් වූ ස්ථානයක හිඳ පෙරෙවි බමුණු හා කථාව ආරම්භ කරමින් පිළා කැඳවීය. පිළා නැලියක් පමණ එළුබෙටි රැගෙන ගොස්, රජුගේ සිතුවිලි දැන, පුරෝහිතයාගේ අභිමුඛයෙහි හුන්නේ ඔහුගේ උගුර ලඟට එනතෙක් විද්දේය. පුරෝහිතයා ද එළුබෙටි වමාරා දැමිය නොහැකිව ගිල්ලේය. ඉක්බිති රජතෙම ඔහුට මෙසේ කීය. ඔබ විසින් තොරතෝංචියක් නැතිව කථා කිරීමේ විපාකය දැන් විඳින ලදී. ඔබගේ බඩ එළුබෙටි වලින් පිරි ඇත. පුරෝහිතය දැන් යව, ගොස් කුකුරුමාන් ගෙඩි හා පුවඟු කොළ ආදියෙන් සකස් කල කැඳ බී එළුබෙටි වමාරා දමවයි එසේ කළවිට ඔබ සුවපත් වන්නේ යයි පිටත්කර හැරියේය. පිළා කෙරෙහි පැහැදුණු රජු ඔහුට ගම්වර තුදුසක් දුන්නේය. එතැන් පටන් පිළා ගම්වර ලැබ තමන් සැපවත් වෙමින්, පිනමින් අනුන් ද පිරිවර ජනයා ද සැපවත් කරවමින් පිනවමින්, ශ්‍රමණ බ්‍රාහ්මණ ආදීන්ට සුදුසු පරිදි දන් දෙමින් මෙලොව හා පරලොව සඳහා අර්ථවත් වැඩෙහි යෙදෙමින් සුවසේ ජීවත් වේ. තමන් සමීපයට ශිල්ප ඉගෙනීම සඳහා එන්නා වූ අයට බත් වැටුප දුන්නේය.
ඉක්බිතිව එක් පුරුෂයෙක් ඔහු සමීපයට පැමිණ මෙසේ කීය. ආචාරීන් වහන්ස! මටත් මේ ශිල්පය උගන්වනු මැනැවි. මට බත් වැටුප් අවශ්‍ය නැත. හෙතෙම ඒ පුරුෂයාට ශිල්පය දී හික්මවීය. හෙතෙම ශිල්ප උගෙන උගත් ශිල්පය විමසනු කැමැතිව, ගංතෙරට ගොස්, ගංතෙර වැඩසිටි සුනෙත්ත නම් වූ පසේ බුදුන් වහන්සේගේ හිසට ගලක් අතකුරු ගැසීමෙන් හිස බින්දේය. පසේ බුදුන් වහන්සේ ගං තෙරම පිරිනිවන් පෑ සේක. මිනිස්සු ඒ පුවත අසා එහිදීම ගල් මුල් දඬු ආදියෙන් ගසා ඔහුගේ දිවි තොර කළහ. හෙතෙම කළුරිය කොට අවීචි මහා නිරයේ ඉපිද බොහෝ වර්ෂ දහස් ගණනක් නිරයේ පැසී එම කර්මයාගේ විපාක වශයෙන් මෙම බුද්ධෝත්පාදයෙහි රජගහ නුවරට නුදුරුව ප්‍රේතයකු වී උපන්නේය. ඔහුගේ කර්මයට සරිලන විපාක වශයෙන් අකුසල කර්ම වේගයෙන් ඔසවන ලදුව, පෙරවරුයේ ද, මධ්‍යාහ්නයේ ද, සවස් කාලයේ ද යකඩ කුළු සැට දහසක් හිස මතුපිට වැටී සුන් බුන් වූ හිස ඇතිව ඉතා බලවත් වේදනාවට පැමිණ බිම වැටෙයි. යකුළු පහර වැදීම අවසන් වූ විගස ප්‍රකෘති සිහි ඇතිව, තිබූ පරිදි හිසින් යුතුව සිටියි.
එක් දවසක් ආයුෂ්මත් මහා මුගලන් ස්ථවිරයෝ ගිජුකුළු පව්වෙන් බසිද්දී මේ ප්‍රේතයා දැක මේ ගාථාවෙන් කරුණු විචාළේය.
ඔබ උමතු ස්වභාව ඇත්තෙකු මෙන් ද, බියට පත් වූ මුවෙකු මෙන් ද කුමක් හෙයින් ඔබ මොබ දුවයි ද? නිසැක වම පව්කම් ඇත්තෙකි. කුමක් හෙයින් නාද කරමින් කෑ ගසමින් හැසිරෙන්නේ ද?
එහි **උම්මත්ත රූපො වා** - යනු උමතු වූවාක් මෙන්, උමතු බවට පැමිණියාක් මෙනි, **මිගො හන්තොවධා වසී **- යනු බියටපත් වූ මුවෙකු මෙන් එහා මෙහා දුවයි. හෙතෙමේ වනාහි යකුළු පහර හිසෙහි වැටෙන කල්හි ද, ආරක්ෂවක් නො දකින්නේ, ඒ පහර වළක්වාගනු රිසියෙන් ඔබ මොබ දුවයි. එසේ වුවත් අකුසල කර්ම වේගයෙන් ඔසවන ලදුව කොහේ හිටියත් යකුළු පහර හිස මත්තෙහි වැටේමය. **කින්නු සද්දා යසෙ තුවං** කුමක් නිසා ඉතා දුක් බව හඟවන ශබ්දයක් කරමින් හැසිරෙන්නේ ද?
ඒ අසා ප්‍රේතයා මෙසේ ගාථා දෙකකින් පිළිතුරු දුන්නේය.
ස්වාමීනි! යමලෝකය නමින් හඳුන්වන ප්‍රේත ලෝකයෙහි උපන්නා වූ මම ප්‍රේතයෙක් වෙමි. මිනිසකුව සිටින කල කරන ලද පාප කර්ම හේතුවෙන් මෙසේ ප්‍රේත ලෝකයෙහි දුගතියෙහි උපත ලද්දෙමි.
මගේ හිසෙහි අනූන වූ යකුළු පහර හැටදහසක් හැම දිසාවකින්ම වැටෙත්, ඒ යකුළු පහර මගේ හිස පොඩි කරත්. බිඳ දමති.
මෙහි **සට්ඨිකූට සහස්සානි** - හැට දහසක් පමණ වූ කුළු ගෙඩි පහරවල් **පරිපුණ්ණානි** - යනු අඩු නැතිව, **සබ්බසො** - හැම පැත්තෙන්ම, වැටේ ඒ ප්‍රේතයාට යකුළු පහරවල් හැට දහසක් වඳින්නට තරම් මහත් වූ විශාල වූ පර්වත කුටයක් පමණ හිසක් ඇත්තේ විය. ඒ හිසෙහි අස් ලොමක් බහාලන තරම්වත් ඉඩක් නොතබා ඔහුගේ හිස මතුපිට යකුළු පහර වදී. එයින් ඔහුගේ මස්තකය බිඳෙයි පොඩි වේ. ඒ නිසා මහත් හඬ දී ශබ්ද කරයි. **සබ්බසො සීසෙ මය්හං නිපතන්ති, තෙ භින්‍දන්ති ච මත්‍ථකන්ති** - එහෙයින් කියන ලදී.
ඉක්බිතිව ස්ථවිරයන් වහන්සේ ඔහු විසින් කළ කර්මය විචාරමින්
ඔබ ඔබගේ කය වචනය සිත යන මේ තිදොරින් කවර පාප කර්මයක් කළේ ද? කවර කර්ම විපාකයකින් මෙවන් දුකකට පැමිණියේ ද?
එකක්වත් අඩු නැතිව සැට දහසක් යකුළු පහරවල් වැදී, තොපගේ හිස බිඳී යයි. මස්තකය පොඩි වේ.
මේ ගාථා දෙක වදාළහ.
එවිට ප්‍රේතයා තමන් විසින් කරන ලද අකුසල කර්මය පැහැදිලි කරමින් මේ ගාථා තුන කීහ.
වඩන ලද ශ්‍රද්ධාදී ඉන්‍ද්‍රියයන් ඇතිව, ගසක් මුල භාවනානුයෝගීව වැඩ සිටි, බිය නැත්තා වූ සුනේත්‍ර නම් පසේ බුදුන් වැඩ සිටිනු මම දැක්කෙමි.
උන්වහන්සේගේ හිස ගල් විදුම් පහරකින් පොඩි කළෙමි. ඒ අකුසල කර්මයේ විපාකයෙන් මේ දුක මට පැමිණියේය.
නො අඩු වූ සැට දහසක් යකුළු පහරවල් හැම පැත්තෙන්ම, මගේ හිසට වදී, එයින් මගේ හිස පොඩි වෙත්.

එහි **සම්බුද්ධස්ස** - යනු පසේ බුදුන්, **සුනෙත්තං** - යනු සුනේත්‍ර නම් වී **භාවිතින්‍ද්‍රියං** - ආර්ය මාර්ග භාවනාවෙන් වැඩුණු ශ්‍රද්ධාදී ඉන්‍ද්‍රියයන් ඇති,
**සාලිත්ත කප්පහාරෙතා** - යනු ගල් දුන්නෙහි ඇඟිලි තබා ගල් විදීම හෝ ගල් වලින් අතකුරු ගැසීම සාලිත්තක යයි කියනු ලැබේ. සාලිත්තකප්ප හරණෙන යනු ද සමහර තැනක හින්‍දිස්සන්ති - බිඳෙන්නේය. (පොඩි වන්නේය)
ඒ අසා ස්ථවිර තෙමේ තමා විසින්ම පෙර කරන ලද කර්මයට අනුරූපව, දැන් තමා විසින්ම එහි ඵල විපාක විදිනු ලැබේ. ඒ කර්මයාගේ විපාක දැන් ලබා ඇත. එය දක්වමින්.
නින්දිත පුරුෂය ඔබට ධර්මානුකුලවම, සුදුසු පරිද්දෙන්ම විපාක දී ඇත. අඩුවක් නැතිව සැටදහසක්ම වූ, හාත්පසින් වදින්නා වූ යකුළු පහරවලින් තොපගේ හිස බිඳේ, මස්තකය පොඩි වේ යන අවසාන ගාථාව කීහ.
එහි **ධම්මෙ න** - යනු සුදුසු වූ කාරණයෙන්ම **තෙ -** නුඹ එකල්හි පසේ බුදුන් වහන්සේට අපරාද කිරීමෙන් තොප විසින් කරන ලද පාප කර්මයාගේ, සුදුසුම වූ මේ විපාකය ඵලය තොප වෙතම පමුණුවන ලද්දේය. එහෙයින් කිසියම් දෙවිකෙනෙකු විසින් හෝ, මාරයෙකු විසින් හෝ බ්‍රහ්මයකු විසින් හෝ සම්‍යක් සම්බුද්ධයන් වහන්සේ විසින් හෝ මෙය වළක්වන්නට නො පිළිවන් වන්නේ යයි දැක්වීය.
මෙසේ වදාරා ඉන්පසු පිඬු පිණිස හැසිර කරන ලද බත්කිස ඇත්තේ, (දානය වළදා) සවස් වේලෙහි ශාස්තෲන් වහන්සේ වෙත එළඹ මේ පුවත භාග්‍යවතුන් වහන්සේට සැළකළේය. භාග්‍යවතුන් වහන්සේ ඒ අර්ථය අර්ථෝත්පත්ති කොට ගෙන සිව් පිරිසට ධර්මය දේශනා කරන්නේ, පසේ බුදුවරුන්ගේ ගුණානුභාවය ද, කර්මයන් වඳ නොවන බව ද ප්‍රකාශ කළ සේක. මහජනයා සංවේගයට පැමිණියේ ශ්‍රද්ධාව උපදාව පව්කම් බැහැර කොට දන් දීමාදී පුණ්‍ය කර්මයන්හි නියැලුණේ වූවාහුය.
[missing trans]











