දීඝ නිකාය
සීලස්කන්ධ වර්ගය අටුවාව
ග්‍රන්ථ ආරම්භ කථා
එහි දීඝාගමො නම් සීලක්ඛන්‍ධ වග්ගය, මහා වග්ගය, පාටික වග්ගය යැයි වර්ග වශයෙන් වර්ග තුනක් වෙයි. සූත්‍රාන්ත වශයෙන් සංග්‍රහ තිස්හතරකි. එහි වර්ගයන් අතර සීලක්ඛන්‍ධ වග්ගය පළමුවැන්නය. සූත්‍රයන් අතර බ්‍රහ්මජාලය පළමුවැන්නය. බ්‍රහ්මජාලයෙහි ද එවම්මෙසුතං ආදිකොට ඇත්තේ ආයුෂ්මත් ආනන්ද හිමියන් විසින් ප්‍රථම සංගීතියෙහි දී කියන ලද නිදානය යි.
මෙම ප්‍රථම සංගීතිය ද විනය පිටකයෙහි පෙළට ඇතුළත් කරන ලදි. නිදාන කෞශල්‍යයෙහි අර්ථය මෙහිද මෙසේ දතයුතුය. ධම්මචක්කප්පවත්තන සූත්‍රය ආදිකොට සුභද්ද පිරිවැජියා හික්මවීම තෙක් කරන ලද බුදුකුස කුසිනාරා නුවර මල්ලයන්ගේ උපවර්තන සල් වනයෙහි සල්රුක් දෙක අතර වෙසක් පුණු පොහෝදා අලුයම් වේලෙහි අනුපාදිසේස නිර්වාණ ධාතුවෙන් ලෝකනාථ වූ භාග්‍යවතුන් වහන්සේ පිරිනිවන් පෑ කල්හි භාග්‍යවතුන් වහන්සේගේ ශාරීරික ධාතු බෙදන දවසෙහි රැස්වූ සත්සිය දහසක් භික්‍ෂූන් අතර සංඝ ස්ථවිරයන් වූ ආයුෂ්මත් මහා කාශ්‍යප තෙරුන් වහන්සේ බුදුන් පිරිනිවි සත්දිනකින් සුභද්ද නම් බුඩ්ඪ පබ්බජිතයා විසින් ඇවැත්නි ශෝක නොකරවු. නොවැළපෙවු. අපි මහා ශ්‍රමණයාගෙන් සම්පූර්ණයෙන් මිදුනෝ වෙමු. ‘මෙය කැපය, මෙය අකැප යයි අපි පීඩාවට පත්කරනු ලැබුවෝ වෙමු. දැන් අපි යමක් කැමැත්තෙමු නම් එය කරන්නෙමු. යමක් අකමැත්තෙමු නම් එය නොකරන්නෙමු’යි කියන ලද වචන සිහිකරන්නාහු එබඳු සඟ හමුවක් නැවත දුර්ලභ යයි සිතන්නාහු, ධර්මය ශාස්තෲන් වහන්සේ සමගම නැතිව ගියේයැයි සිතන පාපී භික්‍ෂූන් කොටස්වලට බෙදී නොබෝ කලෙකින් ම සද්ධර්මය අතුරුදහන් කරනු ඇතැයිද, ධර්මවිනය පවත්නා තාක් ධර්මය ශාස්තෲන් වහන්සේ සමගම වන්නේය. භාග්‍යවතුන් වහන්සේ විසින් මෙය කියන ලද්දේය.
‘ආනන්ද, මා විසින් යම් ධර්මයක් ද විනයක් ද දේශනා කරන ලද්දේ ද පනවන ලද්දේද, මාගේ ඇවෑමෙන් එය තොපට ශාස්තෲ වන්නේ යැයි
ශාසනය යාමට සුදුසු මාර්ගයක් ද බොහෝකල් පවත්නා තැනක්ද වන සේ ධර්මයද විනයද සංගායනා කරන්නේ නම් මැනවි.
භාග්‍යවතුන් වහන්සේ විසින්
‘කස්සප, ඉවතලන ලද වැහැරියෙන් තැනූ පංසුකූල හඳන්නැ’යි කියා සිවුරු සාධාරණ ලෙස පරිභෝගයෙන් ද
‘මහණෙනි, මම යම්තාක් කාමයන්ගෙන් වෙන්ව -පෙ- ප්‍රථමධ්‍යානයට පැමිණ විසීමට කැමති වන්නෙම්ද, මහණෙනි, කස්සපද කාමයන්ගෙන් වෙන්ව -පෙ- ප්‍රථමධ්‍යානයට එළඹ වාසය කරයි
යනාදී වශයෙන් නව අනුපූර්ව විහාර සමාපත්ති ෂට් අභිඥා ප්‍රභේද ඇති උත්තරි මනුෂ්‍ය ධර්මයෙහි තමන්වහන්සේ සමග සම සමවැ තැබීමෙන් අනුග්‍රහ කරන ලදි. එසේ අහසෙහි අත සොලවා නොලැගි සිත ඇති බැවින් චන්ද්‍රෝපම පටිපදාවෙන් ද ප්‍රශංසා කරන ලදි. එහි වෙනත් අණ කිරීමක් ඇතිවන්නේද? භාග්‍යවතුන් වහන්සේ රජු මෙන් තමාගේ සන්නාහය. ඓශ්වර්ය දීමෙන් තමාගේ කුලවංශය තබන පුත්‍රයා, මොහු මාගේ සද්ධර්මය නමැති වංශය ප්‍රතිස්ථාපනය කරන්නා වන්නේ යයි සිතා මේ අනන්‍ය සාධාරණ අනුග්‍රහයෙන් අනුග්‍රහ කළ සේක. මෙම උදාර වූ ප්‍රශංසාවෙන් ද ප්‍රශංසා කළසේකැයි සිතන්නාහු ධර්මවිනය සංගායනා කරනු පිණිස භික්‍ෂූන්ගේ උත්සාහය ඇති කළහ. යම්සේ කීද,
ඉක්බිති ආයුෂ්මත් මහා කස්සප තෙරණුවෝ භික්‍ෂූන් ඇමතූහ. ඇවැත්නි, මම එක් කලෙක පාවා නුවර කුසිනාරාවෙහි පන්සියයක් පමණ භික්‍ෂු සංඝයා සමග මහමගට පිළිපන්නේ වෙමි යි සියලු සුභද්ද කාණ්ඩය විස්තර වශයෙන් දතයුතුය. මෙහි අර්ථය පරිනිර්වාණය අවසන්හි පැමිණි තැනදීම කියන්නෙමි.
ඉන්පසුව මෙසේ කීහ.
ඇවැත්නි, මේ නිසා අපි ධර්මයද විනයද සංගායනා කරමු. ඉදිරියෙහි අධර්මය බැබළේ. ධර්මය පිරිහේ. අවිනය බැබලේ. විනය පිරිහේ. ඉදිරියෙහිදී අධර්මවාදීහු බලව්ත වෙති. විනයවාදීහු දුර්වල වෙති’යි,
භික්‍ෂූහු මෙසේ ඇසූහ. ස්වාමීනි, එසේනම් ස්ථවිර භික්‍ෂුව තෝරා ගනු මැනවි. තෙරණුවෝ සකල නවාංශ ශාස්තෲ ශාසන පර්යාප්ති ධරවු. පෘථග්ජන සෝතාපන්න, සකදාගාමි අනාගාමි සුක්ක විපස්සක රහත් භික්‍ෂූන් සියදහසක් ඉවත්කොට, ත්‍රිපිටකය. සියලු පර්යාප්ති ප්‍රභේදධර වූ ප්‍රතිසම්භිදාවන්ට පැමිණි මහානුභාව ඇති, බෙහෙවින් භාග්‍යවතුන් වහන්සේ විසින් අග්‍රස්ථානයෙහි තබන ලද ත්‍රිවිද්‍යා ආදී ප්‍රභේද ඇති එකක් අඩු පන්සියයක් රහතන් වහන්සේ පිළිගත්හ.
යමෙකුන් සඳහා මෙය කියන ලද්දේ ද? ඉක්බිති ආයුෂ්මත් මහා කස්සප තෙරණුවෝ එකක් අඩු පන්සියයක් රහතන් වහන්සේ තෝරා ගත්තාහුද? තෙරණුවන් එකක් අඩු කළේ කුමක් නිසාද? ආයුෂ්මත් ආනන්ද තෙරුන් ඉඩ සලසනු පිණිසය. ඒ ආයුෂ්මතුන් ඇතිවත් නැතිවත් ධර්මය සංගායනා කළ නොහැකිය. ඒ ආයුෂ්මත්හු සේඛයහ. කළයුතු දේ ඇත්තෙකි. ඒ නිසා සමග නොහැකිය. බුදුන්වහන්සේ විසින් දේශනා කරන ලද සුත්ත ගෙය්‍ය ආදීකොට ඇති ධර්මයෙහි ප්‍රත්‍යක්‍ෂ නොවූවක් නම් නැත. ඒ නිසාය. කියන ලදි.
බුදුන්ගෙන් දෙඅසූවක් ද - දෙදහසක් බික් සගුන්ගෙන්ද
සුවාසු දහසක් - පවත්නා දහමින් ගතිමි.
ඒ නිසා නැතිවත් නොහැකිය.
යම්හෙයකින් මෙසේ සේඛයෙක්වද ධර්ම සංගායනාව බොහෝ උපකාරී බැවින් තෙරුන් විසින් තෝරාගත යුතුව තිබිණ. කුමක් නිසා තෝරා ගනු නොලැබීද, පරෝපවාද ඉවත්කරනු පිණිසය. තෙරණුවෝ ආයුෂ්මත් ආනන්ද හිමියන් කෙරෙහි අතිශයින් විශ්වාසය තැබුවෝය. ඒ එසේමය. හිසෙහි නරකෙස් හටගත් කල්හිද, ‘මේ කුමාරයා තම පමණ නොදත්තේය’යි දරුවකුට මෙන් අවවාද දෙති. මේ ආයුෂ්මතුන් වහන්සේ ශාක්‍ය කුලයෙහි ඇලුණෝය. භාග්‍යවතුන් වහන්සේගේ සොහොයුරාය. සුළු පියාගේ පුත්‍රයාය. එහි ඇතැම් භික්‍ෂූහු ඡන්‍දයට පැමිණීමක් සේ හඟින්නාහු බොහෝ අසේඛ ප්‍රතිපදාවට පැමිණි භික්‍ෂූන් අත්හැර දමා තෙරණුවෝ සේඛ ප්‍රතිපදාවට පැමිණි ආනන්ද තෙරුන් තෝරාගත්හයි උපවාද කරන්නාහුය. ඒ පරෝපවාද ඉවත් කරමින් ‘ආනන්ද නැතිව සංගායනාව කරන්නට නොහැකිය. භික්‍ෂූන්ගේම අනුමැතියෙන් උන්වහන්සේ ගන්නෙමි’යි තෝරා නොගත්හ.
ඉක්බිතිව භික්‍ෂූහු තුමූම ආනන්ද තෙරුන් පිණිස ඉල්ලා සිටියාහුය.
භික්‍ෂූහු ආයුෂ්මත් මහා කස්සප තෙරුන් වහන්සේට මෙසේ කීහු. ‘ස්වාමීනි, මේ ආයුෂ්මත් ආනන්ද තෙරුන් වහන්සේ සේඛ වුවද, ඡන්‍දයෙන් දෝසයෙන් භයින් මෝහයෙන් අගතියට යාමට නොහැකිය. උන්වහන්සේ භාග්‍යවතුන් වහන්සේ හමුවෙහි. බොහෝ ධර්මයද විනයද ප්‍රගුණ කළහ. එසේනම් ස්වාමීනි, ඔබවහන්සේ ආයුෂ්මත් ආනන්ද තෙරුන්ද තෝරාගනු මැනවි. ඉන්පසු ආයුෂ්මත් මහා කස්සප තෙරුන් වහන්සේ ආයුෂ්මත් ආනන්ද තෙරුන්ද තෝරාගත්හ.
මෙසේ භික්‍ෂූන්ගේ අනුමැතියෙන් ඒ නිසා ඒ ආයුෂ්මතුන් සමග පන්සියයක් තෙරවරු වූහ.
ඉක්බිති ස්ථවිර භික්‍ෂූන්ට මෙසේ අදහසක් ඇතිවිය. ‘අපි කොතැනක ධර්මයද විනයද සංගායනා කරමුද? ඉක්බිති ස්ථවිර භික්‍ෂූන්ට මෙසේ අදහසක් ඇතිවිය. රජගහ නුවර මහා ගොදුරු ගමකි. බොහෝ සෙනසුන්ද ඇත. අපි රජගහනුවර වස් වසා ධර්මය ද විනයද සංගායනා කරන්නෙමු. වෙනත් භික්‍ෂූහු රජගහනුවර වස් නොවැසිය යුත්තෝය.
උන්වහන්සේලාට මෙබඳු අදහසක් ඇතිවූයේ කුමක් නිසාද? මෙය අපගේ ස්ථාවර කර්මයයි. කිසියම් විරුද්ධ පුද්ගලයෙක් සඟ මැද පිවිස බාධා කළ හැක්කේය. ඉක්බිති ආයුෂ්මත් මහා කස්සප තෙරුන් වහන්සේ යෝජනාවට ඡන්දය විමසමින් මෙසේ ඇස්වූහ.
ඇවැත් සංඝයා වහන්සේ මා කියන්නක් අසනු මැනව. ඉදින් සංඝයා යෝග්‍යයයි හඟින්නේ නම් සංඝයා මෙම පන්සියයක් භික්‍ෂූන් රජගහනුවර වස් වසා ධර්මය ද විනය ද සංගායනා කරන්ට එකඟවනු මැනව. වෙනත් භික්‍ෂූන් රජගහ නුවර වස් නොවැසිය යුතුය. තීරණය මෙයයි.
ඇවැත් සංඝයා වහන්සේ මා කියන්නක් අසනු මැනව. සංඝයා මේ පන්සියයක් භික්‍ෂූන් රජගහ නුවර වස්වසා ධර්මයද විනයද සංගායනා කරන්ට තෝරා ගනී. වෙනත් භික්‍ෂූන් රජගහනුවර වස් නොවැසිය යුතුය. යම් ආයුෂ්මත් කෙනෙකු මේ පන්සියයක් භික්‍ෂූන් රජගහ නුවර වස් වැස ධර්මයද විනයද සංගායනා කරන්ටද, වෙනත් භික්‍ෂූන් රජගහනුවර වස් නොවැසිය යුතුය යන්නට එකඟ නම් ඔහු නිහඬව සිටිය යුතුය. යමකු එකඟ නොවේ නම් ඔහු කියන්නේය.
මේ පන්සියයක් භික්‍ෂූන් රජගහ නුවර වස් වසා ධර්මයද විනයද සංගායනා කරන්ටද, වෙනත් භික්‍ෂූන් රජගහනුවර වස් නොවැසිය යුතුය යන්න සංඝයා විසින් සම්මත කරන ලදි. සංඝයා එකඟයි. නිහඬ බව ඒ නිසාය. මෙය මෙසේ දරමි.
මේ කර්මවාක්‍යය තථාගතයන් වහන්සේගේ පරිනිර්වාණයෙන් විසිඑක්වැනි දින කියන ලදි. භාග්‍යවතුන් වහන්සේ වෙසක් පුණු පොහෝදා අළුයම් කල්හි පිරිනිවි සේක. ඉක්බිති රන්වන් සිරුර ගඳමලින් සත්දිනක් පිදූහ. මෙසේ ඒ දින සත සාධු ක්‍රීඩා දින නම් විය. ඉන්පසු සත්දිනක් චිතකයෙහි ගින්නෙන් දැවීය. සත්දිනක් කුන්තායුධයෙන් කූඩුවක් කොට සන්ථාගාර ශාලාවෙහි ධාතු පූජා කළහ. දින විසිඑකක් ගෙවී ගියේය. පොසොන් මස මුල පුරපස පස්වැනි දින ධාතු බෙදූහ. මේ ධාතු බෙදන දිනයෙහි රැස්වූ මහා භික්‍ෂු සංඝයාට සුභද්ද නම් බුඩ්ඪ පබ්බජිතයා විසින් කරන ලද අවිනීත ක්‍රියාව දන්වා කියන ලද පරිද්දෙන්ම භික්‍ෂූන් තෝරාගෙන මේ කර්මවාක්‍යය කියන ලදි.
මේ කර්මවාක්‍යය කියා තෙරුන් වහන්සේ භික්‍ෂූන් ඇමතූහ. ‘ඇවැත්නි, දැන් ඔබවහන්සේලාට සතළිස් දවසක් අවසර ලැබිණ. ඉන්පසුව අපට මෙනම් පලිබෝධයක් ඇතැයි කියන්නට ලැබෙන්නේ නැත. ඒ නිසා මේ කාලය ඇතුළත යම් කිසිවකුට රෝග පලිබෝධයක් හෝ පාත්‍රය තැම්බිය යුතුය. සිවුරක් කළයුතුයයි ආචාර්ය පළිබෝධයක් හෝ මව්පිය පලිබෝධයක් හෝ වේනම් එය සිඳ දමා ඒ කළයුත්ත කරනු මැනවැයි
මෙසේ කියා තෙරුන් වහන්සේ තම පන්සියයක් පිරිස පිරිවරා රජගහ නුවරට ගියහ. අනිකුත් මහතෙරවරුද තම තමන්ගේ පිරිවර ගෙන සෝහුලින් මැඩුණු මහජනයා අස්වසාලනු කැමැතිව ඒ ඒ දිසාවට පිටත්ව ගියහ. පුණ්ණ තෙරණුවෝ සත්සියයක් භික්‍ෂූන් පිරිවරකොට ඇත්තාහු ‘තථාගතයන් වහන්සේ පිරිනිවන්පෑ තැනට ආ ආ මහජනයා අස්වසාලන්නෙමි’යි කුසිනාරා නුවරම සිටියහ.
ආයුෂ්මත් ආනන්ද තෙරණුවෝ පිරිනිවන් නොපෑ භාග්‍යවතුන් වහන්සේට මෙන්ම පිරිනිවන් පෑ භාග්‍යවතුන් වහන්සේද තමාම පා සිවුරුගෙන භික්‍ෂූන් පන්සියයක් සමග සැවැත්නුවර යම්තැනකද එතැනට චාරිකාවේ පිටත්ව ගියහ. මෙසේ යත් යත්ම උන්වහන්සේගේ පිරිවර භික්‍ෂූහු ගමන් කළ නොහැකි තරම් වූහ. ඒ ආයුෂ්මතුන් වහන්සේ ගිය ගිය තැන මහා විලාපයක් විය. තෙරුන්වහන්සේ පිළිවෙලින් සැවැත්නුවරට පැමිණි කල්හි සැවැත්නුවර වැස්සෝ ‘තෙරුන්වහන්සේ පැමිණියහ’යි අසා ගඳමල් ආදිය ගත් අත් ඇතිව පෙරගමන් කොට ‘ආනන්‍ද හිමියනි, පෙර භාග්‍යවතුන් වහන්සේ සමග එන්නාහුය. අද භාග්‍යවතුන් වහන්සේ කොතැනක නවත්වා පැමිණි සේක්ද? ආදිය කියමින් මහ හඬින් හැඬූහ. භාග්‍යවත් බුදුරජාණන් වහන්සේ පිරිනිවි දිනයෙහි මෙන් මහා විලාපයක් විය.
එහිදී ආයුෂ්මත් ආනන්ද තෙරණුවෝ ආනිත්‍ය ප්‍රතිසංයුක්ත දැහැමි කථාවෙන් ඒ මහජනයා දැනුවත්කොට, දෙව්රමට පිවිස බුදුරදුන් විසූ ගඳකිළිය වැඳ දොර විවර කොට ඇඳ පුටුව ඉවතට ගෙන ගසා දමා ගඳකිළිය හැමද මැලැවුණු මල්දම් කසල ඉවත්කොට ඇඳ පුටුව ගෙනවුත් තිබුණු තැනම තබා, භාග්‍යවතුන් වහන්සේ වැඩසිටි කල්හි කළයුතු සියලු වත් ඉටුකළහ. එසේ කරමින් නහන කොටුව හැමදීම් දියබඳුන තැබීම ආදී කල්හි ගඳකිළිය වැඳ ‘භාග්‍යවතුන් වහන්ස, මේ ඔබවහන්සේ ස්නානය කරන කාලය නොවේද? මේ දම්දෙසන වේලාවය. මේ භික්‍ෂූන්ට ඔවදන් දෙන වේලාවය. මේ සිංහ සෙය්‍යාවෙන් සැතපෙන වේලාවය. මේ මුව දෝනා වේලාවය ආදී ක්‍රමයෙන් හඬමින් වැළපෙමින් සිදුකළහ. එය භාග්‍යවතුන් වහන්සේගේ ගුණ සමුදාය නමැති අමා රසය දන්නා හෙයින්, පිහිටි ප්‍රේමයද, ක්‍ෂීණාශ්‍රවයකු නොවූ බවද, නොයෙක් සියදහස් ගණන් ජාතීන්හි ඔවුනොවුන් කළ උපකාර නිසා හටගත් සිතෙහි මෘදු බවද නිසා විය. එක්තරා දේවතාවෙක් ‘ස්වාමීනි, ඔබවහන්සේ මෙසේ වැළපෙමින් අන්‍යයන් අස්වසන්නේ කෙසේදැයි ඇසීය. උන්වහන්සේ දේවතාවාගේ වචනයෙන් සංවේගයට පත් හදවත් ඇත්තාහු නිරුත්තර බවට පත්ව තථාගතයන් වහන්සේගේ පරිනිර්වාණයේ සිට සිටීම් හිඳීම් බහුල වූ බැවින් උත්සන්න වූ ධාතූන් සහිත සිරුර අස්වසාලන්නට දෙවැනි දවසෙහි කිරි විරේකයක් පානය කොට වෙහෙරෙහිම හුන්හ. ඒ යමක් සඳහා සුභ මානවකයා විසින් මවන ලද තරුණයාට මෙසේ කීහ.
‘මානවකය, මේ කල් නොවේ. අද මා විසින් බෙහෙතක් පානය කරන ලදි. හෙට එන්නේ නම් මැනවැ.
දෙවැනි දවසෙහි චෙතක තෙරුන් කැටුව යන්නා කොටගෙන ගොස් සුභ මානවකයා විසින් විචාරන ලද්දාහු මේ දීඝනිකායෙහි සුභ සූත්‍රය නමැති දසවැනි සූත්‍රය කීහ.
ඉක්බිති තෙරුන් වහන්සේ ජේතවන විහාරයෙහි කැඩුණු බිඳුණු තැන් ප්‍රතිසංස්කරණය කරවා වස් එළඹෙන කල් පැමිණිවිට ධර්ම සංග්‍රාහක අන් භික්‍ෂූන් මෙන්ම භික්‍ෂු සංඝයා හැර රජගහනුවරට වැඩියහ. එසේ වැඩි ඔවුන් සඳහා මෙය කියන ලද්දේ වෙයි. ඉක්බිති ස්ථවිර භික්‍ෂූහු ධර්මයද විනයද සංගායනා කරන්ට රජගහ නුවරට වැඩියෝ’ යැයි උන්වහන්සේලා ඇසල පුණු පොහෝදා පොහොය කොට අවපස පළමුවැනි දින රැස්ව වස් එළඹියාහුය.
එසමයෙහි රජගහනුවර පිරිවරා මහා විහාර දහඅටක් වෙයි. ඒ සියලු විහාර ඉවත දැමුවාද වැටුණා වූද කසලින් යුතු විය. භාග්‍යවතුන් වහන්සේ පරිනිර්වාණයෙහිදී සියලු භික්‍ෂූහු තමතමන්ගේ පාසිවුරු ගෙන විහාර ද පිරිවෙන් ද අත්හැර දමා ගියාහුය. එකඟ වූ වත කරන තෙරවරු භාග්‍යවතුන් වහන්සේගේ වචනය පුදනු පිණිස ද තීර්ථකයන්ගේ වාදයෙන් මිදෙනු පිණිස ද පළමු මස කැඩුණු බිඳුනු තැන් ප්‍රතිසංස්කරණය කරමුයි සිතූහ. තීර්ථකයෝ මෙසේ කියන්නෝය. ශ්‍රමණ ගෞතමයන්ගේ ශ්‍රාවකයෝ ශාස්තෲන් ජීවත්ව සිටියදී වෙහෙර පිළිදැගුම් කළහ. පිරිනිවි කලැ අත්හැර දැමූහ. පවුල්වල මහා ධන පරිත්‍යාගය විනාශයට යන්නේය’යි ඔවුන්ගේ වාදයෙන් මිදෙනු පිණිස සිතූහයි කියන ලද්දේ වෙයි.
මෙසේ සිතා එකඟ වූ වත කළහ. ඒ සඳහා කියන ලදි. ඉක්බිති ස්ථවිර භික්‍ෂූන්ට මෙසේ අදහසක් විය. ‘ඇවැත්නි, භාග්‍යවතුන් වහන්සේ විසින් කැඩුණු බිඳුණු තැන් ප්‍රතිසංස්කරණය වර්ණනා කරන ලදි. දැන් අපි පළමුවැනි මාසයෙහි කැඩුණු බිඳුණු තැන් පිළිසකර කරමු. මැද මාසයෙහි රැස්ව ධර්මයද විනයද සංගායනා කරමු.’
උන්වහන්සේලා දෙවැනි දිනයෙහි ගොස් රජමැදුර දොරකඩ සිටියහ. රජ පැමිණ වැඳ ‘ස්වාමීනි, කුමක් සඳහා වැඩිසේක්දැයි තමා විසින් කළයුතු කාර්යය විමසීය. තෙරවරු මහවෙහෙර දහඅටෙහි අත්කම් ගැන දැන්වූහ. රජ අත්කම් වැඩ කරන මිනිසුන් දුන්නේය. තෙරවරු පළමු මස තුළ සියලු වෙහෙර පිළිසකර කරවා රජුට දැන්වූහ. ‘මහරජතුමනි, වෙහෙර පිළිසකර දැන් අවසන්ය. දැන් ධර්මවිනය සංගායනා කරමු’යි යහපති ස්වාමීනි, විශ්වාසය ඇතිව කරනු මැනවි. අණසක මගේය, ඔබවහන්සේලාගේ දහම් සක වේවා’ ස්වාමීනි මම කුමක් කරම්දැයි අණ කරනු මැනවි. මහරජතුමනි, සංගායනා කරන භික්‍ෂූන්ට රැස්වීමට තැනක්. ස්වාමීනි කොතැනක කරම්ද? මහරජතුමනි, වේහාර පර්වත ප්‍රාන්තයෙහි සප්තපර්ණී ගුහාද්වාරයෙහි කරන්ට වටී. ‘මැනවි, ස්වාමීනි, රජතෙමේ අජාතසත්තු විශ්වකර්මයා විසින් නිර්මාණය කරන ලද්දක් වැනි, මැනවින් බෙදන ලද බිත්ති කණු හිණිපෙත් ඇති, නානාවිධ මල්කම් ලියකමින් විචිත්‍ර වූ, රජමැදුරෙහි ශ්‍රී විභූතිය අභිබවා යන්නා වූ, දෙව් විමනක සිරියාවට අපහාස කරන්නාක් බඳු, ශ්‍රී කාන්තාවගේ නිවස වැනි දෙවිමිනිසුන්ගේ ඇස් නමැති විහඟුන් එක්වර පතනය වන තීර්ථයක් බඳු, විශ්වයෙහි පවත්නා රමණීයත්වය එක්තැන් කළාක් බඳු, දැකිය යුතු සුන්දරත්වයෙන් යුතු මණ්ඩපයක් කරවා, විවිධ මල්දම් එල්ලෙන අලංකාර වියනක් ඇති, රන්කමින් විචිත්‍ර වූ මැණික් ලද බිම, බ්‍රහ්ම විමානයක් මෙන් අලංකාර කොට ඒ මහා මණ්ඩපයෙහි පන්සියයක් භික්‍ෂූන්ට අනර්ඝ වූ කැප ඇතිරිලි පන්සියයක් අතුරා දක්ෂිණ භාගය නිසා උත්තරාභිමුඛව ථෙරාසනය මණ්ඩපය මැද පූර්වදිශාභිමුඛව භාග්‍යවත් සම්බුදුරදුන්ගේ අසුනට සුදුසු ධර්මාසනය පනවා ඇත්දළින් කැටයම් කළ වටාපතක් එහි තබා භික්‍ෂු සංඝයාට ‘ස්වාමීනි, මාගේ කාර්යය නිමවී’ යයි දැන්වීය.
එදින ඇතැම් භික්‍ෂූහු ආයුෂ්මත් ආනන්ද හිමියන් ගැන මෙසේ කීහ. ‘මේ භික්‍ෂු සංඝයා මැද එක් භික්‍ෂුවක් අමු මස් ගඳ ගස්වමින් හැසිරේ’ යයි තෙරුන්වහන්සේ ඒ අසා මේ සඟගණ මැද අමුමස් ගඳ ගස්වමින් හැසිරෙන වෙනත් භික්‍ෂුවක් නම් නැත. ඒකාන්තයෙන් මොවුහු මා ගැන කියති’යි සංවේගය පැමිණියහ. සමහරු උන්වහන්සේට මෙසේ කීහ. ‘ඇවැත්නි, හෙට රැස්වීම’යි ඔබද සේඛයෙකි. කළයුතු දේ ඇත්තෙකි. ඒ නිසා රැස්වීමට යාම ඔබට සුදුසු නැත. අප්‍රමාදී වන්න.
ඉක්බිති ආයුෂ්මත් ආනන්ද තෙරණුවෝ ‘හෙට රැස්වීමයි. මා සේඛයෙක්වැ හෙට රැස්වීමට යාම සුදුසු නොවේ’ යයි රාත්‍රී බොහෝ වේලාවක් කායගතාසතියෙන් ගෙවා රෑ පහන්වන වේලාවෙහි සක්මනට බැස විහාරයට පිවිස වැදහෙන්නෙමියි සිරුර ආවර්ජනය කළහ. දෙපා බිමින් මිදිණ. හිස කොට්ටයට පැමිණියේ නැත. මේ අතරතුර ඇලීමක් නැතිව කෙලෙසුන්ගෙන් සිත මිදුණේය. මේ ආයුෂ්මත් ආනන්ද තෙරණුවෝ සක්මනින් පිටත කල්ගෙවා විශේෂයක් නිපදවාගන් නොහැක්කාහු මෙසේ සිතූහ. භාග්‍යවතුන් වහන්සේ මට මෙසේ වදාළසේක් නොවේද? ආනන්ද, ඔබ කළ පින් ඇත්තෙහිය. ප්‍රධාන වීර්යයෙහි යෙදෙන්න. වහා ආශ්‍රව නැත්තෙක් වන්න. බුදුවරුන්ගේ කථාවෙහි දෝෂයක් නැත. මගේද අතිශයින් ඇරඹූ වීර්යය ඇත්තේය. එයින් මාගේ සිත උසස් තත්ත්වයක පවතී. දැන් මම වීර්ය සමථය යොදන්නෙමියි සක්මනට බැස පාදෝනා තැන සි පා දොවා විහාරයට පිවිස කුඩා ඇඳෙහි හිඳ ‘මදක් ඉසුඹුලන්නෙමි’යි සිරුර කුඩා ඇඳෙහි දිගහැරියෙමි. දෙපා බිමින් මිදිණ. හිස කොට්ටයට නොපැමිණියේය. මේ අතරතුර ඇලීමක් නැතිව ආශ්‍රවයන්ගෙන් සිත මිදුණේය. තෙරුන්ගේ අර්හත්වය සිව් ඉරියව්වෙන් විරහිත විය. ඒ නිසා ‘මේ සසුනෙහි කවර භික්‍ෂුවක් නොවැදහෙව නොහිඳ නොසිට සක්මන්හි නොයෙදී අර්හත්වයට පත්වීදැයි කී කල්හි ‘ආනන්‍ද තෙරුන් වහන්සේයැ’යි කියන්ට වටනේය.
ඉක්බිති ස්ථවිර භික්‍ෂූහු දෙවැනි දවස්හි අවපස පස්වැනි දින කරන ලද බත්කිස ඇත්තාහු පාසිවුරු නමා තබා දම්සභාවෙහි රැස්වූහ. ඉක්බිති ආයුෂ්මත් ආනන්ද තෙරුන්වහන්සේ රහත්ව රැස්වීමට වැඩම කළහ. කෙසේ වැඩම කළාහුද යත්, ‘දැන් රැස්වීම මැදට යන්නට සුදුසුවෙමියි’ තුටුපහටු වූ සිත් ඇත්තාහු සිවුර ඒකාංශකොට බැඳුමෙන් මිදුණු තල්පලයක් මෙන්, පඬුඇඹුල් සලසුනෙහි තැබූ දෑරඟමිණක් සේද වලාකුළු පහවූ අහසෙහි උදාවූ චන්ද්‍රයා මෙන්ද ළාහිරු රැස් ගෑවී විකසිත රන්වන් රේණු ගැබ් කරගත් පියුමක් මෙන්ද, පිරිසිදු සුදෝසුදු ප්‍රභාසම්පන්න සිරිමත් උතුම් මුහුණින් යුතුව තමා අර්හත්වයට පත්වූ බව දන්වන්නාක් මෙන් විය. ඉක්බිති උන්වහන්සේ දැක ආයුෂ්මත් මහා කස්සප තෙරුන් වහන්සේ මෙසේ සිතක් ඇතිවිය. භවත්නි, රහත් බවට පත් ආනන්ද හොබනේය. යම්හෙයකින් ශාස්තෲන් වහන්සේ වැඩසිටි සේක් නම් එකාන්තයෙන් අද ආනන්දට සාධුකාර දෙන සේක. දැන් මම ශාස්තෲන් වහන්සේ විසින් දෙනු ලබන සාධුකාරය දෙමි’යි තෙවරක් සාධුකාර දුන්හ.
මජ්ඣිම භාණකයෝ මෙසේ කියති. ‘ආනන්ද තෙරණුවෝ තමා රහත්බවට පත්වූ බව දන්වනු කැමැතිව භික්‍ෂූන් සමග නොගියහ. භික්‍ෂූහු සගමහලු පිළිවෙලින් තම තමාගේ ආසනයෙහි හිඳින්නාහු ආනන්ද තෙරුන්ට අසුනක් තබා හුන්නාහුය. එහි යම්කිසිවකු විසින් ‘එක් අසුනක් කා වෙනුවෙන්දැයි කියන ලද කල්හි ‘ආනන්දටය’ ‘ආනන්ද කොහි ගියේ ද?’ එකල්හි තෙරුන් වහන්සේ මෙසේ සිතූහ. ‘දැන් මා මායුතු කාලයයි’, එයින් තම ආනුභාවය දක්වන්නාහු පොළොවෙහි ගිලී තම අසුනෙහිම තමා දැක්වූහ. ‘අහසින් අවුත් හුන්හ’යි ඇතැම්හු කියති. කෙසේ හෝ වේවා සැම අයුරින්ම ඒ දැක ආයුෂ්මත් මහාකස්සප තෙරුන්ගේ සාධුකාර දීම යුතුමය.
ඒ ආයුෂ්මතුන් වහන්සේ මෙසේ පැමිණි කල්හි මහා කස්සප තෙරුන් වහන්සේ භික්‍ෂූන් ඇමතූහ. ‘ඇවැත්නි, පළමුව කුමක් සංගායනා කරමුද? ධර්මයද විනයද? භික්‍ෂූහු මෙසේ කීහ. ‘ස්වාමීනි, මහා කස්සපයන් වහන්ස, විනය නම් ශාසනයාගේ ආයුෂයයි. විනය පැවති කල්හි සසුන පිහිිටියේ වෙයි. ඒ නිසා පළමුව විනය සංගායනා කරමු.’ ‘කවුරුන් මූලික කරගෙනද? ආයුෂ්මත් උපාලි තෙරණුවන් මූලික කරගෙන.’ ආනන්ද නොසෑහේද? නොපොහොනේ නොවේ. එසේ වුවත් සම්බුදුන් ජීවත්ව සිටියදීම විනය පැනවීම නිසා ආයුෂ්මත් උපාලි තෙරුන් අගතන්හි තැබූ සේක. ‘මහණෙනි, මාගේ ශ්‍රාවක භික්‍ෂූන් අතර යමෙක් විනයධරයෙක් අතර අග්‍ර වේද? ඒ උපාලිය. ඒ නිසා ‘උපාලි තෙරුන් විමසා විනය සංගායනා කරමු.
ඉන්පසු තෙරුන් වහන්සේ විනය විමසනු පිණිස තමාම සම්මත කරගත්හ. උපාලි තෙරුන් වහන්සේ විනය විසඳනු පිණිස පත්කළහ. මේ එහි පාලියයි. ඉක්බිති මහා කස්සප තෙරණුවෝ සංඝයාට දැන්වූහ.
ආයුෂ්මත් සංඝයා මා කියන දෙය අසනු මැනව. ඉදින් සංඝයා සුදුසුයයි හඟින්නේ නම් මම උපාලිගෙන් විනය විමසන්නෙමි.’
ආයුෂ්මත් උපාලි තෙරණුවෝද සංඝයාට දැන්වූහ
‘ආයුෂ්මත් සංඝයා මා කියන දෙය අසනු මැනව. ඉදින් සංඝයා සුදුසු යයි හඟින්නේ නම් මම ආයුෂ්මත් මහා කස්සප තෙරුන් විසින් විනය විමසන ලදුව විසඳන්නෙමි’
මෙසේ තමාම තෝරාගෙන හුනස්නෙන් නැගී සිවුර ඒකාංශකොට ස්ථවිර භික්‍ෂූන් වැඳ ඇත්දළින් කැටයම් කළ විජිනිපත ගෙන ධර්මාසනයෙහි වැඩහුන්හ. ඉන්පසු මහා කස්සප තෙරුන් වහන්සේ ස්ථවිර ආසනයෙහි වැඩහිඳ ආයුෂ්මත් උපාලි තෙරුන්ගෙන් විනය විමසූහ. ආයුෂ්මත් උපාලි පළමුව පාරාජිකාව කොතැනකදී පනවන ලද්දේ ද? ස්වාමීනි, විසාලා නුවරදී. කවුරුන් අරබයාද? කලන්‍දපුත්‍ර සුදින්න අරබයා. කිනම් හේතුවක් මතද? මෛථුනය පිළිබඳ කරුණකදී.
ඉක්බිති ආයුෂ්මත් මහා කස්සප තෙරණුවෝ ප්‍රථම පාරාජිකාවෙහි වස්තුව උපාලි තෙරුන්ගෙන් විමසූහ. පුද්ගලයාද විමසූහ. ප්‍රඥප්තිය ද විමසූහ. අනුප්‍රඥප්තියද විමසූහ. අසන ලද අසන ලද කරුණ ආයුෂ්මත් උපාලි තෙරණුවෝ විසඳූහ.
ප්‍රථම පාරාජිකාවෙහි ඉවත් කළයුතු කිසිවක් හෝ එකතු කළයුතු කිසිවක් තිබුණේ ද? තිබුණේ නැත. භාග්‍යවත් බුදුරජාණන් වහන්සේගේ වචනයෙහි ඉවත් කළ යුත්තක් නම් නැත. තථාගතවරු අර්ථ රහිත එක් අකුරක්වත් නොකියන සේක. ශ්‍රාවකයන්ගේ හෝ දේවතාවන්ගේ හෝ භාෂිතයෙහි ඉවත් කළයුතු දේ ඇත. ධර්ම සංග්‍රාහක තෙරවරු ඒවා ඉවත් කළහ. එකතු කළයුතු දේනම් සැමතැන්හි ඇත. ඒ නිසා යමක් යම්තැනක එකතු කරන්ට යුතුනම්, එයද එකතු කළාහුමය. ඒ කුමක්ද? ‘තෙන සමයෙන’, ‘තෙන ඛො පන සමයෙන’, ‘අථඛො’ ‘එවං වුත්තෙ’, ‘එතදවොච’ යන මේ ආදී සම්බන්ධක වචන මාත්‍රයක් පමණි. මෙසේ එකතු කළයුත්තක් වීනම් එය එකතුකොට ‘මේ ප්‍රථම පාරාජිකාවයැ’යි තැබූහ. ප්‍රථම පාරාජිකාව සංග්‍රහ කළ කල්හි, පන්සියයක් රහතන් වහන්සේ සංග්‍රහ කළ ක්‍රමයෙන්ම ගණ සජ්ඣායනා කළහ. ‘එසමයෙහි භාග්‍යවත් බුදුරජාණන් වහන්සේ වේරංජාවෙහි වාසය කරන සේක’ යනුවෙන් උන්වහන්සේ සජ්ඣායනය ආරම්භ කළ කල්හිම සාධුකාර දෙන්නාක් මෙන් මහපොළොව දිය කෙළවරකොට කම්පා විය.
උන්වහන්සේලා මේ ක්‍රමයෙන්ම සෙසු පාරාජිකාද සංග්‍රහකොට ‘මේ පාරාජිකා කාණ්ඩයැ’යි තැබූහ. ‘තෙළෙස් සඟ වෙසෙස්’, තෙළෙස් සඟ වෙසෙස්යැ’යි තැබූහ. ශික්‍ෂාපද දෙකක් ‘අනියත’යැ’යි තැබූහ. ශික්‍ෂාපද තිහක් ‘නිස්සග්ගිය පාචිත්තියැ’යි තැබූහ. ශික්‍ෂාපද සතරක් ‘පාටිදෙසනීය’ යැයි තැබූහ. ශික්‍ෂාපද හැත්තෑහතක් ‘සෙබ්යා’ යැයි තැබූහ. ධර්ම හතක් ‘අධිකරණ සමථ’යැයි තැබූහ. මෙසේ ශික්‍ෂාපද දෙසිය විස්සක් ‘මහා විභංග’ යැයි නම්කොට තැබූහ. මහා විභංගය අවසානයේදී ද පෙර පරිද්දෙන්ම මහ පොළොව කම්පා විය.
[missing trans]
මේ උපායෙන්ම බණවර අසූවකින් පරිමිත වූ ඛන්‍ධකයද, බණවර විසිපහකින් පරිමිත වූ පරිවාරයද, සංග්‍රහකොට ‘මේ විනය පිටකයැ’යි තැබූහ. විනය පිටකය අවසානයේදී ද කියන ලද පරිදිම පොළෝ කම්පා විය. එය ආයුෂ්මත් උපාලි තෙරුන්ගෙන් නැවත ඇස්වූහ. ‘ඇවැත්නි, මෙය ඔබ නිශ්‍රිත වූවක් කොට කියවනු මැනවි’යි විනය පිටකය සංග්‍රහකොට අවසානයේදී උපාලි තෙරණුවෝ ඇත්දළින් කැටයම් කළ විජිනිපත තබා ධර්මාසනයෙන් බැස ස්ථවිර භික්‍ෂූන් වැඳ තමාට පැමිණි අසුනෙහි වැඩහුන්හ.
විනය සංග්‍රහකොට ධර්මය සංග්‍රහ කිරීමට කැමැති වූ ආයුෂ්මත් මහා කස්සප තෙරණුවෝ භික්‍ෂූන් විමසූහ. ‘ධර්මය සංග්‍රහ කරන්නවුන් විසින් කවරකු මූලික කොට ධර්මය සංග්‍රහ කළයුතුද?’ භික්‍ෂූහු ආනන්ද තෙරුන් මූලික කොටයැයි කීහ.
ඉක්බිති ආයුෂ්මත් මහා කස්සප තෙරණුවෝ සංඝයාට දැන්වූහ. ‘ඇවැත්නි, සංඝයා මා කියන දෙය අසනු මැනවි. සංඝයා සුදුසුයයි හඟින්නේ නම් මම ආනන්දගෙන් ධර්මය විමසන්නෙමි.’
ඉක්බිති ආයුෂ්මත් ආනන්ද තෙරණුවෝ සංඝයාට දැන්වූහ. හඟින්නේ නම් මම ආයුෂ්මත් මහා කස්සප තෙරුන් වහන්සේ විසින් විමසන ලදුව ධර්මය විසඳන්නෙමි.’
ඉක්බිති ආයුෂ්මත් ආනන්ද තෙරණුවෝ හුනස්නෙන් නැගී සිවුර ඒකාංශ කොට ස්ථවිර භික්‍ෂූන් වැඳ ඇත්දළින් කැටයම් කළ විජිනිපත ගෙන ධර්මාසනයෙහි වැඩහුන්හ. ඉක්බිති ආයුෂ්මත් මහා කස්සප තෙරණුවෝ භික්‍ෂූන් විමසූහ. ‘ඇවැත්නි, කිනම් පිටකයක් පළමුකොට සංග්‍රහ කරමුද?’ ‘ස්වාමීනි, සූත්‍රාන්ත පිටකයයි. සූත්‍රාන්ත පිටකයෙහි සංගීති සතරක් ඇත. ඉන් කිනම් සංගීතියක්ද? ස්වාමීනි, දීඝ සංගීතියයි. දීඝ සංගීතියෙහි සූත්‍රාන්ත තිස්හතරකි. වර්ග තුනකි. ඉන් පළමුව කිනම් වර්ගයක්ද? ස්වාමීනි, සීලක්ඛන්ධ වර්ගයයි. සීලක්ඛන්‍ධ වර්ගයෙහි සූත්‍රාන්ත දහතුනකි. ඉන් පළමුකොට කිනම් සූත්‍රාන්තයක්ද? ස්වාමීනි, බ්‍රහ්මජාල සූත්‍රාන්තයයි. ත්‍රිවිධ ශීලයෙන් අලංකෘත වූ නානාවිධ මිථ්‍යා ආජීව කුහන ලපන ආදිය විධ්වංසනය කරන දෙසැටක් මිසදිටු දැල් ලිහන දසදහසක් ලෝකධාතු කම්පා කරන එම පළමුවැන්න සංග්‍රහ කරමු.
ඉක්බිති මහා කස්සප තෙරණුවෝ ආයුෂ්මත් ආනන්ද තෙරුන්ට මෙසේ කීහ. ‘ඇවැත් ආනන්ද බ්‍රහ්මජාලය, කොතැනකදී දේශනා කරන ලද්දේ ද? රජගහ නුවරටත් නාලන්දාවටත් ආතර පිහිටි අම්බලට්ඨිකාවෙහිදී රජගෙදරදීය. කවරකු අරබයාද? සුප්‍රිය පිරිවැජියාත් බ්‍රහ්මදත්ත මානවකයාත් අරබයා. කිනම් කරුණකදීද? වර්ණ අවර්ණ කරුණෙහිදී. ඉක්බිති ආයුෂ්මත් මහා කස්සප තෙරණුවෝ ආයුෂ්මත් ආනන්ද තෙරණුවන්ගෙන් බ්‍රහ්මජාලයෙහි නිදානයද විමසූහ. පුද්ගලයාද විමසූහ. හේතුවද විමසූහ. ආයුෂ්මත් ආනන්ද තෙරණුවෝ විසඳූහ. විසඳුම අවසන පන්සියයක් රහත්හු සජ්ඣායනා කළහ. කියන ලද පරිදිම පොළොව කම්පා විය.
මෙසේ බ්‍රහ්මජාලය සංග්‍රහකොට ඉන්පසුව ‘ඇවැත් ආනන්දයිනි, සාමඤ්ඤඵලය කොහිදී කියන ලද්දේ ද? ආදී වශයෙන් විමසුම් විසඳුම් අනුක්‍රමයෙන් බ්‍රහ්මජාලය සමග සියලු සූත්‍රාන්ත දහතුන සංග්‍රහකොට ‘මේ සීලක්ඛන්‍ධ වග්ග’ යයි ප්‍රකාශකොට තැබූහ.
ඉන් අනතුරුව මහා වග්ගයයි. ඉන් අනතුරුව පාටික වග්ගයයි. මෙසේ වර්ග තුනකින් යුතු සූත්‍රාන්ත තිස් හතරකින් ප්‍රතිමණ්ඩිත වූ බණවර හැටහතරකින් පරිමිත වූ පෙළ සංග්‍රහකොට ‘මේ දීඝනිකාය නමැ’යි කියා ආයුෂ්මත් ආනන්ද තෙර නැවත අස්වාපූහ. ‘ඇවැත්නි, මෙය ඔබගේ ඇසුරෙහි කියවන්න.
ඉන්පසු අනතුරුව බණවර අසූවකින් පරිමිත වූ මජ්ඣිම නිකාය සංග්‍රහකොට ධර්ම සේනාපති සාරිපුත්ත තෙරුන් ඇසුරෙහි සිටි භික්‍ෂූන්ගෙන් නැවත අස්වාපූහ. ‘මෙය ඔබ පරිහරණය කරනු මැනවි.
ඉන් අනතුරුව බණවර සියයකින් පරිමිත වූ සංයුත්ත නිකාය සංග්‍රහකොට මහා කස්සප තෙරුන් නැවත අස්වාපූහ. ‘ස්වාමීනි, මෙය ඔබවහන්සේගේ පිරිවර ඇසුරෙහි කියවනු මැනවි.
ඉන් අනතුරුව බණවර දෙදහසකින් පරිමිත වූ අංගුත්තර නිකාය සංග්‍රහකොට අනුරුද්ධ තෙරුන් නැවත අස්වාපූහ. ‘මෙය ඔබවහන්සේගේ පිරිවර ඇසුරුකොට කියවනු මැනව.’
ඉන් අනතුරුව :- දම්සඟුණු, විභංගද, ධාතු කථා, පුග්ගල පඤ්ඤත්ති ද, කථාවත්ථු, යමක පට්ඨාන - අබිදහම යයි කියනු ලැබේ.
මෙසේ වර්ණනා කරන ලද සූක්‍ෂ්ම ඥානයට ගෝචර වූ පෙළ සංග්‍රහ කොට මේ අභිධම්ම පිටක නමැයි කියා පන්සියයක් රහත්හු සජ්ඣායනා කළහ. කියන ලද පරිදිම පොළොව කම්පා විය.
ඉන්පසුව ජාතක, නිද්දේස, පටිසම්භිදා මග්ග, සුත්තනිපාත, ධම්මපද, උදාන, ඉතිවුත්තක, විමානවත්‍ථු පේතවත්‍ථු ථෙරථෙරී ගාථා යයි මේ පෙළ සංග්‍රහකොට ‘මෙය ඛුද්දකගන්‍ථ නමැයි කියා අභිධර්ම පිටකයෙහිම සංග්‍රහ කළාහු යයි දීඝභාණකයො කියති. මජ්ඣිම භාණකයෝ ‘චරියාපිටක අපදාන බුද්ධවංස සමග ඒ සියලු ඛුද්දක ග්‍රන්ථ සූත්‍රාන්ත පිටකයෙහි ඇතුළත් කරන ලදැයි කියති.
මෙසේ මේ සියලු බුද්ධ වචනය රස වශයෙන් ඒකවිධය. ධර්ම-විනය වශයෙන් ද්විවිධය. ප්‍රථම, මධ්‍යම පශ්චිම වශයෙන් ත්‍රිවිධය. පිටක වශයෙන්ද එසේය. නිකාය වශයෙන් පංචවිධය. අංග වශයෙන් නවවිධය. ධර්මස්කන්ධ වශයෙන් අසූහතර දහස් වැදෑරුම්යයි දතයුතුය.
රස වශයෙන් ඒකවිධ වන්නේ කෙසේද? භාග්‍යවතුන් වහන්සේ විසින් සම්මා සම්බෝධිය අවබෝධ කොටගෙන අනුපාධිසේස නිර්වාණ ධාතුයෙන් පිරිනිවන්පානා සේක්ද ඒතාක්, ඒ අතරතුර හතළිස් පස්වසක් දිව්‍ය මනුෂ්‍ය නාග යක්ෂ ආදීන්ට අනුශාසනා කරමින්ද, ප්‍රත්‍යවේක්‍ෂා කරමින් ද, වදාරන ලද සියල්ල එකම විමුක්ති රස ම වෙයි. මෙසේ රස වශයෙන් ඒකවිධය.
ධර්ම විනය වශයෙන් ද්විවිධ වන්නේ කෙසේද? මේ සියල්ලම ධර්මයද විනයද යනුවෙන් ගැනේ. එහි විනය පිටකය විනයයි. ඉතිරි බුද්ධ වචනය ධර්මයයි. එහෙයින්ම කියන ලදි. ‘අපි ධර්මයද විනයද සංගායනා කරන්නෙමු නම් මැනවි’යි මම උපාලි තෙරුන්ගෙන් විනය විමසමි. අනඳ තෙරුන්ගෙන් ධර්මය විමසමි’ මෙසේ ධර්ම විනය වශයෙන් ද්විවිධය.
ප්‍රථම මධ්‍යම පශ්චිම වශයෙන් ත්‍රිවිධ වන්නේ කෙසේද? මේ සියල්ලම ප්‍රථම බුද්ධ වචනය, මධ්‍යම බුද්ධ වචනය, පශ්චිම බුද්ධ වචනයයි ප්‍රභේද තුනක් වෙයි. එහි :
මේ ප්‍රථම බුද්ධ වචනයයි. ඇතැමෙක් ‘යදා භවෙ පාතු භවන්ති ධම්මා’ යන ඛන්ධකයෙහි උදාන ගාථාව යයි කියති. මෙය වනාහි සම්‍යක් මාර්ගය අනුගමනය කිරීම් වශයෙන් සර්වඥභාවයට පැමිණි සෝමනස්සය ඤාණයෙන් ප්‍රත්‍යයාකාරය ප්‍රත්‍යවේක්‍ෂා කරන උන්වහන්සේට උපන් උදාන ගාථායයි දතයුතුය.
පිරිනිවන්පානා කල්හි ‘හන්‍දදානි භික්ඛවෙ ආමන්තයාමි වො, අප්පමාදෙන සම්පාදෙථ’ යනුවෙන් යමක් පවසන ලද්දේ ද එය පශ්චිම බුද්ධ වචනයයි. මේ අතරෙහි යමක් කියන ලද්දේ ද එය මධ්‍යම බුද්ධ වචනය නමි. මෙසේ ප්‍රථම මධ්‍යම පශ්චිම බුද්ධවචන වශයෙන් ත්‍රිවිධ වෙයි.
පිටක වශයෙන් ත්‍රිවිධ වන්නේ කෙසේද? මේ සියල්ලම විනය පිටකය, සූත්‍රාන්ත පිටකය, අභිධර්ම පිටකයයි ප්‍රභේද තුනක්ම වෙයි. එහි ප්‍රථම සංගීතියෙහිදී සංගෘහිත වූද සංගෘහිත නොවූද සියල්ල එක්වගෙන ‘උභය ප්‍රාතිමෝක්‍ෂය, විභංග දෙක, ඛන්‍ධක විසිදෙක, පරිවාර සොළොස’ යන මේ විනය පිටකය නමි. බ්‍රහ්මජාල ආදී තිස්හතරක් වූ සූත්‍රාන්ත සංග්‍රහය දීඝනිකාය නමි. මූලපරියාය සූත්‍රය ආදී වූ පනස්දෙකක් වූ සූත්‍ර සංගහය මජ්ඣිම නිකාය නමි. ඔඝතරණ සූත්‍රය ආදී වූ සත්දහස් සත්සිය හැටක් වූ සූත්‍ර සංග්‍රහය සංයුත්ත නිකාය නමි. චිත්ත පරියාදාන සූත්‍රය ආදී වූ නවදහස් පන්සිය පනස්හතක් වූ සූත්‍ර සංග්‍රහය අංගුත්තර නිකාය නමි. ඛුද්දක පාඨ, ධම්මපද, උදාන, ඉතිවුත්තක, සුත්තනිපාත, විමානවත්‍ථු, පේතවත්‍ථු, ථෙර ථෙරී ගාථා, ජාතක නිද්දේස, පටිසම්භිදා, අපදාන, බුද්ධවංස, චරියාපිටක වශයෙන් පසළොසක් ප්‍රභේද ඇත්තේ ඛුද්දක නිකාය යන මෙය සුත්තන්ත පිටක නමි. ධම්මසංගහ, විභංග, ධාතු කථා, පුග්ගල පඤ්ඤත්ති, කථාවත්‍ථු, යමක, පට්ඨාන යන මෙය අභිධම්ම පිටක නමි. එහි :
නොයෙක් වෙසෙසි නය ඇති බැවින් - කය වදන් හික්මන හෙයින්ද
විනය අරුත් දතුවන් විසින් මේ - විනය විනයැයි කියන ලදි.
විවිධා වනාහි මෙහි පස්වැදෑරුම් පාතිමොක්ඛ, උද්දේස, පාරාජිකා ආදී ආපත්තික්ඛන්‍ධසත, මාතිකා, විභංග ආදී ප්‍රභේද ක්‍රමයයි. විශේෂ වූද, දළ්හිකම්ම ලිහිල් කිරීමේ යෙදීම අනුප්‍රඥප්ති ක්‍රමයයි. කායික වාචසික අජ්ඣාචාර නිෂේධනයෙන් ද මෙය කය ද වචනයද හික්මවයි. ඒ නිසා විවිධ නය ඇති බැවින් විශේෂනය ඇති බැවින් කය වචනය හික්මවන බැවින් විනය යැයි කියන ලදි. ඒ නිසා ඒ මේ වචන කුසලතාව පිණිස කියන ලදි.
අන්‍යයෝ වනාහි :
එය වනාහි ආත්මාර්ථ පරාර්ථ ආදි ප්‍රභේද ඇති අර්ථයන් කියවනු ලැබේ. මනා සේ කියන ලදි යන අර්ථයෝ හික්මවීමේ අදහසට අනුලෝමව කියන ලද බැවින් මෙය අර්ථයන්, ශස්‍ය ඵල දෙන්නාක් මෙන් ගලාබසීනුයි, එකතු කෙරේනුයි පිසතියිද කියන ලද්දේ වෙයි. දෙනක මෙන් කිරි වගුරුවතියි කියන ලද්දේ වෙයි. මනාසේ ආරක්ෂා කරයි. රැකගනියි. කියන ලද්දේ වෙයි. සූත්‍රයක් මෙන් යම්සේ වඩුවන්ට නූල ප්‍රමාණ වේද, බුද්ධිමතුන්ට මෙය වේද, යම්සේ සූත්‍රායන් ගොතන ලද මල් නොවිසිරේද විනාශ නොවන්නේය. එසේ අර්ථයෝ සංගෘහිතය. ඒ නිසාම මෙහි වචනාර්ථ කුසලතාව පිණිස කියන ලදි.
අන්‍යයෝ වනාහි :
මෙහි ‘අභි’ ශබ්දය වෘද්ධි ස්වලක්‍ෂණ පූජිත පරිච්ඡින්න අර්ථ දක්නට ලැබේද මෙයද එසේය. ‘බාළ්හා මෙ ආවුසො දුක්ඛා වෙදනා අභික්කමන්ති’ ආදි තන්හි වෘද්ධියෙහි ආයේය. ‘යාතා රත්තියො අභිඤ්ඤතා අභිලක්ඛිතා’ ආදි තන්හි ස්වලක්‍ෂණයෙහි ආයේය. ‘රාජාභිරාජා මනුජින්‍දො’ ආදී තන්හි පූජිතාර්ථයෙහි ආයේය. ‘පටිබලො විනෙතුං අභිධම්මෙ අභිවිනයෙ’ ආදී තන්හි පූජිතාර්ථයෙහි ආයේය. අන්‍යොන්‍යව විකාර රහිත ධර්මයෙහිද විනයෙහිදැයි කියන ලද්දේ වෙයි. ‘අභික්කන්තෙන වණ්ණෙන’ ආදී තන්හි අධිකාර්ථයෙහි ආයේය.
මෙහිද ‘රූපූපපත්තියා මග්ගං භාවෙති, මෙත්තා සහගතෙන චෙතසා එකං දිසං ඵරිත්‍වා විහරති’ ආදී ක්‍රමයෙන් වැඩීමක් ඇති ධර්මයෝ කියන ලදහ. ‘රූපාරම්මණං වා සද්දාරම්මණං වා’ ආදී ක්‍රමයෙන් ආරම්මණ ආදීන්ගෙන් ලකුණු කළයුතු වන බැවින් ස්වලක්‍ෂණද ‘සෙඛා ධම්මා අසෙඛා ධම්මා ලොකුත්තරා ධම්මා’ ආදී ක්‍රමයෙන් පුදන ලද්දාහුද පූජාවට සුදුසු වූවෝය යන අදහසයි. ‘ඵස්සො හොති වෙදනා හොති’ ආදී ක්‍රමයෙන් ස්වභාව පරිච්ඡින්න බැවින් පරිච්ඡින්නයෝද, ‘මහග්ගතා ධම්මා අප්පමාණා ධම්මා අනුත්තරා ධම්මා’ ආදී ක්‍රමයෙන් අධික වූද ධර්මයෝ කියන ලදහ. ඒ නිසා මෙය මෙහි වචන කුසලතාව සඳහා කියන ලදි.
මෙහි යමක් වැඩේද, සලකුණු ඇද්ද පුදන ලද ද, පිරිසිඳින ලද ද ඒ අධිකව කියූ දහම් අබිදම් යයි කියන ලද
යමක් මෙහි ඉතිරිවීද එය :
පර්යාප්තිය වනාහි ‘මාපිටක සම්පදානෙන’ ආදී තන්හි පිටකයයි කියනු ලැබේ. අථ පුරිසො ආගච්ඡෙය්‍ය කුද්දාලපිටකං ආදාය’ ආදී තන්හි යම්කිසි භාජනයක්ද, ඒ නිසා ‘පිටකං පිටකත්‍ථවිදූ පරියත්ති භාජනත්‍ථතො ආහු’
දැන් ‘තෙන සමොධානෙත්‍වා තයොපි විනයාදයො ඤෙය්‍යා’ මේ නිසා මෙසේ අර්ථ දෙකක් ඇති පිටක ශබ්දය සමග සමාසකොට විනය වූයේද එය පිටක වූයේ ද පර්යාප්ති භාවය නිසා ඒ ඒ අර්ථයට බෙදෙන බැවින් ද = විනය පිටක වේ. යම්සේ කියන ලද ක්‍රමයෙන්ම සූත්‍රය වූයේද එම පිටක වූයේද = සුත්තපිටක වේ. අභිධම්ම වූයේද එය පිටක වූයේද = අභිධම්ම පිටක වේ. මෙසේ මේ විනය ආදී තුනම දතයුතුය.
මෙසේ දැන ද නැවතත් එම පිටක වල ම නානාප්‍රකාර කුසලතාව සඳහා
ඔවුන් අතර දේසනා සාසන කථා බෙදුමද, සික්ඛා පහාණයන්ගේ ගැඹුරුබවද සුදුසු සේ දැක්වේ.
පරියත්ති බිඳුමද සැපතට හා විපතට එහිදී යම් භික්‍ෂුවක් පැමිණේද ඒ සියල්ලද විස්තර කෙරේ.
මෙහි මෙය පරිදීපනා විභාවනා ද වෙයි. මේ පිටක තුන පිළිවෙලින් ආණා වෝහාර, පරමත්‍ථ දේශනාය. යථාපරාධ, යථානුලොම, යථා ධම්ම සාසන ය. සංවර අසංවර දිට්ඨි විනිවෙඨන, නාමරූප පරිච්ඡේද කථා යයි ද කියනු ලැබේ. මෙහි විනය පිටකය අණට සුදුසු භාග්‍යවතුන් වහන්සේ විසින් අණ බහුලකොට දේශනා කරන ලද බැවින් ආණාදේශනා වෙයි. සූත්‍ර පිටකය ව්‍යවහාරයෙහි දක්ෂ වූ භාග්‍යවතුන් වහන්සේ විසින් ව්‍යවහාර බහුලකොට දේශනා කරන ලද බැවින් වෝහාර දේශනා වේ. අභිධර්ම පිටකය පරමාර්ථ දක්ෂ වූ භාග්‍යවතුන් වහන්සේ විසින් පරමාර්ථ බහුලකොට දේශනා කරන ලද බැවින් පරමත්‍ථදෙසනා යැයි කියනු ලැබේ.
එසේ යම් පළමුව, - බොහෝ අපරාධ ඇති සත්ත්වයෝ වූවාහුද ඔවුන් අපරාධ අනුව මෙය කියන ලද්දේනුයි යථාපරාධසාසනං. දෙවැනිව, නොයෙක් අධ්‍යාශය, අනුසය චරිතාධිමුක්ති ඇති සත්ත්වයෝ සුදුසු පරිදි මෙහි කියන ලද්දාහුනුයි යථානුලොම සාසන වේ. තෙවැනිව, දහම්පිඬු මාත්‍රයෙහි ‘මම මගේ’ යැයි සංඥා ඇත්තා වූ සත්ත්වයෝ ස්වභාවය අනුව මෙහි කියන ලද්දාහුනුයි යථාධම්මසාසන වේ.
එසේ පහත් හැසිරීම්වලට විරුද්ධ වූ සංවරයද අසංවරයද මෙහි කියන ලද්දේනුයි සංවරාසංවර කථා වේ. සංවරාසංවර යනු කුඩා වූද මහත් වූද සංවරයයි. කම්මාකම්ම මෙන් ඵලාඵලං මෙන්. දෙවැනිව දෙසැට මිසදිටුවලට ප්‍රතිපක්ෂ වූ නාමරූප පරිච්ඡේදය මෙහි කියන ලද්දේනුයි නාමරූප පරිච්ඡේද කථායයි කියනු ලැබේ.
මේ තුනෙහිම ශික්‍ෂා තුනකි. ප්‍රහාණ තුනකි. ගම්භීරභාවය සිව්වැදෑරුම් වේයයි දතයුතුය. එසේය, විනය පිටකයෙහි විශේෂයෙන් අධිශීල ශික්‍ෂාව කියන ලදි. සූත්‍ර පිටකයෙහි අධිචිත්ත ශික්‍ෂාවයි, අභිධර්ම පිටකයෙහි අධිප්‍රඥා ශික්‍ෂාවයි.
විනය පිටකයෙහි වීතික්කම පහාණයද සීලයට ක්ලේශයන්ගේ වීතික්කම ප්‍රතිපක්‍ෂ බැවින්ද සූත්‍ර පිටකයෙහි පරියුට්ඨාන පහාණයද සමාධියට පරියුට්ඨාන ප්‍රතිපක්‍ෂ බැවින් ද, අභිධර්ම පිටකයෙහි අනුසය ප්‍රහාණයද, ප්‍රඥාවට අනුසය ප්‍රතිපක්‍ෂ බැවින්ද, පළමුවැන්නෙහි ක්ලේශයන්ගේ තදංග ප්‍රහාණයද, ඉතිරියෙහි වික්ඛම්භන සමුච්ඡේද ප්‍රහාණයද වෙයි. පළමුවැන්නෙහි දුශ්චරිත සංක්ලේශ ප්‍රහාණයද, ඉතිරියෙහි තෘෂ්ණා දෘෂ්ටි සංක්ලේශයන්ගේ ප්‍රහාණයද වෙයි.
මෙහි එක එකෙහි සිව්වැදෑරුම් වූ ධර්මාර්ථ දේශනා ප්‍රතිවේධ ගම්භීර බව දතයුතුය. එහි ධම්ම යනු පෙළය. අත්‍ථ යනු එහිම අර්ථයයි. දේසනා යනු එය මනසින් ව්‍යවස්ථාපිත බැවින් පෙළෙහි දේශනාවයි. පටිවෙධ යනු පෙළෙහි පෙළ අරුතෙහි නියම අවබෝධයයි. මේ තුනෙහිම ධර්මාර්ථ දේශනා ප්‍රතිවේධයෙන් හාවුන් ආදීන් විසින් මහා සමුද්‍රය මෙන්, මන්දබුද්ධි ඇත්තවුන් විසින් දුකට බැසගැනීමෙන් නොලද හැකි ප්‍රතිෂ්ඨා මෙන්. ඒ නිසා ගම්භීරය. මෙසේ එකඑකෙහි සිව්වැදෑරුම් වූ ගම්භීර බව දතුයුතුය.
තවත් ක්‍රමයක් : ධම්ම යනු හේතුවයි. එය මෙසේ කියන ලදි. ‘හෙතුම්හි ඤාණං ධම්ම පටිසම්භිදා’ අත්‍ථ යනු හේතුඵලයයි. එය මෙසේ කියන ලදි. ‘හෙතුඵලෙ ඤාණං අත්‍ථපටිසම්භිදා’ දෙසනා යනු ප්‍රඥප්තියයි. ධර්මානුකූලව ධර්මය කීමය යන අදහසයි. අනුලෝම ප්‍රතිලෝම සංක්‍ෂේප විස්තාර ආදී වශයෙන් හෝ කීම ප්‍රතිවේධ කිරීම යන අර්ථයි. එයද ලෞකික ලෝකෝත්තර විෂය වශයෙන් ද මුළා නොවීමෙන් ද අර්ථානුරූප ධර්මයන්හි ධර්මානුරූප වූ අර්ථයන්හි ප්‍රඥප්ති මාර්ග අනුරූප වූ ප්‍රඥප්තීන්හි අවබෝධයයි. ඔවුන්ම ඒ ඒ තැන කියන ලද ධර්මය ස්වලක්‍ෂණ සංඛ්‍යාත වූ අවිපරීත ස්වභාවය අවබෝධ කරගත යුතුය.
දැන් යම්හෙයකින් මේ තුන්පිටකයන්හිද යම් යම් ධර්ම සංඛ්‍යාවක් අර්ථ සංඛ්‍යාවක් හෝ යම් යම් සේ දැන්විය යුතු අර්ථය අසන්නවුන්ගේ ඥානයට අභිමුඛ වෙයිද ඒ ඒ අයුරින් දේශනාව ඒම අර්ථය පැහැදිලි කරන්නේය. යමෙක් මෙහි අවිපරීත අවබෝධ සංඛ්‍යාත ප්‍රතිවේධයක් වේද, ඒ ඒ ධර්මයන් ස්වලක්‍ෂණ සංඛ්‍යාත අවිපරීතභාවය ප්‍රතිවේධ කළ යුතුය. මේ සියල්ල රැස්කර නොගත් කුසල සම්භාර ඇති දුෂ්ප්‍රාඥයන් විසින්, සාවුන් ආදීන් මහා සමුද්‍රය මෙන්, දුකෙහි ගැලීමක්ද, නොලැබිය හැකි ප්‍රතිෂ්ඨාවක් ද වන බැවින් එක එකෙක්හි සිව්වැදෑරුම් වූ ගම්භීර බව දතයුතුය.
මෙපමණකින් ද
ඔවුන් අතර දේසනා සාසන කථා බෙදුමද සික්ඛා පහාණයාගේ ගැඹුරු බවද දැක්වේ.
මෙසේ මේ ගාථාව කියන ලද අර්ථ ඇත්තේ වේ.
පරියත්ති බිඳුමට ද සැපතට හා විපතට එහිදී යම් භික්‍ෂුවක් පැමිණේද, ඒ සියල්ල විස්තර කෙරේ.
මෙසේ මෙහි තුන් පිටකයෙහි ත්‍රිවිධ වූ පර්යාප්ති භේදය දතයුතුය. පර්යාප්ති තුනකි. අලගද්දූපම, නිස්සරණත්‍ථ, භණ්ඩාගාරික යනුවෙනි.
එහි මැනවින් නොගන්නා ලද උපාරම්භ ආදී හේතු දැනගන්නා ලද්දේ අලගද්දූපම නමි. ඒ සඳහා කියන ලදි. ‘මහණෙනි, යම්සේ සර්පයකුගෙන් ප්‍රයෝජන ඇති පුරුෂයෙක් -පෙ- ඔහු මහත් වූ සර්පයෙකු දකී. ඌ කඳින් හෝ නගුටින් ගන්නේය. ඒ සර්පයා හැරී අතෙහි හෝ බාහුවෙහි හෝ එක්තරා අඟපසඟෙක දෂ්ට කරන්නේය. හේ එම හේතුවෙන් මරණයට හෝ පැමිණෙන්නේය. මරණය හා සමාන දුකට පැමිණෙන්නේය. එයට හේතු කවරේද යත්, මහණෙනි, සර්පයා මැනවින් නොගත් හෙයිනි. මහණෙනි, එපරිද්දෙන්ම මෙහි සමහර හිස් පුරුෂයෝ ධර්මය උගනිති. සූත්‍රය -පෙ- වෙදල්ලය උගනිති. ඔවුහු ඒ ධර්මය උත්ගන නුවණින් ඒ ධර්මයන්ගේ අර්ථය පරීක්‍ෂා නොකරන්නාහු අවබෝධයක් නොලබති. ඔවුහු පරිභවය සඳහා ධර්මය උගනිති. ඔහුට ඒ අර්ථය අවබෝධ නොවේ. මැනවින් නොගත් ඒ ධර්මයෝ දිගුකලක් අයහපත පිණිස දුක පිණිස පවතිත්. එයට හේතු කවරේද? මහණෙනි, ධර්මය නොගත් නිසාය.
යම් ධර්මයක් මැනවින් ගත් සීලක්ඛන්‍ධ ආදිය සම්පූර්ණ කිරීමට අපේක්‍ෂා කරන්නහු විසින්ම උගන්නා ලදි. පරිභව කිරීම් ආදී හේතු සඳහා නොවේ. මෙය නිස්සරණ අර්ථය නම් වේ. යමක් සඳහා කියන ලදද? ඒ ධර්මයෝ මැනවින් ගනු ලැබුවාහු දිගුකලක් හිතසුව පිණිස පවතීත්. එයට හේතු කවරේද? ‘මහණෙනි, ධර්මයන් මැනවින් ගත් නිසාය.
මැනවින් දත් ස්කන්ධ ඇති, ප්‍රහීණ කළ ක්ලේශයන් ඇති, භාවිත කරන ලද මාර්ග ඇති, නොසැලෙන සේ ප්‍රතිවේධ කරන ලද, සාක්‍ෂාත් කරන ලද නිරෝධ ඇති, ක්‍ෂීණාශ්‍රව තෙමේ හුදෙක් ප්‍රවේණිය පාලනය කරනු පිණිස වංශය ආරක්ෂා කරනු පිණිසද උගෙන ගනී. මේ භාණ්ඩාගාරික ප්‍රඥප්තියයි.
විනයෙහි වනාහි මනාව පිළිපන් භික්‍ෂුව සීල සම්පත්තිය නිසා ත්‍රිවිද්‍යාවට පැමිණෙයි. තාසං යනු මෙහි ප්‍රභේද වචන වශයෙනි. සූත්‍රයෙහි මැනවින් පිළිපන්නේ සමාධි සම්පත්තිය නිසා ෂට් අභිඤ්ඤාවන්ට පැමිණෙයි. මෙහි ප්‍රභේද වචන වශයෙනි. අභිධර්මයෙහි මැනවින් පිළිපන්නේ ප්‍රඥා සම්පත්තිය නිසා ප්‍රතිසම්භිදා සතරට පැමිණේ. තාසං යනු මෙහි ප්‍රභේද වචන වශයෙනි. මෙසේ මේවාට මැනවින් පිළිපන්නේ පිළිවෙලින් ත්‍රිවිද්‍යා, චතුර්අභිඥා, චතුපටිසම්භිදා භේද ඇති සම්පත්තියට පැමිණේ.
විනයෙහි වනාහි මනාව නොපිළිපන් භික්‍ෂුව නොඅනුදත් සුවපහසු ඇතිරිලි පොරෝනා ආදී ශ්‍රමණභාවයෙන් පිළිකෙව් කරන ලද උපාදින්න ස්පර්ශ ආදියෙහි නිවරදයයි සංඥා ඇත්තේ වෙයි. එය මෙසේ කියන ලදි. භාග්‍යවතුන් වහන්සේ විසින් ධර්මය දෙසන ලද අයුරින් මම දනිමි. භාග්‍යවතුන් වහන්සේ විසින් යම් මේ අන්තරායික ධර්මයෝ දේශනා කරන ලද ද ඒවා සේවනය කරන්නහුට අන්තරායට සුදුසු නොවේ’ එයින් දුසිල්බවට පැමිණේ. සූත්‍රයෙහි මනාව නොපිළිපන්නේ ‘මහණෙනි, මේ පුද්ගලයෝ සතරදෙනෙක් දක්නට ලැබෙති’යි ආදී තන්හි අදහස නොදන්නේ නොගතයුත්තක් ගනී. ඒ සඳහා කියන ලදි. ‘තමා විසින් වරදවා ගත් දෙයින් අපි ද අපහාස කරනු ලබමු. තමාම නැතිවෙයි. බොහෝ පව්ද රැස්කර ගනී. එයින් මිසදිටුවට පැමිණේ. අභිධර්මයෙහි මනාව නොපිළිපන්නේ ධර්ම චින්තාව අභිබවා නොසිතිය යුතු දේද සිතයි. එයින් චිත්ත වික්ෂේපයට පැමිණේ. මෙය කියන ලදි. මහණෙනි, නොසිතිය යුතු නොසිතිය හැකි සතරක් ඇත. ඒවා සිතන්නේ උන්මාදයටද විඝාතයටද කොටස්කරුවෙක් වෙයි. මෙසේ මේවායෙහි මනාව නොපිළිපන්නේ පිළිවෙලින් දුසිල් බව, මිසදිටු බව, සිත් විකල් බව යන ප්‍රභේද ඇති විපතට පත්වෙයි.
මෙපමණකින්
පරියත්ති බිඳුමටද, සැපතට හා විපතට යම් භික්‍ෂුවක් පැමිණේද, ඒ සියල්ලද විස්තර කෙරේ.
මෙසේ මේ ගාථාවට කියන ලද අර්ථ ඇත්තේ වෙයි. මෙසේ නානා ප්‍රකාරයෙන් පිටක දැන ඔවුන්ගේ වශයෙන් බුද්ධ වචනය ත්‍රිවිධයයි දතයුතුය.
නිකාය වශයෙන් පස්වැදෑරුම් වන්නේ කෙසේද? මේ සියල්ලම දීඝනිකාය, මජ්ඣිම නිකාය, සංයුත්ත නිකාය, අංගුත්තර නිකාය, ඛුද්දක නිකාය යයි භේද පහක් වෙයි. එහි දීඝනිකාය කිමෙක්ද? වර්ග තුනකට සංග්‍රහ වූ බ්‍රහ්මජාල ආදී සූත්‍ර තිස්හතරකි.
යමෙක්හි සංග්‍රහය සූත්‍රාන්ත තිස්හතරක් ද වර්ග තුනක් වේද එය දීඝනිකාය යැයි පළමුව පිළිවෙලට තබන ලදි.
කුමක්හෙයින් මෙය දීඝනිකාය යයි කියනු ලැබේද? ප්‍රමාණයෙන් දීර්ඝ වූ සූත්‍රයන්ගේ සමූහයක් බැවින් ද නිවාසයක් බැවින්ද නිකායයන් සමූහව නිවසෙන බැවින් යයි කියනු ලැබේ. ‘මහණෙනි, මම සිතවැනි අන් කිසිදු නිකායක් නො දකිමි. මහණෙනි, යම්සේ තිරිසන්ගත ප්‍රාණීහු මුණින් වැටී සිටින සත්ත්ව නිකායය, මඩෙහි වෙසෙන සත්ත්ව නිකාය යයි. මෙහි මේ ආදී සාධක සාසන වශයෙන් ද ලෝක වශයෙන් ද වේ. මෙසේ සෙස්සන්ගේ ද නිකාය භාවයෙහි වචනාර්ථය දතයුතුය.
මජ්ඣිම නිකාය කවරක්ද? මධ්‍යම ප්‍රමාණයේ වර්ග පසළොසක සංග්‍රහ වූ මූලපරියාය සූත්‍රය ආදී සූත්‍ර එකසිය පනසකි.
සංයුත්ත නිකාය කවරක්ද? දේවතා සංයුත්ත ආදී වශයෙන් යම් ඔඝතරණ ආදී සූත්‍ර සත්දහස් සත්සියය හැටදෙකක් සූත්‍රයෝ
සූත්‍ර හත්දහස් පන්සිය හැටදෙකකින් යුතු මෙය සංයුත්ත සංග්‍රහ නම් වේ.
අංගුත්තර නිකාය කවරක්ද? එක් එක් අංගයක් එකිනෙකට අතිරේක වශයෙන් සිටි චිත්ත පරියාදාන ආදී නවදහස් පන්සිය පනස්හතක් සූත්‍රයෝ.
සූත්‍ර නවදහස් පන්සිය පනස්හතක් අංගුත්තර යයි කියනු ලැබේ.
ඛුද්දක නිකාය කවරක්ද? සියලු විනය පිටකය, අභිධර්ම පිකටය, ඛුද්දක පාඨ ආදීහුද පෙර පෙන්වා දෙනලද ප්‍රභේද පසළොස හැර නිකාය සතරෙහි ඉතිරි බුද්ධ වචනය.
දීඝනිකාය ආදිකොට ඇති නිකාය සතර හැර අන් බුද්ධ වචනයක් වේද, එය ඛුද්දක නිකාය යැයි දන්නා ලදි.
මෙසේ නිකාය වශයෙන් පස්වැදෑරුම්ය.
අංග වශයෙන් නව වැදෑරුම් වන්නේ කෙසේද? මේ සියල්ල සුත්ත ගෙය්‍ය, වෙය්‍යාකරණ, ගාථා, උදාන, ඉතිවුත්තක ජාතක, අබ්භූත ධම්ම, වෙදල්ල යනුවෙන් ප්‍රභේද නවයක් වෙයි. එහි උභතො විභංග නිද්දෙස, ඛන්‍ධක පරිවාර සූත්‍ර නිපාතයෙහි මංගල සුත්ත, රතන සුත්ත, නාලක සුත්ත, තුවටක සූත්‍රයෝ වෙති. ‘සුත්ත’ නාමය ඇති අනිකුත් තථාගත වචනය ‘සුත්ත’ යයි දතයුතුය. සියලුම ගාථා සහිත සූත්‍ර ‘ගෙය්‍ය’ යයි දතයුතුය. විශේෂයෙන් සංයුක්තයෙහි සියලු සගාථක වර්ගය සියලු අභිධර්ම පිටකයද නිග්ගාථක සුත්තයද අනිකුත් අංග අටට සංග්‍රහ නොවූ බුද්ධවචනය, ඒ ‘වෙය්‍යාකරණ’ යයි දතයුතුය. ධම්මපදය, ථෙරගාථා, ථෙරිගාථා, සුත්ත නිපාතයෙහි සුත්ත නමින් නොගත් සුද්ධික ගාථාද ‘ගාථා’ යයි දතයුතුය. සොමනස්සඤාණමයික ගාථාවන්ගෙන් යුතු සූත්‍ර අසූදෙක ‘උදාන’ යයි දතයුතුය. ‘වුත්තංහෙතං භගවතා’ ආදී ක්‍රමයෙන් පවත්නා සූත්‍රාන්ත එකසිය දහය ‘ඉතිවුත්තක’ යයි දතයුතුය. අපණ්ණක ආදී පන්සිය පනසක් වූ ජාතක ‘ජාතක’ යයි දතයුතුය. ‘චත්තාරො මෙ භික්ඛවෙ අච්ඡරියා අම්භූතා ධම්මා ආනන්‍දෙ (මහණෙනි, ආනන්ද කෙරෙහි මේ ආශ්චර්ය අද්භූත ධර්ම සතරක් වෙයි) ආදී ක්‍රමයෙන් පවත්නා සියලුම ආශ්චර්ය අද්භූත ධර්ම ඇතුළත් සූත්‍රාන්ත ‘අබ්භුත ධම්ම’ යයි දතයුතුය. චුල්ල වේදල්ල, මහා වේදල්ල, සම්මා දිට්ඨි, සක්කපඤ්හ, සංඛාර භාජනිය. මහා පුණ්ණම සූත්‍ර ආදී දැනුමද, සතුටද ලැබුණු අයුරින් දේශනා කරන ලද සූත්‍ර ‘වෙදල්ල’ යයි දතයුතුය. මෙසේ අංග වශයෙන් නවවැදෑරුම්ය.
ධර්මස්කන්ධ වශයෙන් අසූහතර දහසක් වන්නේ කෙසේද? මේ සියල්ලද බුද්ධවචනයයි.
අසූහාර දහසක් දහම් පවතිත්. බුදුන්ගෙන් දෙඅසූවක් - බික් සඟනගෙන් දෙදහසක් ගතිමි.
මෙසේ විස්තර කළ ධර්මස්කන්ධ වශයෙන් අසූහාර දහසක් ප්‍රභේද වෙයි. එහි එකට බැඳුණු සූත්‍රයක් එක් ධර්මස්කන්ධයකි. යමක් එකට බැඳුණු නොයෙක් සූත්‍රවේද එහි අනුසන්ධි වශයෙන් ධර්මස්කන්ධ ගණන වේ. ගාථා බන්ධනයන්හි ප්‍රශ්න විචාරීමක් එක් ධර්මස්කන්ධයෙකි. විසර්ජනය එකකි. අභිධර්මයෙහි එක් එක් තිකදුක වශයෙන් බෙදීමද එක් එක් චිත්තවාර බෙදීමද එක් එක් ධර්මස්කන්ධයෙකි. විනයෙහි අත්‍ථිවත්‍ථු, අත්‍ථිමාතිකා, අත්‍ථිපදභාජනියං, අත්‍ථි ආපත්ති, අත්‍ථි අනාපත්ති, අත්‍ථි තික පරිච්ඡෙදො. එහි එක් එක් කොටස එක් එක් ධර්මස්කන්ධයකියි දතයුතුය. මෙසේ ධර්මස්කන්ධ අසූහාරදහස් වැදෑරුම් වෙයි.
මෙසේ මෙය නොබෙදීමෙන් රස වශයෙන් එක්වැදෑරුම් වේ. බෙදීමෙන් ධම්ම විනය ආදි වශයෙන් බෙදීම් දෙකක් ඇති බුද්ධවචනය සංග්‍රහ කරන මහා කස්සප තෙරුන් ප්‍රමුඛ භික්‍ෂු ගණයා විසින් ‘මේ ධර්මය, මේ විනයය, මේ ප්‍රථම බුද්ධවචනය, මේ මධ්‍යම බුද්ධ වචනය, මේ පශ්චිම බුද්ධ වචනය, මේ විනය පිටකයය, මේ සූත්‍ර පිටකයය, මේ අභිධර්ම පිටකයය, මේ දීඝනිකායය -පෙ- මේ ඛුද්දක නිකායය, මේ සූත්‍ර ආදිය අංග නවයකින් යුතුය. මේ අසූහාර දහසක් ධර්මස්කන්ධ යැයි මේ ප්‍රභේදය ව්‍යවස්ථාපනය කොටම සංග්‍රහ කරන ලදි. හුදෙක් මෙය පමණක්ම නොවේ. අනිකුත් උද්දාන සංගහ, වග්ග සංගහ, පෙය්‍යාල සංගහ, එකනිපාත දුක නිපාත ආදී සංගහ, සංයුත්ත සංගහ, පණ්ණාසක සංගහ ආදී අනේකවිධ වූ පිටක තුනෙහි දැක්වෙන සංග්‍රහ ප්‍රභේද ව්‍යවස්ථාපනය කොට සත්මසකින් සංග්‍රහ කරන ලදි.
සංගීතිය අවසානයේදී ‘මෙය මහා කස්සප තෙරුන් විසින් බුදුරදුන්ගෙන් ශාසනය වර්ෂ පන්දහසක් පමණ කල් පැවතීමට හැකි වූවක් කරන ලදී’ යයි හටගත් ප්‍රමෝදයෙන් සාධුකාර දෙන්නාක් මෙන් මහා පෘථිවිය ජල කෙළවර දක්වා නොයෙක් අයුරින් කම්පා විය. ප්‍රකම්පා විය. වෙවුලා ගියේය. නොයෙක් ආශ්චර්යයෝ ද පහළ වූහ. මේ ප්‍රථම මහා සංගීතිය නම් වේ. යමක් ලෝකයෙහි -
1. බ්‍රහ්මජාල සූත්‍ර වර්ණනා
මේ ප්‍රථම මහා සංගීතිය පවත්නා කල්හි විනය සංග්‍රහය අවසානයෙහි, සූත්‍ර පිටකයෙහි පළමුවැනි නිකායයෙහි පළමුවැනි සූත්‍රය වූ බ්‍රහ්මජාලය විමසන ආයුෂ්මත් මහා කස්සප තෙරුන් විසින් ‘ඇවැත් ආනන්ද බ්‍රහ්මජාලය, කොහිදී කියන ලදද?’ මේ ආදී වචන අවසානයෙහි යම්තැනකදී කියන ලදද එයද, යමකු අරබයා කියන ලදද, ඒ සියල්ල පවසන ආයුෂ්මත් ආනන්ද තෙරහු ‘එවං මෙ සුතං’ ආදිය කීහ. එහෙයින් කියන ලදි. ‘බ්‍රහ්මජාලයෙහිද ‘එවං මෙසුතං’ ආදිය ආයුෂ්මත් ආනන්ද තෙරුන් විසින් ප්‍රථම මහා සංගීති අවස්ථාවෙහි කියන ලද ආදි නිදානයයි.
මෙහි ‘එවං’ යනු නිපාතපදයි. ‘මෙ’ යනාදිය නාමපදය. ‘පටිපන්නො හොති’ මෙහි ‘පටි’ යනු උපසර්ග පදයි. ‘හොති’ යනු ආඛ්‍යාත පදයයි. මේ ක්‍රමයෙන් පද බෙදීම දතයුතුය.
අර්ථ වශයෙන් ‘එවං’ ශබ්දය උපමා, උපදේශ, සම්ප්‍රහර්ෂණ, ගරහන වචන, ප්‍රතිග්‍රහණ, ආකාර, නිදර්ශන, අවධාරණ ආදී වූ නොයෙක් අර්ථ ප්‍රභේද ඇත්තේය. ඒ එසේමය. ‘එවං ජාතෙන මච්චෙන කත්තබ්බං කුසලං බහුං’ ආදී තැන්වල උපමාවෙහි පැමිණියේය. ‘එවං තෙ අභික්කමිතබ්බං පටික්කමි තබ්බං’ ආදී තන්හි උපදේශයෙහිය. ‘එවමෙත’ භගවා එවමෙතං සුගතො’ ආදී තන්හි සම්ප්‍රහර්ෂණයෙහි ‘එවමෙව පනායං වසලී යස්මිං වා තස්මිං වා තස්ස මුණ්ඩකස්ස සමණස්ස වණ්ණං භාසති’ ආදී තන්හි ගැරහීමෙහි. ‘එවං භන්තෙති ඛො තෙ භික්ඛු භගවතො පච්චස්සොසුං’ ආදී තන්හි වචන ප්‍රතිග්‍රහණයෙහි. ‘එවං ව්‍යා ඛො අහං භන්තෙ භගවතා ධම්මං දෙසිතං ආජානාමි’ ආදී තන්හි ආකාරයෙහි ‘එවං ත්‍වං මාණවක යෙන සමණො ආනන්‍දො තෙනුපසංකමි උපසංකමිත්‍වා මම වචනෙන සමණං ආනන්‍දං අප්පාබාධං අප්පාතංකං ලහුට්ඨානං බලං ඵාසුවිහාරං පුච්ඡ සුභො ඛො මාණවො තොදෙය්‍ය පුත්තො භවන්තං ආනන්‍දං අප්පාබාධං -පෙ- ඵාසු විහාරං පුච්ඡතීති. එවඤ්චපන වදෙහි සාධුකාර භවං ආනන්‍දො යෙන සුභස්ස මාණවස්ස තොදෙය්‍ය පුත්තස්ස නිවෙසනං තෙනුපසංකමතු අනුකම්පං උපාදාය’ ආදී තන්හි නිදර්ශනයෙහි, ‘තංකිං මඤ්ඤථ කාලාමා ඉමෙ ධම්මා කුසලාවා අකුසලා වාති? අකුසලා භන්තෙ සාවජ්ජාවා අනවජ්ජා වාති? සාවජ්ජා භන්තෙ, සමත්තා සමාදින්නා, අදිතාය දුක්ඛාය, සංවත්තන්ති, නොවා කථංවා එත්‍ථ හොති? සමත්තා භන්තෙ සමාදින්නා අහිතාය දුක්ඛාය සංවත්තන්ති. එවං නො එත්‍ථ හොති’ ආදී තන්හි අවධාරණයෙහි. ඒ මෙය මෙහි ආකාර නිදර්ශන අවධාරණයන්හි යයි දතයුතුය.
එහි ආකාර අර්ථයෙන් ‘එවං’ ශබ්දයෙන් මේ අර්ථය පෙන්වයි. නානා නය නිපුණ නොයෙක් අධ්‍යාශයන්ගෙන් හටගත් අර්ථ ව්‍යංජන සහිත, නොයෙක් පෙළහර ඇති, ධර්ම අර්ථ දේශනා ප්‍රතිවේධයන්ගෙන් ගැඹුරු වූ සියලු සතුන්ට තම තම භාෂානුරූපව ශ්‍රවණ මාර්ගයට පැමිණෙන ඒ භාග්‍යවතුන් වහන්සේ ගේ වචනය සර්වප්‍රකාරයෙන් දැනගන්ට කවරෙක් සමර්ථද? සියලු ශක්තියෙන් ඇසීමේ කැමැත්ත උපදවාගෙන ද ‘එවං මෙසුතං’ යැයි එකෙනාකාරෙන සුතං’ යනු
නිදර්ශන අර්ථයෙන්, ‘නාහං සයම්භු න මයා ඉදං සච්ඡිකතං’ යයි තමා මිදෙන්නේ, ‘එවං මෙසුතං, මයාපි එවං සුතං’ යනුවෙන් දැන් කිවයුතු සියලු සූත්‍රය නිදර්ශනය කර දක්වයි.
අවධාරණ අර්ථයෙන් ‘එතදග්ගං භික්ඛවෙ මම සාවකානං භික්ඛූනං බහුස්සුතානං, යදිදං ආනන්‍දො ගතිමන්තානං සතිමන්තානං ධිතිමන්තානං උපට්ඨාකානං යදිදං ආනන්‍දො’ මෙසේ භාග්‍යවතුන් වහන්සේ විසින් ‘ආයුෂ්මත් ආනන්ද අර්ථ කුශලය, ධර්ම කුශලය, ව්‍යඤ්ජන කුශලය, නිරුක්ති කුශලය, පූර්වාපර කුශලය’යි මෙසේ ධර්ම සේනාපති විසින්ද ප්‍රශස්ත බවට අනුරූපව තමාගේ ධාරණ බලය දක්වන්නේ සත්ත්වයන්ගේ ඇසීමේ කැමැත්ත උපදවයි. මා විසින් මෙසේ අසන ලදි. එයද අර්ථ වශයෙන් හෝ ව්‍යඤ්ජන වශයෙන් හෝ අඩුවැඩි වීමක් නැතිව මෙසේමය. වෙනත් අයුරකින් නොවේයැයි දතයුතුය.
‘මෙ’ ශබ්දය අර්ථ තුනක දැක්වේ. එසේ ‘ගාථාභිගීතං මෙ අභොජනෙය්‍යං’ යනාදී තන්හි ‘මයා, මා විසින් යන අර්ථයි. ‘සාධු මෙ භන්තෙ භගවා සංඛිත්තෙන ධම්මං දෙසෙතු’ ආදී තන්හි ‘මය්හං’ මා හට යන අර්ථයි. ‘ධම්ම දායාදා මෙ භික්ඛවෙ භවථ’ ආදී තන්හි ‘මම’ මාගේ යන අර්ථයි. මෙහි වනාහි ‘මයා සුතං’ මා විසින් අසන ලද ද ‘මම සුතං’ මාගේ ඇසීම යන අර්ථද්වයෙහි යෙදේ.
‘සුතං’ යන මේ ශබ්දය උපසර්ග සහිතවද උපසර්ග රහිතවද ගමන, විස්සුත, කිලින්න, උපචිත, අනුයොග, සොතවිඤ්ඤෙය්‍ය, සොතද්වාර අනුසාර විඤ්ඤතා ආදී නොයෙක් අර්ථ ප්‍රභේද ඇත්තේය. ඒ අයුරින් ‘සෙනාය පසුතො’ ආදී තන්හි යන්නේ යන අර්ථයි. ‘සුත ධම්මස්ස පස්සතො’ ආදී තන්හි විශ්‍රැත ධර්මයාගේ යන අර්ථයි. ‘අවස්සුතා වස්සුතස්ස’ ආදී තන්හි, තෙමුණු නොතෙමුණු (කිලින්නාකිලින්න) යන අර්ථයි. ‘තුම්හෙහි පුඤ්ඤං පසුතං අනප්පකං’ ආදී තන්හි උපචිත (රැස්කළ) යන අර්ථයි. ‘යෙ ඣාන පසුතා ධීරා’ ආදී තන්හි ධ්‍යානයෙහි යෙදුණු යන අර්ථයි. ‘දිට්ඨං සුතං මුතං’ ආදී තන්හි සොත විඤ්ඤෙය්‍ය යන අර්ථයි. ‘සුතධරො සුත සන්නිවයො’ ආදී තන්හි සොතද්වාරානුසාර විඤ්ඤාතධර (සොතද්වාරය අනුසාරයෙන් දත් දෙය දරන) යන අර්ථයි. මෙහි වනාහි සොතච්වාරය අනුසාරයෙන් සලකන ලද හෝ සැලකීම හෝ යන අර්ථයි. ‘මෙ’ ශබ්දයෙහි ‘මයා’ මා විසින් යන අර්ථය ඇතිකල්හි ‘එවං මයා සුතං සොතද්වාරානුසාරෙන උපධාරිතං’ යෙදේ. මම-මාගේ යන අර්ථය ඇතිකල්හි ‘එවං මම සුතං, සොතද්වාරානුසාරෙන උපධාරණං’ මාගේ ඇසීම මෙසේය. කන අනුව දැරීම යනු යෙදේ.
මෙසේ මේ පද තුනෙහි ‘එවං’ යනු සෝත විඤ්ඤාණ ආදි විඤ්ඤාණ කෘත්‍ය නිදර්ශනයයි. ‘මෙ’ යනු කියන ලද විඤ්ඤාණය යුතු පුද්ගල නිදර්ශනය ‘සුතං’ යනු නො අසන බව පිළිකෙව් කිරීමෙන් අඩුවැඩි නැතිව විපරීත ග්‍රහණ නිදර්ශනයයි. එසේ ‘එවං’ යනු සෝතද්වාර අනුසාරයෙන් පැවති එම විඤ්ඤාණ වීථියෙහි නානාප්‍රකාරයෙන් අරමුණු පවත්නා බව ප්‍රකාශනයයි. තමා යනු අර්ථ ප්‍රකාශනයයි. ‘සුතං’ යනු ධර්ම ප්‍රකාශනයයි. මේ මෙහි සංක්‍ෂේපයයි. ‘නානාප්‍රකාරයෙන් අරමුණු පවත්නා විඤ්ඤාණ වීථියෙහි මා විසින් අන්කිසිවක් නොකරන ලදි. මෙය කරන ලදි. මේ ධර්මය අසන ලදි.’
එසේ ‘එවං’ යනු නිර්දේශ කළයුතු ප්‍රකාශනයයි. ‘මෙ’ යනු පුද්ගල ප්‍රකාශනයයි. ‘සුතං’ යනු පුද්ගල කෘත්‍ය ප්‍රකාශනයයි. මෙය කියන ලද්දේ වෙයි. ‘යම් සූත්‍රයක් නිදර්ශනය කරන්නෙම්ද, එය මා විසින් මෙසේ අසන ලදී.’
එසේ ‘එවං’ යනු ඒ චිත්ත සන්තානයෙහි නානාප්‍රකාර පැවැතීමෙන් නානාර්ථ ව්‍යංජන ගැනීම වෙයි. එහි නානාප්‍රකාර නිර්දේශයයි. ‘සුතං’ යනු විෂය නිර්දේශයයි. මෙපමණකින් නානාප්‍රකාරයෙන් පවත්නා චිත්ත සන්තානයෙන් යුතු වූවහුගේ කර්තෘ විෂයෙහි ගැනීම සනිටුහන් කරන ලද්දේ වෙයි.
නැතහොත් ‘එවං’ යනු පුද්ගල කෘත්‍ය නිර්දේශයයි. ‘සුතං’ යනු විඤ්ඤාණ කෘත්‍ය නිර්දේශයයි. ‘මෙ’ යනු කෘත්‍ය දෙකකින් යුත් පුද්ගල නිර්දේශයයි. මේ මෙහි සංක්‍ෂේපයයි. ‘මයා සවණ කිච්ච විඤ්ඤාණ සමංගිනා පුග්ගලෙන විඤ්ඤාණ වසෙන ලද්ධ සවණකිච්ච වොහාරෙන සුතං’ (මා විසින් ශ්‍රවණ කෘත්‍ය විඤ්ඤාණයෙන් යුත් පුද්ගලයකු විසින් ලබන ලද ශ්‍රවණ කෘත්‍ය ව්‍යවහාරයෙන් අසන ලදි.)
එහි ‘එවං’ යනු ද ‘මෙ’ යනුද සාක්‍ෂාත් කරන ලද පරමාර්ථ වශයෙන් අවිද්‍යමාන වූ ප්‍රඥප්තියකි. ‘එවං’ හෝ ‘මෙ’ හෝ මෙහි නිර්දේශ ලබන්නේ නම්, කුමක් නිසා මෙහි එය පරමාර්ථ වශයෙන් ඇත්තේද? ‘සුතං’ යනු විද්‍යමාන ප්‍රඥප්තියයි. යමක් මෙහි කනින් ලබන ලද්දක්ද, එය පරමාර්ථ වශයෙන් විද්‍යමානය. එසේ ‘එවං’ යනු ද ‘මෙ’ යනුද ඒ ඒ දෙය සඳහා කිය යුතු බැවින් උපාදාය ප්‍රඥප්තියයි. ‘සුතං’ දුටු දේ ආදිය අනුව පිහිටා කියයුතු බැවින් උපනිධාය ප්‍රඥප්තියයි. මෙහිද ‘එවං’ යනු වචනයෙන් නුමුළාව දැක්වෙයි. මුළාව නානාප්‍රකාර ප්‍රතිවේධයට නොහැකි වේ. සුතං යන වචනයෙන් ඇසූ දෙය අමතක නොවීම දැක්වෙයි. යමකුට ඇසූ දෙය අමතක වේද, ඔහු කාලාන්තරයෙහි ‘මා විසින් අසන ලදී’ (මයා සුතංති) හඳනා නොගනී. මෙසේ ඔහුගේ අමතක නොවීමෙන් ප්‍රඥාවගේ සිද්ධිය වෙයි. අමතක නොවීමෙන් සති සිද්ධිය වේ. එය ප්‍රඥාව පෙරටුකොටගත් සතියෙන් ව්‍යංජන අවධාරණය කිරීමේ හැකියාව වෙයි. සතිය පෙරටු කොටගත් ප්‍රඥාවෙන් අර්ථ ප්‍රතිවේධ කිරීමේ හැකියාව වෙයි. ඒ දෙවැදෑරුම් හැකියාව එක්වීමෙන් අර්ථ ව්‍යංජන සහිත වූ ධර්ම කෝෂය පාලනය කිරීමේ හැකියාවෙන් ධර්ම භාණ්ඩාගාරික සිද්ධිය ඇතිවෙයි.
තවත් ක්‍රමයක් : ‘එවං’ යන වචනයෙන් යෝනිසෝ මනසිකාරය දැක්වේ. නුනුවණින් මෙනෙහි කරන්නහුගේ නානාප්‍රකාර ප්‍රතිවේධ නැති බැවින් ‘සුතං’ යන වචනයෙන් නොවිසිර පැවැත්ම දැක්වේ. වික්‍ෂිප්ත සිත් ඇත්තහුට ඇසීමක් නැති බැවිනි. එසේම වික්‍ෂිප්ත සිත් ඇති පුද්ගලයා සියලු සම්පතින් ඉහළට යන කල්හිද ‘මා විසින් නොඅසන ලදි. නැවත කියන්න’ යයි කියයි. මෙහි යෝනිසෝ මනසිකාරයෙන් තමා මැනවින් පිහිටුවා ගැනීමද, පෙරකළ පින් නැත්තහුට එය නැති බැවිනි. වික්‍ෂිප්ත නොවී ධර්මය ඇසීම සත්පුරුෂ ආශ්‍රය ඇතිකරයි. වික්‍ෂිප්ත පුද්ගලයාට ඇසීමට නොහැකි වෙයි. සත්පුරුෂයන් ආශ්‍රය නොකරන්නහුට ඇසීමක්ද නැත.
තවත් ක්‍රමයක් : යම්හෙයකින් ‘එවං’ යනු යම් චිත්ත සන්තානයක නානාප්‍රකාරයෙන් පැවතීම නිසා නානාර්ථ ව්‍යංජන ග්‍රහණයක් වේද, එය නානාප්‍රකාර නිර්දේශය යැයි කියන ලදි. මෙසේ ඒ සොඳුරු ආකාරය මනාසේ තමා පිහිටුවා නොගත් පෙර කළ පින් නැත්තහුට පත්වෙයි. ඒ නිසා ‘එවං’ යන මේ සොඳුරු ආකාරයෙන් තමාට ලැබෙන පශ්චිම චක්‍රද්වය සම්පත්තිය දැක්වේ. ‘සුතං’ යනු ශ්‍රවණ යෝගයෙන් පූර්ව චක්‍රද්වය සම්පත්තිය දැක්වේ. නුසුදුසු පෙදෙසක වසන සත්පුරුෂ ආශ්‍රයක් නැත්තහුට ශ්‍රවණයක් නැත. මෙසේ ඔහුට පශ්චිම චක්‍රද්වය සිද්ධියෙන් ආශය ශුද්ධිය සම්පූර්ණ වූයේ වෙයි. පූර්ව චක්‍රද්වය සිද්ධියෙන් ප්‍රයෝග ශුද්ධිය වෙයි. ඒ ආශය සුද්ධියෙන් අධිගම ව්‍යක්ති සිද්ධිය වෙයි. ප්‍රයෝග ශුද්ධියෙන් ආගම ව්‍යක්ති සිද්ධිය වේ. මෙසේ, ප්‍රයෝග ආශය, ශුද්ධිය ඇත්තහුට ආගම අධිගම ඇත්තහුට වචනය සූර්ය උදාවට පෙර අරුණු නැගීම මෙන් ද, කුසල කර්මයට යෝනිසෝ මනසිකාරය මෙන්ද, භාග්‍යවතුන් වහන්සේගේ වචනයට පූර්වාංගම වන්ට සුදුසුය යන තැන නිදානය තබන්නේ ‘එවංමෙ සුතං’ යයි ආදිය කීහ.
තවත් ක්‍රමයක් : ‘එවං’ යන මේ නානාප්‍රකාර ප්‍රතිවේධ දැක්වෙන වචනයෙන් තමාගේ අර්ථ ප්‍රතිභාන ප්‍රතිසම්භිදා සම්පත්තිය ඇති බව පැවසේ. ‘සුතං’ යනු ඇසිය යුතු ප්‍රභේද ප්‍රතිවේධය දැක්වෙන ධර්ම නිරුක්ති ප්‍රතිසම්භිදා සම්පත්තිය ඇති බව දැක්වේ. ‘එවං’ යනු මේ යෝනිසෝ මනසිකාර දැක්වෙන වචනය කියමින් ‘මා විසින් මේ ධර්මයෝ’ මනසින් විමසා බලන ලදහ. දෘෂ්ටියෙන් මැනවින් අවබෝධ කරන ලදහ යයි දැක්වෙයි. ‘සුතං’ යන මේ ශ්‍රවණයෝගය දක්වන වචනය කියමින් ‘මා විසින් බොහෝ ධර්මයෝ අසන ලදහ. ධරන ලදහ. පුරුදු කරන ලදහ’යි දැක්වෙයි. මේ දෙකින්ම අර්ථ ව්‍යංජන පරිපූර්ණත්වය දක්වන්නේ ඇසීමෙහි ආදරය දනවයි. ‘අර්ථ ව්‍යංජනයන්ගෙන් පිරිපුන් ධර්මය ආදරයෙන් නොඅසන්නේ මහත් වූ යහපතින් පරිබාහිර වූවෙක් වෙයි’ ආදරය උපදවා සකසා ධර්මය ඇසිය යුතුය’
‘එවං මෙසුතං’ යන මේ සියලු වචනයෙන් ආයුෂ්මත් ආනන්ද තෙරණුවෝ තථාගතයන් වහන්සේ දෙසූ ධර්මය තමා නොදක්වන්නාහු, අසත්පුරුෂ භූමිය ඉක්මවා යති. ශ්‍රාවක බව පිළිගන්නාහු සත්පුරුෂ භූමියට බැසගනිති. එසේ අසද්ධර්මයෙන් සිත ඔසවා තබති. සද්ධර්මයෙහි සිත පිහිටුවති. ‘මා විසින් ඒ භාග්‍යවතුන් වහන්සේගේම වචනයැයි හුදෙක් අසන ලද්දේම’ යැයි දක්වන්නාහු තමා මුදාගනිති. ශාස්තෲන් වහන්සේ ගැන සඳහන් කරති. බුද්ධ වචනයට ගරු කරති. ධර්ම න්‍යායය පිහිටුවති.
එතකුදු වුවත් ‘එවං මෙසුතං’ තමා විසින් උපදවන ලද බව නොපිළිගන්නාහු පෙර ඇසූ දෙය පැහැදිලි කරන්නාහු ‘ඒ භාග්‍යවතුන් වහන්සේගේම වචනය උන්වහන්සේ හමුවෙහිදීම මා විසින් පිළිගන්නා ලදි’ යැයි දක්වන්නාහු ‘චතුර් වෛශාරද්‍යයෙන් විශාරද වූ, දසබල දරන්නා වූ ගුරුතන්හි සිටින්නා වූ, සිංහනාද කරන්නා වූ, සියලු සතුන්ට උතුම් වූ, ධර්මස්වර ඇති, ධර්මරාජ වූ, ධර්මාධිපති වූ, ධර්මදීප වූ, ධර්ම සරණ වූ, සද්ධර්ම වර චක්‍රවර්තී වූ සම්මා සම්බුදුරජාණන් වහන්සේගේ වචනයයි. මෙහි අර්ථයෙහි හෝ ධර්මයෙහි හෝ පදයෙහි හෝ ව්‍යංජනයෙහි හෝ සැකයක් හෝ විමතියක් හෝ නොකළ යුතුයයි සියලු දෙවි මිනිසුන්ගේ මේ ධර්මය කෙරෙහි අශ්‍රද්ධාව විනාශ කරති. ශ්‍රද්ධාසම්පදාව උපදවති. ඒ නිසා මෙය කියනු ලැබේ -
එවං මෙසුතං යනුවෙන් කියන ගෞතම ශ්‍රාවකයා සසුනෙහි අශ්‍රද්ධාව නසයි. ශ්‍රද්ධාව වඩයි.
‘එකං’ යනු ගණන පිරිසිඳීමේ නිර්දේශයයි. ‘සමයං’ යනු පරිච්ඡින්න නිර්දේශයයි. ‘එකං සමයං’ යනු නියමිත නොකරන ලද්ද දැක්වීමයි. මෙහි සමය ශබ්දය :-
පෙර කියූ දෙයට එකඟවීම, අවස්ථාව, සෘතුව, සමූහය, හේතුව, දෘෂ්ටිය, ප්‍රතිලාභය, ප්‍රහාණය, ප්‍රතිවේධය යන අරුත්හි දැක්වේ.
එසේම වෙයි. කාලය ද සමය ද සලකා හෙට ද පැමිණෙන්නෙමි නම් මැනවි.’ ආදී තන්හි සමවාය අර්ථයි. ‘මහණෙනි, බ්‍රහ්මචරිය වාසයට එකම ක්‍ෂණයකි. එකම සමයකි’ ආදී තන්හි ක්‍ෂණයයි. ‘උෂ්ණ සමය, ආපදා සමය’ ආදී තන්හි කාලයයි. ‘මහා සමයො පවනස්මිං’ ආදී තන්හි සමූහයයි. ‘භද්දාලි ඔබට, භාග්‍යවතුන් වහන්සේ සැවැත්නුවර වැඩවසති. භද්දාලි නම් භික්‍ෂුවක් ශාස්තෲ ශාසනයෙහි ශික්‍ෂා නොපුරන්නෙකැයි භාග්‍යවතුන් වහන්සේ මා දනිතියි නොතේරුණු සමයක් විය. භද්දාලි මෙයද ඔබ අවබෝධ කර නොගත් සමයක් විය’ ආදී තන්හි හේතුය. ‘එසමයෙහි (තෙන ඛොපන සමයෙන) සමණ මණ්ඩිකාගේ පුත් උග්ගාහමාන පරිබ්‍රාජකයා දෘෂ්ටීන් ගැන සාකච්ඡා කෙරෙන, තින්ද්‍රකා නදී තීරයෙහි, මල්ලිකාවගේ ඒකසාලක නමැති අරමෙහි වසයි. ආදි තන්හි දෘෂ්ටියයි.
යම් අරුතක් මෙලොව වේද, යම් අරුතක් පරලොව වේද අර්ථය අවබෝධය නිසා ධීර වූ පුද්ගලයා පණ්ඩිත යයි කියනු ලබයි.
ආදි තන්හි ප්‍රතිලාභයයි. ‘මනාසේ මාන අභිසමයෙන් දුක කෙළවර කළේය’ ආදී තන්හි ප්‍රහාණයයි. ‘දුක පෙළන අර්ථයෙන්, සංඛත අර්ථයෙන්, සන්තාප අර්ථයෙන්, විපරිණාම අර්ථයෙන් අභිසමය අර්ථයෙන්’ ආදි තන්හි ප්‍රතිවේධයයි. මෙහි වනාහි කාලය අර්ථයයි. එහෙයින් සංවත්සර, සෘතු, මාස, අර්ධමාස, දිවාරෑ, පූර්වාහ්නය, මධ්‍යාහ්නය, සවස් යාමය, ප්‍රථම මධ්‍යම පශ්චිම යාම, මුහුර්ත ආදී තන්හි කාලයෙන් බෙදී ඇති කල්හි ‘එකං සමයං’ යනුවෙන් දැක්වේ.
එහි මේ සංවත්සර ආදී සමයන්හි, යම් යම් සූත්‍රයක් යම් යම් සංවත්සරයෙක, සෘතුවක මාසයක, පක්‍ෂයක රාත්‍රී භාගයෙහි, දිවා භාගයෙහි කියන ලද්දේ ද, ඒ සියල්ල තෙරණුවන්ගේ ප්‍රඥාවෙන් මැනවින් දන්නා ලද්දේය. ව්‍යවස්ථාපනය කරන ලද්දේය. යම්හෙයකින් අසුවල් සංවත්සරයෙහි, අසුවල් සෘතුවෙහි, අසුවල් මාසයෙහි, අසුවල් පක්‍ෂයෙහි, අසුවල් රාත්‍රී භාගයෙහි, අසුවල් දිවා භාගයෙහි යනුවෙන් මෙසේ කියූ කල්හි පහසුවෙන් සිත තබාගැනීමට හෝ උදෙසීමට හෝ උදෙසවීමට නොහැකි බැවින් බොහෝකොට කිවයුතු වෙයි. ඒ නිසා එක් පදයකින්ම ඒ අර්ථය එක්තැන්කොට ‘එකං සමයං’ යයි කීහ. යම් මේ ගර්භාවක්‍රාන්ති සමයය, ජාතිසමයය, සංවේග සමයය, අභිනිෂ්ක්‍රමණ සමයය, දුෂ්කරක්‍රියා සමයය, මාර විජය සමයය, අභිසම්බෝධි සමයය, දිට්ඨධම්ම සුඛ විහාර සමයය, දේශනා සමයය, පරිනිබ්බාණ සමයය මේ ආදී භාග්‍යවතුන් වහන්සේගේ දෙවි මිනිසුන් අතර නොයෙක් කාල ප්‍රභේද ඇති සමයයෝ අති ප්‍රසිද්ධය. ඒ සමයයන් අතර දේශනා සමය සංඛ්‍යාත ‘එකං සමයං’ යයි දැක්වේ. එය ද ඤාණකරුණා කාර්ය සමයයන්හිදී කරුණා කෘත්‍ය සමයයි. අත්තහිත පරහිත ප්‍රතිපත්ති සමයයන්හිදී පරහිත ප්‍රතිපත්ති සමයයි. රැස් වූවන්ගේ කළයුතු දෑ දෙකක් ඇතිකල්හි ධම්මකථා සමයයි. දේශනා ප්‍රතිපත්ති සමයයන්හි දේශනා සමයයි. ඒ සමයයන්හිද අනිකක් සඳහා ‘එකංසමයං’ යයි කීහ.
මෙහි අභිධර්මයෙහි මෙන් ‘යස්මිං සමයෙ කාමාවචරං’ යනුවෙන්ද ඉන් අන්‍ය වූ සූත්‍රපදයන්හි ‘යස්මිං සමයෙ භික්ඛවෙ භික්ඛු විවිච්චෙව කාමෙහි’ යනුවෙන්ද ආධාර වචනයෙන්ද, නිර්දේශ කරන ලද්දේ කුමක් නිසාද? විනයෙහි ‘තෙන සමයෙන බුද්ධො භගවා’යි කරණ වචනයෙන්ද, නිර්දේශ කරන ලද්දේ කුමක් නිසාද? එසේ නොකොට ‘එකං සමයං’ යනුවෙන් ද්විතීයා වචනය නිර්දේශ කළේ කුමක් නිසාද? එහි දී ඒ අයුරින්ද, මෙහිද අර්ථ සම්භවයක් ඇති හෙයිනි. අභිධර්මයෙහි මින් අන්‍ය වූ සූත්‍රපදයන්හි ද අධිකරණ අර්ථයද භාවයෙන් භාව ලක්‍ෂණ අර්ථයද උපදී. අධිකරණය වනාහි කාලාර්ථය සමූහාර්ථය ද සමයද එහි කියූ ස්පර්ශ ආදී ධර්මයන්ගේ ක්‍ෂණ සමවාය හේතු සංඛ්‍යාත වූද සමයයාගේ ස්වභාවයෙන් ඔවුන්ගේ ස්වභාවය පෙන්නුම් කෙරේ. ඒ නිසා එහි අර්ථය පැහැදිලි කිරීම පිණිස එහි ආධාර වචනයෙන් නිර්දේශ කරන ලදි.
විනයෙහිද හේතු අර්ථයත් කාරණ අර්ථයත් උපදී. යම් ශික්‍ෂාපද පනවන සමයක් වේද එය ශාරිපුත්‍ර ආදීන් විසින්ද දැනගත නොහැකිය. එසමයෙහි හේතුභූත වූ දෙයින් හෝ කාරණභූත වූ දෙයින් හෝ ශික්‍ෂාපද පනවන්නේ ශික්‍ෂාපද පැනවීමට හේතුවද සොයාබලමින් භාග්‍යවතුන් වහන්සේ ඒ ඒ තැන විසූ සේක. ඒ නිසා ඒ අර්ථය පැහැදිලි කිරීම පිණිස එහි කරණ වචනයෙන් නිර්දේශ කරන ලදි.
මෙහි වනාහි අන් තනිහිද මෙසේ ඇතිකල අත්‍යන්ත සංයෝග හටගනී. භාග්‍යවතුන් වහන්සේ යම් සමයෙක අන් සූත්‍රයක් දෙසූ සේක්ද, ඒ කාලය අත්‍යන්තයෙන්ම කරුණා විහාරයෙන්ම විසූ සේක. ඒ නිසා ඒ අර්ථය පැහැදිලි කිරීම පිණිස මෙහි ද්විතියා විභක්තියෙන් නිර්දේශ කරන ලදි.
ඒ නිසා මෙසේ කියනු ලැබේ.
පොරාණයෝ මෙසේ වර්ණනා කරති. ‘තස්මිං සමයෙ’ කීවද, තෙන සමයෙන කීවද, තං සමයං කීවද එය ප්‍රකාශන මාත්‍රයක භේදයක් පමණි. හැමතැනම ආධාර විභක්ති අර්ථයම දෙයි. ඒ නිසා එකං සමයං කියූ කල්හිද එකස්මිං සමයෙ යන අර්ථය යැයි දතයුතුය.
‘භගවා’ යනු ගුරුවරයා, ගුරුවරයාට ලෝකයෙහි ‘භගවා’ යයි කියති. මෙයද සියලු ගුණයන්ගෙන් විශිෂ්ට බැවින් සියලු සතුන්ට ගුරුයැ. ඒ නිසා භගවා යැයි දතයුතුය. පොරාණයන් විසින් කියන ලදි :-
තවද,
මේ ගාථාවෙහි විශේෂණ පදයාගේ විස්තරයෙන් අර්ථය දතයුතුය. එය විශුද්ධි මාර්ගයෙහි බුද්ධානුස්සති නිර්දේශයෙහි කියූ පරිදි වේ.
මෙපමණකින් මෙහි ‘එවං මෙසුතං’ යන වචනයෙන් අසන ලද පරිදි දහම් දෙසන්නේ භාග්‍යවතුන් වහන්සේගේ ධර්ම ශරීරය ප්‍රත්‍යක්‍ෂ කරයි. ඒ නිසා මෙය ශාස්තෲන් වහන්සේ නැති ධර්මක් නොවේ. මෙය ඔබගේ ශාස්තෲය’යි ශාස්තෲන් වහන්සේගේ නොදැකීමෙන් කලකිරුණු ජනයා අස්වසා ලයි.
‘එකං සමයං භගවා’ යන වචනයෙන් එසමයෙහි භාග්‍යවතුන් වහන්සේ අවිද්‍යමාන බව පෙන්වන්නේ රූපකාය පරිනිර්වාණය සිහිකරවයි. ඒ නිසා ‘ආර්ය ධර්මය දේශක වූ දශබලධාරී ව වජ්‍රයෙන් තැනූ රූපයක් වැනි සිරුරක් ඇති ඒ භාග්‍යවතුන් වහන්සේ පිරිනිවි සේක. අන් කවරකු විසින් ජීවිතයෙහි ආශාව ඉපදවිය යුතු වේදැ’යි ජීවිත මදයෙන් මත්වූ ජනයා සංවේගයට පත්කරයි. සද්ධර්මයෙහි ඔහුගේ උත්සාහය උපදවයි.
‘එවං’ යනුවෙන් කියන්නේ දේශනා සම්පත්තිය නිර්දේශ කරයි. ‘මෙසුතං’ යනු ශ්‍රාවක සම්පත්තියයි. ‘එකං සමයං’ යනු කාල සම්පත්තියයි. ‘භගවා’ යනු දේශනා සම්පත්තියයි.
‘අන්තරාච රාජගහං අන්තරාච නාලන්‍දං’ යනු ‘අන්තරා’ ශබ්දය කාරණ, ක්‍ෂණ, චිත්ත, මධ්‍ය, විවර ආදී තන්හි පවතී. තදන්තරං කොජානෙය්‍ය අඤ්ඤත්‍ර තථාගතා’ ‘ජනා සංගම්ම මන්තෙන්ති මඤ්ච තඤ්ච කිමන්තරං’ ආදී තන්හි අන්තරා ශබ්දය කාරණා අර්ථයෙහිය. ‘අද්දසා මං භන්තෙ අඤ්ඤතරා ඉත්‍ථි විජ්ජන්තරිකාය භාජනං ධොවන්තී’ ආදී තන්හි ක්‍ෂණයෙහිය. ‘යස්සන්තරතො න සන්ති කොපා’ ආදී තන්හි චිත්තයෙහිය. ‘අන්තරා වොසාන මාපාදී’ ආදී තන්හි මධ්‍යයෙහිය. ‘අපිචායං තපොදා ද්වින්නං මහානිරයානං අන්තරිකාය ආගච්ඡති’ ආදී තන්හි විවරයෙහිය. එය මෙහි විවරයෙහි පවතී. ඒ නිසා ‘රාජගහස්සව නාලන්‍දායව විවරෙ’ (රජගහටත් නාලන්දාවටත් අතර) යනුවෙන් මෙහි අර්ථය දතයුතුය. ‘අන්තරා’ ශබ්දයෙන් යුත් බැවින් ද්විතීයා විභක්ති අර්ථය කරන ලදි. එබඳු තැන්වල අක්‍ෂර විචිත්‍රතාව සඳහා ‘අන්තරා ගාමංච නදීච යාති’ යයි මෙසේ අන්තරා ශබ්දය යොදත්. එය දෙවැනි පදය සමගද යෙදිය යුතු වෙයි. නොයොදන්නේ නම් ද්විතියා විභක්ති වචනය නොපැමිණේ මෙහි යොදාම කියන ලදී.
‘අද්ධාන මග්ග පටිපන්නො හොති’ යනු අද්ධාන සංඛ්‍යාත වූ මාර්ගයට පිළිපන්නේ වෙයි. දිගුමග යන අර්ථයි. අද්ධාන ගමන සමයට විභංගයෙහි ‘අද්ධයොජනං ගච්ඡිස්සාමී’ති (අඩ යොදුනක් යන්නෙමියි අනුභව කළ යුතුය) යන වචනයෙන් අඩයොදුනක් වුවද අද්ධාන මග්ග නම් වේ. රජගහනුවර සිට නාලන්දාවට යොදුනක් ඇත.
‘මහතා භික්ඛු සංඝෙන සද්ධිං’ ‘මහතා’ යනු ගුණ මහත්වයෙනුත්, සංඛ්‍යා මහත්වයෙනුත් වෙයි. ඒ භික්‍ෂු සංඝයා වනාහි අල්පේච්ඡතා ආදී සියගණන් ගුණයන්ගෙන් යුත් බැවින් ගුණයෙන් මහත්ය. පන්සියයක් සංඛ්‍යාවෙන් යුත් බැවින්ද මහත්ය. භික්‍ෂූන්ගේ සමූහය = භික්ඛු සංඝ නම් වේ. ඒ භික්‍ෂු සංඝයා සමග දෘෂ්ටිශීල ශ්‍රමණභාවයෙන් යුත් ශ්‍රමණ ගණයා සමග යන අර්ථයි. ‘සද්ධිං’ යනු එක්ව.
‘පඤ්චමත්තෙහි භික්ඛුසතෙහි’ යනු මොවුන්ගේ පසක් පමණ = පඤ්චමත්තානි. මහතා යනු ප්‍රමාණය කියනු ලැබේ. ඒ නිසා ‘භොජනෙ මත්තඤ්ඤූ යනුවෙන් කීකල්හි බොජුනෙහි මාත්‍රය, පමණ දනී යන අර්ථයි. එසේ මෙහිදීද ඒ භික්‍ෂූන් සියගණනකගේ පංචමාත්‍රය පංචපමාණ යයි දතයුතුය. භික්‍ෂූන්ගේ සියය = භික්ඛුසතානි. ඒ පන්සියයක් භික්‍ෂූන් සමග.
‘සුප්පියොපි ඛො පරිබ්බාජකො’ යනු සුප්පිය යනු ඔහුගේ නමයි. ‘පි’ කාරය මාර්ග ප්‍රතිපත්ති සහිත බැවින් පුද්ගල සම්පිණ්ඩන අර්ථයි. ‘ඛො’ කාරය පද සන්ධි කිරීමේදී සිලිටු කිරීම් වශයෙන් කියන ලදි. ‘පරිබ්බාජකො’ යනු සංජයගේ අතවැසි ඡන්න පිරිවැජියාය. මෙය මෙසේ කින ලදි.’ ‘යම් කලෙක භාග්‍යවතුන් වහන්සේ ඒ අද්ධාන මාර්ගයට පිළිපන් සේක්ද, එකල්හි සුප්පිය පිරිවැජියාද පිළිපන්නේ විය. එහි ‘හොති’ ශබ්දය අතීතකාල අර්ථය දෙයි.
‘සද්ධිං අන්තෙවාසිකා බ්‍රහ්මදත්තෙන මාණවෙන’ යනු මෙහි අන්තයෙහි වාසය කරතියි = අන්තෙවාසී, අසල හැසිරෙන සමීපයෙහි සිටින ශිෂ්‍යයා යන අර්ථයි. ‘බ්‍රහ්මදත්තො’ යනු ඔහුගේ නමයි. ‘මාණවො’ සත්ත්වයෙක් ද සොරෙක් ද තරුණයෙක් ද කියනු ලැබේ.
ආදී තන්හි සත්ත්වයා මානව යයි කියන ලදි. ‘මානවෙහි සමා ගච්ඡන්ති කතකම්මෙහි පි අකත කම්මෙහි පි’ ආදී තන්හි සොරාය. ‘අම්බට්ඨො මාණවො අංගාතිකො මාණවො’ ආදී තන්හි තරුණයා මාණව යයි කියන ලදි. මෙහිද මෙම අර්ථයමැයි. මෙය කියන ලද්දේ වෙයි. ‘බ්‍රහ්මදත්තෙන නාම තරුණන්තෙවාසිනා සද්ධිං’
‘තත්‍ර’ යනු ඒ අද්ධාන මාර්ගයෙහි, ඒ ජනයන් දෙදෙනා කෙරෙහි හෝ ‘සුදං’ යනු නිපාත මාත්‍රයකි. **අනෙක පරියායෙන** යනු ‘පරියාය’ ශබ්දය වාරය, දේශනාව කාරණ අර්ථයන්හි පවතී. ‘කස්ස නුඛො ආනන්‍ද අජ්ජ පරියායො භික්ඛුණියො ඔවදිතුං’, පරියාය ශබ්දය වාර අර්ථයෙහි පවතී. ‘මධුපිණ්ඩික පරියායො ති නං ධාරෙහි’ ආදී තන්හි දේශනා අර්ථයෙහි පවතී. ‘ඉමිනා පි වෙ තෙ රාජඤ්ඤ පරියායෙන එවං හොතු’ ආදි තන්හි කාරණ අර්ථයෙහි පවතී. ඒ මෙය මෙහිද කාරණා අර්ථයෙහි පවතී. ඒ නිසා අනේකවිධ කරුණකින්, බොහෝ කරුණින් මෙහි අර්ථය කියන ලද්දේ වෙයි.
**බුද්ධස්ස අවණ්ණං භාසති** යනු දුර්ගුණ නැති ප්‍රමාණ රහිත ගුණ යුත් භාග්‍යවත් බුදුරජාණන් වහන්සේට ‘ලෝකයෙහි ජාති වෘද්ධයන්ට කළයුතු අභිවාදන ආදී සාමීචි කර්මය සාමග්ගි රසය යයි කියනු ලැබේද, එය ශ්‍රමණ ගෞතමයන්ට නැත්ද ඒ නිසා ශ්‍රමණ ගෞතමයෝ රස ස්වභාවයක් නැත්තෙකි. ප්‍රයෝජනයක් නැත්තෙකි. අක්‍රියවාදියෙකි. උච්ඡේද වාදියෙකි. පිළිකුල් කටයුත්තෙකි. හික්මීමක් නැත්තෙකි. තවුසෙකි. මවුකුසින් නූපන්නෙකි. ශ්‍රමණ ගෞතමයන්ට උත්තරී මනුෂ්‍ය ධර්මයක් නැත. ආර්ය දර්ශන විශේෂයක් නැත. ශ්‍රමණ ගෞතමයෝ තර්ක ක්‍රමයෙන් ධර්මය දේශනා කරති. ස්වකීය ප්‍රතිභානය විමර්ශනය අනුව හැසිරවූවකි. ශ්‍රමණ ගෞතමයෝ සර්වඥ නොවෙති. ලෝකය නොදන්නෙකි. අනුත්තර නොවූවෙකි. අග්‍ර පුද්ගලයා නොවෙති. මෙසේ ඒ ඒ නොකරුණට කරුණයයි කියා ඒ ඒ අයුරින් අගුණ, දොස්, නින්දා බස් කියයි.
බුදුන්ට ධර්මයටද ඒ ඒ නොකරුණ කරුණයයි කියා ‘ශ්‍රමණ ගෞතමයන්ගේ ධර්මය මැනවින් දෙසන ලද්දක් නොවේ. මැනවින් අවබෝධ වූවක් නොවේ. නෛර්යානික වූවක් නොවේ. උපසමය සඳහා වූවක් නොවේ යයි එසේ එසේ අගුණ දොස් නින්දා කියයි.
ධර්මයට පමණක් නොව සංඝයාටද නොකරුණ කරුණ ලෙස කියා ‘ශ්‍රමණ ගෞතමයන්ගේ ශ්‍රාවක සංඝයා මිථ්‍යා ප්‍රතිපත්තියට පිළිපන්නෝ වෙති. කුටිල ප්‍රතිපත්තියට පිළිපන්නෝ වෙති. සතුරු ප්‍රතිපත්තියට, නුසුදුසු අධර්මානුධර්ම ප්‍රතිපත්තියට පිළිපන්නෝ වෙති. ඒ ඒ පරිද්දෙන් අගුණ කියයි.
ඔහුගේ අතවැසියා ද අපගේ ගුරුවරයා අත නොගෑ යුතු දෙයක් අතගායි. නොපෑගිය යුතු දෙයක් පාගා දමයි. ඔහු ගිනි ගිලින්නාක් මෙන් අතින් කඩු මුවහතට ගසන්නාක් මෙන් මිටින් මහාමේරු පර්වතය පළන්නට කැමැත්තේ මෙන් කියතෙහි දැති පෙළ සමග සෙල්ලම් කරන්නාක් මෙන් මද වැහෙන සැඩ ඇතකු අතින් ගන්නාක් මෙන්ද, ගුණයට සුදුසු රත්නත්‍රයෙහි අගුණ කියමින් ව්‍යවසනට පැමිණෙන්නේය. ගුරුවරයා අසූචි හෝ ගින්න හෝ කටු හෝ කළු සර්පයකු පාගන කල්හි දිවැස් උලට නගින කල්හි හලාහල විස කන කල්හි නිස බිඳගෙන පැතිරෙන කල්හි, නරක ප්‍රපාතයට වැටෙන කල්හි අතවැසියා විසින් ඒ සියල්ල අනුව කළයුතු වෙයි. සත්ත්වයෝ කර්මයෙන් තැනුවාහු? තමාගේ කර්මානුරූපවම ගමන යති. පියා පුත්‍රයාගේ කර්මය සමග නොයයි. පුත්‍රයා පියාගේ කර්මය සමග නොයයි. මව පුත්‍රයාගේ කර්මය සමග නොයයි. පුත්‍රයා මවගේ කර්මය සමග නොයයි. සහෝදරයා සහෝදරියගේ කර්මය සමග නොයයි. ගුරුවරයා අතවැසියාගේ කර්මය සමග නොයයි. අතවැසියා ගුරුවරයාගේ කර්මය සමග නොයයි. මාගේ ගුරුවරයාද තෙරුවන්හි අගුණ කියයි. ආචාර්ය උපවාදය මහා සාවද්‍යයයි මෙසේ නුවණින් නැගී ආචාර්ය වාදය මඩිමින් මනා කරුණට කාරණ වශයෙන් උපුටා දක්වන්නේ නොයෙක් ආකාරයෙන් තෙරුවන් ගුණ කියන්නට පටන් ගත්තේ නුවණැති කුලපුත්‍රයා මෙනි. එහෙයින් කියන ලදි. ‘සුප්‍රිය පිරිවැජියාගේ අතවැසි බ්‍රහ්මදත්ත මාණවකයා නොයෙක් ආකාරයෙන් බුදුන්ගේ ගුණ කියයි. ධර්මයෙහි ගුණ කියයි. සංඝයාගේ ගුණ කියයි.
එහි ‘වණ්ණං’ යනු ‘වණ්ණ’ ශබ්දය සණ්ඨාන, ජාති රූප ආයතන කාරණ පමාන ගුණ පසංසා අර්ථයන්හි පෙනේ. ‘මහන්තං සප්පරාජ වණ්ණං අභිනිම්මිනිත්‍වා’ ආදී තන්හි සණ්ඨානය කියනු ලැබේ. ‘බ්‍රාහ්මණොච සෙට්ඨො වණ්ණො හීනො අඤ්ඤො වණ්ණො’ ආදී තැන්හි ජාතියයි. ‘පරමාය වණ්ණ පොක්ඛරතාය සමන්නාගතො’ ආදී තන්හි රූපායතනයයි.
ආදී තන්හි කාරණයයි. ‘තයො පත්තස්ස වණ්ණා’ ආදී තන්හි ප්‍රමාණයයි. ‘කදා සංවූළ්හා පන තෙ ගහපති ඉමෙ සමණස්ස ගොතමස්ස වණ්ණා’ ආදි තන්හි ගුණයයි. ‘වණ්ණාරහස්ස වණ්ණං භාසති’ ආදී තන්හි ප්‍රශංසාවයි. මෙහි ගුණයද ප්‍රශංසාවද වෙයි. මොහු වනාහි ඒ ඒ සිදුවූ කරුණ දක්වන්නේ නොයෙක් ආකාරයෙන් තෙරුවන්හි ගුණ ඇතුළත් ප්‍රශංසාවක් කීය. එහි ඉතිපි සො භගවා අරහං සම්මා සම්බුද්ධො’ ආදි වශයෙන් ‘යෙ භික්ඛවෙ බුද්ධෙ පසන්නා, අග්ගෙ පසන්නා’ ආදි වශයෙන් ‘එක පුග්ගලො භික්ඛවෙ ලොකෙ උප්පජ්ජමානො උප්පජ්ජති අසමො අසම සමො’ ආදි ක්‍රමයෙන් බුදුන්ගේ ගුණය දතයුතුය. ‘ස්වාක්ඛාතො භගවතා ධම්මො’ යනු ද ‘ආලය සමුග්ඝාතො වට්ටුපච්ඡෙදො’ යනුද, ‘යෙ භික්ඛවෙ අරියෙ අට්ඨංගිකෙ මග්ගෙ පසන්නා, අග්ගෙ තෙ පසන්නා’ යනුද, ඒ ආදී ක්‍රමයෙන් ධර්මයෙහි ගුණ දතයුතුය. ‘සුපටිපන්නො භගවතො සාවක සංඝො’ යනුද ‘යෙ භික්ඛවෙ සංඝෙ පසන්නා අග්ගෙ තෙ පසන්නා’ යනුද මේ ආදී ක්‍රමයෙන් සංඝයාගේ ගුණ දතයුතුය. දක්ෂ ධර්ම කථිකයා විසින් නිකාය පසද, නවාංග ශාස්තෲ ශාසනයද අසූහාර දහසක් ධර්මස්කන්ධයද අළලා බුද්ධාදීන්ගේ ගුණ ප්‍රකාශ කළයුතුය. මෙතැන බුද්ධාදීන්ගේ ගුණ නො පවසන්නේ නොතොටින් නික්ම යන්නේ ධර්මකථිකයෙකැයි කීමට නොහැක්කේය. එබඳු තැන්වලදී ධර්ම කථිකයාගේ ශක්තිය දතයුතුය. බ්‍රහ්මදත්ත ඇසීම් මාත්‍රයෙන් වඩා ගත් තමාගේ ශක්තියෙන් තෙරුවන් ගුණ කීය.
**ඉතිහ තෙ උභො ආචරියන්තෙවාසී** යනු මෙසේ ඒ ගුරු අතවැසි දෙදෙන. **අඤ්ඤමඤ්ඤස්ස** ඔවුනොවුනට **උජුවිපච්චනීක වාදා** යනු මඳක්වත් අත් නොහැර සෘජුවම විවිධ විරුද්ධ වාද ඇත්තාහු. නොයෙක් වර විරුද්ධ වාද ඇත්තාහු වී යන අර්ථයි. ගුරුවරයා තෙරුවන්හි අගුණ කී කල්හි අතවැසියා ගුණ කියයි. නැවත අනිකා අගුණ, අනිකා ගුණ කියයි. මෙසේ ගුරුවරයා අරටුවෙන් කපාගත් ලෑල්ලක විසගසක ඇණයකින් ගසන්නාක් මෙන් නැවත නැවත තෙරුවන්හි අගුණ කියයි. අතවැසියා රන් රිදී මැණික් මුවා ඇණයකින් ඒ ඇණය ඉවත් කරන්නක් මෙන් නැවත නැවතත් තෙරුවන්හි ගුණ කියයි. එහෙයින් කියන ලදි - ‘උජුපච්චනීක වාදා’ යනුවෙන්
**භගවන්තං පිට්ඨිතො පිට්ඨිතො අනුබද්ධා හොන්තිනි භික්ඛු සංඝංච** භාග්‍යවතුන් වහන්සේ ද, භික්‍ෂු සංඝයා ද පසුපසින් දර්ශනය අත් නොහරින්නාහු ඉරියවු අනුගමනයෙන් ලුහුබැන්දාහු වෙති. හිස් දෙස බලන්නන් වී අනුගත වූහ යන අර්ථයි.
භාග්‍යවතුන් වහන්සේ කුමක් නිසා ඒ දිගුමගට පිළිපන් සේක්ද? සුප්‍රිය ඒ අනුව ගියේ කුමක් නිසාද? ඔහු තෙරුවන්හි අගුණ කියන්නේ කුමක් නිසාද? භාග්‍යවතුන් වහන්සේ එකල්හි රජගහනුවර වටා පිහිටි අටළොස් මහ වෙහෙරින් එක් වෙහෙරක වැඩවාසය කොට උදෑසනම සිරුර පිළිදැගුම් කොට පිඬු පිණිස හැසිරෙන වේලාවෙහි භික්‍ෂු සංඝයා පිරිවරා රජගහ නුවර පිඬු පිණිස හැසිරෙන සේක. උන්වහන්සේ එදවස භික්‍ෂු සංඝයාට පිණ්ඩපාතය සුලභකොට පසුබත් කල්හි පිණ්ඩපාතයෙන් පසු ආපසු පැමිණ භික්‍ෂු සංඝයා ලවා පාසිවුරු ගෙන්වා ගෙන නාලන්දාවට යන්නෙමියි භාග්‍යවතුන් වහන්සේ ඒ මගට පිළිපන් බව නොදන්නේම පසුපසින් ගියේය. යම්හෙයකින් දන්නේ නම් පසුපස නොයනු ඇත. ඔහු නොදැනම යන්නේ ගෙල ඔසවා බලන්නේ බුදුසිරින් බබලන රත් පලසකින් වැසූ ගමන්කරන රන්ගිරි මුදුනක් බඳු භාග්‍යවතුන් වහන්සේ දුටුවේය.
එසමයෙහි බුදුරදුන්ගේ සිරුරින් නික්ම සවණක් රැස් හාත්පස රියන් අසූවක් පමණ තැන එහෙ මෙහෙ දුවයි. රුවන් වැල් රුවන්දම් රුවන්සුණු විසුරුණාක් මෙන් එලාලු රුවනින් විසිතුරු රන්පටක් මෙන් රත්රන් දිය ඉසින්නාක් වැනි රන්දම් සිය ගණනක් වැටී ආකූල වූවක් මෙන්ද නිරතුරුව විසිරුණු කිණිහිරිමල් මෙන්ද, වාතවේගයෙන් වැටුණු චීන පිටි සුන්නෙන් පිරුණාක් මෙන්ද, දෙව්දුනු විදුලිය තරු ගණයාගේ පැහැ රැස විසුරුවා සැදුණාක් මෙන් ද ඒ වනාන්තරය වෙයි.
අසූ අනූව්‍යඤ්ජනයෙන් ප්‍රකාශිත වූ භාග්‍යවතුන් වහන්සේගේ සිරුර පිපුණු පියුමුපුල් විලට, සියලු තැන මල් පිපුණු පරසතු රුකට, තරු රැසින් වටකරගත් ගුවන්තලයට සිරියාවෙන් උපහාස කරන්නාක් මෙන්, බ්‍යාමප්‍රභාවෙන් වටකරගත්තක් වැනි දෙතිස්මහ පුරිස් ලකුණු මාලාවෙන් ගොතා තිබූ දෙතිසක් චන්ද්‍ර මාලාවෙන් දෙතිස් හිරු මාලාවෙන් පිළිවෙලින් තැබූ දෙතිස් සක්විත්තන් දෙතිස් දෙව්රදුන් දෙතිස් මහ බඹුන්ගේ සිරියාවෙන් සිරිය අබිබවන්නාක් මෙන් ද විය. ඒ භාග්‍යවතුන් වහන්සේ පිරිවරා සිටි සියලු භික්‍ෂූහු අල්පේච්ඡ වූවෝය. සන්තුෂ්ටියට පත්වූවෝය. කාමයන්ගෙන් මිදුණෝය. නොගැටුණෝය. පාපයට චෝදනා කරන්නෝ ද ගරහන්නෝ ද වූවෝය. කථා කරන්නෝය. වචනක්‍ෂම වූවෝය. සිල් ඇත්තෝ වූහ. සමාධි විමුත්ති විමුත්ති ඤාණ දස්සනයෙන් යුක්ත වූවෝය. ඔවුන් මැද භාග්‍යවතුන් වහන්සේ රත්පලසකින් වටකළ රන් ටැඹක් මෙන් රන් නැවක් නෙලුම් මල්රැසක් මැදට පැමිණියාක් මෙනි. ගිනිකඳක් පබළු වේදිකාවකින් වටකළාක් මෙනි. පුන්සඳ තරුගණයෙන් පිරිවැරුවාක් වැන්න. සිවුපාවුන්ගේ සහ පක්‍ෂීන්ගේ ඇස් පිනායයි. දෙව් මිනිසුන් ගැන කියනුම කවරේද? එදවස අසූමහ තෙරවරු බෙහෙවින් මෙවන් පාංශුකූල චීවර ඒකාංශකොට සැරයටිය ගෙන මැනවින් වැසූ ගඳතුන් මෙන්, දොස් පහකළාහු බුන් කෙලෙස් ඇත්තාහු, අවුල් නිරවුල් කළාහු සුන් කළ බැඳුම් ඇත්තාහු, භාග්‍යවතුන් වහන්සේ පිරිවරා සිටියහ. උන්වහන්සේ තමන් වීතරාගීව වීතරාගීන් සමග, තමන් වීතදෝෂීව -පෙ- වීතමෝහීව තෘෂ්ණා නැතිව, නිවනට පැමිණ, නිකෙලෙස්ව නිකෙලෙසුන් සමග තමන් බුදුව අනුබුදුන් විසින් පිරිවරන ලදුව කෙසුරු කොළපතින් වැසුවාක් වැනි, කෙමිය කෙසුරින් පිරිවැරුවාක් මෙන්, ඡද්දන්ත ඇත්රජු අටදහසක් ඇතුන් පිරිවැරුවාක් මෙන්, ධෘතරාෂ්ට්‍ර හංසරාජයා අනූදහසක් හංසයන් විසින් පිරිවැරුවාක් මෙන් සක්දෙව්රජු දේවගණයා විසින් පිරිවැරුවාක් මෙන්ද, අප්‍රමාණ කාලයක් රැස්කළ පින් බලයෙන් උපන් බැවින්, අචින්ත්‍ය වූ අනූපම වූ බුදුසිරියෙන් ගුවන්තලයට පැමිණි සඳ මෙන් ඒ මාර්ගයට පිළිපන් සේක.
ඉක්බිති මෙසේ අනූපම වූ බුදුසිරියෙන් යන්නා වූ උන්වහන්සේට ශාන්ත ඉන්‍ද්‍රිය ඇති ශාන්ත මනස් ඇති භික්‍ෂූන් අහස්තලයෙහි සිටි පූර්ණ චන්ද්‍රයාට මෙන් නමස්කාර කරනු දැක පිරිවැජියා තමාගේ පිරිස දෙස බැලීය. කත් ලීයෙහි එල්ලා ගත් කැඩුණු බිඳුණු පුටුවෙහි තෙපාව මොනරපිල් මැටි පසුම්බිය ආදී නොයෙක් පිරිකර බරින් බර වූ ‘අසුවලාගේ අත් ලස්සනය, අසුවලාගේ පා ලස්සනය’ මේ ආදී අරුත්සුන් වදන් කීමෙහි මුඛරි වූ විසිරුණු වදන් ඇති, දර්ශනීය නොවූ ප්‍රසාදය ඇති නොකරන්නා වූ පිරිසක් වෙයි. ඔහුට එය දැක විපිළිසර බව උපන.
දැන් එයිනුත් භාග්‍යවතුන් වහන්සේගේ ගුණයම කිවයුතු වෙයි. යම්හෙයකින් ලාභසත්කාර නැතිවීමෙන්ද පක්‍ෂය නැති බැවින්ද නිතරම භාග්‍යවතුන් වහන්සේට ඊර්ෂ්‍යා කරයි. අන්‍ය තීර්ථකයන්ට යම්තාක් බුදුවරු ලොව පහළ නොවෙත්ද, ඒතාක් ලාභසත්කාර උපදී. බුද්ධෝත්පාදයෙහි පටන් පිරිහුන් ලාභසත්කාර ඇත්තෝ වෙති. හිරු උදාවෙහි කණාමැදිරියන් මෙන් බැබලීමක් නැති බවට යති. උපතිස්ස කෝලිත දෙදෙනාද සංජයගේ සමීපයෙහි පැවිදි වූ කල්හිම මහා පරිව්‍රාජක පිරිසක් වූහ. ඔවුන් ඉවත්ව ගියකල්හි ඔවුන්ගේ ඒ පිරිසද බිඳී ගියහ. මේ දෙකරුණින් මේ පරිව්‍රාජකයා යම්හෙයකින් භාග්‍යවතුන් වහන්සේට ඊර්ෂ්‍යා කරයිද ඒ නිසා ඊර්ෂ්‍යාවෙන් ඒ වචන ගිලගෙන තෙරුවන්හි අගුණම කියතියි දතයුතුය.
**‘අථඛො භගවා අම්බලට්ඨිකාය රාජාගාරකෙ එකරත්ති වාසං උපගඤ්ජි සද්ධිං භික්ඛු සංඝෙන’** යනු භාග්‍යවතුන් වහන්සේ ඒ බුදුසිරියාවෙන් වැඩමකරන සේක් පිළිවෙලින් අම්බලට්ඨිකා ද්වාරයට පැමිණ හිරු දෙස බලා ‘දැන් යාමට අකල්ය. සූර්යා අස්තය සමීපයට ගොස්ය’යි අම්බලට්ඨිකාවෙහි රාජාගාරකයෙහි එක් රැයක් වසනු පිණිස පැමිණි සේක.
එහි ‘අම්බලට්ඨිකා’ යනු රජුගේ උයනයි. එහි දොරටුව සමීපයෙහි තරුණ අඹගසක් ඇත. එයට අම්බලට්ඨිකායයි කියත්. ඒ නුදුරෙහි ඇති උයනද අම්බලට්ඨිකායයි ප්‍රසිද්ධ විය. සෙවනින්ද ජලයෙන්ද යුතු පවුරකින් වටවූ එය මැනවින් යොදූ දොරක් ඇති මංජුසාවක් මෙන් සැඟවී ඇත. එහි රජුට ක්‍රීඩා පිණිස දීප්තිමත් චිත්‍රයෙන් විචිත්‍ර වූ ගෙයක් කළාහුය. එය ‘රාජාගාරක’ යැයි කියනු ලැබේ.
**සුප්පියො පිබො** යනු සුප්‍රියද එතැනදී සූර්යයා දෙස බලා ‘දැන් යන්ට නොකල්ය. කුඩා මහලු පරිබ්‍රාජකයෝ ද බොහෝය. මේ මාර්ගය සොරුන්ගෙන්ද, දරුණු යකුන්ගෙන්ද දරුණු වන මෘගයන්ගෙන්ද බොහෝ උපද්‍රව ඇත්තේය. මේ ශ්‍රමණ ගෞතම තෙමේද උයනට පිවිසියේය. ශ්‍රමණ ගෞතමයන් වසන තැන දෙවියෝ රැකවල් ලති. මම ද මෙහිම එක් රැයක් ගතකොට හෙට යන්නේ නම් මැනවියි ඒ උයනටම පිවිසියේය. ඉන්පසු භික්‍ෂු සංඝයා භාග්‍යවතුන් වහන්සේට වත් දක්වා, තම තමා වසන තැන වෙන්කර ගත්හ. පරිව්‍රාජකයාද උයන පසෙක පරිව්‍රාජක පිරිකර බහා තබා තමාගේ පිරිස සමග වාසයට ගියේය. පාලියෙහි එන අයුරින් ‘සද්ධිං අන්තෙවාසිනා බ්‍රහ්මදත්තෙන මාණවෙන’ යයි කියන ලදි.
මෙසේ වාසයට ගිය පරිව්‍රාජකයා රාත්‍රී භාගයෙහි දසබලධාරීන් වහන්සේ දෙස බැලීය. එසමයෙහි හාත්පස විසිර ගිය තාරකා මෙන් පහන් දැල්වෙයි. මධ්‍යයෙහි භාග්‍යවතුන් වහන්සේ භික්‍ෂු සංඝයා පිරිවරා වැඩහිඳන සේක. එහි එක් භික්‍සුවකගේ වත් අත් සෙලවීමක් හෝ පා සෙලවීමක් හෝ කාරා කෙලගසන ශබ්දයක් හෝ නැත. ඒ පිරිස තමා හික්මවනු ලැබූ ශික්‍ෂා ඇති බැවින් ද, ශාස්තෲන් කෙරෙහි ගෞරවයෙන් ද යන කරුණු දෙකින් සුළං නොවදින තැන දැල්වූ පහන්සිළු මෙන් නිසලවම හුන්නාහු වූහ. පරිව්‍රාජකයා ඒ ශ්‍රී විභූතිය දැක තමාගේ පිරිස දෙස බැලීය. එහි සමහරු අත දික්කරති. සමහරු පා දික් කරති. සමහරු නින්දෙන් දොඩවති. සමහරු දිව සොලවති. කෙල වගුරුවති. දත්කූරු කමින් ගොරවති. ශබ්ද නගමින් හුස්ම හෙළමින් නිදාගනිති. හේ තෙරුවන් ගුණ කිවයුතු වුවද ඊර්ෂ්‍යා වශයෙන් නැවත අගුණ කීමට පටන් ගත්තේය. බ්‍රහ්මදත්ත කියන ලද පරිදිම ගුණ කීය. එහෙයින් කියන ලදි. තත්‍රපි සුදං සුප්පියො පරිබ්බාජකො යි සියල්ල කිවයුතුයි. එහි ‘තත්‍රපි’ යනු එහිදීද, අම්බලට්ඨිකා උයනේදී යන අර්ථයි.
‘සම්බහුලානං’ යනු බොහෝ දෙනෙකුගේ එහි විනය ක්‍රමයට අනුව තුන්දෙනෙක් සම්බහුලා යයි කියනු ලබත්. ඊට වැඩි සංඝ නමි. සූත්‍රාන්ත ක්‍රමයෙන් තිදෙනෙක් එතැන් පටන් සම්බහුලා නමි. මෙහි සූත්‍රාන්ත ක්‍රමයෙන් සම්බහුල යයි දතයුතුය. ‘මණ්ඩල මාලෙ’ යනු ඇතැම් තැනක කැණිමඬල දෙකක් ගෙන හස්වටු පියස්සෙන් කරන ලද කුළුගෙයද මණ්ඩලමාල නමි. ඇතැම් තැනෙක එක් කැණිමඬලක් ගෙන ටැම් පෙළකින් වටකොට කරන ලද උපස්ථාන ශාලාවද මණ්ඩල මාල යයි කියනු ලැබේ. මෙහි නම් හිඳින ශාලාව මණ්ඩලමාල යයි දතයුතුය. ‘සන්නිසින්නානං’ හිඳීම් වශයෙන්, ‘සන්නිපතිතානං’ එක්වීම් වශයෙන්, ‘අයං සංඛියා ධම්මො’ යනු සංඛියා යයි කියනු ලබන්නේ කථාය. කථා ධර්මය යන අර්ථයි. ‘උදපාදි’ උපන්නේය. එය කුමක්ද? ‘අච්ඡරියං ආවුසො’ මේ ආදියයි. එහි අන්ධයාගේ පර්වතයට නැගීම මෙන් නිතර නොවෙයි නුයි අච්ඡරිය නමි. මේ වනාහි ශබ්ද ක්‍රමයයි. මේ වනාහි අටුවා ක්‍රමයයි. අසුර ගැසීමට සුදුසු වන්නේ නුයි අච්ඡරියං. අසුර ගැසීමට සුදුසු යන අර්ථයි. පෙර නොවූ විරූ දෙයක් වී නුයි අබ්භුතං. මේ දෙකම විස්මය දනවන්නේය යන්නට සමාන වචනයකි. **යාවඤ්චිදං** යනු යාවං ච ඉදං. ඔහු විසින් මනා සේ දත් බැවින් අප්‍රමාණ බවක් දැක්වෙයි.
**තෙන භගවතා -පෙ- සුප්පටිවිදිතා** මේ මෙහි සංක්ෂේප අර්ථයයි. යම් ඒ භාග්‍යවතුන් වහන්සේ නමක් සමතිස් පෙරුම්දම් පුරා සියලු කෙලෙස් බිඳ අනුත්තර වූ සම්මා සම්බෝධිය අවබෝධ කළසේක්ද, **තෙන භගවතා **ඒ ඒ සතුන්ගේ ආසය අනුසය **ජානතා** දන්නහු විසින්, අත්ලෙහි තැබූ නෙල්ලි ගෙඩියක් මෙන් සියලු ඥෙය ධර්මය **පස්සතා** දකින්නාහු විසින්,
තව ද පෙර විසූ කඳ පිළිවෙළ දන්නහු විසින්. දිවැසින් දකින්නහු විසින්. ත්‍රිවිද්‍යා ෂට් අභිඥාවන් දන්නහු විසින්, සැමතැන අප්‍රතිහත සමන්ත චක්‍ෂුසින් දක්නහු විසින්, සියලු ධර්මයන් දැනීමෙහි සමර්ථ වූ ප්‍රඥාවෙන් දන්නහු විසින්, සියලු සතුන්ගේ චක්‍ෂුපථයට ගෙන එන ලද තිරොකුඩ්ඪ ආදියෙහි පැමිණි රූප අතිවිශුද්ධ වූ මසැසින් දක්නාහු, තමාට හිත සදන සමාධි පදට්ඨාන වූ ප්‍රතිවේධ ප්‍රඥාවෙන් දන්නහු විසින්, පරහිත සදන කරුණා පදට්ඨාන වූ දේශනා ප්‍රඥාවෙන් දක්නහු විසින්,
සතුරන් නැසූ බැවින්ද ප්‍රත්‍යයාදීන්ට සුදුසු බැවින් **අරහතා** සුදුසු වූවහු විසින්, මනාසේද සමවද සත්‍යයන් අවබෝධ කළ බැවින් සම්මා සම්බුද්ධෙන සම්මා සම්බුදුරදුන් විසින්, අන්තරායික ධර්මයන් දන්නහු විසින්, නෛර්යානික ධර්මයන් දක්නහු විසින්, කෙලෙස් සතුරන් නැසූ බැවින් අර්හත් වූවහු විසින්, මනාසේද සමවද සියලු ධර්මයන් අවබෝධ කරගත් බැවින් සම්මා සම්බුදුරදුන් විසින්, මෙසේ චතුර් වෛශාරද්‍ය වශයෙන් සිවු අයුරකින් ස්තුති කරන ලද්දහු විසින්. **සත්තානං නානාධිමුත්තිකතා** නොයෙක් අධ්‍යාශය වශයෙන්, **සුප්පටිවිදිතා** යම්තාක් මනාසේ ප්‍රතිවේදිත වූවහු විසින්.
දැන් උන්වහන්සේගේ සුප්පටිවිදිත බව දක්වන්ට, ‘අයං’ ආදිය කීහ. මෙය කියන ලද්දේ වෙයි. යම් මේ භාග්‍යවතුන් වහන්සේ විසින් ‘මහණෙනි, ධාතු වශයෙන් සත්ත්වයෝ සසඳත්. සමකරත්. හීන අධිමුක්තිකයෝ හීන අධිමුක්තිකයන් සමග සසඳත්. සමකරත්. කල්‍යාණ අධිමුක්තිකයෝ කල්‍යාණ අධිමුක්තිකයන් සමග සසඳත්. සමකරත්. මහණෙනි, අතීත කාලයෙහිද ධාතු වශයෙන්ම සත්ත්වයෝ සැසඳූහ. සමකළහ. හීන අධිමුක්තිකයෝ හීනාධිමුක්තිකයන් සමග -පෙ- කල්‍යාණ අධිමුක්තිකයෝ කල්‍යාණ අධිමුක්තිකයන් සමග සැසඳූහ. සමකළහ. මහණෙනි, අනාගත කාලයෙහිද -පෙ- සසඳන්නෝය. සමකරන්නෝය. මහණෙනි, දැන් ද වර්තමාන කාලයෙහිද ධාතු වශයෙන්ම සත්ත්වයෝ සසඳත්. සමකරත්. හීනාධිමුක්තිකයෝ -පෙ- කල්‍යාණ අධිමුක්තියන් සමග සසඳත්. සම කරත්. මෙසේ සියලු සතුන්ගේ නානාධිමුක්තික බැවින්ද, නානා අධ්‍යාශය බැවින්ද, නානා දෘෂ්ටි ඇති බැවින්ද නානා ක්‍ෂාන්ති ඇති බැවින්ද, නානා රුචි ඇති බැවින්ද, නැළියෙන් මණින්නාක් මෙන් තරාදියෙන් කිරන්නාක් මෙන්ද, නාධිමුක්තිකතා ඥානයෙන් සර්වඥතා ඥානයෙන් දන්නා ලද්දහු විසින්. මැනවින් දත්තහු විසින්, සත්ත්වයෝ දෙදෙනෙක් එක් අදහස් ඇත්තෝ දුර්ලභයහ. එකකු යනු කැමැති කල අනිකා සිටිනු කැමැති වෙයි. එකකු පැන් බීමට කැමති කල අනිකා ආහාර අනුභව කරනු කැමැති වෙයි. මේ ගුරු-අතැවැසි දෙදෙනා අතරද ‘මේ සුප්‍රිය පරිව්‍රාජකයා -පෙ- භාග්‍යවතුන් වහන්සේගේද භික්‍ෂු සංඝයාගේ ද පිටුපසින් අනුව ගියාහු වෙති. එහි ‘ඉතිහිමෙ’ යනු ඉතිහ ඉමෙ’ මේවා මෙසේය යන අර්ථයි. සෙස්ස කියන ලද පරිදි වේ.
**අථඛො භගවා තෙසං භික්ඛූනං ඉමං සංඛියා ධම්මං විදිත්‍වා** මෙහි **විදිත්‍වා** යනු සර්වඥතා ඥානයෙන් දැන. භාග්‍යවතුන් වහන්සේ වනාහි සමහර තැන මසැසින් දැක දැනගන්නා සේක. **අද්දසා ඛො භගවා මහන්තං දාරුක්ඛන්‍ධං ගංගාය නදියා වුය්හමානං** ආදී තන්හි මෙන්. ඇතැම් තැන දිවැසින් දැක දැනගනිති. ‘අද්දසා ඛො භගවා දිබ්බෙන චක්ඛුනා විසුද්ධෙන අතික්කන්ත මානුසකෙන සා දෙවතායො සහස්සස්සෙව වත්‍ථු පරිගණ්හන්තියො - ආදි තන්හි මෙන් ඇතැම් තැන පියවි කනින් අසා දැනගන්නා සේක. ‘අස්සොසි ඛො භගවා ආයස්මතො ආනන්‍දස්ස සුභද්දෙන පරිබ්බාජකෙන සද්ධිං ඉමං කථා සල්ලාපං’ ආදි තන්හි මෙන්, ඇතැම් තැන දිවකනින් අසා දැනගන්නා සේක. ‘අස්සොසි ඛො භගවා දිබ්බාය සොතධාතුයා විසුද්ධාය අතික්කන්ත මානුසකාය’, සන්‍ධානස්ස ගහපතිස්ස නිග්‍රොධෙන පරිබ්බාජකෙන සද්ධිං ඉමං කථා සල්ලාපං’ යන ආදී තන්හි මෙන්. මෙහි නම් සර්වඥතා ඥානයෙන් දැක දත් සේක. කුමක් කරන්නේ දත් සේක්ද? පැසුළුයම් කිස කරමින්, කිස නම් සාර්ථක නිරර්ථක යනුවෙන් දෙවැදෑරුම් වේ. එහි නිරර්ථක කිසය. භාග්‍යවතුන් වහන්සේගේ බෝධි පර්යංකයේදීම රහත් මගින් විනාශ කරන ලදි. භාග්‍යවතුන් වහන්සේ කිස සාර්ථක කිසක්ම වෙයි. එය පස්වැදෑරුම්ය. පෙරබත් කිස, පසුබත්කිස, පෙරයම් කිස, මැදියම් කිස, පසුයම් කිස යනුවෙන්.
මෙහි මේ පෙරබත් කිසයි -
භාග්‍යවතුන් වහන්සේ උදෑසනම නැගිට උපස්ථායකයන්ට අනුග්‍රහ පිණිස සිරුරු පහසුව පිණිසද මුවදෙවීම් ආදී සිරුරු පිරියම් කොට පිඬු පිණිස හැසිරෙන වේලාව තෙක් හුදෙකලා අසුනෙක කල්යවා පිඬු පිණිස හැසිරෙන වේලාවෙහි හැඳ පෙරෙව කාය බන්ධනය බැඳ සිවුර පොරවා පාත්‍රය ගෙන ඇතැම්විට තනිවමද ඇතැම්විට භික්‍ෂු සංඝයා පිරිවරා ගමට හෝ නියම්ගමට හෝ පිවිසෙන සේක. ඇතැම්විට ප්‍රකෘතියෙන්ද, ඇතැම්විට නොයෙක් පෙළහර පවතිද්දී පිවිසෙන සේක. කෙසේද යත්, පිඬු පිණිස පිවිසෙන ලෝකනාථයන් වහන්සේගේ පෙරටුව පෙරටුව ගොස් මෘදු වූ වාතයෝ පෘථුවිය පිරිසිදු කරත්. වලාකුළු ජලබිඳු විසුරුවමින් මහමග දූලි සමනය කොට, ඉහළින් වියනක් වී සිටී. අනිකුත් වාතයෝ මල් ගෙනවුත් මහමග විසුරුවති. ගොඩැලි බිම් පෙදෙස් නැමෙයි. නැමුණු බිම් පෙදෙස් ඉස්සෙයි. පා තබන කල භූමිය සුවපහස් ඇතිව සමවෙයි. නෙලුම් මල් හෝ පා පිළිගනී. දකුණු පස ඉන්ද්‍රඛීලය අන්තයෙහි තැබූ පමණින් සිරුරින් සවණක් රැස් නික්ම රන්රස පිල් මෙන්ද, විසිතුරු පටින් වටකළාක් මෙන්ද ප්‍රාසාද කූටාගාර ආදිය අලංකාර කරන්නාක් මෙන් ඔබමොබ දුවයි. ඇත් අස් සියොත් ආදීහු තම තම තැන්වල සිටියෝම මිහිරි සරින් නද කරත්. බෙර වීණා ආදී තූර්ය භාණ්ඩ ද එසේය. මිනිසුන්ගේ ද ආභරණ සිරුරට පැමිණියේ ම ය. ඒ සලකුණින් මිනිස්සු දැනගනිති. ‘අද භාග්‍යවතුන් වහන්සේ මෙහි පිඬු පිණිස පිවිසි සේකැ’යි දැනගනිති. ඔවුහු මැනවින් හැඳ පෙරව ගඳමල් ආදිය ගෙන ගෙන් නික්ම අතුරු වීදියට පිවිසි භාග්‍යවතුන් වහන්සේ ගඳමල් ආදියෙන් සකසා පුදා වැඳ ‘ස්වාමීනි, අපට භික්‍ෂූන් දහනමක්, අපට විසිනමක් අපට සියක් නමක් දෙනු මැනවැ’යි අයැද භාග්‍යවතුන් වහන්සේගේ ද පාත්‍රය ද ගෙන අසුන් පනවා සකසා පිණ්ඩපාතය පිරිනමත්. භාග්‍යවතුන් වහන්සේ බත්කිස නිමවා ඔවුන් සිත්සතන් බලා සමහරු සරණාගමනයෙහි පිහිටත් ද, සමහරු පන්සිල්හි පිහිටත්ද, සමහරු සෝවාන් පෙළෙහි පිහිටත් ද, සමහරු සකෘදාගාමි අනාගාමි ඵලයන්ගෙන් එකක පිහිටත්ද, සමහරු පැවිදිව අග්‍රඵලය ද රහත්ඵලයෙහි පිහිටත්ද එසේ දහම් දෙසන සේක. මෙසේ මහජනයාට අනුග්‍රහ කොට, හුනස්නෙන් නැගී වෙහෙරට වඩනා සේක. එහි වැඩ මණ්ඩල මාලයෙහි පනවන ලද උතුම් බුදු අසුනෙහි භික්‍ෂූන් බත්කිස අවසන්කොට නැවත පැමිණෙන තෙක් වැඩහිඳිනා සේක. ඉන්පසු භික්‍ෂූන් බත්කිස නිමවූ කල්හි උපස්ථායකයා ඒ බව නිවේදනය කරයි. ඉක්බිතිව භාග්‍යවතුන් වහන්සේ ගඳකිළියට පිවිසෙන සේක. මේ නම් පෙරබත් කිසය.
ඉක්බිති භාග්‍යවතුන් වහන්සේ කරන ලද පෙරබත් කිස ඇති සේක් ගඳකිළියෙහි උපස්ථායක විසින් පනවන ලද අසුනෙහි වැඩහිඳ පා දොවා ගඳකිළියෙහි මිණි හිණ පුවරුවෙහි වැඩසිට භික්‍ෂූන්ට අවවාද දෙන සේක. ‘මහණෙනි, අප්‍රමාදී වවු. ලොව බුදුඋපත දුලබය. මිනිස්බව ලැබීම දුලබය. ක්‍ෂණ සම්පත්තිය දුර්ලභය. පැවිද්ද දුලබය. සදහම් ඇසීම දුලබයැයි. එහි කිසිවෙක් භාග්‍යවතුන් වහන්සේගෙන් කමටහන් විමසති. භාග්‍යවතුන් වහන්සේ ඔවුන්ට චරියානුරූප කමටහන් දෙන සේක. ඉන්පසු සියල්ලෝ භාග්‍යවතුන් වහන්සේ වැඳ තම තමන්ගේ රෑ වසන තැන්වලට හා දවල් වසන තැන්වලට යෙති. කිසිවෙක් අරණට යෙත්. කිසිවෙක් රුක්මුලට යෙත්. කිසිවෙක් පර්වත ආදියෙන් එකකට යෙත්. කිසිවෙක් චාතුර්මහාරාජික භවනට යෙත් -පෙ- කිසිවෙක් වසවර්ති භවනට යෙත්. ඉන්පසු භාග්‍යවතුන් වහන්සේ ගඳකිළියට පිවිස කැමතිවන සේක් නම් දකුණැලයෙන් සිහිනුවණින් මොහොතක් සිංහ සෙය්‍යාව කරන සේක. ඉක්බිති අස්වැසූ සිරුර ඇතිසේක් නැගිට දෙවැනි කොටසෙහිදී ලොව බලන සේක. තෙවැනි කොටසෙහිදී, යම් ගමක හෝ නියම්ගමක හෝ වැඩවසන සේක්ද එහි මහජනයා පෙරබත් කල්හි දන් දී පසුබත් කල්හි මැනවින් හැඳ පොරවා ගඳමල් ආදිය ගෙන වෙහෙරෙහි රැස් වෙති. ඉන්පසු භාග්‍යවතුන් වහන්සේ පැමිණි පිරිසට, අනුරූප වූ පෙළහරින් වැඩමකොට දම්සභාවෙහි පනවන ලද උතුම් බුදු අසුනෙහි වැඩහිඳ වේලාවට සුදුසු කාලයට සුදුසු දහ්ම දෙසන සේක. ඉක්බිති කල්දැන පිරිස විසුරුවා හරින සේක. මිනිස්සු භාග්‍යවතුන් වහන්සේ වැඳ ආපසු යති. මේ පසුබත් කිසයි.
උන්වහන්සේ මෙසේ අවසන් කළ පසුබත්කිස ඇති සේක් ඉදින් සිරුර දිය ඉසගැනීමට කැමති සේක්නම්, බුදු අසුනින් නැගී නහන කොටුවට පිවිස උපස්ථායක විසින් පිළියෙල කරන ලද දියෙන් සිරුර සතපවා ගන්නා සේක. උපස්ථායක ද බුදුඅසුන ගෙනවුත් ගඳකිළියෙහි ආලින්දයෙහි පනවයි. භාග්‍යවතුන් වහන්සේ රත් දුපට හැඳ කායබන්ධනය බැඳ උත්තරාසංශය ඒකාංශකොට එහි පැමිණ හුදෙකලාව මොහොතක් සැඟවී හිඳිනා සේක. ඉන්පසු භික්‍ෂූහු ඒ ඒ තැනින් පැමිණ භාග්‍යවතුන් වහන්සේ වෙතට පැමිණෙත්. එහිදී ඇතමෙක් ප්‍රශ්න අසත්. ඇතමෙක් කමටහන් අසත්. ඇතමෙක් දහම් ඇසුමක් අයැද සිටිත්. භාග්‍යවතුන් වහන්සේ ඔවුන්ගේ සිතැඟි සපුරමින් පෙරයම ගතකරන සේක. මේ පෙරයම් කිසයි.
පෙරයම් කිස අවසන්හි භික්‍ෂූන් වැඳ ගියකල්හි දසදහසක් ලෝකධාතූන්හි දෙවියෝ අවසරයක් ලබන්නාහු භාග්‍යවතුන් වහන්සේ කරා එළඹ පිළියෙල කරගත් අයුරින් ප්‍රශ්න අසත්. යටත් පිරිසෙයින් අකුරු හතරක ප්‍රශ්නයක්වත් භාග්‍යවතුන් වහන්සේ ඒ දෙවියන්ගේ පැන විසඳමින් මැදියම ගතකරන සේක. මේ මැදියම් කිසයි.
පැසුළුයම්හි තෙ කොටසක් කොට පෙරබතෙහි පටන් හිඳීමෙන් පීඩාවට පත් සිරුරෙහි විඩාපත් බව නැතිකරනු පිණිස එක් සක්මනින් කල්ගත කරන සේක. දෙවැනි කොටසෙහි ගඳකිළියට පිවිස දකුණැලයෙන් සිහිනුවණින් සිංහසෙය්‍යාව කරන සේක. තෙවැනි කොටසෙහි නැවත නැගිට හිඳ පෙර බුදුවරුන් හමුවෙහි දන් සිල් ආදී වශයෙන් කරන ලද උත්සාහ ඇති පුද්ගලයන් දකිනු පිණිස බුදුඇසින් ලොව බලා වදාරන සේක. මෙය පැසුළුයම් කිසය.
එදින භාග්‍යවතුන් වහන්සේ සියලු පෙරබත්කිස රජගහනුවරදී අවසන්කොට පසුබත් කල්හි මගට පැමිණි සේක් පෙරයම භික්‍ෂූන්ට කමටහන් කියා දී මැදියම දෙවියන්ගේ පැන විසඳා පැසුළුයම සක්මනට බැස, සක්මන් කරන සේක් පන්සියයක් භික්‍ෂූන්ට මේ සර්වඥතා ඥානය අරබයා පැවති කථාව සර්වඥතා ඥානයෙන්ම අසා දත් සේක. එහෙයින් කියන ලදි. ‘පච්ඡියාම කිච්චං කරෙන්තො අඤ්ඤාසි’ යනුවෙන්.
එසේ දැන උන්වහන්සේට මෙසේ සිතිණ. ‘මේ භික්‍ෂූහු මාගේ සර්වඥතා ඥානය අරබයා ගුණ කියත්. මොවුන්ට සර්වඥතා ඥාන කෘත්‍යය ප්‍රකට නැත. මටම ප්‍රකටය. මා ගියකල්හි තමාගේ කථාව නිරතුරුව දන්වන්නාහුය. ඉන්පසු මම එය අර්ථෝත්පත්තිය කොට ශීලය තෙවැදෑරුම් කොට බෙදා දක්වමින් දෙසැටක් තන්හි නොපවත්නා සිංහනාදය කරමින් ප්‍රත්‍යාකාරය ගළපා බුදුගුණ ප්‍රකට කොට මහමෙර ඔසවා දක්වන්නාක් මෙන් රන් කුන්තායුධයෙන් අහස පහරන්නාක් මෙන්ද දසදහසක් ලෝකධාතූන් කම්පනය කෙරෙන බ්‍රහ්මජාල සූත්‍රය රහත් බවින් කුළුගන්නාක් ලෙස දේශනා කරන්නෙමි. ඒ මාගේ දේශනාව මා පිරිනිවියද අවුරුදු පන්දහසක් කල් සත්ත්වයන් අමෘත මහා නිර්වාණයට පමුණුවන්නක් වන්නේ යයි සිතා මණ්ඩල මාලය යම්තැනෙකද එතැනට වැඩම කළ සේක. ‘යෙන’ යනු යම් දිශා භාගයකින් එළැඹිය යුත්තේ ද එයින් එළඹ. මෙය ආධාර අර්ථයෙහි කරණ වචනයකි. ඒ නිසා යම් පෙදෙසක ඒ මණ්ඩල මාලය වේද එහි වැඩමකළ සේක යනු මෙහි අර්ථයයි.
‘පඤ්ඤත්තෙ ආසනෙ’ යනු බුද්ධ කාලයෙහි යම් යම් තැනෙක එක් භික්‍ෂුවක් වාසය කරයිද ඒ සියලු තැන බුද්ධාසනයක් පනවන ලද්දේම වෙයි. කුමක් හෙයින්ද? භාග්‍යවතුන් වහන්සේ තමා හමුවෙහි කමටහන් ගෙන පහසු තැනෙක වසන්නවුන් ගැන සිතන සේක. ‘අසුවලා මා හමුවෙහි කමටහන් ගෙන ගියේය. විශේෂයක් නිපදවා ගැනීමට ඔහුට හැකිවීද නැද්දැයි ඉක්බිති කමටහන අත්හැර අකුශල විතර්කයෙන් විතර්ක කරන ඔහු දක්නා සේක. ඉන්පසු ‘මා වැනි ශාස්තෲවරයෙකු හමුවෙහි කමටහන් ගෙන වසන මේ කුලපුත්‍රයා අකුශල විතර්ක අභිබවා අනවරාග්‍ර සසර දුක කෙළවර කරන්නේ යයි ඔහුට අනුග්‍රහ පිණිස එහිදීම තමන්වහන්සේ දක්වා ඒ කුලපුත්‍රයාට අවවාද දී අහසට පැන නැගී නැවත තමන්වහන්සේ වසන තැනටම වඩනා සේක. ඉක්බිති මෙසේ අවවාද දෙනු ලබන ඒ භික්‍ෂූහු මෙසේ සිතත්. ‘ශාස්තෲන් වහන්සේ අපගේ සිත් දැන පැමිණ අපගේ සමීපයෙහි සිටින සේක්ම තමන්වහන්සේ දක්වන සේක. එකෙණෙහි ‘ස්වාමීනි, මෙහි වැඩහිඳිනු මැනවි. මෙහි වැඩහිඳිනු මැනවි’යි අසුන් සෙවීම නම් ඔවුන්ට භාරයැයි ඔවුහු අසුනක් පනවාම වසති. යමෙකුට පුටුවක් තිබේනම් ඔහු එය පනවා තබයි. යමෙකුට එසේ නැත්නම්, ඇඳක් හෝ පලකයක් හෝ පැදුරක් හෝ ගලක් හෝ වැලිගොඩක් හෝ පනවා තබයි. එබන්දක් නොලබන්නෝ පරඬැල් කඩා එහි පාංශුකූල රෙද්ද අතුරා තබති. මෙහි නම් රජුගේ හිඳින අසුනම ඇත. එය ගසා දමා පනවා එය පිරිවරා සිට ඒ භික්‍ෂූහු භාග්‍යවතුන් වහන්සේගේ අධිමුක්ති ඥානය අරබයා ගුණ ස්තුති කරමින් හුන්හ. ඒ සඳහා කියන ලදී’ පඤ්ඤත්තෙ ආසනෙ නිසිදි’ යනුවෙන්.
එසේ වැඩහුන් සේක් දැන දැනම කථාවක් ඇතිකරවීම පිණිස භික්‍ෂූන්ගෙන් විචාළ සේක. ඔවුහුද උන්වහන්සේට සියල්ල කීහ. එහෙයින් කියන ලදි. **‘නිසජ්ජ ඛො භගවා’** ආදිය. එහි, ‘කායනුත්‍ථ’ යනු කවර කථාවකින්. **සන්නිසින්නා** හුන්නහුද යන අර්ථයි. කායනෙත්‍ථ යනුද පෙළය. එහි අර්ථය මෙහි කුමක් කරමින් සිටියාහුද යනුයි. ‘කායනොත්‍ථා’ යනුවෙන්ද පාඨයක් වෙයි. එහි අර්ථයද පෙරසේමය.
**අන්තරා කථා** යනු කම්මට්ඨාන, මනසිකාර, උද්දෙස, පරිපුච්ඡා ආදීන්ට අමතර අතුරු කථාවක් **විප්පකථා** යනු මාගේ පැමිණීම හේතුකොටගෙන අවසන් නොවූ මුදුන්පත් නොවූ. එයින් කුමක් දක්වාද? ‘මම ඔබගේ කථාව බිඳදැමීමට පැමිණියෙම් නොවෙමි. මම වනාහි සර්වඥ බැවින් ඔබගේ කථාව නිමකොට මුදුන්පත් කොට දක්වමියි පැමිණියෙමි’ හිඳගෙනම සර්වඥ පවාරණය කරමි. **අයං ඛො නො භන්තෙ අන්තරා කථා විප්පකථා, අථ භගවා අනුප්පත්තො** ස්වාමීනි, අපගේ අතුරුකථාව බිඳිණ. එවිට භාග්‍යවතුන් වහන්සේ පැමිණි සේක. මෙහිද මේ අදහසයි. ‘ස්වාමීනි, අපගේ භාග්‍යවතුන් වහන්සේ ගේ සර්වඥතා ඥානය අරබයා ගුණකථාව බිණින. එය රාජකථා ආදී වූ තිරච්ඡාන කථාවක් නොවේ. භාග්‍යවතුන් වහන්සේ එවිට පැමිණි සේක. අපට දැන් එය නිමවා දෙනු මැනවි.’
මෙපමණකින් ආයුෂ්මත් ආනන්ද තෙරුන් විසින් නෙළුම් ඕලු මලින් බබලන නිමල මිහිරි ජලයෙන් යුතු පොකුණට පහසුවෙන් බැසගැනීම පිණිස නිමල සෙල් පුවරුවෙහි කැටයම් කළ සෝපාන පන්තියක් ඇති විසිරුණු මුතුදැල් බඳු වැලි අතුළ බිම්කඩකින් යුත් තීර්ථයක් බඳු, මැනවින් බෙදූ බිත්ති විචිත්‍ර වේදිකාවෙන් වටකරන ලද අහස සිඹිනු කැමැත්තෙන් මෙන් සවිමත්ව ගොඩනැගූ උතුම් පහයට පහසුවෙන් නගිනු පිණිස ඇත්දළින් මුදු සුමට පුවරුව කසුන්වැලින් නැමුණු මාණික්‍ය ගණයාගේ පැහැ රසින් දිදුලන සෝභා ඇති සෝපානයක් මෙන්. රන්වළලු නූපුර ආදිය ගැටෙන හඬින් මුසු වූ කතා සිනා මිහිරිසර ඇති ගෙයි ජනයා හැසිරෙන උදාර ඓශ්වර්යය සම්පතින් සෝභමාන වූ මහා ගෘහයට සැපසේ පිවිසෙනු පිණිස රන් රිදී මැණික් මුතු පබළු ආදීන්ගේ කිරණින් බැබලුණු මනාසේ පිහිටි විශාල දොරබා ඇති මහා ද්වාරය මෙන්, අර්ථ ව්‍යංජන සහිත බුද්ධ ගුණානුභාවය මැනවින් කියැවෙන මේ සූත්‍රයට මැනවින් බැසගනු පිණිස කාල දේස දේසක, වත්‍ථු, පරිසා අපදේසයන්ගෙන් ප්‍රතිමණ්ඩිත වූ නිදානය යම් නිදානයක් කියන ලද්දේ ද, එහි අර්ථ වර්ණනාව සමාප්තය.
දැන් ‘මහණෙනි, **මමං වා භික්ඛවෙ පරෙ අවණ්ණං භාසෙය්‍යුං **ආදී නයින් භාග්‍යවතුන් වහන්සේ විසින් බහාතබන ලද සූත්‍රයෙහි වර්ණනාවට අවකාශය පැමිණියේය. ඒ සූත්‍ර වර්ණනාව සූත්‍ර නික්ෂේපය විචාරා කියනු ලබන්නේ පැහැදිලි වන්නේ ද ඒ නිසා සූත්‍ර නික්ෂේපය විචාරනෙමි. සූත්‍ර නික්ෂේපය සතරකි. ‘අත්තජ්ඣාසය, පරජ්ඣාසය, පුච්ඡාවසක, අට්ඨුප්පත්තික’ යනුවෙන්
එහි යම් සූත්‍රාන්ත භාග්‍යවතුන් වහන්සේ අන්‍යයන් විසින් අනාරාධිතව තම කැමැත්තෙන් කියන සේක. ඒ කෙසේද යත්, ආකංඛෙය්‍ය සූත්‍රය, වත්‍ථ සූත්‍රය, මහා සතිපට්ඨාන සූත්‍රය, මහා සළායතන විභංග සූත්‍රය, අරියවංස සූත්‍රය, සම්මප්පධාන සූත්‍රාන්ත හාරක, ඉද්ධිපාද ඉන්‍ද්‍රියබල, බොජ්ඣංග මග්ගංග සූත්‍රාන්ත හාරක ආදිය. එහි තම කැමැත්ත බහා තැබීමයි.
‘රාහුලගේ විමුක්තිය මුහුකුරා යන ධර්ම මුහුකුරා ගොස් ඇත. මත්තෙහි රාහුලආශ්‍රවක්ෂයයෙහි හික්මවන්නේ නම් මැනවි’යයි මෙසේ අනුන්ගේ අධ්‍යාශය, ඉවසීම, මනස අභිනීහාරය අවබෝධ කරන බව බලා අනුන්ගේ අධ්‍යාශය වශයෙන් කියන ලද්දේය. ඒ කෙසේද යත්, චූළරාහුලෝවාද සූත්‍රය, මහාරාහුලෝවාද සූත්‍රය, ධම්මචක්කපවත්තන සූත්‍රය, ධාතු විභංග සූත්‍රය ආදිය එහි පෙර අධ්‍යාශය බහාතැබීමයි.
සිව් පිරිස, චතුර් වර්ග, නාග, සුපර්ණ, ගාන්ධර්ව, අසුර, යක්ෂ, මහ රජවරු, තාවතිංස ආදී දෙවිවරු, මහා බ්‍රහ්ම ආදීහු භාග්‍යවතුන් කරා එළඹ, ‘ස්වාමීනි, බොජ්ඣංග බොජ්ඣංග’ යයි කියනු ලැබේ.‘නීවරණ නීවරණ’යයි කියනු ලැබේ. ‘ස්වාමීනි, මේවා පංච උපාදාන ස්කන්ධද, පුරුෂයාට කුමන ධනයක් ශ්‍රේෂ්ඨද ආදී නයින් ප්‍රශ්න අසත්. මෙසේ අසනු ලැබූ භාග්‍යවතුන් වහන්සේ විසින් යම් බොජ්ඣංග සංයුත්ත ආදිය කියන ලදද, අන් දෙවතා සංයුත්ත,මාර සංයුත්ත, බ්‍රහ්ම සංයුත්ත, සක්කපඤ්හ, චුල්ලවෙදල්ල, මහාවේදල්ල, සාමඤ්ඤඵල, ආලවක සුචිලොම ඛරලොම සූත්‍ර ආදිය කියන ලදද, ඔවුන්ගේ පුච්ඡාවසිකය බහාතැබීමයි.
උපන් කරුණ නිසා යම් සූත්‍ර කියන ලද ද, ඒ කෙසේද යත්, ධම්ම දායාද, චුල්ල සීහනාද, චන්දූපම, පුත්ත මංසුපම, දාරුක්ඛන්‍ධුපම, අග්ගික්ඛන්‍ධූපම, ඓණපිණ්ඩුපම, පාරිච්ඡත්තකුපම ආදිය. එහි අට්ඨුප්පත්ති බහාතැබීමයි.
මෙසේ මේ නික්ෂේපසතර අතුරින් මේ සූත්‍රයෙහි අට්ඨුප්පත්ති නික්ඛේපයවෙයි. අට්ඨුප්පත්තියෙහි මෙය භාග්‍යවතුන් වහන්සේ විසින් බහාතබන ලදී. කවර අට්ඨුප්පත්තියකද? වර්ණ අවර්ණයෙහි ගුරුවරයා තෙරුවන්හි අගුණ කීය. අතවැසියා ගුණ කීය. මෙසේ මේ වර්ණ අවර්ණ අට්ඨුප්පත්තිකොට දේශනාවෙහි දක්ෂ වූ භාග්‍යවතුන් වහන්සේ ‘මමං වා භික්ඛවෙ පරෙ අවණ්ණං භාසෙය්‍යුං’යනුවෙන් දේශනාව ආරම්භ කළ සේක. එහි **මමං** යනු ඡට්ඨි වචනයි. මම මගේ යන අර්ථයි. **වා** ශබ්දය විකල්පාර්ථයි. **පරෙ** යනු ප්‍රතිවිරුද්ධ සත්ත්වයෝය. **තත්‍ර** යනු යමෙක් අගුණ කියන්ද ඔවුන් කෙරෙහි.
**න ආඝාතො** ආදී තන්හිද, ඒ භික්ෂූන්ට ආඝාතයක් නම් නැත. ඉක්බිති නැවත කුලපුත්‍රයන්ට මෙබඳු තැන්වලදී ද අකුශලයට පැමිණීම ප්‍රතිශේධනය කරන සේක් ධර්ම නියාමය තැබූ සේක. එහි සිත කෝප ගන්වතියි **ආඝාතො** කෝපයට සම වචනයකි. එයින් නොසතුටු වෙත්. අසන්තෝෂ වෙත්. දොම්නස් වෙත්නුයි **අප්පච්චයො** දොම්නසට සම වචනයකි. තමන්ගේ ද අනුන්ගේ ද යහපත කැමති වෙයි යනු **අනභිරද්ධි** කෝපයට සම වචනයකි. මෙසේ මෙහි පද දෙකින් සංස්කාර ස්කන්ධය ද එකකින් වේදනා ස්කන්ධය ද යනුවෙන් ස්කන්ධ දෙක කියන ලදී. ඔවුන්ගේ වශයෙන් සෙසු සම්ප්‍රයුක්ත ධර්මයන්ගේ කරුණ ප්‍රතික්ෂේප කරන ලද්දේ ම ය.
මෙසේ පළමුවැනි ක්‍රමයෙන් මනෝපදෝෂය වළක්වා දෙවැන්නෙන් එහි. ආදීනව දක්වන සේක් මෙසේ වදාළහ. **තත්‍ර චෙ තුම්හෙ අස්සථ කුපිතාවා අනත්තමනාවා, තුම්හඤ්ඤෙවස්ස තෙන අන්තරායො **ඉදින් එහිදී තොප කුපිත වූවෝ වන්නහුද, නොසතුටු වූවෝ හෝ වන්නහුද, එයින් තොපට ම අන්තරාය වෙයි. එහි **තත්‍ර චෙ තුම්හෙ අස්සථ **යනු ඒ අගුණ කියන්නන් අතර හෝ ඒ අගුණයෙහි හෝ, තොප වන්නහු නම්, යම්හෙයකින් වන්නහු නම් යන අර්ථයි. **කුපිතා** කෝපයෙන් **අනත්තමනා** දොම්නසින්. **තුම්හඤ්ඤෙවස්ස තෙන අන්තරායො** තොපට ම ඒ කෝපයෙන් ඒ අසතුටු බැවින් ප්‍රථමධ්‍යාන ආදීන්ට අන්තරාය වන්නේ ය.
මෙසේ දෙවැනි ක්‍රමයෙන් ආදීනව දක්වා තෙවැන්නෙන් වචනාර්ථ සැලකීම් මාත්‍රයෙක්හිද අසමර්ථ බව දක්වන සේක් **අපිනු තුම්හෙ පරෙසං** ආදිය කීහ. එහි **පරෙසං** යනු කිසියම් කෙනෙකුට කුපිත වූයේ බුදු පසේබුදු ආර්ය ශ්‍රාවකයන්ගේ, මව්පියන්ගේ, සතුරන්ගේ සුභාෂිත දුර්භාෂිතයන්හි අර්ථය නොදනී.
මෙසේ සැම අයුරින් ම අගුණයෙහි මනෝපදෝෂය නිෂේධනය කොට දැන් පිළිපැදිය යුතු ආකාරය දක්වන සේක් **තත්‍රතුම්හෙහි අභූතං අභූතතො** ආදිය කී සේක.
එහි **තත්‍රතුම්හෙහි** යනු ඒ අගුණයෙහි තොප විසින්. **අභූතං අභූතතො නිබ්බෙඨෙ තබ්බං** යමක් නොවීද, එය නොවූ ස්වරූපයෙන්ම ඉවත්කළ යුතුය. කෙසේද? **ඉතිපෙතං අභූතං** ආදී ක්‍රමයෙන්මේ එහි යෙදුමයි. තොපගේ ශාස්තෲහු සර්වඥ නොවෙති. ධර්මය ස්වාක්ඛාත නොවේ. සංඝයා දුෂ්ප්‍රතිපන්නය. ආදිය අසා නිශ්ශබ්ද නොවිය යුතුයි. මෙසේද කිවයුතුයි. **ඉතිපෙතං අභූතං**යමක් තොප විසින් කියන ලද ද එය මේ කාරණයෙන් ද අභූතය. මේ කාරණයෙන් ද අභූතය. **අතච්ඡං** මෙය අප කෙරෙහි ද නැත. අප කෙරෙහි ද මෙය නොපෙනේ. අපගේ ශාස්තෲන් වහන්සේ සර්වඥමය. ධර්මය ස්වාක්ඛාතය. සංඝයා සුප්‍රතිපන්නය. මෙහි මේ කරුණද ඇත. මෙහිද දෙවැනි පදය පළමුවැන්නටද සිව්වැන්න තෙවැන්නටද වෙනත් වචනයක් බව දතයුතුය. මෙයද අගුණයෙහිම ලා විස්තර කළ යුතුය. සැමතන්හි නොවේ. ඔබ දුස්සීලයෙක් නොවේනම්, ගුරුවරයාද දුස්සීලයෙක් නොවේනම්, ඔබ විසින් මේ මේ දේවල් කරන ලදී. ගුරුවරයා විසින් මේ මේ දේවල් කරන ලද්දේ යයි කීවිට නිශ්ශබ්දව ඉවසයි. සැක කටයුතු වෙයි. ඒ නිසා මනෝපදෝෂය නොකොට අගුණ විස්තර කළ යුතුය. ‘ඔටුවාද ගොනෙක් විය’ආදී ක්‍රමයෙන් දශ අක්‍රෝශ වස්තූන්ගෙන් අක්‍රෝශ කරන පුද්ගලයා ගැන සැලකිලිමත්ව අධිවාසන ක්ෂාන්තියම එහිදී කළයුතුය.
මෙසේ අගුණ තලයෙහි තාදි ලක්ෂණය දක්වා දැන් ගුණ තලයෙහි දක්වන්ට **මමං වාභික්ඛවෙපරෙ වණ්ණං භාසෙය්‍යුං** ආදිය කී සේක. එහි**පරෙ** යනු යම් පැහැදුණු දෙව් මිනිස්සු. මෙයින් ආනන්දයට පත්වේනුයි **ආනන්‍දො**, ප්‍රීතියට මෙය සමාන වචනයකි. සොම්නස් බව = **සොමනස්සං**, මේ චෛතසික සුවයට සමාන වචනයකි. සතුටට පත් වූවහුගේ ස්වභාවය **උබ්බිල්ලා විතත්තං** කාගේ සතුටට පත්වූ බවද? සිතෙහි උඩගු බව අත්හැර උල්පවන ප්‍රීතියට මෙය සමාන වචනයකි. මෙසේ මෙහිද පද දෙකින් සංස්කාර ස්කන්ධයද එකකින් වේදනා ස්කන්ධයද කියන ලදී.
මෙසේ පළමු ක්‍රමයෙන් ඉල්පෙන ප්‍රීතිය වළක්වා දෙවැන්නෙන් එහි ආදීනව දක්වන සේක් **තත්‍ර චෙ තුම්හෙ අස්සථ** ආදිය කීහ. මෙහිද **තුම්හඤ්ඤෙචස්සතෙන අන්තරායො** ඒ ඉල්පෙන ප්‍රීතියෙන් ඔබගේම ප්‍රථමධ්‍යාන ආදීන්ට අන්තරාය වන්නේය යන අර්ථය දතයුතුය. මෙසේ කුමක් නිසා කියන ලද ද? භාග්‍යවතුන් වහන්සේ විසින් මෙසේ කියන ලද්දේ නොවේද?
‘මහණෙනි, යමෙක් බුදුන් කෙරෙහි පැහැදුණාහුද, ඔවුහු අග්‍ර වූ තන්හි පැහැදුණෝය.’ආදී නොයෙක් සියගණන් සූත්‍රයන්ගෙන් තෙරුවන් කෙරෙහි ප්‍රීති සොම්නස ම වර්ණනා කරන ලද්දේ නොවේද? සත්‍යය, වර්ණනා කරන ලද්දේය. එය වනාහි නෛෂ්ක්‍රම්‍යයට නැඹුරු වූවකි. මෙහි ‘අපගේ බුදුහාමුදුරුවෝ, අපගේ ධර්මය’ආදී ක්‍රමයෙන් ආයුෂ්මත් ඡන්න තෙරුන්ට උපන්නාක් වැනි ගෘහාශ්‍රිත ප්‍රීතිසෝමනස්ස අදහස් කරන ලදී. මෙය වනාහි ධ්‍යානාදිය ලැබීම පිණිස අන්තරායකර වෙයි. ඒ නිසාම ආයුෂ්මත් ඡන්න තෙරණුවෝද බුදුන් පිරිනිවන් නොපානා තෙක් විශේෂයක් නිපදවා ගන්ට අසමත් වූහ. පිරිනිවන්පානා කල්හි පනවන ලද බ්‍රහ්මදණ්ඩයෙන් බියපත්ව ඒ ප්‍රීති සෝමනස්ස හැර ඒ විශේෂය නිපදවා ගත්හ. ඒ නිසා අන්තරායකර බව ම සඳහා මෙය කියන ලද්දේ යයි දතයුතුය. මේ නම් ලෝභ සහගත ප්‍රීතියයි. ලෝභයද ක්‍රෝධය හා සමානය.
මෙහි තෙවැනි වාරය නොපැමිණියේ නමුත් අර්ථ වශයෙන් පැමිණියේ යයි දතයුතුය. ක්‍රෝධ වූ තැනැත්තා යම්සේද ලෝහියාද අර්ථය නොදනී.
පිළිපැදිය යුතු ආකාරය දක්වන වාරයෙහි මේ යෙදුමයි. ‘තොපගේ ශාස්තෲන් වහන්සේ සර්වඥ අර්හත් සම්මා සම්බුද්ධය. ධර්මය ස්වාක්ඛාතය. සංඝයා සුප්‍රතිපන්නය’යි ආදිය අසා නිශ්ශබ්ද නොවිය යුතුයි. මෙසේ පිළිගත යුතුයි. **ඉතිපෙතං භූතං** යමක් ඔබ විසින් කියන ලදද එය මේ කරුණින් ද භූතය. මේ කරුණින් ද **තච්ඡං** තථ්‍යය. ඒ භාග්‍යවතුන් වහන්සේ මෙසේද භගවාය. මෙසේද අරහංය. මෙසේද සම්මා සම්බුද්ධය. ධර්මය මෙසේද ස්වාක්ඛාතය. මෙසේද සන්දිට්ඨිකය. සංඝයා මෙසේද සුපටිපන්නය. මෙසේද උජුපටිපන්නය. ‘ඔබ සිල්වත්දැ’යි අසනු ලැබුවහු විසින් ඉදින් සිල්වත් නම් ‘මම සිල්වත්මි’යි පිළිගත යුතුමය. ‘ඔබ ප්‍රථමධ්‍යානලාභීද -පෙ- රහත්දැයි අසන ලද්දහු විසින් ද සභාග භික්ෂූන්ටම දැන්විය යුතුය. මෙසේ පාපිච්ඡතාව අත්හරින ලද්දේ වෙයි. සසුනෙහි නොහිස් බවද පෙන්වන ලද්දේ වෙයි. සෙස්ස කියූ පරිදිම දතයුතුය.
‘අප්පමත්තකො ඛො පනෙතං භික්ඛවෙ’යන්නෙහි අනුසන්ධිය කුමක්ද? මේ සූත්‍රය පද දෙකකින් ගුණයෙන් ද අගුණයෙන් ද එකට බැඳී ඇත. එහි අගුණය ‘ඉතිපෙතං අභූතං, ඉතිපෙතං අතච්ඡං’මෙය මෙසේ අභූතය. මෙසේ මෙය අතථ්‍යය යනුවෙන් මෙහිම ජලය අන්තයට පැමිණි ගිනි මෙන් නැවතිණ. ගුණය වනාහි වූ දෙය වූ අයුරින්ම පිළිගත යුතුය. ‘ඉතිපෙතං භූතං’යනුවෙන් මෙසේ අනුව පවතීමය. එය දෙවැදෑරුම්ය. බ්‍රහ්මදත්ත විසින් කියන ලද ගුණයද භික්ෂු සංඝයා විසින් ‘අච්ඡරියං ආවුසො’ආදී ක්‍රමයෙන් අරඹන ලද ගුණයද ඒ අතරින් භික්ෂු සංඝයා විසින් කියන ලද ගුණයට ඉහළින් ශුන්‍යතා ප්‍රකාශනයෙහි අනුසන්ධිය දක්වයි. මෙහිදී බ්‍රහ්මදත්ත විසින් කියන ලද ගුණයෙහි අනුසන්ධිය දක්වන්ට, ‘අප්පමත්තකං ඛො පනෙතං භික්ඛවෙ’යනුවෙන් දේශනාව අරඹන ලදී.
එහි ‘අප්ප’යනු අල්ප මඳ යන්නට නමයි. **ඔරං** යනු එයටම වෙනත් වචනයකි. ‘මත්තා’යනු ප්‍රමාණයයි. එහි මාත්‍රය අල්පය = අප්පමත්තකං, එහි මාත්‍රය පහළනුයි = ඔරමත්තකං සීලයම = සීලමත්තකං, මෙය කියන ලදී. මහණෙනි, මේ සීලය අල්පමාත්‍රය. ‘යමක් නිසා තථාගතයන් වහන්සේගේ ගුණ කියම්දැයි උත්සාහ කොටද ගුණ කියන පෘථග්ජනයා කියන්නේ යයි එහි වන්නේය. මේ ශීලය නම් යෝගියාගේ අග්‍රභූෂණය නොවේද? පොරාණයෝ කීහු :-
සීලය යෝගාවචරයාට අලංකරණයකි. සීලය යෝගාවචරයාට සැරසිල්ලකි. සීලයන්ගෙන් අලංකෘත වූ යෝගාවචරයා සැරසිල්ලෙහි අග බවට ගියේ වෙයි.
භාග්‍යවතුන් වහන්සේ විසින්ද, නොයෙක් සියගණන් සූත්‍රයන්හි ශීලයම මහත්කොට කියන ලද්දේය. යම්සේ කී සේක්ද :- මහණෙනි, භික්ෂුව සබ්‍රහ්මචාරීන්ට ප්‍රිය ද මනාපද ගරුකරනු ලබන්නෙක් ද වන්නෙමියි සිතන්නේ නම් ඔහු ශීලයන් සපුරාලන්නෙක් වන්නේය’ තව ද.


සිල් ඇති අප්‍රමාදී විහාර ඇති මැනවින් දැන මිදුණවුන් වෙතට මාරයාට යාමට නො හැකිය.
මහණෙනි, යම්කිසි සත්ත්ව ශාක කෙනෙක් වැඩීමට නැගීමට හා විශේෂත්වයට පැමිණෙත්ද, ඒ සියල්ල පෘථුවිය නිසා පෘථුවිය ප්‍රතිෂ්ඨා කොටගෙන සිටින්ද, එසේම මේ සත්ව ශාකයෝ වැඩීමට නැගීමට විශාලත්වයට පැමිණෙත්. මහණෙනි, එපරිද්දෙන්ම භික්ෂුව ශීලය නිසා ශීලයෙහි පිහිටා සප්ත බොධ්‍යංග ධර්මයන් වඩමින් සප්ත බොධ්‍යංගයෙහි බහුලව යෙදෙන්නේ ධර්මයන්හි මහත්බවට විශාලත්වයට පැමිණේ. මෙසේ නොයෙක් සියගණන් සූත්‍ර දතයුතුය. මෙසේ නොයෙක් සියගණන් සූත්‍රයන්හි ශීලය මහත්කොටම කියන ලදී. මෙතැන්හි ‘අප්පමත්තකං’යයි කීවේ කුමක් නිසාද? ඉහළ ගුණයන් සලකාය. සීලය වනාහි සමාධියට නොපැමිණේ. සමාධිය ප්‍රඥාවට නොපැමිණේ. ඒ නිසා උපරිමය සලකා අවමය ඔරමත්තක නම් වේ. ශීලය සමාධියට නොපැමිණෙන්නේ කුමක් නිසාද? භාග්‍යවතුන් වහන්සේ අභිසම්බෝධියෙන් සත්වැනි අවුරුද්දෙහි සැවැත්නුවර දොර ගණ්ඩම්බ රුක්මුල්හි දොළොස් යොදුන් රුවන් මණ්ඩපයෙහි යොදුනක් පමණ වූ පර්යංකයෙහි වැඩහිඳ, තුන්යොදුන් දිවසේසත දරද්දී දොළොස් යොදුනක් තැන පිරී සිටි පිරිසට, ආත්මය ගැනීම පැහැදිලි කරන මිසදිටුවන් මඩින ‘උඩුකයින් ගිනිකඳ පවතී. යටිකයින් දියදහරා පවතී -පෙ- එක් එක් රෝමකූපයෙන් ගිනිකඳ පවතී. එක් එක් රෝමකූපයෙන් සවණක් දිහදහරා පවතී’යන ක්‍රමයෙන් පැවති යමක මහා ප්‍රාතිහාර්යය පෙන්වූ සේක. උන්වහන්සේගේ රන්වන් සිරුරින් රන්වන් රැස් නැගී භවාග්‍රය තෙක් යයි. සියල් දසදහස් සක්වල එලිය කරන කලක් මෙන් වෙයි. දෙවැනිව දෙවැනිව යන රශ්මිය පළමුව පළමුව ගිය රැසට යුගල යුගලව මෙන් එකෙණෙහි මෙන් වෙයි.
දෙකකට දෙකක් එක්වර පැවැත්මක් නැත. බුදුවරුන්ගේ භවාංග පරිවාසය ලුහු බැවින් පස් අයුරකින් පුරුදු කළ වශීබවද නිසා ඒවා එක් ක්ෂණයකදී මෙන් පවතී. ඒ ඒ රශ්මියෙහි ආවර්ණ පරිකර්ම අධිෂ්ඨාන වෙන් වෙන්ව පවතී.
නිල්වන් රැස් සඳහා භාග්‍යවතුන් වහන්සේ නීල කසිණයට සමවදින සේක. කහ වන් රැස් සඳහා ඕදාත කසිණයටද, ගිනිකඳ සඳහා තෙජෝ කසිණයටද, දියදහරා සඳහා ආපෝ කසිණයටද සමවදින සේක. ශාස්තෲන් වහන්සේ සක්මන් කරන සේක. නිර්මිතිය සිටී හෝ හිඳී හෝ නින්දට යයි යනුවෙන් සියල්ල විස්තර කළ යුතුය. මෙහි සීලයට කළ හැකි කිසිදු කාර්යයක් නැත. සියල්ල සමාධි කෘත්‍යමය. ශීලය සමාධියට නොපැමිණෙන්නේ මෙසේය.
භාග්‍යවතුන් වහන්සේ සියදහසක් කල්ප අධිකකොට ඇති සතර අසංඛ්‍යෙයක් කල් පෙරුම් පුරා විසි නවවැනි වයස් කල්හි චක්‍රවර්ති ශ්‍රී නිවාස වූ භවනින් නික්ම අනෝම ගංතෙරදී පැවිදිව සවසක් ප්‍රධාන යෝග කොට වෙසක් පුන් පොහෝදා උරුවෙල්ගම සුජාතාව විසින් දෙන ලද දිවරස බැහූ මධු පායාසය වළඳා සවස් කල්හි දකුණු දොරින් බෝමැඩට පිවිස, ඇසතු රුක් රජු තෙවරක් පැදකුණු කොට ඊශාණ භාගයෙහි වැඩසිටි සේක් තණ ඇතිරිය අතුරා ත්‍රිසන්ධි පර්යංකය බැඳ සිව්අඟින් යුත් මෙත් කමටහන පෙරටුකොට වීර්යාධිෂ්ඨානය ඉටාගෙන දාහතර රියන් උතුම් පර්යංකයට පැමිණ රන් පුටුවෙහි තැබූ රිදී කඳක් මෙන් සොළොස් රියන් බෝකඳ පිටුපසින් තබාගෙන ඉහළ මිණි සතින් මෙන් බෝධි ශාඛාවෙන් දරන කල්හි රන්වන් සිවුරෙහි පබළුවන් බෝධි අංකුර වැටෙන කල්හි, සූර්යයා අවරට ළංවන කල්හි, මාර බලය විධ්වංසනය කොට පළමු යම පෙර විසූ කඳ පිළිවෙළ සිහිකොට මැදියම දිවැස සෝදා, අලුයම් කල්හි සියලු බුදුවරුන් පුරුදු කළ, ප්‍රත්‍යයාකාරයෙහි ඥානය බස්වා ආනාපාන චතුර්ථධ්‍යානය උපදවා එයම පාදකකොට විදර්ශනා වඩන සේක් මාර්ග පිළිවෙළින් පැමිණි සිව්වැනි මගින් සියලු කෙලෙසුන් ගෙවා සියලු බුදුගුණ ප්‍රතිවේධ කළ සේක. මේ උන්වහන්සේගේ ප්‍රඥා කෘත්‍යයයි. සමාධිය ප්‍රඥාවට නොපැමිණෙන්නේ මෙසේය.
එහි යම්සේ අතඇති ජලය බඳුනෙහි ජලයට නොපැමිණේද, බඳුනෙහි ජලය කළයෙහි ජලයට නොපැමිණේද, කළයෙහි ජලය කොළොඹුවෙහි ජලයට නොපැමිණේද, කොළොඹුවෙහි ජලය සැළියෙහි ජලයට නොපැමිණේද සැළියෙහි ජලය මහකළයෙහි ජලයට නොපැමිණේද මහකළයෙහි ජලය කුඩා පොකුණෙහි ජලයට නොපැමිණේද, කඳුරෙහි ජලය කුඩා නදියෙහි ජලයට නොපැමිණේද, කුඩා නදියෙහි ජලය මහා නදියෙහි ජලයට නොපැමිණෙන්ද, මහා නදියෙහි ජලය පස්මහ නදියෙහි ජලයට නොපැමිණේද, පස්මහ නදියෙහි ජලය සක්වල මහ සමුදුරු ජලයට නොපැමිණේද, සක්වල මහ සමුදුරු ජලය මහමෙර පාමුල මහ සමුදුරට නොපැමිණේද, බඳුනෙහි ජලය සලකනවිට අත ඇති ජලය සුළුය. -පෙ- මහමෙර පාමුල මහ සමුදුරු ජලය සලකා බලනවිට සක්වල මහසමුදුරු ජලය සුළුය. මෙසේ ඉහළ ඉහළ ජලය සලකා බලනවිට යට යට ජලය සුළුය.
මෙසේ ඉහළ ඉහළ ගුණ සලකා බලනවිට ශීලය අල්පමාත්‍රය. අඩු ප්‍රමාණයෙකැයි දතයුතුය. එහෙයින් කීහ. ‘මහණෙනි, මේ අඩු ප්‍රමාණයේ ශීල මාත්‍රය අල්පමාත්‍ර යැයි.
**යෙන පුථුජ්ජනො** යනු මෙහි,
සූර්යබන්ධු බුදුන් විසින් පුහුදුන්හු දෙදෙනෙක් කියන ලදහ. අන්ධ පුහුදුන් ජනයා එකෙකි. කළණ පුහුදුන් ජනයා එකෙකි.
එහි යමකුට ඛන්‍ධ ධාතු ආයතන ආදීන්හි උග්ගහ, පරිපුච්ඡා සවණ, ධාරණ පච්චවෙක්ඛණ නැත්ද, මේ අන්‍ධ පෘථග්ජනයාය. යමකුට ඒවා ඇත්ද, හේ කල්‍යාණ පෘථග්ජනයාය. ඒ දෙවදෑරුම් බව -
ඔහු වනාහි මහත් වූ නානාප්‍රකාර ක්ලේශයන් ඇතිකරන කරුණුවලින් පෘථග්ජන වේ. යම්සේ කීයේද? -
මහාකෙලෙස් උපදවතියි = පුථුජ්ජනො. නොනසන ලද සක්කාය දෘෂ්ටි ඇත්තෝ = පුථුජ්ජනා, ශාස්තෲවරුන්ගේ මුව දෙස බලා සිටින්නෝ = පුථුජ්ජනා, සියලු ගතීන් විසින් නොනැගිටින ලද්දෝ = පුථුජ්ජනා, නානා අභිසංඛාරයන් රැස් කරන්නෝ = පුථුජ්ජනා, නොයෙක්, සැඩදිය පහරින් ගසාගෙන යත්නුයි = පුථුජ්ජනා, නොයෙක් සන්තාපයන්ගෙන් තැවෙත්නුයි = පුථුජ්ජනා,නොයෙක් දාහයන්ගෙන් දහනය කරනු ලබත්නුයි = පුථුජ්ජනා, පස්කම් ගුණයන්හි ගිජු ගැලුණු මුළා වූ බැසගත් ලැගි ඇලුණු පටලැවුණු බැවින් = පුථුජ්ජනා, පංච නීවරණයන්ගෙන් වටවුණු, දැවටුණු, බාධාකරන ලද වැසුණු යටිකුරු වුණු බැවින් = පුථුජ්ජනා, මහත් වූ බොහෝ වූ ගණන පථය ඉක්මවා ගිය ආර්ය ධර්මයන්ට පිටුපෑ නීච වූ ස්වභාව හා සමවාර ඇති ජනයා අතරට ගිය බැවින් = පුථුජ්ජනා. මහත් වූ හෝ මෙය වෙන්වම, සීලසුත ආදී ගුණ ඇති ආර්ය ජනයන්ගෙන් වෙන් වූ යයි ප්‍රකටව ගිය බැවින් = පුථුජ්ජනො.
‘තථාගතස්ස’යනු කරුණු අටකින් භාග්‍යවතුන් වහන්සේ තථාගත නම් වෙති. එසේ පැමිණියේ නුයි තථාගතො. එසේ ගියේනුයි තථාගතො. තථ ලක්ෂණයට ගියේ, තථ දක්නා බැවින් තථාගතො, තථාවාදී බැවින් තථාගතො, එසේ කළ බැවින් තථාගතො. අභිභවන අර්ථයෙන් තථාගතො.
භාග්‍යවතුන් වහන්සේ එසේ පැමිණිසේකැයි තථාගත වන්නේ කෙසේද? යම්සේ සියලු ලොවට හිතපිණිස උත්සුක බවට පත් පෙර බුදුවරු පැමිණියෝද, යම්සේ විපස්සී භාග්‍යවතුන් වහන්සේ පැමිණි සේක්ද, සිඛී භාග්‍යවතුන් වහන්සේ පැමිණිසේක්ද, -පෙ- යම්සේ වෙස්සභූ භාග්‍යවතුන් වහන්සේ පැමිණි සේක්ද, කකුසන්ධ භාග්‍යවතුන් වහන්සේ පැමිණි සේක්ද, යම්සේ කෝණාගමන භාග්‍යවතුන් වහන්සේ පැමිණි සේක්ද, යම්සේ කස්සප භාග්‍යවතුන් වහන්සේ පැමිණි සේක්ද, කුමක් කියන ලද්දේ වේද? යම් අභිනීහාරයකින් මේ භාග්‍යවතුන් වහන්සේලා පැමිණි සේක්ද, ඒ අයුරින්ම අපගේ භාග්‍යවතුන් වහන්සේ ද පැමිණි සේක. නැතහොත් යම්සේ විපස්සී භාග්‍යවතුන් වහන්සේ -පෙ- යම්සේ කස්සප භාග්‍යවතුන් වහන්සේ දාන පාරමිතාව පුරා සීල, නෙක්ඛම්ම, පඤ්ඤා, විරිය, ඛන්ති, සච්ච, අධිට්ඨාන, මෙත්තා, උපෙක්ඛා පාරමී පුරා මේ දසපාරමීහු දස උප පාරමීහු දස පරමත්‍ථ පාරමීහු යනුවෙන් සමතිස් පෙරුම් පුරා අංග පරිත්‍යාග, ඇස්, ධන, රාජ්‍ය, අඹුදරුවන් පරිත්‍යාග ආදී මේ මහා පරිත්‍යාග පසක් සිදුකොට පුබ්බයෝග, පුබ්බාචරිය, ධම්මක්ඛාත, ඤාතත්‍ථචරිය ආදිය පුරා බුද්ධචරියාවෙන් කෙළවර පත්ව පැමිණි සේක. එපරිද්දෙන් අපගේ භාග්‍යවතුන් වහන්සේද පැමිණි සේක. යම්සේ විපස්සි භාග්‍යවතුන් වහන්සේ -පෙ- කස්සප භාග්‍යවතුන් වහන්සේ සතර සතිපට්ඨාන, සම්‍යක්ප්‍රධාන ඉද්ධිපාද පංචඉන්ද්‍රිය පංචබල සත්තබොජ්ඣංග ආර්ය අෂ්ටාංගික මාර්ගය වඩා දියුණු කොට පැමිණි සේක. එපරිද්දෙන්ම අපගේ භාග්‍යවතුන් වහන්සේද පැමිණි සේක. මෙසේ එපරිද්දෙන් පැමිණි සේකැයි තථාගතො.
මෙසේ, එහි පැමිණියේනුයි තථාගතො
එසේ ගියේනුයි තථාගත වන්නේ කෙසේද? යම්සේ එකෙණෙහි උපන් විපස්සි භාග්‍යවතුන් වහන්සේ ගියම්සේක්ද, -පෙ- කස්සප භාග්‍යවතුන් වහන්සේ ගියම්සේක්ද,
උන්වහන්සේ කෙසේ ගියම්සේක්ද? උන්වහන්සේ වනාහි උපන් කෙණෙ.හි සමපාදයගෙන් පොළොවෙහි පිහිටා උතුරුදෙසට මුහුණලා පියවර සතක් ගියම්සේක. යම්සේ කීවේද, ‘ආනන්ද බෝධිසත්ත්වයෝ සමපාදයන්ගෙන් පොළොවෙහි පිහිටා උතුරුදෙසට මුහුණලා පියවර සතක් යති. උඩින් සේසත දරනු ලබන කල්හි සියලු දෙස බලති. උදන් බස් කියති. ‘ලොවට අග්‍ර වෙමි. ලොවට ජ්‍යෙෂ්ඨ වෙමි. ලොවට ශ්‍රේෂ්ඨ වෙමි. මේ මාගේ අන්තිම ජාතියයි. දැන් පුනරභවයක් නැත’ යනුවෙන්
උන්වහන්සේගේ ගමනද සත්‍ය විය. අවිතථං ‘නොයෙක් විශේෂ අධිගමයන්ට පූර්වනිමිත්ත බැවින් උන්වහන්සේ එකෙණෙහි උපන්සේක් සම පාදයන්ගෙන් පිහිටි සේක. මෙය උන්වහන්සේගේ චතුර් ඍද්ධිපාද ප්‍රතිලාභයෙහි පූර්ව නිමිත්තය.
උතුරුදිගට අභිමුඛ බව සියලු ලෝකෝත්තර බවට පූර්ව නිමිත්තයි.
සත්තපදවීතිහාරය වනාහි සත්ත බොජ්ඣංග නමැති රුවන් ප්‍රතිලාභයෙහි පූර්ව නිමිත්තය.
‘රන්මිට ඇති සෙමර පවන් සලයි.’ මෙහි කියන ලද සෙමර එසවීම සියලු තීර්ථකයන් මථනය කිරිම් පූර්ව නිමිත්තය.
සේසත් දැරීම රහත්බවින් මිදීම නමැති නිර්මල සේසත් ප්‍රතිලාභයෙහි පූර්ව නිමිත්තය.
සියලු දිග බැලීම සර්වඥතා අනාවරණ ඥාන ප්‍රතිලාභයෙහි පූර්ව නිමිත්තය.
උදාන වාක්‍ය කීම කිසිවෙකුට පැවැත්විය නොහැකි ධම්මචක්ක පවත්තනයෙහි පූර්ව නිමිත්තය.
මෙසේමේ භාග්‍යවතුන් වහන්සේද ගිය සේක. උන්වහන්සේගේ ගමනද සත්‍ය විය. ඒ විශේෂ අධිගමයන්ගේ පූර්වනිමිත්ත බැවින්,
පොරාණයෝ එයින් කීහ.
මෙසේ එසේ ගියේනුයි තථාගතො
නැතහොත් යම්සේ විපස්සී භාග්‍යවතුන් වහන්සේ -පෙ- යම්සේ කස්සප භාග්‍යවතුන් වහන්සේ මේ භාග්‍යවතුන් වහන්සේද ඒ අයුරින්ම නෛෂ්ක්‍රම්‍යයෙන් කාමච්ඡන්‍දය හැර ගිය සේක. අව්‍යාපාදයෙන් ව්‍යාපාදයද ආලෝක සංඥාවෙන් ථීනමිද්ධයද, අවික්ෂේපයෙන් උද්ධච්ච කුක්කුච්චයද, ධර්ම ව්‍යවස්ථාපනයෙන් විචිකිච්ඡාවද අත්හැර ගිය සේක. ඥානයෙන් අවිද්‍යාව බිඳ දමා ගිය සේක. ප්‍රමුදිත භාවයෙන් ඇල්ම නසා, ප්‍රථමධ්‍යානයෙන් නීවරණ කවුළුව විවරකර, ද්විතීය ධ්‍යානයෙන් විතක්ක විචාර ධූමය සංසිඳුවා, තෘතීය ධ්‍යානයෙන් ප්‍රීති ය බබුළුවා, චතුර්ථධ්‍යානයෙන් සුඛදුක්ඛය හැර, ආකාසානඤචායතන සමාපත්තියෙන් රූපසඤ්ඤා, පටිඝසඤ්ඤා, නානත්ත සඤ්ඤා ඉක්මවා, විඤ්ඤාණඤ්චායතන සමාපත්තියෙන් ආකාසානඤ්චායතන සඤ්ඤාවද, ආකිඤ්චඤ්ඤායතන සමාපත්තියෙන් විඤ්ඤාණඤ්චායතන සඤ්ඤාවද.නෙවසඤ්ඤානාසඤ්ඤායතන සමාපත්තියෙන් ආකිඤ්චඤ්ඤායතන සඤ්ඤාව ඉක්මවා ගිය සේක.
අනිච්චානුපස්සනාවෙන් නිච්චසඤ්ඤාව අත්හැර, දුක්ඛානුපස්සනාවෙන් සුඛසඤ්ඤාව අත්හැර, අනත්තානු පස්සනාවෙන් අත්තසඤ්ඤාව අත්හැර, නිබ්බිදානුපස්සනාවෙන් නන්දි රාගය අත්හැර, විරාගානුපස්සනාවෙන් රාගය අත්හැර, නිරොධානු පස්සනාවෙන් සමුදය අත්හැර, පටිනිස්සග්ගානුපස්සනාවෙන් ගැනීම අත්හැර, බයානුපස්සනාවෙන් ඝන සඤ්ඤාව අත්හැර, වයානුපස්සනාවෙන් ආයුහනය අත්හැර, විපරිනාමානුපස්සනාවෙන් ධුව සඤ්ඤාව අත්හැර අනිමිත්තානුපස්සනාවෙන් නිමිත්ත සඤ්ඤාව අත්හැර, අප්පනිහිතානුපස්සනාවෙන් පණිධිය අත්හැර, සුඤ්ඤතානුපස්සනාවෙන්අභිනිවෙසය අත්හැර, අධිපඤ්ඤාධම්මානුපස්සනාවෙන් සාරාදාන නිවෙසය අත්හැර, යථාභූත ඤාණදස්සනයෙන් සම්මාහාභිනිවෙසය අත්හැර, ආදීනවානුපස්සනාවෙන් ආලයාභිනිවෙසය අත්හැර, පටිසංඛානු පස්සනාවෙන් අප්පටිසංඛාව අත්හැර, විවට්ටානුපස්සනාවෙන් සංයොශාභි නිවෙසය අත්හැර, සොතාපත්ති මග්ගයෙන් දිට්ඨොකට්ඨ කිලෙස බිඳ ගිය සේක. සකදාගාමි මග්ගයෙන් ඔළාරික කිලෙස අත්හැර, අනාගාමි මග්ගයෙන් අනුසහගත කිලෙස සහමුලින් නසා, අරහත්ත මග්ගයෙන් සියලු කෙලෙස් නසා ගිය සේක. මෙසේද ගිය බැවින් = තථාගතො.
තථ ලක්ෂණයට ආයේනුයි = තථාගත වන්නේ කෙසේද? පඨවි ධාතුවෙහි කර්කශ ලක්ෂණය සත්‍යය, ආපෝ ධාතුවෙහි වැගිරෙන ලක්ෂණය -පෙ- තේජෝ ධාතුවෙහි උෂ්ණත්ව ලක්ෂණය, වායෝ ධාතුවෙහි විස්තම්භන ලක්ෂණය, ආකාශ ධාතුවෙහි නො පැහැසි ලක්ෂණය, විඤ්ඤාණ ධාතුවෙහි දැනගන්නා ලක්ෂණය,
රූපයෙහි නැසෙන ලක්ෂණය, වේදනාවෙහි වේදයිත ලක්ෂණය, සඤ්ඤාවෙහි සංජානන ලක්ෂණය, සංස්කාරයන්ගේ අභිසංස්කරණ ලක්ෂණය, විඤ්ඤාණයෙහි විජානන ලක්ෂණය,
විතර්කයෙහි අභිනිරෝපණ ලක්ෂණය, විචාරයෙහි අනුමජ්ජන ලක්ෂණය, ප්‍රීතියෙහි පැතිරෙන ලක්ෂණය, සුඛයෙහි සාත ලක්ෂණය (ප්‍රිය ලක්ෂණය) චිත්ත ඒකාග්‍රතාවෙහි නොවිසිරෙන ලක්ෂණය, ඵස්සයෙහි ස්පර්ශ ලක්ෂණය,
ශ්‍රද්ධා ඉන්ද්‍රියයෙහි අධිමෝක්ෂ ලක්ෂණය, විරිය ඉන්ද්‍රියයෙහි අල්ලාගන්නා ලක්ෂණය, සති ඉන්ද්‍රියයෙහි උපස්ථාන ලක්ෂණය, සමාධි ඉන්ද්‍රියයෙහි නොවිසිරෙන ලක්ෂණය. පඤ්ඤා ඉන්ද්‍රියයෙහි ප්‍රජානන ලක්ෂණය,
ශ්‍රද්ධා බලයෙහි ශ්‍රද්ධා නැත්තවුන් කෙරෙහි කම්පානොවන ලක්ෂණය, වීර්ය බලයෙහි කුසීතබව කෙරෙහි, සතිබලයෙහි අමතක වූ සත්‍යය කෙරෙහි, සමාධි බලයෙහි උද්ධච්චය කෙරෙහි, ප්‍රඥා බලයෙහි අවිද්‍යාවෙහි නොසැලෙන ලක්ෂණය,
සතිසම්බොජ්ඣංගයෙහි උපස්ථාන ලක්ෂණය, ධම්මවිචය සම්බොජ්ඣංගයෙහි රැස්කරන ලක්ෂණය, විරිය සම්බොජ්ඣංගයෙහි අල්ලාගන්නා ලක්ෂණය, ප්‍රීති සම්බොජ්ඣංගයෙහි පැතිරෙන ලක්ෂණය, පස්සද්ධි සම්බොජ්ඣංගයෙහි උපසම ලක්ෂණය, සමාධි සම්බොජ්ඣංගයෙහි නොවිසිරෙන ලක්ෂණය, උපේක්ෂා සම්බොජ්ඣංගයෙහි සලකා බැලීමේ ලක්ෂණය,
සම්මා දිට්ඨියෙහි දැකීමේ ලක්ෂණය. සම්මා සංකප්පයෙහි අභිනිරෝෂණ ලක්ෂණය, සම්මා වාචාවෙහි පරිග්‍රහණ ලක්ෂණය, සම්මා කම්මන්තයෙහි සමුට්ඨාන ලක්ෂණය, සම්මා ආජීවයෙහිවොදාන ලක්ෂණය (පවිත්‍රතා ලක්ෂණය) සම්මා වායාමයෙහි අල්ලාගැනීමේ ලක්ෂණය, සම්මා සතියෙහි උපස්ථාන ලක්ෂණය, සම්මා සමාධියෙහි අවික්ෂේප ලක්ෂණය,
අවිද්‍යාවෙහි අවිඥාන ලක්ෂණය, සංස්කාරයන්ගේ චේතනා ලක්ෂණය, විඤ්ඤාණයෙහි විජානන (දැනගැනීමේ) ලක්ෂණය. නාමයෙහි නමන ලක්ෂණය, රූපයෙහි වෙනස්වන ලක්ෂණය, සළායතනයන්හි ආයතන ලක්ෂණය (පැතිරෙන) ඵස්සයෙහි ස්පර්ශ ලක්ෂණය, වේදනාවෙහි වේදයිත ලක්ෂණය, තණ්හාවෙහි හේතු ලක්ෂණය, උපාදානයෙහි ගහණ (අල්ලාගන්නා) ලක්ෂණය, භවයෙහි රැස්කරන ලක්ෂණය, ජාතියෙහි නිබ්බත්ති (උපත්) ලක්ෂණය, ජරාවෙහි දිරන ලක්ෂණය, මරණයෙහි චුති ලක්ෂණය,
ධාතුන්ගේ ශුන්‍යතා ලක්ෂණය, ආයතනයන්හි ආයතන (පැතිරෙන) ලක්ෂණය, සතිපට්ඨානයන්හි උපස්ථාන ලක්ෂණය, සම්මප්පධානයන්ගේ වඩන ලක්ෂණය, (උත්සාහ කිරීමේ ලක්ෂණය) ඉද්ධිපාදයන්ගේ සාර්ථක වන ලක්ෂණය. ඉන්ද්‍රියයන්ගේ අධිපති ලක්ෂණය, බලයන්ගේ කම්පානොවන ලක්ෂණය, බොජ්ඣංගයන්ගේ නිර්යාන (පිටවීමේ) ලක්ෂණය, මග්ගයෙහි හේතුලක්ෂණය,
සච්චයන්ගේ තථ ලක්ෂණය, සමථයෙහි අවික්ෂේප (නොවිසිරෙන) ලක්ෂණය, විපස්සනාවෙහි අනුපස්සනා ලක්ෂණය. සමථ විදස්සනාවගේ ඒකරස ලක්ෂණය, යුගනද්ධයන්ගේ නොනවත්වා ලක්ෂණය,
සීල විසුද්ධියෙහි සංවර ලක්ෂණය, චිත්ත විසුද්ධියෙහි අවික්ෂේප ලක්ෂණය, දිට්ඨි විසුද්ධියෙහි දකින ලක්ෂණය,
ඛයෙ ඤාණයෙහි සමුච්ඡේදන (කැපෙන) ලක්ෂණය, අනුප්පාදෙ ඤාණයෙහි සන්සුන් වන ලක්ෂණය (පස්සද්ධි)
ඡන්‍දයාගේ මූල ලක්ෂණය, මනසිකාරයෙහි සමුට්ඨාන (නැගිටින) ලක්ෂණය, ඵස්සයෙහි සමොධාන (එක් කරන) ලක්ෂණය,වේදනාවෙහි සමොසරණ (එක්වීමේ) ලක්ෂණය, සමාධියෙහි ප්‍රමුඛ ලක්ෂණය, සතියෙහි අධිපතිභාව ලක්ෂණය, පඤ්ඤාවෙහි ඉන් එතරවීමේ ලක්ෂණය, විමුක්තියෙහි සාර ලක්ෂණය, අමෘතයට බැසගන්නා නිර්වාණයෙහි අවසන් ලක්ෂණය සත්‍යයි. මෙසේ තථ ලක්ෂණය ඤාණ ගතියෙන් පැමිණි සේක. නොවරදවා පැමිණි සේක. අනුප්‍රාප්ත වූ සේකැයි තථාගතො. මෙසේ තථ ලක්ෂණයට පැමිණි සේකැයි = තථාගතො.
තථ ධර්මයන් යථා පරිදි අවබෝධ කරන ලද්දේනුයි - තථාගත වන්නේ කෙසේද? තථ ධර්ම නම් චතුරාර්ය සත්‍යයයි. යම්සේ කීවේද? මහණනි, වෙනත් අයුරකින් නොවන සත්‍ය සතරක් වෙයි. කිමෙක්ද ඒ සතර? මහණෙනි, මෙය දුකය යන්න සත්‍යය. අන් අයුරකින් නොපවත්නේ වෙයි.’යනු විතරයයි. භාග්‍යවතුන් වහන්සේ ඒවාද අවබෝධ කළ සේක. ඒ නිසා තථාගතයන් අවබෝධ කළ බැවින්, තථාගත යයි කියනු ලබත්. අභිසම්බෝධි අර්ථය මෙහි ‘ගත’ ශබ්දයයි.
එසේ වුවද. ජරා මරණයාගේ ජාති ප්‍රත්‍යයෙන් හටගත් පැනනැගුණු අර්ථය සත්‍යය. අන් අයුරකින් නොවන්නකි. -පෙ- සංස්කාරයන්ගේ අවිද්‍යා ප්‍රත්‍යයෝ හටගත් පැන නැගුණු අර්ථයෙන් සත්‍යය, අන් අයුරකින් නොවන්නකි. එසේ අවිද්‍යාවෙහි සංස්කාරයන්ගේ ප්‍රත්‍යයාර්ථය, සංස්කාරයන්ගේ විඤ්ඤාණ ප්‍රත්‍යයාර්ථය -පෙ- ජාතියෙහි ජරාමරණ ප්‍රත්‍යයාර්ථය සත්‍යය. අන් අයුරකින් නොවන්නකි. ඒ සියල්ල භාග්‍යවතුන් වහන්සේ අවබෝධ කළා සේක. ඒ නිසාද, තථාගතයන් අවබෝධ කළ බැවින් = තථාගතයැයි කියනු ලබත්. මෙසේ තථ ධර්මයන් යථා පරිදි අවබෝධ කළසේකැයි තථාගතො.
තථදර්ශී බැවින් තථාගත වන්නේ කෙසේද? භාග්‍යවතුන් වහන්සේ. දෙවියන් සහිත ලෝකයෙහි -පෙ- දෙවිමිනිසුන් සහිත අප්‍රමාණ වූ ලෝකධාතූන්හි අප්‍රමාණ සත්ත්වයන්ගේ චක්ෂු ද්වාරයෙහි පහළවන්නා වූ යම් රූපාරම්මණයක් ඇත්ද, එය සර්වාකාරයෙන්, දනිති. දකිති. මෙසේ දන්නා වූ දකින්නා වූද, එය ඉටු අනිටු ආදි වශයෙන් හෝ දිට්ඨ සුත මුත විඤ්ඤාත යන්හි ලැබෙන පදයක් වශයෙන් හෝ ‘රූපායතනවු ඒ රූපය කවරක්ද? යම් රූපයක් සතර මහා භූතයන් නිසා වර්ණාලෝකය පෙනෙන පටිඝ සහගත නීලපීත යයි ආදී ක්‍රමයෙන් නොයෙක් නම්වලින් දහතුන් වරක් ක්‍රම පනස් දෙකකින් බෙදනු ලබන්නේ තථම වේද, අසත්‍ය බවක් නැත්ද, සෝතද්වාර ආදීන්හිද පහළවන්නා වූ ශබ්ද ආදීන්හිද, මේ ක්‍රමයමැයි. භාග්‍යවතුන් වහන්සේ විසින් මෙසේ කියන ලදී. ‘මහණෙනි, දෙවියන් සහිත ලෝකයෙහි -පෙ- දෙවිමිනිසුන් සහිත ලෝකධාතුන්හි දිට්ඨ, සුත, මුත, විඤ්ඤාත, පත්ත, පරියෙසිත, අනුවිචරිත යම් දෙයක් ඇත්ද එය මම මනසින් දතිමි. එය මම හොඳින් දත්තෙමි. එය භාග්‍යවතුන් විසින් දන්නා ලද්දකි. එය තථාගතයන් වහන්සේ නඋපට්ඨාසි මෙසේ තථදශී බැවින් = තථාගතො. එහි තථදර්ශී අර්ථයෙහි තථාගත පදය හටගනිතියි දතයුතුය.
තථාවාදී බැවින් තථාගත වන්නේ කෙසේද? යම් රැයක භාග්‍යවතුන් වහන්සේ බෝමැඩ අපරාජිත පර්යංකයෙහි හුන් සේක් තෙමරුන් හිස් මැඩ අනුත්තර වූ සම්‍යක් සම්බෝධිය අවබෝධ කරගත් සේක්ද? යම් රැ යක සල්රුක් දෙක අතරදී අනුපාදිසේස නිබ්බාණ ධාතුවෙන් පිරිනිවන්පා සේක්ද, මෙදෑතුර පන්සාළිස් වසක් පමණ කල් ප්‍රථම බෝධියෙහිද මධ්‍යම බෝධියෙහිද පශ්චිම බෝධියෙහිද භාග්‍යවතුන් වහන්සේ විසින් දේශනා කරන ලද සූත්‍ර, ගෙය්‍ය -පෙ- වේදල්ල ධර්මයක් වේද, ඒ සියල්ල අර්ථ වශයෙන් ව්‍යඤ්ජන වශයෙන් උපවාද නොකළ යුතු අඩුවැඩි නැතිව සර්වාකාරයෙන් පරිපූර්ණව රාග මදය නැතිකරගන්නේද දෝස, මෝහ, නැති කරන්නේද එහි වළග මාත්‍රයක්වත් අඩුවක් නැත්ද, ඒ සියල්ල එක් මුද්‍රාවකින් ලස් තැබුවාක් මෙන්. එක් නැළියකින් මැන්නාක් මෙන්, එක් තුලාවකින් තුලනය කළාක් මෙන්ද තථ වෙයි. එහෙයින් කීහ. ‘චුන්ද, යම් රැයක තථාගතයන් වහන්සේ අනුත්තර වූ සම්‍යක් සම්බෝධිය අවබෝධ කරන සේක්ද, යම් රැයක අනුපාදිසේස්ස නිබ්බාණ ධාතුවෙන් පිරිනිවන්පානා සේක්ද, මෙදෑතුර යමක් කියන සේක්ද, කථාකරන සේක්ද, නිර්දේශ කරන සේක්ද, ඒ සියල්ල එසේම (තථා) වෙයි. අන් ලෙසකින් නොවෙයි. එහෙයින් තථාගත යයි කියනු ලැබේ. මෙහි ගද ශබ්දයම ගත වෙයි. මෙසේ තථාවාදී බැවින් තථාගත වේ.
තවද ආගදනය = ආගදො. වචනය යන අර්ථයි. තථ, අවිපරීත, ආගද ඔහුට ඇත්නුයි දකාරයට තකාරය කොට තථාගත වේ. මෙසේද මෙහි අර්ථයෙහි පදසිද්ධිය දතයුතුය.
තථාකාරි බැවින් තථාගත වන්නේ කෙසේද? භාග්‍යවතුන් වහන්සේගේ වචනයෙන් කය අනුකූල කෙරේද, කයද වචනයට අනුකූල කෙරේද, එහෙයින් යථාවාදී තථාකාරි, යථාකාරි තථාවාදි වන සේක. මෙසේ වූ උන්වහන්සේගේ ‘වචනය යම්සේද, කයද එසේය. එසේ පැවතියේය යන අර්ථයි. කය යම්සේද වචනයද එසේ ගියේනුයි තථාගත වේ. එහෙයින් කීහ. ‘මහණෙනි, තථාගත තෙමේ යථාවාදීද තථාකාරීය. තථාකාරී යථාවාදීය. මෙසේ යථාවාදී, තථාකාරීය. යථාකාරී තථාවාදීය. එහෙයින් තථාගත යයි කියනු ලැබේ. මෙසේ තථාකාරි බැවින් තථාගත නම් වේ.
අභිභවන අර්ථයෙන් තථාගත වන්නේ කෙසේද? උඩින් භවාග්‍රයද යටින් අවීචිය කෙළවරකොට සරසට අප්‍රමාණ ලෝකධාතුවල සියලු සතුන් ශීලයෙන් සමාධියෙන් ප්‍රඥාවෙන් ද විමුක්තියෙන් ද අභිභවනය කරන සේක්ද, උන්වහන්සේට තුලාවක් හෝ ප්‍රමාණයක් හෝ නැත. අතුල්‍ය, අප්‍රමෙය්‍ය, අනුත්තර රාජ රාජ දේවදේව ශක්‍රාති ශක්‍ර බ්‍රහ්මාති බ්‍රහ්ම වන සේක. එහෙයින් කීහ. ‘මහණෙනි, දෙවියන් සහිත ලෝකයෙහි -පෙ- දෙවි මිනිසුන් සහිත ලෝකයෙහි තථාගත තෙමේ අභිභවනය කරන්නේය. අභිභවන නොකරන ලද්දේය. සියල්ල දකින්නේය. වසයෙහි පවත්නේය. ඒ නිසා තථාගතයයි කියනු ලැබේ.
මෙසේ මෙහි පදසිද්ධිය දතයුතුය. අගද වැනි = අගදො. මේ කවරෙක්ද? දේශනා විලාශයද, පිනට වාසස්ථානයද වෙති. එයින් උන්වහන්සේ මහානුභාව ඇත්තෝය. වෛද්‍යවරයා දිව්‍ය ඖෂධයෙන් සර්පයන් මෙන් සියලු පරප්‍රවාදී දෙවියන් සහිත ලෝකය අභිභවනය කරන සේක. මෙසේ සියලු ලෝකය අභිභවනයෙහි තථ ලක්ෂණ ඇත්තෝය. අවිපරීත දේශනා විලාශ ඇත්තාහුද, පුණ්‍යමය ඖෂධ ඔහුටනුයි ද කාරයට ත කාර කොට තථාගත යයි දතයුත්තේය. මෙසේ අභිභවන අර්ථයෙන් තථාගත වෙති.
තවද, එසේ ගියේනුයි තථාගතො. තථ බවට ගියේනුයි ද තථාගතො. ලෝක නිරෝධගාමිනී ප්‍රතිපදාවට ගියේනුයි ඉවත්වූ ඉක්මගිය පැමිණි පිළිගත් යන අර්ථයි.
එහි සියලු ලොව තීරණ පරිඥාවෙන් එසේ ගියේ ඉවත් වූයේනුයි තථාගතො. ලෝක සමුදය ප්‍රහාණ පරිඥාවෙන් එසේ ගියේ, ඉක්ම ගියේනුයි තථාගතො. ලෝක නිරෝධය සාක්ෂාත් කිරීමෙන් එසේ ගියේ පැමිණියේනුයි තථාගතො. ලෝක නිරෝධගාමිනී ප්‍රතිපදාවට එසේ ගියේ පිළිපන්නේනුයි තථාගතො.
එහෙයින් භාග්‍යවතුන් වහන්සේ විසින් මෙසේ කියන ලදී. ‘මහණෙනි, තථාගතයන් විසින් ලෝකය අවබෝධ කරන ලදී. ලෝකයෙන් එසේ ගියේ වෙන්වූ සේක. මහණෙනි, ලෝක සමුදය තථාගතයන් විසින් අවබෝධ කරන ලදී. ලෝක සමුදය තථාගතයන්ට ප්‍රහීණය. මහණෙනි, ලෝක නිරෝධය තථාගතයන් විසින් අවබෝධ කරන ලදී. තථාගතයන් විසින් සාක්ෂාත් කරන ලදී. මහණෙනි, ලෝක නිරෝධගාමිනී ප්‍රතිපදාව තථාගතයන් විසින් අවබෝධ කරන ලදී. තථාගතයන් විසින් ලෝක නිරෝධගාමිනී ප්‍රතිපදාව භාවිතා කරන ලදී. මහණෙනි, දෙවියන් සහිත ලෝකයාගේ -පෙ- ඒ සියල්ල තථාගතයන් විසින් අවබෝධ කරන ලදී. ඒ නිසා තථාගත යයි කියනු ලැබේ.
එහි අර්ථය මෙසේද දතයුතුයි. මෙයද තථාගත බව දැක්වීමෙහි ආරම්භය පමණකි. තථාගතයන් වහන්සේම තථාගතයන්ගේ තථාගත බව සියලු අයුරින් වර්ණනා කරන සේක.
** කතමෙව තං භික්ඛවෙ** යනු අල්පමාත්‍රයෙන් අඩු ප්‍රමාණයෙන්, සීල මාත්‍රයෙන් පෘථග්ජනයා තථාගතයන් වහන්සේගේ ගුණ කියන්නේය. ඒ කුමක්දැයි අසයි. එහි පුච්ඡා නම් අදිට්ඨජොතනා (නොදත් දෙය පැහැදිලි කරන) පුච්ඡාය. දිට්ඨ සන්‍දස්සනා (දුටු දෙය පෙන්වීම) පුච්ඡාය. විමතිච්ඡෙදනා (වැරදි අදහස් බිඳින) පුච්ඡාය. අනුමති (අවසර ලබා කරන) පුච්ඡාය. කථෙතු කම්‍යතා (කීමේ ආශාවෙන් කරන) පුච්ඡාය යනුවෙන් පුච්ඡාව පස්වැදෑරුම් වෙයි.
එහි අදිට්ඨජොතනා පුච්ඡා නම් ප්‍රකෘතියෙන් නොදුටු, සමනොකළ, තීරණය නොකළ නොවූ භාවිතා නොකළ ලක්ෂණ ඇත්තේය. එය ඤාණයෙන් දැකීමට, සමකිරීමට තීරණය කිරීමට පැහැදිලි කිරීමට ප්‍රශ්න අසති. මෙය අදිට්ඨජොතනා නමි.
දිට්ඨ සන්‍දස්සනා පුච්ඡා නම් කිම? ප්‍රකෘතියෙන් දත්, දුටු. සමකළ, තීරණය කළ වූ පැහැදිලි කළ ලක්ෂණ ඇත්තේය. එය අනිකුත් පඬිවරුන් සමග සැසැඳීම පිණිස ප්‍රශ්න අසයි. මෙය දිට්ඨ සන්‍දස්සනා පුච්ඡා නමි.
විමතිච්ඡෙදනා පුච්ඡා නම් කිම? ප්‍රකෘතියෙන් සැකයට, විමතියට බැස ගත්තේ, සැක හටගත්තේ මෙසේද? නොවේද? කුමක්ද? කෙසේද? යනුවෙන් හෝ විමතිය නැති කරගනු පිණිස ප්‍රශ්න අසයි. මේවිමතිච්ඡෙදන පුච්ඡා නමි.
අනුමති පුච්ඡා නම් කිම? භාග්‍යවතුන් වහන්සේ භික්ෂූන්ගේ කැමැත්තෙන් ප්‍රශ්න අසන සේක. මහණෙනි, ඔබ සිතන්නේ රූප නිත්‍යය කියාද? අනිත්‍යය කියාද? අනිත්‍යය ස්වාමීනි. යමක් අනිත්‍ය නම් එය දුකද සුඛද? දුක්ය ස්වාමීනි යනුවෙන් ඒ සියල්ල කිවයුතුය. මේ අනුමති පුච්ඡා නමි.
කථෙතු කම්‍යතා පුච්ඡාව නම් කිම? භාග්‍යවතුන් වහන්සේ භික්ෂූන්ට කියනු කැමැත්තෙන් ප්‍රශ්න අසන සේක. ‘මහණෙනි, සතිපට්ඨාන සතරක් ඇත. කවර සතරක්ද යත්? -පෙ- මහණෙනි, මාර්ගාංග අටක් ඇත. කවර අටක්ද යත්? මේ කථෙතු කම්‍යතා පුච්ඡා නමි.
මේ පංච පුච්ඡාවන්හි කිසියම් නොදුටු ධර්මයක් නොමැති බැවින් තථාගතයන් වහන්සේට අදිට්ඨජොතනා පුච්ඡාවක් නම් නැත. මේ නම් අනිකුත් පණ්ඩිත මහණ බමුණන් සමග සසඳා දේශනා කරන්නෙමියි සලකා බැලීමක් නූපදනා බැවින් දිට්ඨ සන්‍දස්සනා පුච්ඡාවක්ද නැත. යම්හෙයකින් බුදුවරුන්ගේ එක් ධර්මයකදීවත් පැකිලීමක් නැත්ද. බෝමැඩදීම සියලු සැක බිඳ දමන ලදී. ඒ නිසා විමතිච්ඡ්දන පුච්ඡාවක්ද නැත්මය. බුදුවරුන්ට ඉතිරි පුච්ඡා දෙක ඇත. එයින් මෙය කථෙතු කම්‍යතා පුච්ඡා නමි.
දැන් ඒ කථෙතු කම්‍යතා පුච්ඡාවෙහි ඇසූ අර්ථය කියන්ට ‘පාණාති පාතං පහාය’ආදිය කීහ.
එහි පාණස්ස අතිපාතො = පාණාතිපාතො, ප්‍රාණවධය, ප්‍රාණඝාතයයි කියන ලද්දේ වෙයි. මෙහි පාණො යනු ව්‍යවහාරයෙන් සත්ත්වයාය. පරමාර්ථ වශයෙන් ජීවිතේන්ද්‍රියයි. ඒ ප්‍රාණයෙහි ප්‍රාණය ඇත්තේය යන හැඟීම් ඇත්තහුගේ ජීවිතේන්ද්‍රිය, උපච්ඡේදක උපක්‍රමයන්ගෙන් ඔසවාලනු ලැබූ කාය වචීද්වාර දෙකින් එකක පැවති වධක චේතනාව **පාණාතිපාත** නමි. ඒ ප්‍රාණාතිපාතය ගුණයක් නැති තිරිසන්ගත සතුන් ආදී ප්‍රාණයන්හි ක්ෂුද්‍ර ප්‍රාණීන් කෙරෙහි අල්ප සාවද්‍යය. මහා ශරීර ඇත්තවුන් කෙරෙහි මහා සාවද්‍යය. කුමක් හෙයින්ද? ප්‍රයෝගය මහත් බැවිනි. ප්‍රයෝගය සම බවෙහිද වස්තු මහත්බව නිසා ගුණවත් මනුෂ්‍ය ආදීන් අතර අගුණ ඇති ප්‍රාණීන් කෙරෙහි අල්පසාවද්‍යය. මහා ගුණ ඇත්තවුන් කෙරෙහි මහා සාවද්‍යය. ශරීර ගුණයන් ස්වභාවයෙහි ඇති කල්හි ලේශයන්ගේ ද උපක්‍රමයන්ගේ ද මෘදු බැවින් අල්ප සාවද්‍යය. තීව්‍ර බැවින් මහා සාවද්‍යයයි දතයුතුය.
එයට සම්භාර පසක් වෙයි. ප්‍රාණියකු වීම, ප්‍රාණය ඇත්තෙකැයි යන හැඟීම, මැරීමේ සිත, උපක්‍රම යෙදීම, එයින් මරණය සිදුකිරීම, ප්‍රයෝග සයෙකි. සාහත්‍ථික (තම අතින් කරන) ආණත්තික (අණ කිරීමෙන් කරන) තිස්සග්ගික, ථාවර, විජ්ජාමය, ඉද්ධිමය යනුවෙන් මෙහිදී මෙය විස්තර කරනු ලබනවිට විශාල ප්‍රමාදයක් වෙයි. ඒ නිසා එය විස්තර නොකරමු. තවත් මෙබන්දක් අවශ්‍යයයි සිතන්නවුන් විසින් සමන්තපාසාදිකා නම් වූ විනය අටුවාව බලා ගතයුතුය.
**පහාය** යනු මේ පාණාතිපාත චේතනා සංඛ්‍යාත දුසිල් බව අත්හැර, **පටිවිරතො** යනු ප්‍රහීණ කාලයෙහි පටන් ඒ දුසිල් බැවින් දුරින් වෙන් වූයේ. එයට එකට මිශ්‍ර වූ, ඇසින් කනින් දතයුතු ධර්මයෝද නැත. කාය විඤ්ඤ්‍යෙ ගැන කියනුම කවරේද? මේ ක්‍රමයෙන්ද, අන් මෙබඳු පදයන්හි අර්ථ්‍ය දතයුතුය.
**සමණො** යනු භාග්‍යවතුන් වහන්සේගේ පව් සමනය කළ බැවින් ලද ව්‍යවහාරයයි. **ගොතමො** යනු ගෝත්‍ර වශයෙන්. භාග්‍යවතුන් වහන්සේ පමණක් පාණාතිපාතයෙන් වෙන්වූ සේක් නොවෙත්. භික්ෂු සංඝයා ද වෙන්වූවාහුය. ආදියෙහි පටන්ම දේශනාවද මෙසේම ආයේය. අර්ථය පැහැදිලි කරන්නකු විසින් භික්ෂු සංඝයා වශයෙන් ද පැහැදිලි කරන්ට වටී.
**නිහිතදණ්ඩො නිහිත සත්‍ථො** යනු. අනුන් නසනු පිණිස දඬුවක් හෝ ආයුධයක් හෝ ගෙන නොපවතින බැවින් බහා තැබූ දඬු ඇති, තැබූසත් ඇති යන අර්ථයි. මෙහිද දඬුව හැර අන් සියලු උපකරණ සතුන්ට හිංසා කරන බැවින් සත්‍ථ යයි දතයුතුය. භික්ෂුවක් සැරයටියක් හෝ දැහැට්ටක් හෝ දැලිපිහියක් හෝ මහන නූලක් හෝ ගෙන හැසිරේද, එය අනුන් නැසීම පිණිස නොවේ. ඒ නිසා තැබූ දඬු ඇත්තේ තැබූ සත් ඇත්තේ යනුවෙන් හැඳින්වේ.
**ලජ්ජී** යනු පාපය පිළිකුල් කරන ලක්ෂණය වූ ලජ්ජාවෙන් යුත්. **දයාපන්නො** යනු දයාවට මෙත්‍රී සිතට පැමිණි. **සබ්බපාණ භූතෙසු හිතානුකම්පී** සියලු ප්‍රාණීන් කෙරෙහි හිත කැමති අනුකම්පා ඇත්තේ, ඒ දයාව ඇති බැවින් සියලු ප්‍රාණීන්ට ඉතසිත් ඇත්තේ යන අර්ථයි. **විහරති** යනු හැසිරෙයි. පාලනය කරයි. ඉතිවාහි භික්ඛවෙ යනු මහණෙනි මෙසේ හෝ **වා** ශබ්දය ඉදිරියෙහි ‘අදින්නාදානං පහාය’යන ආදිය අපේක්ෂාකොට විකල්ප අර්ථයෙහි කියන ලදී. මෙසේ සියලු තැන පෙරවූ දෙය හෝ පසුව එන දෙය අපේක්ෂාකොට විකල්පභාවය දතයුතුය.
මේ මෙහි සංක්ෂේපයයි. ‘මහණෙනි, පෘථග්ජනයා තථාගතයන්ගේ ගුණ කියමින් මෙසේ හෝ කියන්නේය. ශ්‍රමණ ගෞතම තෙමේ ප්‍රාණය නොනසයි. ඝාතනය නොකරයි. එය අනුමත නොකරයි. මෙම දුසිල් බැවින් මිදුණේය. සගයිනි, බුදුගුණ ඒකාන්තයෙන් පුදුමයි යනුවෙන් මහත් උත්සාහයක් කොට ගුණ කියනු කැමැත්තේ ද අල්පමාත්‍ර වූ ආචාර සීලමාත්‍රයම කියයි. මත්තෙහි අසාධාරණ බව නිසා ගුණ කියන්ට නොහැක්කේ වෙයි. හුදෙක් පෘථග්ජනයා අරහත් වූ ඇත්තෝ ද පසේ බුදුවරුද නොහැකි වෙත්මය. තථාගතයන් වහන්සේට හැකි වෙයි. එය ඔබට මතුවට කියමි. මේ මෙහි අභිප්‍රාය අර්ථ වර්ණනාවයි. මින්පසුවට අනුපිළිවෙළින්ම වර්ණනා කරන්නෙමි.
** අදින්නාදානං පහාය** යනු මෙහි අදින්නස්ස (නුදුන් දෙය) = ආදානං (ගැනීම) = අදින්නාදානයයි. අන්සතු දෙය ගෙනයාම. සොරකම. සොර සිතින් ගැනීම යයි කියන ලදී. එහි අදින්නං යනු අනුන් අරක්ගත්. යම් තැනක අන් තැනැත්තා තමා කැමති දෙයක් කරන ලද බවට පැමිණෙන්නේ දඬුවමට නුසුදුසු වන්නෙක්ද උපවාද කිරීම නුසුදුස්සෙක්ද වෙයිද, ඒ අනුන් අරක් ගත් දෙයෙහි අනුන් අරක්ගත් බව දනිමින් එය ගැනීමේ උපක්‍රමයෙන් ඔසවන ලද සොරකම් කිරීමේ චේතනාව අදින්නාදානයයි. එය අඩුතැන අනුන් සතු වූවෙහි අල්ප සාවද්‍යය. වැඩිතැන මහා සාවද්‍යය. කුමක් හෙයින්ද යත්, වස්තුවෙහි වටිනාකම වැඩි බැවිනි. වස්තු සමත්වය ඇති කල්හි ගුණ අධික වූවන් සතු වස්තුවෙහි මහා සාවද්‍යය. ඒ ඒ ගුණ අධික බව නිසා ඊට වඩා හීන ගුණ ඇත්තා සතු වස්තුවෙහි අල්ප සාවද්‍යය.
එහි සම්භාර පසක් වෙයි. අනුන් අරක් ගත්බව. අනුන් අරක්ගත් බව දැනුම, සොරසිත, උපක්‍රම කිරීම, එයින් ගෙනයාම, සාහත්‍ථික ආදී ප්‍රයෝග සයකි. ඒවාද අනුරූප පරිදි සොරෙන් ගෙනයාම, බලාත්කාරයෙන් ගෙනයාම, සඟවාගෙන යාම, සැලසුම්කොටගෙනයාම, කුසපත් හොරෙන් ගෙනයාම, යනුවෙන් මෙසේ ගෙනයාම් වශයෙන් පැවති මේ මෙහි සංක්ෂේපයයි. විස්තර සමන්තපාසාදිකාවේ කියන ලදී.
දින්නමෙව (දුන් දෙයම) ආදියති (ගනී) = දින්නදායී, සිතින් දෙනලදැයි සිතානුයි = දින්නපාටිකංඛී. ථෙනෙති (සොරකම් කරයි) = ථෙනො. සොරකමින් නොවන්නේ අථෙන. සොරකම් නොකළ බැවින්ම සුචිභූතෙන (පිරිසිදු). අත්තනා ආත්මභාවයෙන් (තමා විසින්ම) මේ මෙහි සංක්ෂේපයයි. ‘සොර සිත් නැති පිරිසිදු ආත්මභාවය කොට වාසය කරයි.’නුයි කියන ලද්දේ වෙයි. සෙස්ස පළමුවැනි සිකපදයෙහි කියන ලද ක්‍රමයෙන්ම යොදාගත යුතුය. මෙහි යම්සේද සියලුතැන එසේය.
** අබ්‍රහ්මචරියං** යනු ශ්‍රේෂ්ඨ නොවූ චර්යාව. උසස් ශ්‍රේෂ්ඨ ආචාරයෙහි හැසිරේනුයි **බ්‍රහ්මචාරී, ආරාචාරී** යනු උසස් නොවූ චර්යාවෙන් දුරාචාරී වූ. **මෙථුනා** යනු රාගය වැඩිවීම් වශයෙන් සමාන බැවින් මෛථුනක යයි ලබන ලද ව්‍යවහාරයෙන් සේවනය කළයුතු බැවින් මෙථුන යයි දන්නා ලද අසද්ධර්මය. **ගාමධම්මා** ග්‍රාමවාසීගේ ධර්මය.
** මුසාවාදං පහාය **යනු මෙහි මුසා යයි වංචාව පෙරටු කොටගත් යහපත බිඳලන වාක්ප්‍රයෝගය හෝ කායප්‍රයෝගය. වංචාකිරීමේ අදහසින් අනුන් වංචාකරන කාය වාක් ප්‍රයෝගයෙන් ඔසවන ලද චේතනාව මුසාවාදයයි.
වෙනත් ක්‍රමයක්, මුසා යනු නොවූ සත්‍ය නොවූ කරුණයි. වාදො යනු එය වූයේ සත්‍ය සේ දැන්වීමයි. ලක්ෂණ වශයෙන් නොවූ කරුණ වූයේ අනුන්ට දන්වනු කැමැත්තහුගේ එසේ හැඟවීමෙන් උපදවන ලද චේතනාව මුසාවාදයයි. එය යම් අර්ථයක් බිඳදමයිද, එය අල්ප බැවින් අල්ප සාවද්‍යයි. මහත් බැවින් මහා සාවද්‍යයි.
තවද, ගිහියන්ට තමා සතු දෙය නොදෙනු කැමැත්ත නිසා ‘නැත’යනාදි ක්‍රමයෙන් පැවතියේ අල්පසාවද්‍යයි. මිත්‍රයකු වී අර්ථය බිඳ දැමීම පිණිස කියන ලද දෙය මහා සාවද්‍යය. පැවිද්දන්ට අල්පමාත්‍ර වූ තෙලක් හෝ ගිතෙලක් ලැබ, සිනාසීමේ අදහසින් ‘අද ගමේ තෙල් ගඟක් ගලාබසී’ යයි පූරාණකථා ක්‍රමයෙන් පැවැත්තේ අල්පසාවද්‍යය. නොදුටු දෙය දක්නා ලද්දේයයි ආදී ක්‍රමයෙන් කියනවුන්ට මහාසාවද්‍යය.
එයට කොටස් සතරක් ඇත. සත්‍ය නොවූ කරුණ, වංචා කිරීමේ සිත, ඉන් හටගත් ව්‍යායාමය, අනුන්ට ඒ බව දැන්වීම, එක් ප්‍රයෝගයක් සාහත්‍ථිකය. එය කයින් හෝ කය හා බැඳුණු දෙයකින් හෝ වචනයෙන් හෝ වංචා කිරීමේ ක්‍රියාවෙහි දතයුතුය. එය යම්හෙයකින් ඒ ක්‍රියාවෙන් අන්‍යයා ඒ බව දනීද, මෙය කාර්යය උපදවන චේතනාව ඇති වූ කෙණෙහිම මුසාවාද කර්මය හා බැඳෙයි.
යම්හෙයකින් කය හා බැඳුණු වචනයෙන් අනුන් වංචා කෙරේද එසේ මොහුට කියවයි අණ කරන්නේද ලිපියක් ලියා ඉදිරියෙහි හලන්නේද ‘මේ බව මෙසේ දතයුතුයයි බිත්ති ආදියෙහි ලියා තබන්නේද, ඒ නිසා මෙහි ආණත්තික, නිස්සග්ගිය, ථාවර යන ප්‍රයෝග යෙදේ. අටුවාවන්හි නොආ බැවින් විමසාගත යුතුය.
සත්‍යය කියානුයි – සච්චවාදී, සත්‍යයෙන් සත්‍යය ගළපයි ගටයිනුයි = සච්චසන්‍ධො. අතරතුර මුසා නොකියයි යන අර්ථයි. යම් පුරුෂයෙක් වරක් මුසා කියයි. වරක් සත්‍යය කියයි. ඔහු මුසාවාදය අන්තර්ගතව ඇති බැවින් සත්‍යයෙන් සත්‍යය නොගටයි. ඒ නිසා ඔහු සච්චසන්‍ධ නොවේ. මොහු වනාහි එබන්දෙක් නොවේ. ජීවිතය නිසාවත් මුසාවක් නොකියා සත්‍යයෙන් සත්‍යය ගළපාමැයි යනුයි සච්චසන්‍ධවේ.
**ථෙතො** ස්ථිර වූයේ ස්ථිර කථා ඇත්තේය යන අර්ථයි. එක් පුද්ගලයෙක් කහ වර්ණය මෙන්, දහයියා ගොඩෙහි තැබූ කණුවක් මෙන් අසුපිට තැබූ කොමඩු ගෙඩියක් මෙන් ද ස්ථිරකථා ඇත්තේ නොවේ. අසිපතින් හිස සිඳින කල්හිද කථා දෙකක් නොකියයි. මෙයථෙතො යයි කියනු ලැබේ.
**පච්චයිකො** යනු විශ්වාසය තැබිය හැක්කෙක්, ඇදහිය හැක්කෙක් නොවේ. ‘මෙය කා විසින් කියන ලදද? අසුවලා විසිනැයි කී කල්හි, ‘ඔහුගේ වචන අදහන්න එපා යයි කියයුතු බවට පැමිණෙයි. එකෙක් විශ්වාසය තැබිය හැක්කෙක් වෙයි. මෙය කා විසින් කියන ලද්දේ ද? අසුවලා විසිනැයි කී කල්හි ‘ඔහු විසින් කියන ලද්දේ නම් මෙයම පමණය. දැන් පිළිකෙව් කළයුත්තක් නැත. මෙයද එසේමයයි කිවයුතු බවට පැමිණේ. මෙය පච්චයික යයි කියනු ලැබේ. **අවිසංවාදකො ලොකස්සා** ඒ සත්‍යවාදී බැවින් ලෝකය වංචා නොකරවයි යන අර්ථයි.
** පිසුණං වාචං පහාය** යනාදි තන්හි යම් වචනයකින් යමකුගේ ඒ වචනය කියයිද, ඔහුගේ හදවතෙහි තමාගේ ප්‍රිය බවද අනුන්ගේ ශුන්‍ය බවද කරයි. ඒ පිසුණාවාචය.
යම් වචනයක් එයම සැරපරුෂ ද කණට සුව නොඑළවයිද, හෘදයංගම නොවේද මෙය ඵරුසාවාචා නම්,
යමකු විසින් අරුත්සුන් නිරර්ථක දේ කථාකරයිද ඔහු සම්ඵප්පලාපො නමි.
ඒවාට මූලභූත වූ චේතනාව පිසුණාවාචා ආදී නම ම ලබයි. එය මෙසේද මෙහි අදහස් කරන ලදී.
එහි කිලිටි සිත අනුන් බිඳුවීම පිණිස හෝ තමාට ප්‍රිය කම්‍යතාව පිණිස හෝ කාය වාක් ප්‍රයෝගයෙන් උපදවන ලද චේතනාව පිසුණාවාචාය. එය යමකු බිඳීම කරයිද, ඔහුගේ අල්පගුණ ඇති බැවින් අල්ප සාවද්‍යය. මහා ගුණ ඇති බැවින් මහා සාවද්‍යය.
එහි කොටස් හතරක් බිඳිය යුතු අන්‍යයා, මෙසේ මේවා නානාවිධ වෙයි වෙන්වෙයි යනුවෙන් හේද පෙරදැරි වීම හෝ මෙසේ මම ප්‍රිය වන්නෙමි. විශ්වාසවන්තයෙකැයි ප්‍රිය කම්‍යතාව හෝ, ඉන් හටගත් ව්‍යායාමය ඒ බව දැනීම. **ඉමෙසං හෙදාය** යමකු මෙතැනින් කියූවන් හමුවෙහි ඔවුන් බිඳීම පිණිස අසන ලදී.
**භින්නානං වා සන්‍ධාතා** මිතුරන් දෙදෙනාගේ හෝ සමාන උපාධ්‍යාය ආදීන්ගේ හෝ කිසියම් කරුණක් නිසා බිඳුණවුන් එක එකා කරා එළඹ ‘මෙබඳු කුලයක උපන් මෙසේ බහුශ්‍රැත වූ ඔබලාට මෙය සුදුසු නැතැයි ආදිය කියා එක්තැන් කරන්නා. **අනුප්පදාතා** එක්තැන් කිරීම සිදුකරන්නා. සමගිව සිටින මිනිසුන් දෙදෙනකු දැක ‘මෙබඳු කුලයක උපන් මෙබඳු ගුණයෙන් යුතු ඔබලාට මෙය සුදුසුයයි ආදිය කියා ශක්තිමත් කරන්නා යන අර්ථයි. **සමග්ගාරාමො** යනු සමගියෙහි ඇල්ම මොහුට ඇත්තේනුයි සමග්ගාරාම නමි. **සමග්ගාරාමො** යනුවෙන් ද පාඨයක් ඇත. එම අර්ථයමය. **සමග්ගරතො** සමගි වූවන් කෙරෙහි ඇලුණේ. ඔවුන් අත්හැරඅන්තැනකට යාමටද නොකැමති වේ යන අර්ථයි. සමගිවූවන් දැකද, අසාද සතුටු වේනුයි **සමග්ගනන්‍දී** නමි. **සමග්ගකරණිං වාචං භාසිතා** යනු යම් වචනයක් සත්ත්වයන් සමගි කරයිද, ඒ සමගියෙහි ගුණ පෙන්වන වචනයම කියයි. අනිකක් නොකියයි.
අනුන්ගේ මර්මච්ඡේදක කායවාක් ප්‍රයෝගයෙන් උපදවන ලද ඒකාන්ත ඵරුස චේතනාව ඵරුසාවාචා නමි. එය පැහැදිලි කරන කථාවක් - එක් දරුවෙක් මවගේ වචන නොඅදහා කැලයට යයි. මව ඔහු නැවැත්වීමට නොහැකි වන්නී කුළු එළදෙනක් තා ලුහුබඳීවායි බැණ වැදුණාය. ඒ අයුරින්ම කැලෑවේදී කුළු එළදෙනක් නැගී සිටියාය. ‘මාගේ මව කටින් යමක් කීවාද, එය නොවේවායිද. යමක් සිතින් සිතුවාද එය වේවායිද සත්‍යක්‍රියා කළේය. කුළු එළදෙන එහිම බැඳ සිටියාක් මෙන් වූවාය. මෙසේ මර්මච්ඡේදක වුවද ප්‍රයෝගය සිත මෘදු බැවින් ඵරුසාවාචා නොවේ. මව්පියෝ යම් වේලාවක දරුවන්ට මෙසේ කියති. ‘හොරු තා කඩ කඩ කොට දමත්වා’යි නිලුපුල් පෙත්තක් වත් ඔවුන් මත වැටීම නොකැමති වෙත්. ආචාර්ය උපාධ්‍යයවරුද ඉඳහිට ඇසුරෙහි සිටින්නවුන්ට මෙසේ කියති. ‘මොනවාද මේ ලැජ්ජාබය නැතිවුන් කරන්නේ? එලවා දමනු’එහෙත් ඔවුන්ගේ ආගම අධිගම සම්පත්තිය කැමති වෙත්. යම්සේ සිතෙහි මෘදුබව නිසා ඵරුසවචනයක් නොවේද, එපරිද්දෙන් වචන මෘදු බැවින් ද ඵරුස වචනයක් නොවේ. මරවනු කැමැත්තහුගේ ‘මොහු සැපසේ නිදි කරවවු’යන වචන අඵරුස වචන නොවේ. සිතෙහි එරුස බව නිසාම එය ඵරුස වචනමය. ඒ වචන යමක් සඳහා පැවතියේද එහි අල්පගුණ බැවින් අල්ප සාවද්‍යය. මහාගුණ ඇති බැවින් මහා සාවද්‍යය. එහි කොටස් තුනක් ඇත. ආක්‍රෝශ කළයුතු අන්‍යයා, කිපුණු සිත, ආක්‍රෝශ කිරීම යනුවෙන්.
**නෙලා**යනු ඵලං යනු දෝෂයයි. ඵලය මොහුටනැත්නුයි = නෙලා. දොස් රහිත යන අර්ථයි. ‘නෙලංගො සෙත පච්ඡදො’ - සුදෙන් වැදූ රථය දොස් නැත’මෙහි කියන ලද ශීලය මෙන්. **කණ්ණසුඛා** යනු ඛ්‍යංජන මධුරතාවෙන් කන්වලට සුවගෙන දෙන, ඉඳිකටුවෙන් විදින්නාක් මෙන් කනෙහි ඇනීමක් සුවගෙන දෙන, ඉඳිකටුවෙන් විදින්නාක් මෙන් කනෙහි ඇනීමක් නූපදවයි. අර්ථ මධුරතාවෙන් මුළු සිරුරෙහි කෝපය නූපදවා ප්‍රිය උපදවානුයි පෙමනීයා නොහැප්පෙමින් හදවතට යතියි, පහසුවෙන් සිතට පිවිසෙතියි **හදයංගමා** ගුණයෙන් පිරිපුන් බැවින් පෙර වීනුයි **පොරී** පෙර සංවර්ධන කරන්නකු මෙන් සුකුමාර යනුයි පොරී. පුරයෙහි මෙය වෙතියි පොරී. මෙය පුරයෙහි ඇතැයි නගරවාසීන්ගේ කථාය යන අර්ථයි. නගරවාසීහු සුදුසු කථා ඇත්තෝ වෙති. පියා වැන්නකුට පියා කියාද, සහෝදරයා වැන්නකුට සහෝදරයා කියාද කියති. මෙබඳු කථා බොහෝ දෙනකුට කන්තා (ආකර්ෂණීය) වේනුයි = **බහුජනකන්තා** ආකර්ෂණීය භාවයෙන්ම බොහෝදෙනාට මනාප වූ සිත වැඩිකරන හෙයින් **බහුජනමනාපා**.
අනර්ථය හඟවන කාය වාක් ප්‍රයෝගයන්ගෙන් ඇතිකරන ලද අකුශල චේතනාව සම්ඵප්පලාප නමි. එය පලපුරුද්ද මඳ බැවින් අල්පසාවද්‍යය. පලපුරුද්ද මහත් බැවින් මහා සාවද්‍යය. එහි කොටස් දෙකකි. භාරත යුද්ධ සීතාහරණ ආදී නිරර්ථක කථා පෙරටු කරගත් බව. එබඳු කථා කීම.
සුදුසු කල්හි කියානුයි **කාලවාදී**, කිවයුත්ත කාලය සලකා බලා කියයි යන අර්ථයි. වූ දෙය සත්‍ය ස්වභාවයෙන්ම කියනුයි **භූතවාදී**. මෙලොව පරලොව යහපතින් යුතු කොට කියනුයි **අත්‍ථවාදී** නව ලොවුතුරා දහම් මුසුකොට කියානුයි **ධම්මවාදී**, සංවර විනය ප්‍රහාණ විනය මුසුකොට කියානුයි **විනයවාදී**,
නිධාන යනු තබන අවකාශයයි කියනු ලැබේ. නිධානය ඇයට ඇත්තේනුයි **නිධානවතී**. හෘදයෙහි නිදන් කළයුතු වචන කියන ලද්දේ යන අර්ථයි. **කාලෙන** යනු මෙබඳු දේ කියමින් ‘මම නිධානවතී වචන කියමි’යි නොකල්හි නොකියයි. සුදුසුකල් බලාම කියයි යන අර්ථයි.**සාපදෙසං** යනු උපමා සහිත. කරුණු සහිත යන අර්ථයි. **පරියන්තවතී** යනු පිරිසිඳ දක්ව දක්වා එහි පිරිසිඳීමක් පෙනෙන පරිදි මෙසේ කියයි යන අර්ථයි. **අත්‍ථසංහිතං** යනු නොයෙක් නයින් බෙදා දක්වන්නේද අර්ථ සම්පන්න දෙය ලබාගැනීමට නොහැකි වන්නේය. ඒ අර්ථවාදී පුද්ගලයා අර්ථය කියයිද, ඒ අර්ථයෙන් සහිත බැවින් අර්ථ සහිත වචන කියයි. අනිකක් බහා අනිකක් කියතියි කියන ලද්දේ වෙයි.
** බීජගාමභූතගාම සමාරම්හා** යනු මූලබීජය, ඛන්‍ධ බීජය, අග්‍රබීජය, ඵලබීජය, බීජ බීජ යැයි පස්වැදෑරුම් වූ බීජ වර්ගයාගේ යම් කිසිවක තණරුක් ආදී භූත වර්ගයාගේ විනාශය, කැපීම්, පිසීම් ආදී ක්‍රමයෙන් වැළකුණේය යන අර්ථයි.
** එකභත්තිකො**යනු උදෑසන ආහාරය. සවස ආහාරයැයි ආහාර දෙකකි. එයින් උදෑසන ආහාරය මධ්‍යාහ්නයෙන් පිරිසිදුණේ වෙයි. අනික මධ්‍යාහ්නයෙන් සිට අරුණු නැගෙන තෙක්, ඒ නිසා මධ්‍යාහ්නයඅවසන්කොට ඇති කාලය තුළ දසවරක් අනුභව කරන්නේද ඒකභත්තිකම වෙයි. ඒකභත්තිකයයි ඒ සඳහා කියන ලදී.
රාත්‍රී භෝජනය රත්ති නමි. එයින් වැළකුණේ **රත්තුපරතො** නමි. මධ්‍යාහ්නයඉක්මගිය පසු සූර්යයා අස්තයට යන තෙක් අනුභවය විකාල භෝජන නමි. එයින් වැළකුණු බැවින් = **විරතො විකාලභොජනා** කවදා වැළකුණෝද, අනෝමා නදී තීරයෙහි පැවිදි වූ දිනයෙහි පටන්
සාසනයට අනුලොම් නො වන බැවින් විසුළු, පටහැනි වූ දේ බැලීම = විසූකදස්සන නමි. තමා නැටීම නැටවීම ආදී වශයෙන් නැටුම් ද ගීතද වාදිතයද යටත් පිරිසෙයින් මොනර නැටුම් ආදි වශයෙන් ද පැවති නෘත්‍ය ආදියෙහි දැකීම නච්චගීත වාදිත විසූක දස්සනා, නෘත්‍ය ආදිය තමා විසින් යෙදීමට හෝ අනුන් ලවා යොදවාලීමට හෝ යෙදී බැලීමට භික්ෂූන්ට හා භික්ෂුණීන්ට නොවටී.
මාලා ආදියෙහි **මාලා** යනු කිසියම් මලකි. **ගන්‍ධං** යනු යම්කිසි සුවඳ වර්ගයකි. **විලෙපන** යනු සම පැහැ ගැන්වීම. එහි පළඳින්නේ ධාරෙති (දරයි) නම් වේ. අඩු තැන් පුරවන්නේ **මණ්ඩෙති** නමි. **ඨානං** යනු කාරණයයි. ඒ නිසා කිසියම් දුසිල්වත් සිතින් ඒ මල් දැරීම ආදිය මහජනයා කරයි. එයින් වැළකුණේ යන අර්ථයි.
** උච්චාසයන** යනු ප්‍රමාණය ඉක්මවූ. **මහාසයනං** අකැප අරුත් ඇති. එයින් වැළකුණේ යන අර්ථයි.
** ජාතරූප** යනු රත්රන්. **රජතං** යනු කහවණු, ලෝහ කහවණු, මස්ස, ලතු මස්ස, ලී මස්ස යයි යමක් ව්‍යවහාරයට යයිද, ඒ දෙකම පිළිගැනීමෙන් එය නූගනී. නූගන්වයි. තැබූවක් නොඉවසයි යන අර්ථයි.
** ආමකධඤ්ඤ පටිග්ගහණා** යනු ඇල් වී යව අමු මෙනේරි කුරහන් සංඛ්‍යාත වූ සත්වැදෑරුම් වූ අමු ධාන්‍ය පිළිගැනීම හුදෙක් මේවා පිළිගැනීම පමණක් නොව අතගෑම පවා භික්ෂූන්ට නොවටින්නේමය. ** ආමකමංස පටිග්ගහණා** යනු මෙහි අරමුණක් නොමැතිව අනුදත් අමු මස් මාළු පිළිගැනීම පමණක් භික්ෂූන්ට නොවටී. අතගෑම නොවේ.
** ඉත්‍ථිකුමාරි පටිග්ගහණා** යනු මෙහි ඉත්‍ථි යනු පුරුෂයන් අතරට ගියාහු. අන් අය කුමාරිකා නමු. ඔවුන් පිළිගැනීමද අතගෑමද අකැපමය.
** දාසිදාස පටිග්ගහණා** යනු මෙහි දාසි දාස වශයෙන් ම ඔවුන් පිළිගැනීම නොවටී. ‘කැපකරුවෙකු දෙමි. ආරාමිකයෙකු දෙමියි මෙසේ කී කල්හි වටී.
අජෙළකා ආදී තන්හිද කෙත් වතු කෙළවර කැප අකැප ක්‍රමය විනය වශයෙන් ම සලකා බැලිය යුතුය. එහි ඛෙත්තං යනු යම්තැනෙක පළමු ධාන්‍ය වැඩේද එතැන. වත්‍ථු නම් යම් තැනෙක වෙනත් වර්ගවල ධාන්‍ය වැඩේ එතැන. යම්තැනෙක මේ දෙවගම වැඩේද එය ඛෙත්ත නමි. ඒ සඳහා පිළියෙල නොකළ භූමිභාගය **වත්‍ථු** නමි. ඛෙත්ත වත්‍ථු ශීර්ෂයට වැව් තටාක ආදියද ඇතුළත් වේ.
**දූතෙය්‍යං** දූත කර්මය කියනු ලැබේ. ගිහියගේ හසුන්පත් රැගෙන ඒ ඒ තැන යාම. **පහිත ගමනං** ගෙන් ගෙට යවන්නහුගේ කෙටි ගමන. **අනුයොගො** නම් ඒ කරුණු දෙකම. ඒ නිසා දූත කර්මය, ගෙන්ගෙට යාම දෙකෙහි යෙදීම මෙහි අර්ථය බව දතයුතුය.
**කය වික්කයා** යනු මිලට ගැනීම සහ විකිණීම. තුලා කුට ආදී තන්හි කුට යනුවෙන් ද වචනයක් ඇත. **තුලාකුට** නම් රූපකුට, අංගකුට, ගහණ කුට, පටිච්ඡන්න කුට යනුවෙන් සිව් වැදෑරුම් වේ. එහි රූපකුට නම් තරාදි දෙකක් සමානව තබා ගැනීමේදී ලොකු තරාදියෙන් ගනී. දීමේදී කුඩා තරාදියෙන් දෙයි. අංගකුට නම් ගැනීමේදී පසුපස අතින් තද කරයි. දෙනවිට පෙර පස තදකරයි. ගහණකූට යනු ගන්නාවිට මුල ලණුවෙන් අල්ලයි. දෙනවිට අග අල්ලයි. පටිච්ඡන්නකුට නම් තරාදිය මැදින් සිදුරක් කොට කෙළවර යසුණු බහා ගන්නා විට එය පසුපසට කරයි. දෙනවිට අගට කරයි.
**කංස** යනු රන් තලියයි. එයින් වංචා කිරීම කංසකූටයි. කෙසේද? එකක් රන් තලියක් කොට අනික් දෙක තුනක් ලෝහ තලි රන්වන් කරත්. ඉන් ජනපදයට ගොස් කිසියම් ආඪ්‍ය වූ කුලයකට පිවිස ‘රන් බඳුන් මිලට ගන්නැයි කියා මිල ඇසූවිට වඩා අගනා තලි දෙනු කැමැත්තෝ වෙති. ඉන්පසු ඔවුන් විසින් ‘මේවායේ රන් බව කෙසේ දතයුතුදැයි කී කල්හි විමසා බලා ගන්නැ’යි රන්තලිය ගලක ගටා සියලු තල දී යති.
**මානකුට** යනු හදය භේද, සිඛා භේද, රජ්ජු භේද වශයෙන් තෙවැදෑරුම් වෙයි. එහි හදය භේද නම් ගිතෙල් තෙල් ආදිය මනින කල්හි ඉහිරුවයි. ඒවායින් ගන්නාවිට යව සිදුරෙන් ඉක්මනින් වක්කරව’යි කියා ඇතුල් බඳුනෙහි බොහෝ ගලායවා ගනී. දෙනවිට සිදුර වසා වහා පුරවා දෙයි.
සිඛා භේදයද තල සහල් ආදිය මනින කල්හි ඉහිරුවයි. ඒවා ගන්නාවිට වහා මුදු ඔසවා ගනියි. දෙනකල්හි වේගයෙන් පුරවා මුදුන බිඳිමින් දෙයි.
රජ්ජුභේදය කෙත්වතු මනින කල්හි ඉක්මවා යයි. අල්ලස් නොලබන්නාහු කෙත කුඩා වුවද මහකොට මනිති.
අල්ලස් ගැනීම් ආදියෙහි **උක්කොටන** යනු හිමිකමක් නැත්තවුන් හිමිකම් ඇත්තවුන් කොට අල්ලස් ගැනීමයි. **වඤ්චනං** ඒ ඒ උපායෙන් අනුන් වංචා කිරීම එහි මේ කථාව වෙයි. එක් වැද්දෙක් මුවකුද මුව පොව්වකුද ගෙන එයි. එක් ධූර්තයෙක් ‘පින්වත මුවා කීයක් අගීදැයි මුවපොව්වා කීයක් අගීදැ’යි ඇසීය. ‘මුවා කහවණු දෙකයි. මුව පොවා කහවණු එකයි කී කල්හි කහවණුවක් දී මුවපොව්වා ගෙන මඳක් ගොස් නැවතී ‘පින්වත මට මුවපොව්වාගෙන් ප්‍රයෝජනයක් නැත. මට මුවා දෙන්නැයි කීය. ‘එසේනම් කහවණු දෙකක් දෙවයි කීය. ඔහු මෙසේ කීය. ‘පින්වත, මා විසින් පළමුව එක් කහවණුවක් දුන්නා නේද? ‘එසේය දෙන ලදී’ ‘මේ මුවපොව්වා ගන්න. මෙසේ ඒ කහවණුවත් මේ කහවණුවක් අගනා මුවපොව්වාත් සමග කහවණු දෙකක් වෙයි. ඔහු කරුණක් කියතියි සලකා මුවපොව්වා ගෙන මුවා දුන්නේය.
**නිකති** යනු යෝග වශයෙන් හෝ මායා වශයෙන් හෝ වළල්ලක් නොවූ දෙය වළල්ලක් යයි ද, මැණිකක් නොවූ දෙය මැණිකක් යයිද, රන් නොවූ දෙය රන් යයිද, කොට සමාන දෙයින් වංචා කිරීමයි. **සාචියොගො** යනු කපටි යෙදුමයි. මේ වංචාකිරීම් ආදීන්ට මේ නමයි. ඒ නිසා උක්කොටන සාචියොග වංචන, සාචියෝග, නිකති සාවි යෝග යනුවෙන් මෙසේ මෙහි අර්ථය දතයුතුය. කෙනෙක් අනිකක් පෙන්වා අනිකකට හැරවීම සාවි යෝගයයි කියති. එය වංචනයෙහිම සංගෘහීතය.
සිඳීම් ආදියෙහි **ඡෙදන** යනු අත් සිඳීම් ආදිය. **වධ** යනු මැරවීමයි. ඛන්‍ධො යනු ලනු ආදියෙන් බැඳීමයි. **විපරාමොසො** යනු හිමවිපරාමොස, දම්බ විපරාමොස යයි දෙවැදෑරුම් වේ. හිම වැටෙන කල්හි හිමෙන් වැසී මගට පිළිපන් ජනයා මුළාකරත්. මෙය හිම විපරාමොසයයි. පඳුරු ආදියෙන් සැඟවී ජනයා මුළාකරත්. මෙය ගුම්බ විපරාමොස යයි. **ආලොපො** යනු ගම් නියම්ගම් කොල්ලකෑමයි. **සහසාකාරො** යනු සැහැසි ක්‍රියා කිරීමයි. ගෙට පිවිස මිනිසුන්ගේ පපුවෙහි පිහියක් තබා කැමති බඩු පැහැරගෙන යාමයි. මෙසේ මේ සිඳීමෙන් -පෙ- සැහැසිකමින් ශ්‍රමණ ගෞතම තෙමේ මිදුණේ වෙයි. මහණෙනි, මෙසේ හෝ පෘථග්ජනයා තථාගතයන්ගේ ගුණ කියන්නේය.
දැන් මජ්ඣිම සීල විස්තර කරන්නේ **යථාවා පනෙ තෙ භොන්තො** යනාදිය කීහ. එහි මේ ගැඹුරු පද වර්ණනාවයි. **සද්ධා දෙය්‍යාති** කර්මයද ඵලයද මෙලොවද පරලොවද අදහා දුන් දේ මේ මාගේ ඥාතියා හෝ මිත්‍රයා හෝ මෙය කළ අයුරින් කරන්නෙමි. මෙය ඔහු විසින් කළ විරූය. මෙසේ නොදුන් යන අර්ථයි. මෙසේ දුන් දේ සද්ධාදෙය්‍ය නම් නොවේ. **භොජනාති** යනු දේශනා ශීර්ෂයක් පමණි. අර්ථ වශයෙන්, ශ්‍රද්ධාවෙන් දිය යුතු දේ වළඳා සිවුරු පොරවා සෙනසුන් පරිහරණය කරමින් ගිලන් බෙහෙත් වළඳමින් යන මේ සියල්ල කියන ලද්දේම වෙයි.
**සෙය්‍යථිදං** යනු නිපාතයකි. යමක විනාශයෙහි නියුක්තව වසත් නම් ඒ බීජගාමභූක ගාමය කුමන අර්ථයක් ඇත්තේද? ඉන්පසු එය දක්වමින් මූලබීජං ආදිය කීහ. එහි **මූලබීජ** නම් කහ, හිඟුරු, චච, වචත්ථ, අතිවිස, කටුකරෝහිණී උසීරක භද්දමුත්තක ආදිය. **ඛන්‍ධබීජ** නම් ඇසතු, නුග, පිලක්ඛ, උදුම්බර, කච්ඡක, කපීතන ආදිය. **ඵලුබීජ** නම් උක්, උණ බට ආදිය. **අග්ගබීජ** නම් අජ්ජක, එනිජ්ජක, ඉරිවේරිය ආදිය. **බීජබීජං** යනු වී ඉරිඟු ආදිය. මේ සියල්ල ගසින් වෙන්ව වැඩෙන්ට සමර්ථය. ඒ නිසා බීජගාම යයි කියනු ලැබේ. ගසින් වෙන් නොවූ නොවියලි වූ දේ භූතගාමයයි කියනු ලැබේ. එහි භූතගාම විනාශ කිරීම පාචිත්තිය ආපත්තියට කරුණකි. බීජගාම විනාශය දුකකට ආපත්තියට කරුණකියි දතයුතුය.
**සන්නිධිකාර පරිභොග** යනු රැස්කරගත් දේ පරිභෝග කිරිම. එහි කථාව විනය වශයෙන් ද සල්ලේඛ වශයෙන් ද දෙවැදෑරුම්ය. විනය වශයෙන් ගත්විට යම් අහරක් අද පිළිගන්නා ලද්දේ ද ඊළඟ දිනයේදී සන්නිධිකාරයක් වෙයි. එය පරිභෝග කිරීමෙහි පචිති වේ. තමා ලත් දෙය සාමණේරයන්ට දී ඔවුන් ලැබූ දේ තබ්බවා දෙවැනි දවසෙහි වළඳින්ට වටී. විපාක දීමක් නොවේ.
පාන සන්නිධියෙහිද මේ ක්‍රමයයි. එහි **පානං **යනු අඹපැන් ආදී අෂ්ට පානයෝය. ඒවාද ඔවුන්ට සුදුසුය. එහි විනිශ්චය සමන්තපාසාදිකාවෙහි කියන ලදී.
වස්ත්‍ර සන්නිධියෙහි අධිෂ්ඨාන නොකළාහු විකල්ප සන්නිධිද වෙයි. සල්ලේඛයද (පිවිතුරු දිවිය.) බිඳෙයි. මෙය පර්යාය තුනකින් යුතු කථාවෙකි. පර්යාය වශයෙන් තුන්සිවුරින් සතුටුවිය යුතුය. සිව්වැන්නක් ලැබ අන්‍යයකුට දිය යුතුය. යම් හෙයකින් යම් කිසිවකුට දීමට නොහැක්කේද, යමකුට දෙනු කැමැත්තේ වේද, හේ උද්දේස පිණිස හෝ ප්‍රශ්න විමසීම පිණිස ගොස්ය. ආ සැණින් දිය යුතුය. නොදී සිටීම නොවටී. සිවුරු නොපොහොනා කල්හි සිහියෙන් අපේක්ෂාවෙන් අනුදත් කාලයක් තබාගැනීම වටී. ඉඳිකටු නූල් සිවුරු කරන්නන් නොලැබුණු කල්හි එයින් පසුවද විනයකර්මය කොට තබන්ට වටී ‘මෙය දිරාගිය කල්හි එයින් පසුවද විනයකර්මය කොට තබන්ට වටී. ‘මෙය දිරාගිය කල නැවත මෙබන්දක් කොයින් ලබන්නදැ’යි සිතා තැබීම නොවටී. සන්නිධියද වේ. පිවිතුරු දිවියද බිඳෙයි.
**යාන සන්නිධිම්හි** යානයක් නම් වාහනයක්, රියක්, කරත්තයක්, දෝලාවක්, පල්ලැක්කියක් යනාදිය පැවිද්දාට යාන නොවේ. පාවහන පැවිද්දාට යානයමය. එක් භික්ෂුවකට එකක් කැලයට යාමට, එකක් සේදු පා රැක්මට යැයි උඩත් පිරික්සයින් පාවහන් සඟල දෙකක් වටී. තෙවැන්නක් ලැබුනහොත් අනුන්ට දිය යුතුය. මෙය දිරාගිය විට අනිකක් කොයින් ලබන්නෙමිදැයි තබන්ට නොවටී. සන්නිධියද වේ. පිවිතුරු දිවියද බිඳේ.
**සයන සන්නිධි** යෙහි සයන යනු ඇඳයි. එක් භික්ෂුවකට එකක් නිදන කුටියෙහිද එකක් දවල් කල් ගෙවන තැනද යනුවෙන් උඩත් පිරික්සයින් ඇඳන් දෙකක් වටී. ඉන් වැඩියක් ලදහොත් අන් භික්ෂුවකට හෝ භික්ෂු සමූහයකට දිය යුතුය. නොදී සිටීම නොවටී. සන්නිධියද වෙයි. පිවිතුරු දිවියද බිඳෙයි.
**ගන්‍ධසන්නිධියෙහි** කැසීම් සීරීම් වැනි සමේ දෝෂ ආදී ආබාධ ඇති කල්හි ආලේප වටී. ඔහු විසින් ආලේප ගෙන්වාගෙන ඒ රෝගය සුව වූ කල්හි වෙනත් රෝග ඇත්තවුන්ට දිය යුතුය. දොරෙහි පසඟුල් දීම, ගෙය සුවඳ ගැන්වීම ආදියෙහිද ගෙන ආ යුතුය. ‘නැවත ලෙඩ ඇති වූ කල්හි වන්නේ යයි තමන්ට නොවටී. සන්නිධියද වෙයි. පිවිතුරු දිවියද බිඳෙයි.
**ආමිස සන්නිධි** යනු කියා ඉතිරිය දතයුතුය. කෙසේද යත්, ‘මෙහි එක්තරා භික්ෂුවක්’ එබඳු කලට උපකාර පිණිස වන්නේ යයි තල සහල් මුංඇට පරිප්පු පොල් ලුණුමාළු ගිතෙල් කුලල් බඳුන් ගෙන්වා තබයි. හේ වර්ෂා කාලයෙහි උදෑසනම සාමණේරයන් ලවා කැඳ පිසවා වළඳා ‘සාමණේරය, මඩවතුරෙහි ගමට පිවිසෙන්ට අපහසුය. යව, අසුවල් ගෙදරට ගොස් මා විහාරයෙහි හුන් බව දන්නව. අසවල් ගෙදරින් කිරි ආදිය ගෙනෙවයි යවයි. භික්ෂූන් විසින් ස්වාමීනි ගමට යමුදැයි කියන ලද කල්හිද ඇවැත්නි, දැන් ගමට පිවිසීම අපහසු යයි කියයි. ‘හොඳයි ස්වාමීනි, ඔබවහන්සේ නවතින්න. අපි භික්ෂුව සොයා ගෙනඑන්නෙමුයි යති. ඉක්බිතිව සාමණේරවරු දීකිරි ආදිය ගෙනවුත් බත්ද ව්‍යඤ්ජනද පිළියෙලකොට එළවත්. එය වළඳත්දීම උපස්ථායකයෝ බත් එවත්. එයින්ද කැමති කැමති දෙයක් වළඳයි. ඉක්බිතිව භික්ෂූහුද පිණ්ඩපාතය රැගෙන එත්. එයින්ද කැමති කැමති දෙයක් උගුර තෙක් වළඳයි. මෙසේ සිව්මසම ගෙවා දමයි. මෙම භික්ෂුව මුඩු ගිහි ජීවිතයක් ගෙවයි. මහණ දිවියක් නොගෙවයි කියනු ලැබේ. මෙවැන්න ආමිස සන්නිධි නම් වේ.
භික්ෂුව වසන තැන එක් සහල් නැළියක්ද, එක් සකුරු පිඩක්ද ගිතෙල් හතරෙන් එකක්ද යන මෙපමණකින් තබාගැනීම වටී. නොකල්හි පැමිණි සොරුන් සඳහාය. ඔවුහු මෙපමණක්වත් ආමිස පිළිසඳරක් නොලබන්නාහු ජීවිතයද නැති කරන්නාහුය. ඒ නිසා මෙපමණක්වත් නැත්නම් ගෙන්වා හෝ තබාගැනීම වටී. අපහසු කලට එහි යම් කැප දෙයක් ඇත්නම් තමාම වළඳන්ට වටී. කැප කුටියෙහි බොහෝ තැබුවද සන්නිධි නම් නැත. තථාගතයන් වහන්සේට සහල් නැළි ආදියෙහි හෝ සිව්රියන් රෙදිකඩක්වත් මෙය මට අද හෝ හෙට වන්නේ යයි තැබූ දෙයක් නැතැයි පෘථග්ජනයා ගුණ කියයි.
විසුළු දැකීමෙහි **නච්චං** යනු යම්කිසි නැටුමක්. මග යන්නහු විසින්ද ගෙල දික්කොට බලන්ට නොවටී. විස්තර විනිශ්චය සමන්ත පාසාදිකාවෙහි කියූ ක්‍රමයෙන්ම දත යුතුය. මෙහි මෙසේ සියලු ශික්ෂාපද ඇතුළත් සූත්‍ර පදවල කියූයේද, මින්පසු එපමණවත් නොකියා ඒ ඒ තැන ප්‍රයෝජනවත් වූ දෙයම වර්ණනා කරන්නෙමු.
**පෙක්ඛ** යනු නැටූ දර්ශනයයි. **අක්ඛාණ** යනු භාරත රාමායණ ආදිය යම්තැනෙක කියවත්ද, එහි යාම නොවටී. **පාණිස්සරං** අතින් තාල ඇල්ලීමයි. පාණිතාලයයිද කියති. **වෙතාලං** යනු ඝන තාලයයි. මන්ත්‍රයෙන් මෘත ශරීරයට ආරූඪ වීමයයි ඇතැම්හු කියති. **කුම්භථූන** යනු ස්වර සතරක් එක්වූ තාලය තුම්භ ශබ්දයයි. ඇතැම්හු කියති. **සොහනගරක** යනු නළුවන්ගේ අඩව් ඇල්ලීම. සොහනසරකං යනුවෙන්ද යෙදේ. වැටහෙන සිතැයි කියන ලද්දේ වෙයි. **චණ්ඩාල** යනු ගිනිබෝල කෙළියයි. සැඩොලුන්ගේ සණදොවුන් කෙළියැයිද කියත්. **වංසං** යනු උණගස් ඔසවා කෙළීම.
**ධොපන** යනු ඇට දෙවීම ඇතැම් ජනපදවල ඥාතීන් කලුරිය කළ කල්හි නොදවත්. වළදමා තබත්. ඉක්බිති ඒවා කුණු වූ කල් දැන ඉවතට ගෙන ඇට දොවා සුවඳ ගල්වා තබත්. ඔවුහු නැකැත්කෙළි කෙළනා කල්හි එක්තැනක ඇට තබා එක්තැනක සුරා ආදිය තබ්බා අඬ අඬා සුරා බොති. මෙයද කියන ලදී. මහණෙනි, දකුණු දනව්වෙහි ධොපන නම් දෙයක් ඇත. එහි බොහෝ ආහාරපාන බජ්ජ (කෑයුතු දේ) ලෙය්‍ය (ලෙවකෑ යුතු දේ) පෙය්‍ය (බිවයුතු දේ) ඇත. මහණෙනි, මේ ධොපනය ඇත. එය නැතැයි නොකියමි. ඇතැම්හු ඉන්ද්‍රජාලයෙන් ඇට දෙවීම යයි කියති.
**හත්‍ථි යුද්ධාදිසු** භික්ෂුවට ඇත් ආදීන් සමග යුදකිරීමට, යුද කරවීමට යුද වදින්නවුන් දක්නට නොවටී. **නිබ්බුධං** මල්ලවපොර. **උය්‍යොධික** යනු යම්තැනෙක පහරදීම් සිදුවේද, **බලග්ග** යනු බලගණ සිටින තැන්, **සෙනාචුහං** සේනා සංවිධානය. ගැල් විනාස කිරීම් ආදී වශයෙන්. සේනා සන්නිවේශනය. **අණීක දස්සනං** ඇතුන් තිදෙන පසුපසින් ඇත් සේනාවයැයි ආදි ක්‍රමයෙන් කියන ලද සේනාව දැකීම.
ප්‍රමාදය මෙහි සිටීනුයි - පමාදට්ඨානං. ජූතංච (සූදුවද) ඒ ප්‍රමාද ස්ථානයද = **ජුතපමාදට්ඨානං. අට්ඨපදං** යනු එක් එක් පන්තියක පද අට බැගින් ඇත්තේනුයි = අට්ඨපදං. **දස පදයෙහිද** මේ ක්‍රමයමැයි. **ආකාසං** යනු අට පදයෙහිද දස පදයෙහිද මෙන් අහසෙහිද ක්‍රීඩා කිරීම. **පරිහාරපථං** යනු බිම නොයෙක් මාර්ග රවුමට තනා එහි පරිහරණය කළයුතු දේ පරිහරණය කරන්නවුන්ගේ ක්‍රීඩාව. **සන්තිකං** යනු සන්තික ක්‍රීඩා කිරීම. එකට තැබූ ඉත්තන් සහ ගල්කැට නොසොල්වා නියෙන්ම ඉවතට ගනිත්. නැවත ගෙන එත්. එහි කිසිවක් සෙලවුණහොත් පරාජය වෙයි. මෙබඳු ක්‍රීඩාවට මේ සමාන වචනයකි. **ඛලිතං** යනු සූදු ලෑල්ලෙහි පාසක ක්‍රීඩාව? **ඝටිකා** දික් දඬුවකින් කෙටි දඬුවකට ගැසීමෙන් කරන ක්‍රීඩාව යයි කියනු ලැබේ. **සලාකහත්‍ථ** යනු ලාරසෙහි හෝ කහ දියරෙහි හෝ පිටි දැමූ ජලයෙහි හෝ බුරුසුවක් තෙමා ‘ඕනෑ දෙයක් වේවා’යි බිම හෝ බිත්තියෙහි හෝ එය ගසා ඇත්රූ අස්රූ පෙන්වන ක්‍රීඩාව. **අක්ඛං** යනු පන්දු ක්‍රීඩාවයි. **පංගවීරං** කොළවලින් තැනූ නලාව. එය පිඹිමින් ක්‍රීඩා කරති. **වංක** යනු ගම්දරුවන් ක්‍රීඩා කරන කුඩා නගුලයි. **මොක්ඛවිත** යනු පෙරළෙමින් කරන ක්‍රීඩාව. අහසෙහි දඬුවක් ගෙන හිස බිම තබා උඩයට පෙරළෙමින් කරන ක්‍රීඩාවක් යයි කියනු ලැබේ. **පිංගුලකං** තල්පත් ආදියෙන් ඇතිකරන සුළං පහරින් පරිභ්‍රමණය වන කුඩා රෝදය, රූ පෙත්ත **පන්නාළහකං** කොළවලින් තැනූ නැළියෙන් වැලි ආදිය මනිමින් ක්‍රීඩා කරත් යයි කියනු ලැබේ. **රථකං** යනු කුඩාරිය. **ධනුකං** කුඩා දුන්න. **අක්ඛරිකා** අහසෙහි හෝ පිටෙහි අකුරු හඳුනා ගැනීමේ ක්‍රීඩාව යයි කියනු ලැබේ. **මනෙසිකා** යනු සිතින් සිතු දෙය දැනගන්නා ක්‍රීඩාව **යථාවජ්ජං** යනු අඳ බිහිරි කොර ආදීන්ගේ යම් යම් අඩුවක් වේද ඒ ඒ අඩුව යොදාගෙන පෙන්වන ක්‍රීඩාව.
**ආසන්‍දි** යනු ප්‍රමාණය ඉක්මවා ගිය ආසනය. ‘අනුයුත්තා විහරන්ති’ යන මෙය අපේක්ෂාකොට සියලු පදයන්හි ද්විතීයා වචනය කරන ලදී. **පල්ලංක** යනු පාවල මෘග රූප තබා කළ. **ගොණකො** යනු දිගුලොම් ඇති මහ පලස. එහි ලොම් අඟල් සතරකටත් වැඩිය. **විත්තකා** නූලින් වියමන් කළ ලොම් ඇතිරිය. **පටිකා** යනු ලොමින් තැනූ සුදු ඇතිරිය. **පටලිකා** මලින් ගහණ ලොම් ඇතිරිය. එය නොමැළවුණු රෙද්දකැයි කියනු ලැබේ. **තුලිකා** තුලා තුනකින් එකකින් පිරුණු තුලාව. **විකතිකා** සිංහ, ව්‍යාඝ්‍ර ආදී රූපයෙන් විචිත්‍ර වූ ලොම් ඇතිරිය. **උද්දලොමී** දෙපස වාටිය ලොමින් කළ ඇතිරිය. ඇතමෙක් දෙපස උඩට නැගුණු මල් ඇති ඇතිරියකැයි කියති. **එකන්තලොමී** යනු එක්පසෙක වාටිය ලොමින් කරන ලද ඇතිරිය. ඇතැමෙක් එක් පසෙක මල් උඩට නැගුණු ඇතිරියකැයි කියති. **කඨිස්සං** යනු රනින් මැසූ රුවනින් වැඩදැමූ උඩ ඇතිරිල්ල. **කොසෙය්‍ය** යනු රනින් මැසූ කොසිය නුලින් වියූ උඩ ඇතිරිල්ල. ‘හුදු කොසෙය්‍ය පට වටී’ යයි විනයෙහි කියන ලදී. දික්සඟි අටුවාහි ‘තුලිකාව හැර සියලු ලොම් ඇවුරුම් ආදී රනින් වැඩදැමූ ඇතිරිලි නොවටී යයි කියන ලදී.
**කුත්තක** යනු නාටක ස්ත්‍රීන් සොළොසකට සිට නැටීමට සුදුසු ලොමින් කළ මහපලස. **හත්‍ථත්‍ථර අස්සත්‍ථරානි** ඇතුන් හා අසුන් පිට. එළන කුඩා පලස්. **රථත්‍ථරෙ** මේ ක්‍රමයමැයි. **අජිතස්සවෙණී** අඳුන් දිවිසමින් ඇඳක් පමණට මසා කරන ලද කෙස් රැලි. **කාදලිමිග පවර පච්චත්‍ථරණී** කෙහෙල්මුව සම් නමැති සමක් ඇත. එයින් කරන ලද උතුම් උඩ ඇතිරිල්ල. උතුම් උඩ ඇතිරිල්ල යන අර්ථයි. එය වනාහි සුදු රෙද්දක් මත කෙහෙල්මුව සම අතුරා මසා කරත්. **සඋත්තරච්ඡද** යනු වියන සහිත. උඩින් බඳනා ලද රන් වියන සමග යන අර්ථයි. යට අකැප උඩ ඇතිරිල්ලක් ඇති කල්හි සුදු වියනද නොවටී. නැතිකල්හි වටී. **උභතො ලොහිත කූපධානං** යනු හිසට තබන කොට්ටයද පයට තබන කොට්ටයද යනුවෙන් ඇඳෙහි දෙපැත්තෙහි තබන රතුපාට කොට්ට. එය අකැපය එකම කොට්ටය දෙපස රතු හෝ වෙයි. පද්ම වර්ණ හෝ සැරසිලි කරන ලද කොට්ටය ප්‍රමාණයට වේනම් වටී. මහා කොට්ටය ප්‍රතික්ෂේප කරන ලදී. රතුපාට නොවේනම් දෙකම වටී. ඊට වඩා ලැබුණහොත් අන්‍යයන්ට දිය යුතුය. දීමට නොහැක්කේ නම් ඇඳෙහි හරහට තබා උඩ ඇතිරිල්ලක් දමා නිදන්ටද ලබයි. ආසන්දි (දික්සඟලා පුටුව) ආදියෙහි කියන ලද පරිද්දෙන් පිළිපැදිය යුතුය. මෙය කියන ලදී. ‘ආසන්දියෙන් පා කපා පරිභෝග කරන්ටද, පර්යංකයෙහි (සෝපාවෙහි) ලොම් කපා පරිභෝග කරන්නටද, තුලිකාව වෙන්කොට මේටයක් කරන්නටද, ඉතිරිය බිම් පලසක් කරන්නටද වටී.
**උච්ඡාදන** ආදියෙහි මව්කුසින් නික්මුණු දරුවන්ගේ සිරුරු ගඳ දොළොස් හැවිරිදි වයසේ ද නොනැසී පවතී. ඔවුන්ගේ සිරුරු ගඳ නැතිකිරීම පිණිස සුවඳ සුණුවලින් උලත්. මෙබඳු ඉලීම නොවටී. පින්වත් දරුවන් කලවා මත හොවා තෙල් ගල්වා අත් පා කලවා නැබ ආදීන්ගේ සටහන් සෑදීම පිණිස පිරිමදිත්. මෙබඳු **පරිමද්දනං** පිරිමැදීමක් නොවටී.
**නහාපනං** යනු ඒ දරුවන්ම සුවඳ ආදියෙන් නැහැවීම. **සම්බාහනං** යනු මහා මල්ලවයන්ගේ මෙන් අත්පා මුගුරු ආදියෙන් පහරා බාහු වර්ධනය කිරීම. **ආදාසං** යනු යම්කිසි මුව බලන කණ්ණාඩියක් පරිහරණය කිරීම නොවටී. **අඤ්ජනං** යනු අලංකාර කරන අඳුන්මය. **මාලා** යනු ගෙතු මල්දමක් හෝ නොගෙතු මල් හෝ, **විලෙපනං** යනු යම්කිසි සම පැහැගැන්වීමක්. **මුඛ චුණ්ණාකං මුඛාලෙපනං** යනු මුහුණෙහි කලු කැළැල් කුරුලෑ ආදිය නැතිකිරීමට මැටි කල්ක දෙති. එයින් ලේ සෙලවුණුවිට අබ කල්කය දෙති. එයින් දොස් ඉවත්වූ විට කහ කල්කය දෙති. එයින් සමේ වර්ණය නැගුණු විට වත්සුණු වලින් මුහුණ හැඩගන්වති. ඒ සියල්ල නොවටී.
**හත්‍ථබන්‍ධාදිසු** අතෙහි හක්ගෙඩි, හිස්කබල් ආදිය බැඳ ඇවිදිති. එය හෝ අන් දෙයක් හෝ සියලු අත් අබරණ නොවටී. ඇතැම්හු හිසෙහි බැඳ ඇවිදිති. රන්පටි මුතුවැල් ආදියෙන්ද එය වට කරති. ඒ සියල්ල නොවටී. සමහරු අත්දඬු හතරක්ද, තවත් විසිතුරු දඬුවක්ද ගෙන හැසිරෙත්. එසේම ස්ත්‍රීපුරුෂ ආදීන්ගේ රූපයන්ගෙන් විචිත්‍ර වූ, මැනවින් වැඩූ බෙහෙත් ගුලාවක් වම්පස එල්ලාගෙනද, සමහරු නොයෙක් රනින් වැසූ අතිශයින් තියුණු කඩු කොපුවක් වර්ණ පසක නූලින් මැසූ මෝර දත් ආදියෙන් විසිතුරු වූ කුඩයක්ද, රන් රිදී ආදියෙන් විසිතුරු වූ මොනර පිල් ආදියෙන් වැසූ පාවහන් සමහරු රියනක් පමණ දිග අඟල් හතරක් පළල කෙස් අග පිරිසිඳ දක්වා වලාකුළෙක විදුලිය මෙන් නළලෙහි නළල්පට බඳිති. චූඩාමාණික්‍යයක් දරති. වල්විදුනාවක් දරති. ඒ සියල්ල නොවටී. ස්වර්ග මෝක්ෂ මාර්ගයන්ට නොපමුණුවන බැවින් නොවටී.
තිරිසන් සතුන් පිළිබඳ කථා : **තිරච්ඡාන කථා** එහි රජුන් අරබයා මහා සම්මත, මන්ධාතු, ධර්මාශෝක රජවරු මහානුභාව ඇත්තෝ යයි මේ ආදි වශයෙන් පැවති කථා. **රාජකථා**, **චොරකථා** ආදියෙහිද මේ ක්‍රමයයි. ඔවුන් අතර අසුවල් රජ ලස්සනය. දර්ශනීයය ආදී ක්‍රමයෙන් ගෘහාශ්‍රිත කථා ද තිරිසන් කථා වෙයි. ඒ මහානුභාව ඇති රජද නැතිවී ගියේයැයි මෙසේ පැවති කථා කමටහන් බවෙහි සිටී. සොරුන් අතරද මුළුදෙටුවා මෙසේ මහානුභාව ඇත්තෙකි. මේඝමාල මෙසේ මහානුභාව ඇතෙකි. යනුවෙන් ඔවුන්ගේ කර්මය උදෙසා අනේ දක්ෂයෝ යයි ගෘහාශ්‍රිත කථාද තිරිසන් කථාය. **යුද්ධෙපි** භාරත යුද්ධ ආදියෙහිදී අසුවලා විසින් අසුවලා මරන ලදී. මෙසේ විදිනු ලැබීයයි කාමාස්වාද වශයෙන් කරන කථා තිරිසන් කථාය. ඔවුහුත් විනාශයට ගියා නේදැයි මෙසේ පැවති කථා සියලු තැන කමටහන්ම වෙයි. තවද **අන්නාදිසු** මෙසේ වර්ණවත්, සුගන්ධවත් රසවත් මුදුමොළොක් දෙයක් කෑවෙමු. අනුභව කෙළෙමු. පරිභෝජනය කළෙමුයි කාමාස්වාද වශයෙන් කියන්ට නොවටී. තම යහපත කොට පෙර මෙසේ වර්ණ ආදියෙන් යුත් ආහාරපාන වස්ත්‍ර සයන මල්දම් සුවඳ සිල්වතුන්ට දුනිමු. චෛත්‍යස්ථානවලට පූජා කළෙමුයි කියන්ට වටී. **ඤාතිකථා** ආදියෙහිද අපගේ ඥාතීහු ශූරයෝය. සමර්ථයෝ යයි හෝ පෙර අපි විසිතුරු රියවලින් හැසිරුණෙමුයි ආස්වවාද වශයෙන් කියන්ට නොවටී. තම යහපත කොට ඒ අපේ ඥාතීහුද නැතිවී ගියාහු නොවෙත්දැයි කියා හෝ පෙර අපි මෙබඳු පාවහන් සංඝයාට දුන්නෙමුයි හෝ කිවයුතුයි. **ගාමකථා** මැනවින් පිහිටි මැනවින් නොපිහිටි සුභික්ෂ දුර්භික්ෂ ආදි වශයෙන් හෝ අසුවල් ගමැ වැසියෝ ශුරයෝය. සමර්ථයෝය කියා හෝ මෙසේ ආස්වාද වශයෙන් නොවටී. තමාට යහපත කොට ශ්‍රද්ධාවන්තයෝය. පහත්වූවෝය කියා හෝ කැලයට ගියෝය. වැයව ගියෝය යනුවෙන් කියන්ට වටී. **නිගම නගර ජනපද කථාදිසු** ආදියෙහිද මෙම ක්‍රමයයි.
**ඉත්‍ථිකථා** ද වර්ණ සංස්ථාන ආදිය සඳහා ආස්වාද වශයෙන් නොවටී. ශ්‍රද්ධා ඇත්තෝය. පහන් වූවෝය, ක්ෂයට ව්‍යයට ගියෝයයි මෙසේ කියන්ට වටී. **සූරකථා** නන්දිමිත්‍රනම් යෝධයා ශුරයෙක් වීයයි ආස්වාද වශයෙන් නොවටී. ශ්‍රද්ධා ඇත්තෙක් විය. ක්ෂයට ගියේය. මෙසේ කීම වටී. **විසිඛා කථා** ද අසුවල් වීදිය හොඳින් පිහිටියේය. මැනවින් නොපිහිටියේය. ශූරය. සමර්ථය යයි ආස්වාද වශයෙන් නොවටී. ශ්‍රද්ධා ඇත්තෝය. පහන් වූවෝය. ක්ෂයට ගියෝය. මෙපමණක්ම වටී.
**කුම්භට්ඨාන කථා** ළිඳ ළඟ කථා, දිය කළය ළඟ කථා, නාන තොටේ කථා යයිද කියනු ලැබේ. කුම්භදාසී කථා යයිද කියනු ලැබේ. එයද ප්‍රසාදය ඇති වන පරිදි නටන්ට කතා කරන්ට දක්ෂයයි ආස්වද වශයෙන් නොවටී. ශ්‍රද්ධා ඇත්තේය ආදි ක්‍රමයෙන්ම වටී. **පුබ්බපෙතකථා** යනු අතීත ඥාති කථා එහි වර්තමාන ඥාති කථා සමානම විනිශ්චය වේ.
**නානත්‍ථකථා** යනු පෙර පසු කමටහන් මිදුණු අවශේෂ වූ නානාස්වරූපයේ නිරර්ථක කථාය. **ලොකක්ඛායිකා** යනු මේ ලෝකය කවුරුන් විසින් නිර්මාණය කරන ලද්දේද, අසුවලා විසින් නිර්මාණය කරන ලදී. කපුටා සුදුය. ඇට සුදු බැවිනි. කොක්කු රතුය. මල් රතු බැවිනි. මේ ආදී විතණ්ඩ සල්ලාප කථා.
**සමුද්දක්ඛායිකා** යනු මුහුද සාගරයේ වූයේ ඇයි? සාගර දෙවියා විසින් හාරන ලද බැවින් = සාගරය. මා විසින් මෙය හාරන ලද්දේ යයි හස්ත මුද්‍රාවෙන් තමා දැන්වූ බැවින් සමුද්ද නම් විය. මේ ආදී නිරර්ථක වූ සමුද්දක්ඛාන කථා නම් වේ. **භවො** යනු වෘද්ධියයි. **අහවො** යනු හානි යයි. මෙසේ භවය වෙයි. මෙසේ අභවය වෙයි යයි යම් යම් නිරර්ථක කාරණා කියා පැවැති කථා ඉති භවාභව කථාය.
**විග්ගාහික කථා** යනු ආරවුල්, මරණ ගැන කථා. එහි **සහිතම්මෙ** යනු මාගේ වචනය හිතවත්ය. සිලිටිය. ප්‍රයෝජනවත්ය. කරණු සහිතය යන අර්ථයි. **අසහිතන්තෙ** යනු ඔබගේ වචනය යහපත් නොවේ. **ආචිණ්ණං තෙ විපරාවත්තං** යනු යමක් ඔබට දිගුකලක් පුරුදු වශයෙන් මනාසේ ප්‍රගුණද, එය මාගේ එක වචනයකින්ම නොපිටට හැරී සිටියේය. කිසිවක් නොදත්තේය යන අර්ථයි.
**ආරොපිතො තෙ වාදො** යනු මා විසින් ඔබට දොස් පවරන ලදී.** චර වාදප්පමොක්ඛාය **යනු දොසින් මිදීම පිණිස තැන තැන ඇවිදීම තැන තැන ගොස් හික්මීම යන අර්ථයි. **නිබ්බෙඨෙහිවා සචෙ පහොසි **යනු යහපත සඳහා ප්‍රමාණවත් නම් දැන් ලිහන්න යනුයි.
දූතෙය්‍ය කථාවෙහි **ඉධගච්ඡ** යනු මෙහි සිට අසුවල් තැනට යව. **අමුත්‍රාගච්ඡ** යනු එතැනින් අසුවල් තැනට එව. **ඉදංහර** යනු මෙය මෙතැනින් ගෙන යව. **අමුත්‍රඉදමාහර** අසුවල් තැනින් මෙය මෙහි ගෙන එව. කෙටියෙන් මෙය දූතෙය්‍ය නම් වේ. පංච සහධම්මිකයන්ද තෙරුවනට උපකාර යුතු වුවද හැර අනුන්ට ගෙන යන ගිහිහසුන. නොවටී.
කුහක යන ආදියෙහි තෙවැදෑරුම් වූ කුහක කරුණින් ලොව රවටානුයි විම පත් කරානුයි **කුහකා**. ලාභසත්කාර ලැබීමේ අටියෙන් කියතියි **ලපකා**. නිමිති කීමේ ස්වභාවය ඔවුන්ගේනුයි **නෙමිත්තිකා**. කපටි ස්වභාවය මොවුන්ගේනුයි **නිප්පෙසිකා**. ලාභයෙන් ලාභය, අපේක්ෂා කරන්නෝය. බලන්නෝය. සොයන්නෝයැයි **ලාභෙනලාභං නිජිගිංසිතාරො කුහණා ලපනා නෙමිත්තිකතා නිප්පෙසිකතා ලාභෙන ලාභං නිජිගිංසනා** යන මේවායින් යුක්ත පුද්ගලයන්ට සමාන වචනයකි. මේ මෙහි සංක්ෂේපයයි. විස්තර වශයෙන් මේ කුහණ ආදිය විසුද්ධි මග්ගයෙහි සීල නිද්දේසයෙහිම පාලියද අටුවාවද දක්වා ප්‍රකාශ කරන ලද්දේය.
මින්පසු මහා ශීලය වෙයි. **අංගං** යනු අත්පා ආදියෙහි යම්කිසි මෙබඳු ලක්ෂණයෙන් යුත් තැනැත්තේ දීර්ඝායුෂ ඇත්තේ වෙයි. කීර්තිමත් වන්නේ වෙයි යනාදී වශයෙන් පැවති අංග ශාස්ත්‍රය. **නිමිත්තං** යනු නිමිත්ත ශාස්ත්‍රය. පඬුරජ මුතුඇට තුනක් මිටෙහි තබාගෙන නිමිත්ත පාඨකයන්ගෙන් මෙසේ ඇසීය. මාගේ අතෙහි කුමක් තිබේද? ඔහු ඔබිනොබ බැලීය. ඒ සමයෙහි හූනා විසින් මැස්සෝ අල්ලාගනු ලබතියි මුත්තා. හේ මුතුයයි කීය. කීයක්දැයි විමසන ලද්දේ කුකුළකු තෙවරක් අඬලන ශබ්දය අසා තුනක් යයි කීය. මෙසේ ඒ ඒ දෙය ආදේශ කිරීමට නිමිති කීමෙහි නියුතුව හැසිරෙති.
**උප්පාදං** යනු මහත් වූ හෙණ ගැසීම් ආදිය ඇතිවීම. එය දැක මෙය වන්නේය, මෙය වන්නේයයි ආදේශ කරත්. **සුපිණකං** යනු යමෙක් පෙරයම සිහිනයක් දකී ද මේ විපාකය වෙයි. යමෙක් මෙය දකීද ඔහුට මෙය වෙතියි ආදි ක්‍රමයෙන් සිහින කීමෙහි යෙදී ජීවත් වෙති. **ලක්ඛණං** යනු මේ ලකුණින් යුතු වූයේ රජ වෙයි. මේ ලකුණින් යුතු වූයේ යුවරජ වෙයි ආදිය. **මූසිකච්ඡින්නං** යනු මීයන් විසින් කන ලද්ද. මෙයින්ද වස්ත්‍රය අළුත් වුවද පැරණි වුවද මෙතැන් පටන් මෙසේ කෑකල්හි මෙය වෙති’යි ආදේශ කරත්. **අග්ගිහොමං** මෙබඳු දැර දැමූ ගින්නෙන් මෙසේ පුදකළ කල්හි මෙය වෙතියි මෙසේ ගිනි පිදීමයි. **දබ්බිහොම** ආදියද ගිනි පිදීම්ය. මෙබඳු හැන්දකින් මෙබඳු දහයියා ආදිය පුදකළවිට මෙය වෙතියි මෙසේ ප්‍රවෘත්ති වශයෙන් වෙනම කියන ලදී.
එහි **කණො** යනු වී කුඩ්ඩ. **තණ්ඩුලා** සහල් ආදීන්ටද තෘණ ආදීන්ට තණ්ඩුලයයි කියති. **සප්පී** ගව ගිතෙල් ආදිය. **තෙලං** තලතෙල් ආදිය. අබ ඇට ආදිය කටින් ගෙන ගින්නෙහි දැමීම, මන්ත්‍ර ජපකොට පිදීම හෝ **මුඛහොම** නමි දකුණු අකු ඇටයෙහි ලෙයින් පිදීම **ලොහිතහොම** නමි. **අංගවිජ්ජා** නම් පෙර අංගයම දැක ප්‍රකාශකිරීම් වශයෙන් කියන ලදී. මෙහි ඇඟිලි ඇට දැක මන්ත්‍ර ජපකොට මේ කුලපුත්‍රයා වන්නේ හෝ නොවන්නේය. ධනවත් වන්නේය හෝ නොවන්නේය ආදිය ප්‍රකාශ කිරීම් වශයෙන් අංග විද්‍යාව කියන ලදී. **වත්‍ථුවිජ්ජා** ගෙවතු අරම්වතු ආදියෙහි ගුණදොස් සලකන විද්‍යාව. මැටි ආදී දේ දැක ද මන්ත්‍ර ජපකොට පොළොව යට රියන් තිහක් පමණ යටද, අහසෙහි අසූරියනක් පමණ ප්‍රදේශයෙහිද ගුණදොස් දකිති. **ඛත්තවිජ්ජා** සිරුරට අයත් **සීවවිජ්ජා** සොහොනෙහි වැස ශාන්තිය කරන විද්‍යාව. සිගාල රුත විජ්ජා - නරිහඬ විද්‍යාව යයි ද කියනු ලැබේ. **භූතවිජ්ජා** භූත වෛද්‍ය මන්ත්‍රය. **භූරිවිජ්ජා** විශාල ගෙයක වසන්නකු විසින් උගතයුතු මන්ත්‍රය. **අහිවිජ්ජා** සර්ප දෂ්ටයට ප්‍රතිකාර කරන විද්‍යාවද, සර්පයන් ගෙන්වන විද්‍යාවද. **විසවිජ්ජා** යමකින් පැරණි විස රකීද, අලුතින් විස ඇති කෙරේද, විෂ තන්ත්‍රයට හෝ වෙයි. **විච්ඡික විජ්ජා** ගෝනුස්සන් දෂ්ට කළවිට ප්‍රතිකාර කරන විද්‍යාව. **මූසික විජ්ජා** වෙහිද මෙම ක්‍රමයයි. **සකුණ විජ්ජා** යනු පියාපත් ඇති, පියාපත් නැති දෙපා සිව්පා ආදීන්ගේ හැඬීම් යම් වශයෙන් වූ පක්ෂීන් පිළිබඳ දැනුම. **වායස විජ්ජා** යනු කපුටන්ගේ හැඬීම් පිළිබඳ දැනුම. එය වෙනම ශාස්ත්‍රයකි. ඒ නිසා වෙනම කියන ලදී.
**පක්ඛජක්ධානං** යනු මුහුකුරා ගිය සිතිවිල්ල. දැන් මොහු මෙපමණ කලක් ජීවත් වන්නේය. මොහු මෙතෙක් කලක් යැයි මෙසේ පැවති අරිට්ඨක ඥානය යන අර්ථයි. **සරපරිත්තානං** යනු ඊතලයෙන් බේරීමයි. යම්සේ තමා මතට ගොස් ද එසේ කරන විද්‍යාවයි. **මිගපක්ඛං** මෙය සර්ව සංග්‍රාහකය. සියලු පක්ෂීන්ගේ සිව්පාවන්ගේ හැඬීම් දැනීම වශයෙන් කියන ලදී.
**මණි ලක්ඛණ** ආදීන්හි මෙබඳු මැණික ප්‍රශස්තය. මෙබඳු මැණික අප්‍රශස්තය. හිමියාට ආරෝග්‍යය. ඓශ්වර්යය ලැබීමට හේතුවෙයි. නොවෙයි මෙසේ වර්ණ සංස්ථාන ගුණ ආදි වශයෙන් මැණික් ආදියෙහි ලක්ෂණ අනුයුක්තව හැසිරෙත් යන අර්ථයි. එහි **ආවුධ** යනු අසිපත් ආදිය හැර ස්ත්‍රී පුරුෂයෝ වසන්ද, එහි වෘද්ධිය හානිය වශයෙන්ම දතයුතුය. **අජලක්ඛණ** ආදී තන්හි මෙබඳු එළුවන්ගේ මස් කෑ යුතුය. මෙබඳු එළුවන්ගේ මස් නොකෑ යුතුය. මෙයද විශේෂ ලෙස දතයුතුය.
තවද මෙහි **ගොධා ලක්ඛණයෙහි** චිත්‍රකර්ම පැළඳුම් ආදියෙහි මෙබඳු ගොයකු ඇතිකල්හි මෙසේ වෙයි යනුවෙන් මෙයද විශේෂ වශයෙන් දතයුතුයි. මෙය මෙහිදී එක් කථාවකි. එක් විහාරයක සිතුවම්හි ගිනි පිඹින ගොයකු කළාහුය. එතැන් පටන් භික්ෂූන් අතර මහා විවාදයක් ඇතිවිය. එක් ආගන්තුක භික්ෂුවක් එය දැක මකා දැමීය. එතැන් පටන් විවාදය අඩුවිය. **කණ්ණිකා ලක්ඛණං** කන් පළඳනාවෙහි ද ගෘහ කර්ණිකාවෙහි ද වශයෙන් දතයුතුය. **කච්ඡප ලක්ඛණං** යනු ගෝධා ලක්ෂණ සමානය. **මිගලක්ඛණං** සර්ව සංග්‍රාහක සියලු සිවුපාවුන්ගේ ලක්ෂණ වශයෙන් කියන ලදී.
**රඤ්ඤං නියවාහං භවිස්සති** යනු අසුවල් දවසෙහි අසුවල් නැකතින් රජුගේ විදේශ ගමන් ප්‍රකාශ කරයි. සියලු තැන මේ ක්‍රමයයි. හුදෙක් මෙහි **අනිය්‍යානං** යනු විදේශයන්හි විසුව වුන්ගේ නැවත පැමිණීමයි. **අබ්භනතරානං රඤ්ඤාහං උපයානං භවිස්සති, බාහිරානං රඤ්ඤානං අපයානං** යනු ඇතුළු නුවර අපගේ රජුට විරුද්ධය. බැහැරි රජුන්ගේ පැමිණීම වන්නේය. එයින් ඔහුගේ බැහැර යාම වන්නේ යයි මෙසේ රජු එළඹීමත් පිටවීමත් ප්‍රකාශ කරයි. දෙවැනි පදයෙහිද මේ ක්‍රමයයි. **ජය පරාජය** ප්‍රකටමය.
**චන්‍දග්ගහ** ආදීහු අසුවල් දවසෙහි රාහු චන්ද්‍රයා අල්ලාගනී යනුවෙන් ප්‍රකාශ කිරීම් වශයෙන් දතයුතුයි. තවද, නැකැත්කරු අඟහරු ආදී ග්‍රහයගේ එක්වීමද **නක්ඛත්තගහ** වෙයි. ආකාශයෙන් උල්කා වැටීම. **දිසාඩාහො** යනු දිශාවන් අන්ධකාර වීම. අග්නිශිඛා ධූමශිඛාවන්ගෙන් ආකූලවීම මෙන්. **දෙව දුන්‍දුභි** යනු සුදු වලාකුළු ගර්ජනා කිරීමයි. **උග්ගමනං** යනු උදාවීමයි. **ඔගමනං** අස්තයට යාමයි. **සංකිලෙසො** යනු අපිරිසිදු බවයි. **වොදානං** පිරිසිදු බව. **එවංවිපාකො** යනු ලෝකයාට මෙබඳු සුවදුක් ගෙන දෙන්නේය.
**සුබ්බුට්ඨකා** යනු වර්ෂාව මනාසේ ධාරා වැසි වැසීමයි. **දුබ්බුටඨිකා** යනු අවග්‍රහයයි. වැස්ස කැඩීම යයි කියන ලද්දේ වෙයි. **මුද්දා** යනු හස්තමුද්‍රා ගණන් කිරීම යයි කියනු ලැබේ. **ගණනා** යනු නොකඩවා ගණන් කිරීම. **සංඛානං** සංකලනය රෙදි ඉපදවීම ආදි වශයෙන් පිඬු ගණනය. යමකුට එය ප්‍රගුණ වේද, ඔහු ගසක් දැක මෙහි පත්‍ර මෙපමණ ඇතැයි දනී. **කාවෙය්‍යන්ති**, **චත්තාරො මෙ භික්ඛවෙ කවි**, **චින්තා කවි**, **සුතකවි**, **අත්‍ථකවි**, **පරිභාණ කවි** මේ සිව් කවීන්ට තමන්ගේ සිතිවිලි වශයෙන් හෝ, වෙස්සන්තර නම් රජෙක් විය ආදිය අසා සුත වශයෙන් හෝ, මෙහි මේ ප්‍රයෝජනය වෙයි. මෙසේ එය යොදන්නෙමියි මෙසේ අර්ථ වශයෙන් හෝ කිසියම් දෙයක් ඇත. එවැන්නක් කරන්නෙමියි මෙසේ තන් වැසි වශයෙන් හෝ ජීවිකාව පිණිස කටයුතු කිරීමයි. **ලොකායතං** කියන ලද්දේමය.
**ආවාහණය** නම් මේ දරුවාට අසුවල් කුලයෙන් අසුවල් නැකතින් දැරියක ගෙන එවුයයි ආවාහ කිරීමයි. **විවාහණං** යනු මේ දැරිය අසුවල් දරුවාට අසුවල් නැකතින් දෙවු. මෙසේ ඔහුට දියුණුවක් වන්නේ යයි විවාහ කිරීමයි. **සංවදනං** සංවදන නම් අද නැකත හොඳය. අදම සමගි වවු. මෙසේ තොපට වෙන්වීමක් නොවන්නේ යයි මෙසේ සමගි කිරීමයි. **විවදනං** නම් ඉතින් වෙන්වනු කැමැතිනම් අදම වෙන් වවු. මෙසේ තොපට එකතුවක් නොවන්නේය. මෙසේ වෙන් කිරීමයි. **සංකිරණං** තොප විසින් බද්දක් හෝ ණයක් වශයෙන් දුන් ධනය අද එකතුකර ගනිවු. අද එකතු කරගත් දෙය ස්ථාවර වෙයි. මෙසේ ධනය රැස්කරවා ගැනීමයි. **විකිරණං** යනු යම්හෙයකින් ආයෝජනය එකතු කරගැනීම් ආදි වශයෙන් ධනය යොදවනු කැමැත්හු නම් අද යෙදවූ ධනය දෙගුණයක් සිව්ගුණයක් වෙයි. මෙසේ ධනය යෙදවීමයි. **සුභගකරණං** ප්‍රියමනාප කිරීම සශ්‍රීක කිරීම හෝ වෙයි. **දුබ්භගකරණං** ඊට වෙනසක් කිරීම. **විරුද්ධ ගබ්භ කරණං** නොගැළපෙන විනාශවන ගර්භයක් කිරීම. නැවත විනාශ නොවීම පිණිස ඖෂධ දීම යන අර්ථයි. ගර්භය වනාහි වාතයෙන්, පණුවගෙන්, කර්මයෙන් යන තෙකරුණින් විනාශ වන්නේය. එහි වාතයෙන් විනාශ වනවිට ගැඹුරට නොයන සීතල බෙහෙතක් දෙයි. පණුවන් විසින් නැසෙන කල්හි පණුවන්ට පිළියම් කරයි. කර්මයෙන් නැසෙන ගර්භය නවත්වන්ට බුදුවරුන්ටද නොහැකිය.
**ජිව්හා නිත්‍ථන්‍ධනං **යනු, මන්ත්‍රයෙන් දිව තද කිරීමයි. **හණු සංහණන** යනු කටබඳින මන්ත්‍රයෙන් හණු සෙලවීමට නොහැකි වන සේ තදකිරීමයි. **හත්‍ථාභිජප්පන** යනු, අත් පෙරලීම පිණිස මන්ත්‍ර ජපකිරීමයි. ඒ මන්ත්‍රයෙහි පද සතක් අතර සිට ජපකළ කල්හි ශබ්ද නොඇසෙන පිණිස මන්ත්‍ර කීමයි. ඒ මන්ත්‍රය ජපකොට අවසන්වන කල්හි යමක් කැමතිනම් එය කියයි. සතුරාට එය නොඇසේ. ඉන්පසු පිළිතුරු සපයා ගැනීමට නොහැකිය. **ආදාස පඤ්හං** මුහුණ බලන කණ්ණාඩියට දෙවියකු ආරූඪකර ප්‍රශ්න ඇසීමයි. **කුමාරිකපඤ්හං** දැරියකගේ සිරුරට දෙවියකු ආරූඪකර ප්‍රශ්න ඇසීමයි. **දෙවපඤ්හං** දේව දාසියකගේ සිරුරට දෙවියකු ආරූඪකර ප්‍රශ්න ඇසීමයි. **ආදිච්චුපට්ඨානං** ජීවිකාව පිණිස සූර්ය පූජා කිරීම. **මහතුපට්ඨා** යනු එසේම මහා බ්‍රහ්මයා පිදීම. **අබ්භුජ්ජලනං** මන්ත්‍ර බලයෙන් කටින් ගිනිදැල් පිටකිරීම. **සිරව හායනං** එන්න ශ්‍රී කාන්තාව, මාගේ සිරසෙහි පිහිටන්න යයි මෙසේ හිසින් ශ්‍රී කාන්තාව කැඳවීම.
**සන්තිකම්මං** දේවස්ථානයට ගොස් මට මේ දේ සමෘද්ධ වේනම් ඔබට මේ මේ උපහාර කරන්නෙමියි සමෘද්ධ වූ කල්හි කළයුතු සතුටු කිරිම සඳහා බාර ඉටුකිරීමේ කාර්යය. එය සමෘද්ධ වූ කල්හි එය ඉටුකිරීම **පණිධිකම්ම** නමි. **භූරිකම්මං** මැටි ගෙයක වැස උගත් මන්ත්‍රය කීම. **වස්ස කම්මං වොස්ස කම්මං** යන මෙහි වස්ස යනු පුරුෂයාය. වොස්ස යනු පණ්ඩකයාය. මෙසේ පණ්ඩකයා පුරුෂයකු කිරීම වස්ස කම්ම නමි. පුරුෂයා පණ්ඩකයකු කිරිම **වොස්සකම්ම** නමි. එය කරන්නේ වෘෂණය ඉවත්කිරීම් තත්ත්වයට පමුණුවයි. ලිංගය අතුරුදහන් කිරීමට නොහැකිය. **වත්‍ථුකම්ම** ස්වභාවික පොළොවෙහි ගෙය පිහිටුවීමයි. **වත්‍ථු පරිකිරණං** යනු මේ මේ දේ ගෙන එවු යයි කියා ඒ ඒ තැන බලිකර්ම කිරීමයි. **ආචමනං** ජලයෙන් මුව පිරිසිදු කිරීම. **නහාපනං** යනු අනුන් නැහැවීම. **ජුහණං** ඔවුන් සඳහා ගිනි පිදීම, **වමනං** බෙහෙත් දී වමනය කරවීමයි. **විරේචන** යෙහිද මෙම ක්‍රමයයි. **උද්ධවිරේචණං** පැන නැගි දොස් ඉවත් කිරීමයි. **සීස විරේචණං** හිස විරේක කිරීමයි. **කණ්ණතෙලං** කන්වල වැඩීම පිණිස හෝ වණ නැතිකිරීම පිණිස බෙහෙත් තෙල් සිඳීම. **නෙත්ත තප්පන** ඇස් තවන තෙල්. **නත්‍ථුකම්මං** තෙල් යෙදු නශ්‍ය කිරීම. **අඤණං** පටල දෙකක් හෝ තුනක් ඉවත් කිරීමෙහි සමත් ක්ෂාර ආලේප කිරීම. **පච්චඤ්ජනං** වැඩිය යුතු සීතල බෙහෙත් ආලේප කිරීමයි. **සාලාකියං** කටු වෙදකම. **සල්ලකත්තිය** යනු ශල්‍ය වෛද්‍ය කර්මය. **මූල භෙසජ්ජං අනුප්පදානං** මෙයින් කාය චිකිත්සාව දක්වයි. **ඔසධීනං පටිමොක්ඛො** ක්ෂාර ආදිය දී සුදුසු ක්ෂණය ඉක්මගිය කල්හි ඒවා ඉවත් කිරීමයි.
මෙසේ බ්‍රහ්මදත්ත විසින් කියන ලද ගුණයට අනුසන්ධි වශයෙන් තෙවැදෑරුම් ශීලය විස්තරකොට දැන් භික්ෂු සංඝයා විසින් කියන ලද ගුණයට අනුසන්ධි වශයෙන් **අත්‍ථි භික්ඛවෙ අඤ්ඤෙච ධම්මා ගම්හීරා දුද්දසා **යන ආදි ක්‍රමයෙන් හිස් බව ප්‍රකාශනය ඇරඹූහ. එහි **ධම්මා** යනු ගුණයෙහි, දේශනාවෙහි පර්යාප්තියෙහි, ප්‍රමාණවත් නොවන බවෙහිත් යන මේ ආදියෙහි ධම්ම ශබ්දය පවතී.
ආදී තන්හි ධම්ම ශබ්දය ගුණයෙහිය. ‘මහණෙනි, තොපට ආදිකල්‍යාණ ධර්මය දේශනා කරන්නෙමි. ආදි තන්හි දේශනාවෙහිය. ‘මහණෙනි, මෙහි භික්ෂුව සුත්ත ගෙය්‍ය යනුවෙන් ධර්මය ප්‍රගුණ කරයි. ආදි තන්හි පර්යාප්තියෙහිය. ‘එසමයෙහි ධර්මයෝ වෙති. ස්කන්ධයෝ වෙති. ආදී තන්හි ප්‍රමාණවත් නොවන අර්ථයෙහි. මෙහි වනාහි ගුණයෙහි පවතී. ඒ නිසා ‘මහණෙනි, තථාගතයන්ගේ අන්‍ය වූ ගුණ ද ඇතැ’යි මෙසේ මෙහි අර්ථය දතයුතුය.
**ගම්භීරා** යනු, මහ සමුදුර මෙන් මදුරු තුඩක් වැනි ඉඳිකටුවෙකි. තථාගතයන් හැර අනුන්ගේ ඥානයෙන් ලැබිය නොහැකි ප්‍රතිෂ්ඨාවයි. ගැඹුරු බැවින්ම (බැලිය නොහැකි) **දුද්දසා**, බැලිය නොහැකි බැවින්ම **දුරනුබෝධා** (අවබෝධ කළ නොහැකිය) සියලු පරිළාහයන් නිවාදමන ලද හෙයින් ශාන්ත වේ. අතෘප්තිකර අර්ථයෙන් **පණීතා**. මිහිරි රස බොජුනක් මෙන් උත්තම වූ ඥානයට විෂය වූ බැවින් තර්කයෙන් නො විසඳිය යුතු බැවින් **අතක්කාවචරා**. **නිපුණා** මෘදු සූක්ෂම ස්වභාව හෙයින් බාලයන්ට අවිෂය බැවින් නුවණැත්තන් විසින්ම දතයුතු බැවින් **පණ්ඩිත වෙදනීයය**.
තථාගත තෙමේ තමාම දැන සාක්ෂාත්කොට යමක් කියයි යනු තථාගත තෙමේ අනන්‍ය ඥෙය්‍යව තමාම අති විශිෂ්ට වූ ඥානයෙන් ප්‍රත්‍යක්ෂ කොට යම් ධර්මයක් දන්වයිද පැහැදිලි කරයිද, කියයිද, ප්‍රකාශ කරයිද. **යෙහං** යනු යම් ගුණධර්මයන්ගෙන්. **යථා භුච්චං** යනු වූ පරිදි. **වණ්ණං සම්මා වදමානා වදෙය්‍යුං** යනු තථාගතයන්ගේ ගුණ කියනු කැමැත්තෝ කියන්නෝය. නොඅඩුකොට කියන්ට හැකිවන්නාහුය යන අර්ථයි. භාග්‍යවතුන් වහන්සේ විසින් ස්තුති කරන ලද ධර්ම කවරහුද? සර්වඥතා ඥානයයි. එසේනම් කුමක් හෙයින් මහා වචන නිර්දේශයක් කරන ලද්දේ ද? මහා චිත්ත සම්ප්‍රයෝජනයක් ඇති හෙයින්ද මහා ආරම්මණ ඇති හෙයින්ද එය ඥානසම්ප්‍රයුක්ත මහා කිරිය චිත්තයන් සතරෙහි ලැබේ. එයට අරමුණු නොවන කිසිදු කරුණක් නම් නැත. යම්සේ කීය. අතීත වූ සියලු දෙය දනීනුයි **සබ්බඤ්ඤුත ඤාණං**. එහි ආවරණයක් නැතැයි අනාවරණ ඤාණං ආදිය. මෙසේ මහා චිත්ත සම්ප්‍රයෝගයක් ඇති බැවින් නැවත නැවත උපදීම් වශයෙන් මහා අරමුණු ඇති බැවින්ද මහා වචන නිර්දේශයක් කරන ලද්දේය.
**අඤ්ඤෙවා** යනු මෙය මෙහි ව්‍යවස්ථාපන වචනයි. අනිකුත් ප්‍රාණඝාතයෙන් වෙන්වීම් ආදිය ගැඹුරුද නොගැඹුරුද නොවේ. මෙසේ සියලු පදයන් සමග යෙදිය යුතුයි. ශ්‍රාවකපාරමී ඥානය ගැඹුරුය. එහි ව්‍යාස්ථාපනයක් නැත. ප්‍රත්‍යෙකබුද්ධ ඥානය ඊට වඩා ගැඹුරුය. එහි ද ව්‍යවස්ථාපනයක් නැත. සර්වඥතාඥානය වනාහි ඊට වඩා ගැඹුරුය. ඊට වැඩි ගැඹුරක් ඇති අන් කිසිවක් නැත. ඒ නිසා ගම්භීරයයි පිළිගැනීමක් ලබයි. එපරිද්දෙන් දුද්දසා, දුරනුබොධා යනුවෙන් සියල්ල දතයුතුයි.
**කතමෙ ච තෙ භික්ඛවෙ **යනු මෙය ඒ ධර්මයන් කියනු කැමතිව කරන විචාරීමයි. **සන්ති භික්ඛවෙ එතෙ සමණ බ්‍රාහ්මණා** ආදී තන්හි ඇසූ දෙය විසඳීමයි. එසේනම් මෙසේ ආරම්භ කරන ලද්දේ කුමක් නිසාද? බුදුවරුන් ගේ සිව්තැනකට පැමිණ ගර්ජිතය මහත් වෙයි. ඥානයට අනුව පිවිසෙයි. බුද්ධ ඥානයෙහි මහත් බව පෙනේ. ත්‍රිලක්ෂණගත ශුන්‍යතා ප්‍රතිසංයුක්ත දේශනාව ගැඹුරු වෙයි. ඒ සිව්තැන් කවරේද? විනය ප්‍රඥප්ති, පෘථුවි ප්‍රදේශය, ප්‍රත්‍යයාකාරය, සමයාන්තරය කුමක් හෙයින්ද? මෙය ලඝුය. මෙය ගරුකය. මෙය ප්‍රතිකාර කළ හැකිය. මෙය ප්‍රතිකාර කළ නොහැකිය. මෙය ඇවතයි. මෙය ඇවැත් නොවේ. මෙය ඇවැත් නැති කිරීමයි. මෙය වුට්ඨානගාමිනීය. මෙය දේශනා ගාමිනීය. මෙය ලෝක වද්‍යය, මෙය ප්‍රඥප්ති වද්‍යය, මේ කරුණෙහිදී මෙය පැනවිය යුතුය. මෙසේ බැසගත් කරුණෙහි ශික්ෂාපද පැනවීම නමි. එහි අන් අයට මෙසේ ශත්තියක් හෝ බලයක් නැත. මෙය අනුනට අවිෂයය. තථාගතයන්ටම විෂයයයි. මෙසේ විනය ප්‍රඥප්තියට පැමිණ බුදුවරුන්ගේ ගර්ජිතය මහත් වෙයි. ඤාණයට පිවිසෙයි. -පෙ- ශුන්‍යතා ප්‍රතිසංයුක්ත යනුවෙන්.
එසේම මේ සතර සතිපට්ඨානයෝ නම් වෙති. -පෙ- ආර්ය අෂ්ටාංගික මාර්ගය වෙයි. පංචස්කන්ධය වෙයි. ද්වාදස ආයතන වෙයි. අටළොස් ධාතුය. චතුරාර්ය සත්‍යය, දෙවිසි ඉන්ද්‍රියය, හේතු නවයය, සතර ආහාරය, ස්පර්ශ සතය, වේදනා සතය, සඤ්ඤා සතය, චේතනා සතය, සිත් සතය, මෙයින් මෙපමණක් කාමාවචර ධර්මය, මෙපමණක් රූපාවචර අරූපාවචර තත්වයට එන ධර්මය, මෙපමණක් ලෞකිකය. මෙපමණක් ලෝකෝත්තරය යනුවෙන් සමන්ත පට්ඨානයද, අනන්ත නය ඇති අභිධර්ම පිටකයද බෙදා බෙදා කියන්ට අන්‍යයන්ට ශක්තියක් හෝ බලයක් හෝ නැත. මෙය අන්‍යයන්ට අවිෂයය. තථාගතයන්ටම විෂයය. මෙසේ භූම්‍යන්තර පරිච්ඡේදයට පැමිණ බුදුවරුන්ගේ ගර්ජිතය මහත්ය. ඤාණයට පිවිසෙයි. -පෙ- ශුන්‍යතා ප්‍රතිසංයුක්තය යනුවෙන්
එසේම යමක් අවිද්‍යා සංස්කාර ආදීන්ට නව අයුරකින් ප්‍රත්‍ය වේද, උත්පාද වී ප්‍රත්‍ය වේද, පැවතී -පෙ- නිමිත්ත, ආයූහණ, සංයෝග පළිබෝධ, සමුදය, හේතු, ප්‍රත්‍ය, වී ප්‍රත්‍යවේද, එසේ සංස්කාර ආදීහු විඤ්ඤාණ ආදීන්ට ප්‍රත්‍ය වෙත්ද, කියන ලද්දේය. ප්‍රත්‍ය පරිග්‍රහයෙහි ඥානය ඤාණ වන්නේ කෙසේ ද? අවිජ්ජා සංඛාරයන්ගේ උප්පාද ඨිතියද, නිමිත්ත ඨිතියද, හෙතුඨිතියද පච්චය ඨිති ද, පළිබෝධ ඨිති ද යන මේ ආකාර නවයෙන් අවිජ්ජාව පච්චයයි. සංඛාරයෝ පච්චය නිසා හටගත්තෝය. මේ ධර්ම දෙකම සමුප්පන්නය. ප්‍රත්‍ය පරිඥානයෙහි ඥානය ධම්මට්ඨිති ඤාණයයි. අතීතයද කාලයකි. අනාගතයද කාලයකි. අවිජ්ජා - සංඛාරයන්ගේ -පෙ- ජාති ජරා මරණයට -පෙ- පච්චයට්ඨිතිය. මේ නව ආකාරයෙන් ජාති පච්චය වේ. ජරාමරණ පච්චය සමුප්පන්නය. මේ ධර්ම දෙකම පච්චය සමුප්පන්නය. පච්චය පරිඥානයෙහි ප්‍රඥාව ධම්මට්ඨිති ඤාණයයි. මෙසේ මෙය ඒ ඒ ධර්මයාගේ ඒ ඒ පච්චය බැවින් පැවති, මාර්ග තුනක්ද, සන්ධි තුනක්ද, සංඛේප හතරක්ද, විසි ආකාරද වූ පටිච්ච සමුප්පාදය බෙදා බෙදා කියන්ට අන්‍යයන්ට ශක්තියක් හෝ බලයක් හෝ නැත. අන්‍යයන්ට මෙය අවිෂයය. තථාගතයන්ටම විෂයය. මෙසේ පච්චයාකාරයට පැමිණ බුදුවරුන්ගේ ගර්ජිතය මහත් වෙයි. ඥානයට පිවිසෙයි. පෙ- ශුන්‍යතා ප්‍රතිසංයුක්තය.
එසේ ජනයෝ සතර දෙනෙක් ශාස්වත වාද ඇත්තෝය. සතර දෙනෙක් එකච්ච ශාස්වත වාද ඇත්තෝය. සතර දෙනෙක් අන්තානත්තික වාද ඇත්තෝය. සතර දෙනෙක් අමරා වික්ෂේපික වාද ඇත්තෝය. දෙදෙනෙක් අධීත්‍ය සමුත්පන්නිකයෝය. සොළොසක් සංඥී වාද ඇත්තෝය. අටදෙනෙක් අසංඥීවාද ඇත්තෝය. අටදෙනෙක් නෙවසංඥීනාසංඥීවාද ඇත්තෝය. සත්දෙනෙක් උච්ඡේදවාද ඇත්තෝය. පස්දෙනෙක් දිට්ඨධම්ම නිබ්බාණ වාද ඇත්තෝය. ඔවුහු මේ නිසා මෙය ගන්නෝ යයි දෙසැටක් මිසදිටු ගත්තවුන් බිඳ පිරිසිදු කොට කියන්ට අන්‍යයන්ට ශක්තියක් හෝ බලයක් නැත. එය අන්‍යයන්ට අවිෂයය. තථාගතයන්ට ම විෂයය. මෙසේ සමයාන්තරයට පත්ව බුදුවරුන්ගේ ගර්ජිතය මහත්ය. ඥානයට පිවිසෙයි. බුදුන්වහන්සේගේ මහත් බව පෙනේ. දේශනාව ගැඹුරුය. ත්‍රිලක්ෂණයෙන් ලකුණු කරන ලද්දේය. ශූන්‍යතා ප්‍රතිසංයුක්තය.
මෙතැන සමයාන්තරය ලබයි. ඒ නිසා සර්වඥතා ඥානයෙහි මහත් බව දක්වනු පිණිසද දේශනාවෙහිද ශුන්‍යතා ප්‍රකාශනය පිණිසද සමයාන්තරයට පිවිසෙන්නාහු ධර්මරාජයන් වහන්සේ ‘සන්ති භික්ඛවෙ එකෙ සමණ බ්‍රාහ්මණා’යයි මෙසේ ප්‍රශ්න විසඳීම ඇරඹු සේක.
එහි **සන්නි** යනු ඇත. දක්නට ලැබෙත්. **භික්ඛවෙ** යනු ආලපන වචනයි. **එකෙ** ඇතැම්හු. **සමණ බ්‍රාහ්මණා** පරිබ්‍රාජකත්වයට ගිය බැවින් ශ්‍රමණයෝය. ජාතියෙන් බ්‍රාහ්මණයෝය. ලෝකයා විසින්ද ශ්‍රමණයෝය. බ්‍රාහ්මණයෝ යැයි මෙසේ සම්මත වූවෝය. පූර්වාන්තයට ගළපා සලකා ගනිතියි = පුබ්බන්ත කප්පිකා. එහි **අන්තො** යනු මේ ශබ්දය අන්තය. අභ්‍යන්තරය, මර්යාදාව, ලාමක, පසුභාගය, කොටස යන තන්හි දක්නට ලැබේ. **අන්තපුරො උදරපූරො** යනාදි තන්හි අත්ත ශබ්දය අන්තයෙහි යෙදේ. ‘චරන්ති එකෙ පරිවාර ඡන්නා අන්තො අසුද්ධා බහි සොභමානා (සමහරු පිරිවරින් වැසී ඇතුළත අපිරිසිදුව පිටත බබලමින් හැසිරෙත්) ආදී තන්හි අභ්‍යන්තරයෙහි. කාය බන්‍ධනස්ස අන්නෙ ජීරති දසා හරිතත්තංවා පාථත්තංවා සෙලාතංවා’ආදී තන්හි මර්යාදාවයි. අන්තමිදං භික්ඛවෙ ජීවිකානං’ ආදී තන්හි මර්යාදාවයි. අන්තමිදං භික්ඛවෙ ජීවිකානං’ආදී තන්හි ලාමක අර්ථයෙහි. එසෙවන්තො දුක්ඛස්ස ආදී තන්හි පසු භාගයෙහි. සියලු ප්‍රත්‍යයන්ගේ විනාශය වනාහි දුක්ඛයාගේ පසුභාගයයි. කෙළවරයි යයි කියනු ලැබේ. සක්කායො ඛො ආවුසො එකො අන්තො’ආදී තන්හි කොටසෙහි පවතී. ඒ අන්ත ශබ්දය මෙහිදීද කොටසෙහි පවතී.
**කප්ප** ශබ්දයද ‘තිට්ඨතු භන්තෙ භගවා කප්පං’භාග්‍යවතුන් වහන්සේ කල්පයක් සිටිනු මැනවි. අත්‍ථිකප්පො නිපජ්ජිතං - කප්පකතෙත අකප්පකතං සංසිබ්බිතං හොති යනුවෙන් මෙසේ ආයුකල්ප, ලේසකල්ප, විනයකල්ප ආදී බොහෝ අර්ථයන්හි පවතී. මෙහි තෘෂ්ණා දෘෂ්ටීන්හි පවතීයයි දතයුතුයි. කියන ලද්දේ වෙයි. කප්පා යනු සූත්‍රයන්ගෙන්, තණ්හා කප්ප, දිට්ඨි කප්ප යනුවෙන් කප්ප දෙකකි. ඒ නිසා තෘෂ්ණා දෘෂ්ටි වශයෙන් අතීත කල්ප කොට්ඨාසය සිතා සලකා සිටියේනුයි පුබ්බන්ත කප්පිකා. මෙහි අර්ථය මෙසේ දතයුතුය. මෙසේ පූර්වාන්තය සිතා සිටි ඔවුන්ගේ නැවත නැවත ඉපදීම් වශයෙන් පූර්වාන්තය අනුව ගිය දෘෂ්ටියයි. **පුබ්බන්තානු දිට්ඨි** නමි. මෙසේ දෘෂ්ටි ඇත්තහුගේ ඒ පූර්වාන්තය අරබයා පැමිණ අන් ජනයා දෘෂ්ටි ගතිකයන් කරන්නාහු නොයෙක් ආකාරයෙන් කරුණු දහඅටකින් අදහස් ප්‍රකාශ කරති.
එහි **අනෙක විහිතානි** යනු අනේකවිධ. **අධිවුත්තිපදානි** අදහස් ඇති පද. නැතහොත් ඇති අර්ථය අභිබවා යථා ස්වභාවයෙන් නොගෙන පවත්නා තත්වයට වැඩිකර. අධිවුත්තියො යනු දෘෂ්ටීහු කියනු ලැබෙත්. අධිවුත්තීන්ගේ පද = අධිවුත්ති පද. කරුණු දහඅටක් සමග.
දැන් යම් කරුණු දහඅටක් සමග ප්‍රකාශ කරත්ද, ඒවා කියනු කැමති විමසීමෙන් **තෙච භොන්තො** ආදී ක්‍රමයෙන් අසා ඒ කරුණු බෙදා දක්වන්ට **සන්ති භික්ඛවෙ** ආදී කීහ. එහි එයින් කියානුයි = වාදො. දෘෂ්ටිගතයට මෙය සමාන වචනයකි. ඔවුන්ට ශාස්වත වාද ඇත්තේනුයි = සස්සතවාදා. ශාස්වත දෘෂ්ටි ඇත්තෝ යන අර්ථයි. මේ ක්‍රමයෙන්ම ඉන් අන්‍ය වූ මෙබඳු පදවල අර්ථය දතයුතුය. **සස්සතං අත්තානංච ලොකංච** යනු රූප ආදීන් අතර එක්තරා එකක් ආත්මයයිද ලෝකයයිද ගෙන එය ශාස්වත ය. අමරය. නිත්‍යයයි ද ස්ථිරයයි ද පනවත්. යම්සේ කියන ලදද, රූපය ආත්මය වන්නා සේ ලෝකයද ශාස්වතයයි ආත්මයද ලෝකයද පනවත්. වේදනාව -පෙ ප්‍රඥාව - සංස්කාර - විඤ්ඤාණය ආත්මය වන්නා සේම ලෝකයද ශාස්වත යයි ද ආත්මයද ලෝකයද පනවත්.
**ආතප්පමන්වාය** යන ආදී තන්හි වීර්යය කෙලෙස් තවන වශයෙන් ආතප්පං යයි කියන ලදී. එයම පදහන (උත්සාහ කිරීම්) වශයෙන් **පධාන** වෙයි. නැවත නැවත යෙදීම් වශයෙන් **අනුප්පයොගො**. මෙසේ මේ ප්‍රභේද තුනක් ඇති වීර්යයට **අන්වාය** පැමිණ, නිසා යන අර්ථයි. **අප්පමාදො** යනු සිහියෙන් වෙන් නොවීමයි. **සම්මා මනසිකාරො** උපාය සිහියේ තබාගැනීම, මාර්ගය සිහියේ තබා ගැනීම අර්ථ වශයෙන් ඥානයයි කියනු ලැබේ. යම් මනසිකාරයක සිටියහුට පූර්වේනිවාස ඥානය ඉටුවේද, මෙය මෙම ස්ථානයෙහි මනසිකාරයයි අදහස් කරන ලදී. ඒ නිසා වීර්යයටද සතියටද ඥානයටද පැමිණ යනු මෙහි සංක්ෂේපයයි. **තථාරූපං** යනු එසේ වූ. **චෙතො සමාධි** යනු චිත්ත සමාධියයි. **ඵුසති** යනු විඳගනී. ලබයි. **යථා මොහිතෙ චිත්තෙ** යම් සමාධියකින් මැනවින් තැබූ සුප්‍රතිෂ්ඨිත සිතෙහි **අනෙක විහිතං පුබ්බනිවාසං** ආදීන්ගේ අර්ථය විශුද්ධි මාර්ගයෙහි කියන ලදී.
**සො එවමාහ** යනු : මෙසේ ධ්‍යාන ආනුභාව යුතුව දෘෂ්ටිගතිකයා මෙසේ කියයි. **වඤෙක්ධා** වඳ එළදෙන, වඳ තල්ගස ආදීන් මෙන් පලරහිත. කිසිවක් නූපදවන අර්ථයි. මෙයින් ආත්මයයිද ලෝකයයිද ගන්නා ලද ධ්‍යාන ආදීන්ගේ රූප ආදිය උපදවන බව ප්‍රතික්ෂේප කරයි. පර්වත කූටයක් මෙන් සිටියේ නුයි = **කූටට්ඨො**. **එසිකට්ඨායී ඨිතො** යනු ඉන්ද්‍රඛීලයක් මෙන් වී සිටියේනුයි = එසිකට්ඨායී ඨිතො. යම්සේ මනාසේ කණින ලද ඉන්ද්‍රඛීල ස්තම්භය නිශ්චලව සිටීද, මෙසේ සිටියේ යන අර්ථයි. දෙකින්ම ලෝකය විනාශ වන බව දැක්වෙයි. ඇතැම්හු ඉසිකට්ඨායී ඨිතො යනුවෙන් පෙළ කියා තණ පඳුරෙහි මසකු මෙන් සිටියේ යයි කියත්. එහි අදහස වන්නේ ‘යමක් උපදී’ යයි කියනු ලැබේද, එය තණ පඳුරින් නික්මෙන මසකු මෙන් පෙනෙමින් නික්මෙයි. යම්හෙයකින් ඉසිකට්ඨායි ඨිතො වේද ඒ නිසා **තෙව සතා සන්‍ධාවන්ති** මෙයින් අන් තැනකට යති යන අර්ථයි.
**සංසරන්ති** යනු ඔබමොබ හැසිරෙත්. චවන්ති මෙසේ ප්‍රසිද්ධියට පත්. එසේ **උප්පජ්ජන්ති** අටුවාවෙහි පෙර **සස්සතො අත්තා ච ලොකොච** යනුවෙන් කියා දැන් ‘තෙවසත්තා සන්‍ධාවත්ති’ යනාදී වචනයෙන් මේ දෘෂ්ටිගතිකයා තමා ම තමාගේ පාදය බිඳියි. දෘෂ්ටිගතිකයාගේ දර්ශනය නම් නිබඳ නොවේ. දහයියා ගොඬෙහි සිට වූ කණුවක් මෙන් සසලය. උන්මත්තකයාගේ පසුම්බියෙහි කැවුම් කැබලි අසූචි ගොම ආදිය මෙන් මෙහිද සුන්දර වූද අසුන්දර වූද දේ ඇත්තේමය යි කියන ලදී. **අත්‍ථිත්‍ථෙව සස්සති සමං** යනු මෙහි සස්සති යනු නිතර පෙනෙන බැවින් මහපොළොව යයි හඟියි. මහමෙර චන්ද්‍ර සූර්යයෝද එසේය. ඉන්පසු ආත්මය ඒ හා සමානයයි හඟිමින් ‘සස්සති සමවූ දෙයක් ඇත්තේමයැයි කියයි.
දැන් ‘ආත්මයද ලෝකයද ශාස්වත යයි ආදි ප්‍රතිඥාව සාධනය කරනු පිණිස හේතු දක්වන්නේ ‘තං කිස්සහෙතු? **අහංහි** ආතප්පමන්වාය යන ආදිය කීය. එහි **ඉමිනා මහං එවං ජානාමි** යන්නෙන් විශේෂ අධිගමයෙහි මම මේ ප්‍රත්‍යක්ෂයෙන් දනිමි’ හුදෙක් ශ්‍රද්ධා මාත්‍රයෙන් පමණක් නො කියමි’යි පෙන්වයි. මෙහි මකාරය පද සන්ධි කිරීම සඳහා කියන ලදී. **ඉදං භික්ඛවෙ පඨමං ඨානං** යනු චතුහි වත්‍ථුහි යනුවෙන් වත්‍ථු ශබ්දයෙන් කියන ලද සිව්තන්හි මෙය ප්‍රථම ස්ථානයයි නොයෙක් සියදහස් ගණන් ජාතීන් සිහිකිරීම පළමු කරුණයයි යන අර්ථයි.
මත්තෙහි වාර දෙකෙහිද මේ ක්‍රමයමැයි. හුදෙක් මේ වාරය නොයෙක් සියදහස් ගණන් ජාතීන් සිහිකිරීම් වශයෙන් කියන ලදී. ඉතිරිය හාරසියයක් සංවට්ට විවට්ට කල්ප සිහිකිරීම් වශයෙන් ප්‍රඥාව අඩු වූ තීර්ථකයෝ නොයෙක් සිය දහස් ගණන් සිහි කරති. මධ්‍යම ප්‍රඥාව ඇති තීර්ථකයෝ සංවට්ට විවට්ට කල්ප දහයක් සිහි කරති. තීව්‍ර ප්‍රඥා ඇති තීර්ථකයෝ හතළිහක් සිහි කරති. එයට වැඩියෙන් නොවේ.
සිව්වැනි වර තර්ක කරානුයි = තක්කී. තර්කයක් හෝ මොහුට ඇත්තේනුයි = තක්කී. තර්කකොට, විතර්ක කොට දෘෂ්ටි යන්නට මෙය සමාන වචනයෙකි. විමසීමෙන් යුක්ත වූයේනුයි = වීමංසී. වීමංසා යනු සැසඳීම, රිසිවීම, කමා කිරීමයි. යම්සේ පුරුෂයෙක් ලී දඬුවකින් ජලය විමසා බලා එතර වේද, මෙසේම යමෙක් සසඳා. රිසිව, කමාකොට දෘෂ්ටිය ගනීද. ඔහු වීමංසී යයි දතයුතුය. **තක්ක පරියාහතං** තර්කයෙන් ගෙන්වන ලද, ඒ ඒ අයුරින් තර්කකොට යන අර්ථයි. **වීමංසානුචරිතං** ඒ කියන ලද ආකාරයෙන් හැසිරුණු. **සයං පටිභාණී** යනු තමාට වැටහෙන පමණින් හටගත්. **එවමාහ** ශාස්වත දෘෂ්ටිය ගෙන මෙසේ කියයි.
එහි තර්කවාදී පුද්ගලයෝ සිව්වැදෑරුම් වෙති. අනුස්සුතික, ජාතිසර, ලාභී, සුද්ධතක්කික යනුවෙන් එහිදී යමෙක් වෙස්සන්තර නම් රජෙක් වී යයි අසා, එසේනම් වෙස්සන්තරම භාග්‍යවත්ය. ආත්මය ශාස්වතයයි තර්ක කරමින් දෘෂ්ටිය ගනී. මොහු අනුස්සුතික තම් වේ. උත්පත්ති දෙකක් තුනක් සිහිකොට මම පෙර අසුවල් නම් වීමි. ඒ නිසා ආත්මය ශාස්වතයයි. තර්ක කරන්නේ ජාතිස්සර තර්ක කරන්නා නම් වේ. යමෙක් ලාභී බැවින්, මගේ ආත්මය දැන් සැපවත් වන්නාක් මෙන්, අතීතයෙහිද මෙසේ වීමි. අනාගතයෙහිද මෙසේ වන්නේ යයි තර්කකොට දෘෂ්ටිය ගනී. මොහු ලාභී තාර්කික නමි. ‘මෙසේ ඇතිකල මෙසේ වෙයි. මෙසේ ඇතිකල මෙය නොවෙයි. තර්ක මාත්‍රයෙන්ම ගන්නේ සුද්ධ තක්කික නමි.
**එතෙසංවා අඤ්ඤතරෙන** මේ සිව් කරුණින් එක්තරා එකකින් දෙකකින් හෝ තුනකින්. **නත්‍ථි ඉතො බහිද්ධා** යනු ‘මේ කරුණුවලින් බැහැර අන් එක් කරුණක්වත් ශාස්වත ප‍්‍රඥප්තියෙහි නැත යනුවෙන් පැවැත්විය නොහැකි සිංහනාද කරයි.
**තයිදං භික්ඛවෙ තථාගතො පජානාති** යනු මහණෙනි, ඒ මේ සිව් වැදෑරුම් දෘෂ්ටිගතයම තථාගතයන් වහන්සේ නොයෙක් ආකාරයෙන් දනිති. ඉන්පසු එය දන්නා ආකාරය දක්වන සේක් **ඉමෙ දිට්ඨිට්ඨානා** ආදිය කී සේක. එහි දෘෂ්ටීහුම දිට්ඨිට්ඨානා නම් වෙති. තවද දෘෂ්ටීන්ගේ කාරණයද දිට්ඨිට්ඨාන වෙයි. යම්සේ කී සේක්ද? දිට්ඨිට්ඨාන අට කවරේද? ස්කන්ධයෝද දිට්ඨිට්ඨානයකි. අවිද්‍යාවද -පෙ- ස්පර්ශය, සංඥාව, විතර්කය, අයෝනිසෝ මනසිකාරය, පාපමිත්‍රයා, පරතො ඝෝෂාවද දිට්ඨිට්ඨානයකි. ස්කන්ධ හේතු ස්කන්ධ ප්‍රත්‍යය දෘෂ්ටීන් නිසා හටගන්නා අර්ථයෙන්, ස්කන්ධද දිට්ඨිට්ඨානයකි. අවිද්‍යා හේතු -පෙ- පාපමිත්‍රයා -පෙ- පරතෝ ඝෝෂ හේතු, පරතො ඝෝෂ ප්‍රත්‍යය දෘෂ්ටීන් නිසා හටගන්නා අර්ථයෙන්, මෙසේ පරතො ඝෝෂයද දිට්ඨිට්ඨානයකි. **එවංගහිතා** යනු දෘෂ්ටි සංඛ්‍යාතයෝ නම් දිට්ඨිට්ඨානයකි. ආත්මය ශාස්වතය. ලෝකයද ශාස්වතයයි මෙසේ ගන්නා ලද්දේ නොදෙන ලද්දේ පැවැතියේ යන අර්ථයි. **එවං පරාමට්ඨා** නිරාසංක (සැක නැති) සිත් ඇති බැවින් නැවත නැවත ස්පර්ශ කරන ලද්දේ = පරාමට්ඨා. ‘මෙයම සත්‍යය, අන් සියල්ල හිස්ය.’ අවසන් කරන ලද කාරණ සංඛ්‍යාත වූ දිට්ඨිට්ඨාන ගනු ලබන දෘෂ්ටීහු හට ගන්වත්ද, මෙසේ අරමුණු වශයෙන්ද පැවතීම් වශයෙන් ද සේවනය කිරීම් වශයෙන් ද ගන්නා ලදී. ආදීනව නොදක්නා බැවින් නැවත නැවත ගැනීම් වශයෙන් පරාමර්ශනය කරන ලද්දේය. **එවං ගතිකා** යනු මෙසේ නිරය, තිරිසන් යෝනිය, ප්‍රේත විෂය ගතීන් අතුරින් එකකට යන්නෝ : **එවං අභිසම්පරායො **යනු මෙය පෙර පදයටම වෙනත් වචනයකි. පරලෝක මෙබඳු යයි කියන ලද්දේ වෙයි.
**තඤ්ච තථාගතො පජානාති** හුදෙක් තථාගත තෙමේ කරුණු සහිත, ගති සහිත දෘෂ්ටිගතයට පමණත් නැත්තේ නොවේ. ඒ සියල්ලම දනී. **තතොච උත්තරීතරං** ශීලයද, සමාධියද සර්වඥතා ඥානයද දනී. **තඤ්ච පොත්නං නපරාවසති** යනු මෙබඳුව, අනුත්තර වූ විශේෂයක් දන්නේද මම දනිමියි තෘෂ්ණා දෘෂ්ටිමාන පරාමාස වශයෙන් ස්පර්ශ නොකරයි. **අපරාමසතො චස්ස පච්චත්තඤ්ඤෙව නිබ්බුති විදිතා** යනු මෙසේ පරාමර්ශනය නොකරන්නහුට අපර ප්‍රත්‍යයෝ තමාම තමා විසින්ම ඒ පරාමාස ක්ලේශයන්ගේ නිවීම අවබෝධ කරන ලද්දාහුය. ‘මහණෙනි, තථාගතයන්ගේ නිර්වාණය ප්‍රකටය’යි දක්වයි.
දැන් යම් ප්‍රතිපත්තියකින් පිළිපන් තථාගතයන් විසින් යම් නිවීමක් අවබෝධ කරන ලද්දේ ද ඒ ඒ ප්‍රතිපත්තිය දක්වන්ට යම් වේදනාවන්හි ඇලුණු තීර්ථකයෝ ‘මෙහි සැප ඇත්තෝ වන්නෙමු. මෙහි සැප ඇත්තෝ වන්නෙමුයි දෘෂ්ටි ග්‍රහණයට පිවිසෙත්. ඒ වේදනාවන්ගේ වශයෙන්ම කමටහන් අසන්නේ **වෙදනානං සමුදයංච** ආදිය කීහ. එහි **යථාභූතං විදිත්‍වා** යනු අවිද්‍යා සමුදයෙන් වේදනා සමුදය වෙයි. තෘෂ්ණා සමුදයෙන් -පෙ- කර්ම සමුදය වෙයි. ස්පර්ශ සමුදයෙන් වේදනා සමුදය වෙයි යනුවෙන් ප්‍රත්‍ය සමුදය අර්ථයෙන් වේදනා ස්කන්ධයෙහි හටගැනීම දකී. උත්පත්ති ලක්ෂණය දකින්නේද වේදනා ස්කන්ධයෙහි හටගැනීම දන්නේ යයි මේ පංච ලක්ෂණයන්ගේ වශයෙන් වේදනාවන්ගේ සමුදය වූ පරිදි දැන, අවිද්‍යා නිරෝධයෙන් වේදනා නිරෝධය වෙයි. තෘෂ්ණා නිරෝධයෙන් -පෙ- කර්ම නිරෝධයෙන්, ස්පර්ශ නිරෝධයෙන්, වේදනා නිරෝධය වෙයි යනුවෙන් ප්‍රත්‍ය නිරෝධ අර්ථයෙන් වේදනා ස්කන්ධයෙහි ව්‍යය දකී. ලක්ෂණය දකින්නේ වේදනා ස්කන්ධයෙහි ව්‍යය දකී. මේ පංච ලක්ෂණයන්ගේ වශයෙන් වේදනාවන්ගේ අස්තංගමය වූ පරිදි දැන ‘යම් වේදනාවක් නිසා සුඛ සෝමනස්ස උපදීද, මේ වේදනාවේ ආස්වාදයයි. මෙසේ **අස්සාදය** වූ පරිදි දැන, යම් වේදනාවක් අනිත්‍යය ඉක්මවීද, විපරිණාම ස්වභාවය ඇත්තෙන්ද මේ වේදනාවෙහි ආදීනවයයි. මෙසේ **ආදීනවං** වූ පරිදි දැන යම් වේදනාවෙහි ඡන්‍දරාග විනයක් වේද, ඡන්‍දරාග ප්‍රහාණයක් වේද, මෙය වේදනාවෙහි ඉවත් වීමයයි මෙසේ **නිස්සරණංච** වූ පරිදි දැන, පහ වූ ඡන්‍දරාග ඇති බැවින් නො ඇලෙන්නේ **අනුපාදාභික්ඛවෙ තථාගතො** යම් උපාදානයක් ඇතිකල්හි කිසිවක් අල්ලාගන්නේ ද, උපදින බැවින්ම බැඳුණේ වන්නේය. එය අභාවයෙන් කිසියම් ධර්මයක් අල්ලා නොගෙනම මහණෙනි, තථාගතයන් වහන්සේ මිදුණු සේක.
**ඉමෙ ඛො තෙ භික්ඛවෙ** යනු මම ඔබලාගෙන් මහණෙනි, ගම්භීර ධර්ම කවරේදැ’යි ඇසීමි. මම ඔබට, එයද තථාගතයන් වහන්සේ දනිති. ඊටත් ඉහළින් දනිතියි මෙසේ නිර්දේශිත සර්වඥතා ඥාන ධර්ම ගැඹුරුය. අවබෝධ කිරීම අපහසුය. -පෙ- නුවණැත්තන් විසින් දතයුතුය යයි දතයුතුයි. තථාගතයන්ගේ ගුණ යථා රූපයෙන් කියන්ට පෘථග්ජනයෙක් හෝ සෝවාන් ආදීන් අතරින් කිසිවෙක් හෝ නොහැක්කෝය. ඉක්බිතිව තථාගතයන් වහන්සේම ගුණය යථා රූපයෙන් මනාව කියන සේකැයි මෙසේ විමසන්නා විසින්ද සර්වඥතා ඥානයම විමසන ලදුව පවරන්නාහු විසින්ද එයම පවරන ලද්දේය. අතරතුර දෘෂ්ටීහු බෙදන ලදහ.
**එකච්චසස්සතිකා** යනු එකච්ච සස්සත වාදගත්තෝ. ඔවුහු දෙවැදෑරුම් වෙති. සන්තෙකච්චසස්සතික, සංඛාරෙකච්චසස්සතික යනුවෙන් දෙවැදෑරුම් වූවෝම මෙහි ගන්නා ලදහ.
**යං** යනු නිපාත මාත්‍රයකි. **කදාචිපි** යනු කිසියම් කාලයක. **කරහචි** යනු එයටම වෙනත් වචනකි. **දීඝස්ස අද්ධුනො** යනු දිගුකලක්. **අච්චයෙන** ඉක්මීමෙන්. **සංවට්ටති** විනාශ වන්නේය. **යෙභුය්‍යෙන** යනු යමෙක් උඩ බ්‍රහ්ම ලෝකවල හෝ අරූප ලෝකවල හෝ උපදින්නේ ද, ඉන් අවශේෂ වූවන් සඳහා කියන ලදී. ධ්‍යාන මනසින් උපන් බැවින් **මනොමයා** ප්‍රීතිය ඔවුන්ගේ අනුභව කරන ආහාර යනුයි - **පීතිභක්ඛා** ඔවුන්ගේ ප්‍රභාව තම තමාගේ නුයි = **සයම්පභා**. අන්තරීක්ෂයෙහි හැසිරෙත්නුයි = **අන්තලික්ඛචරා**. සුභ වූ උයන් විමන් කප්රුක් ආදීන්හි සිටිත්නුයි සුභ වූ මනරම් වත් අබරණින් යුතුව සිටිත්නුයි = **සුභට්ඨායිනො චිරං දීඝමද්ධානං** යනු උඩත් පිරිසෙයින් කල්ප අටක්.
**විවට්ටතී** සිටී. **සුඤ්ඤං බ්‍රහ්මවිමානං** යනු ප්‍රකෘතියෙන් උපන් සතුන් නොමැති බැවින් ශුන්‍ය වූ බ්‍රහ්මකායික භූමි උපදතියි යන අර්ථයි. එය තනන්නෙක් නැත. තනවන්නෙක්ද නැත. විශුද්ධි මාර්ගයෙහි කියූ ක්‍රමයෙන් කර්මය නිසා සෘතු හේතුවෙන් හටගත් රුවන්බිම් උපදී. ප්‍රකෘතියෙන් උපන් තැන්වලද මෙහිද උයන් කප්රුක් උපදී. ඉක්බිතිව සතුන් ප්‍රකෘතියෙන් වුසූ තැන ආශාව උපදී. ඔවුහු ප්‍රථමධ්‍යානය වඩා එතැනින් බැසගනිත්. ඒ නිසා **අථඤ්ඤතරො සත්තො** ආදිය කීහ. **ආයුක්ඛයාවා පුඤ්ඤක්ඛයාවා** යනු යමෙක් උදාර වූ පින්කම් කොට කිසියම් අල්පායුෂ්ක දෙව්ලොවක උපදිත්ද ඔවුහු තම පින්බෙලෙන් සිටින්ට නොහැක්කෝ වෙති. ඒ දෙව්ලොව ආයුෂ ප්‍රමාණයෙන්ම චුත වෙත්නුයි **ආයුක්ඛයා වචන්ති** යනුවෙන් කියනු ලැබේ. යමෙක් සුළු පින්කමක් කොට දීර්ඝායුෂ්ක දෙව්ලොව උපදිත්. ඔවුහු ආයුෂ ඇතිතෙක් සිටීමට නොහැක්කේය. අතරතුර චුත වෙත්නුයි පුඤ්ඤක්ඛයා චවන්ති යයි කියනු ලැබෙත්. **දීඝමද්ධානං තිට්ඨති** කල්පයක් හෝ එකඩ කපක් හෝ.
**අනභිරති** තවත් සතකුගේ පැමිණීමේ ප්‍රාර්ථනාව, යම් කෙනෙක් පටිඝ සම්ප්‍රයුක්තව කලකිරුණාහුද ඇය බ්‍රහ්මලෝකයෙහි නැත. **පරිතස්සනා** බියවීම, පැනීම. එය ත්‍රාසයෙන් බියවීම, තෘෂ්ණාවෙන් බියවීම, දෘෂ්ටියෙන් බියවීම, ඥානයෙන් බියවීම යනුවෙන් සිව් වැදෑරුම් වේ. එහි ජාතිය නිසා භයානක වූ බය තැතිගැන්ම ලෝමහංසය. සිතින් උද්වේගය උත්‍රාසය ඇතිවීම. ජරාව -පෙ- ව්‍යාධිය, මරණය නිසා -පෙ- උත්‍රාසයැයි මෙය ත්‍රාසයෙන් බියවීමයි. ‘අන් සත්ත්වයෝද අපෙන් මේ තත්වයට එත්වා’ යනු තෘෂ්ණාවෙන් බියවීමයි. ‘බිය වූ වේදනාවෙන් මිරිකුණු’යනු දෘෂ්ටියෙන් බියවීමයි. ‘ඔවුහුද තථාගතයන් වහන්සේ ගේ ධර්මය අසා බෙහෙවින් බියට සංවේගයට සන්ත්‍රාසයට පැමිණෙත් යනු මෙය ඥානයෙන් බියවීමයි. මෙහි තණ්හා තස්සනද දිට්ඨිතස්සනද වටී. **බ්‍රහ්මවිමානං** මෙහි පළමුව උපන්නකු ඇති බැවින් ශුන්‍යයය නොකියන ලදී. **උප්පජ්ජන්ති** උත්පත්ති වශයෙන් ළංවෙත්. **සහව්‍යතං** එක්වීම.
**අභිභූ** අබිබවා සිටි දෙටුවෙක් වෙමි. **අනභිභූතො** අන්‍යයන් විසින් අභිභවනය නොකරන ලද. **අඤ්ඤදත්‍ථු** ඒකාන්තභාවය හඟවන නිපාතයෙකි. දැකීම් වශයෙන් **දසො** සියල්ල බලමි යන අර්ථයි. **වසවත්ති** සියලු ජනයා වසඟයෙහි තබමි. **ඉස්‍සරො කන්තා තිම්මාතා** යනු මම ලෝකයෙහි ප‍්‍රධානියාය. මම ලෝකයෙහි තනන්නාය. නිර්මාණය කරන්නාය. පොළොව හිමාලය, මහමෙර, සක්වල, මහ සමුදුර, සඳ හිරු මා විසින් නිර්මාණය කරන ලද්දේය. **සෙට්ඨො සඤ්ජිතා** මම ලෝකයට උතුම් වෙමි. ලෝකය මැව්වේ මමය. තෝ ක්ෂත්‍රියයෙක් වෙහි. තෝ බමුණෙක් වෙහි. පැවිද්දෙක් වෙහි. යටත්පිරිසෙයින් තෝ ඔටුවෙක් වෙහි. ගොණෙක් වෙහි’මෙසේ සතුන් බෙදන්නේ මමයයි හඟී. **වසීපිතා භූත භව්‍යානං** යනු විශේෂඥ බැවින් මම වසීනම් වෙමි. හටගත්තවුන්ට හා හටගැනීමට සිටිනවුන්ට පියා වෙමියි හඟියි. එහි අණ්ඩජ ජලාබුජ සත්ත්වයෝ අණ්ඩකෝෂය තුළද, වස්ති කෝෂය තුළද හටගන්නෝ වෙති. පිටතට නික්මුණු කල්හි සිට හටගත්තෝ වෙති. සංසේදජයෝ ප්‍රථම චිත්තක්ෂණයෙහි හටගන්නෝ. දෙවැනි චිත්ත ක්ෂණයෙහි පටන් හටගත්තෝ නම් වෙති. ඕපපාතිකයෝ පළමු ඉරියව්වෙහි හටගත්තෝය. දෙවැනි ඉරියව්වෙහි පටන් හටගත්තෝ යයි දතයුතුය. ඒ සියල්ලෝම මාගේ පුත්‍රයෝ යැයි හැඟීමෙන් ‘මම හටගත්තවුන්ගේ සහ හටගන්නවුන්ගේ පියා වෙමි’යි හඟියි.
දැන් කරුණු දක්වා සාධනය කරනු කැමැත්තේ **‘මයා ඉමෙ සත්තා නිම්මිතා’**යයි ප්‍රතිඥා කොට **තංකිස්සහෙතු** ආදිය කීහ. **ඉත්‍ථත්තං** යනු ස්ත්‍රී භාවයයි. බ්‍රහ්මභාවය යන අර්ථයි. **ඉමිනාමයං** යනු තමාගේ කර්ම වශයෙන් චුත වූවාහුද උපන්නාහුද හුදෙක් හැඟීම් මාත්‍රයෙන්ම ‘මොහු විසින් අපි මවන ලද්දේ වෙමුයි හඟිමින් ඇද සිදුරෙහි ඇද ඇණය මෙන් නැමී ඔහුගේම පාමුලට යති.
**වණ්ණවන්තතරො ච** වඩා වර්ණවත්ව, අහීරූප ප්‍රසාදජනක යන අර්ථයි. **මහෙසක්කතරො** ඓශ්වර්ය පරිවාර වශයෙන් වඩා කීර්තිමත්.
**ඨානං ඛොපනෙතං** මෙය කරුණකි. යමෙක් එයින් චුතව අන්තැනකට නොයයිද. මෙහිම එයිද, ඔහු සඳහා මෙය කියන ලදී. **අගාරස්මා** ගෙයින්. **අනගාරියං** පැවිද්ද. පැවිද්ද වනාහි යම්හෙකින් ගෙයට හිත පිණිස වූ කෘෂි ගව රක්ෂා ආදී ක්‍රියාවක් එහි නැද්ද, ඒ නිසා අනගාරිය යයි කියනු ලැබේ. **පබ්බජති** ළඟට එළඹෙයි. **තතොපරං නානුස්සරති** ඒ පෙර විසූ නිවසින් බැහැර නොසිතයි. සිහිකරන්ට නොහැක්කේ එහි සිට දෘෂ්ටිය ගනී.
**නිච්චො** ආදී තන්හි එහි උපත නොදන්නේ නිත්‍යයයි කියයි. මරණය නොදක්නේ තිරයයි සිතයි. සදාකල් බැවින් ශාස්වත නමි. ජරා වශයෙන්ද විපරිණාමයක් නැති බැවින් අපරිණාම ධර්මයයි කියයි. මෙහි සෙස්ස ප්‍රථම වාරයෙහි කියු ක්‍රමයමැයි.
දෙවැනිවර විනෝදයෙන් දූෂණය වෙතියි, විනාශවෙතියි = **ඛිඩ්ඩා පදොසිකා**, ඛිඩ්ඩා පදුසිකා යනුවෙන් ද පෙළ ලියති. එය අටුවාවෙහි නැත. **අතිවෙලං** අතිකාලයක්, බොහෝ කලක් යන අර්ථයි. **හස්ස ඛිඩ්ඩා රතිධම්ම සමාපන්නා** හාස්‍ය රති ස්වභාවයෙහිද විනෝදරති ස්වභාවයෙහිද යුක්තව අනුයුක්තව සිටිති. ක්‍රීඩා හාස්‍ය සුඛයෙහිද කායික වාචසික ක්‍රීඩා සුඛයෙහිද අනුයුක්ත, කියන ලද පරිදි රති ස්වභාවයෙන් යුක්තවූවාහු වී වාසය කරත් යන අර්ථයි.
**සති පම්මුස්සති** කෑයුතු දැයෙහි බියයුතු දැයෙහි සිහිය මුළාවන්නේය. ඔවුහු පුණ්‍ය විශේෂයෙන් ලද තමාගේ මහත් වූ ශ්‍රී සම්පත්තියෙන් නැකැත් කෙළි කෙළින්නාහු ඒ සම්පත් මහත් වූ බැවින් ආහාර අනුභව කළෙමුද, නොකෙළෙමුදැයි කියාවත් නොදනිති. ඉක්බිති එක් ආහාරයක් ඉක්මවා ගිය තැන් පටන් නිතර නිතර කමින් ම බොමින්ම චුතවන්නාහුමය. නොසිටින්නාහුය. කුමක් නිසාද යත් කර්මජ තේජෝ ධාතුවෙහි බලවත් බව නිසාය. කර්මයෙන් හටගත් කයෙහි මඳ බැවින් මනුෂ්‍යයින්ගේ කර්මජ තේජෝධාතුව මඳය. කරජකාය බලවත්ය. ඔවුන්ගේ තේජෝධාතුව මඳ බැවින්ද කරජ කායයෙහි බලවත් බැවින්ද, සත්දවසක් ඉක්මවා උණුදිය කැඳවතුර ආදියෙන් සිරුර උපස්තම්භ කිරීමට හැකිය. දෙවියන්ගේ තේජෝ ධාතුව බලවත්ය. කරජකාය මඳය. ඔවුහු එක් ආහාර වේලක් ඉක්මවාද සිටීමට නොහැක්කේය. යස්සේ ගිම්හානයේ මද්දහනේ රවූ ගල මත තැබූ පියුමක් හෝ උපුලක් හෝ සවස් යාමයෙහි දියකළ සියයක් ඉස්සත් ප්‍රකෘතිමත් නොවේද විනාශ වන්නේම වේද, එසේම පසුව නිරතුරුව කෑවද බීවද චුත වන්නේමය, නොසිටියි. එහෙයින් කීහ **සති සම්මොසා දෙවා තම්හා කායා වචන්ති** යනුවෙන්. මේ දෙවියෝ කවරහුද? ‘මොවුහුමයැයි අටුවාවෙහි විවරණයක් නැත. ‘දෙවියන්ගේ කර්මජ තේජෝධාතුව බලවත්ය. කරජ කායය මඳයයි විශේෂයක් නොමැතිව කියූ බැවින් යම් කබලීකාර ආහාරයෙන් ජීවත් වන්නා වූ දෙවියෝ මෙසේ කරත්. ඔවුහු මෙසේ චුතවෙති’ යි දතයුතුය. සමහරු මෙසේ කීහු. නිර්මාණරතී පරනිර්මිත වසවර්තී ඒ දෙවියෝය. විනෝදයෙන් දූෂණය වන මතින්ම ඔවුහු **ඛිඩ්ඩා** පදොසික යයි කියන ලදහ. මෙහි සෙස්ස පෙර ක්‍රමයෙන්ම දතයුතුය.
තෙවැනිවර සිතින් දූෂණය වන්නාහුය. විනාශ වන්නාහුයයි = මනොපදෙසිකා. ඔවුහු කවරහුද? චාතුර්මහා රාජිකයෝය. ඔවුන්ගෙන් එක් දේවපුත්‍රයෙක් ‘නැකැත් කෙළින්නෙමියි පිරිවර සහිතව රියෙන් වීදියට පිවිසෙයි. ඉක්බිති අනෙකෙක් ද නික්මෙන්නේ ඔහු ඉදිරියෙන් යනු දැක, කිමෙක්ද පින්වත්නි, මේ දුප්පතා නොදුටුවිරූවකු මෙන් ඔහු දැක ප්‍රීතියෙන් පිම්බුණාක් මෙන් ගර්ජනය කරන්නා සේ යතියි කෝපයට පත්වෙයි. පෙරටුව යන්නාද නැවතී ඔහු කිපී ඇති බව දැක ‘කිපුණවුන් හොඳින් හඳුනාගත හැකියි. ඔහුගේ කිපුණු බව දැක ‘ඔබ කිපුණාට මම කුමක් කරන්නද? මේ සම්පත්තිය මා විසින් දන් සිල් නිසා ලබන ලදී. ඔබ නිසා නොවේ යයි කෝපයට පත්වෙයි. එකකු කිපුණු විට අනිකා නොකිපුණහොත් ආරක්ෂා වෙයි. දෙදෙනාම කිපුණුවිට එකකුගේ කෝපය අනිකාට හේතුවෙයි. ඔහුගේද කෝපය අනිකාට ප්‍රත්‍යවෙතියි දෙදෙනාම අන්තඃපුර වාසීන් හඬද්දී චුත වෙති. මේ මෙහි ස්වභාවයයි. සෙස්ස කියූ පරිදිම දතයුතුය.
තර්කවාදයෙහි මොහු චක්ෂු ආදියෙහි භේද රකී. සිත යම්හෙයකින් පෙර පෙර වූ දෙය පසු පසු වූ දෙයට ප්‍රත්‍යයක් දීමැ නිරුද්ධ වෙයිද ඒ නිසා චක්ෂු ආදීන්ගේ භේදයෙන් සිතෙහි බලවන්තර වූ භේදයක් නොදකී. හේ එය නොදක්නේ ‘යම් සේ පක්ෂීහු එක් ගසක් අත්හැර අන් ගසක සැඟවෙත්ද, එසේම මේ ආත්ම භාවය බිඳුණු කල්හි සිත අන්තැනකට යතියි ගෙන මෙසේ කීහ. මෙහි සෙස්ස කියූ පරිදි දතයුතුය.
**අන්තානත්තිකා** යනු අන්තානත්තික වාද අන්තය හෝ අනන්තය හෝ අන්තානන්තය හෝ ආත්මයක් නැත නානා ආත්ම ඇත යන්න හෝ අරබයා පැවති වාදයෝය යන අර්ථයි.
**අන්තසඤ්ඤදී ලොකස්මිං විහරති** ප්‍රතිභාග නිමිත්ත සක්වළ කෙළවර තෙක් නොවඩා එය ලෝකයැයි ගෙන ලෝකයෙහි අන්තසංඥීව වාසය කරයි. සක්වළ කෙළවර කොට වැඩූ කසිණය අනන්තසංඥී වෙයි. උඩටත් යටටත් නොවඩා සරසට වඩා උඩයට අන්තසංඥී වෙයි. සරස අනන්තසංඥී වෙයි. තක්කීවාදය කියන ලද පරිදි දතයුතුය. මේ සතරද තමා විසින් දුටු විරූ අනුසරින්ම දෘෂ්ටිය ගත් බැවින් පුබ්බන්තකප්පිකයන් අතරට පිවිසියාහුය.
නොමැරේනුයි අමරා. ඒ කවරීද? මට මෙසේනම් අපටද මෙසේය ආදී ක්‍රමයෙන් දෘෂ්ටි ගතිකයාගේ දෘෂ්ටියද වචනද කෙළවර රහිතය. ඛෙපය (ව්‍යාකූල බව) විවිධනුයි = වික්ඛෙපො. අමර වූ දෘෂ්ටියෙන් හා වචනයෙන්ද හෝ වික්ෂේප වූයේනුයි = අමරා වික්ඛෙපො. එය මොවුන්ට ඇත්තේනුයි = අමරා වික්ඛෙපො. තවත් ක්‍රමයක් ඇත. අමරා නම් මත්ස්‍ය ජාතියක් ඇත. එම මත්ස්‍යයා ගිලීම මතුවීම් වශයෙන් ජලයෙහි දුවනවිට අල්ලාගන්ට නොහැකිය. එසේම මේ වාදයද ඔබමොබ දුවයි. ග්‍රහණයට නොපැමිණේ. අමරා වික්ඛෙපයයි කියනු ලැබේ. එය මොවුන්ට ඇත්තේනුයි අමරා වික්ඛෙපිකා.
**ඉදං කුසලන්ති යථාභූතං නප්පජානාති** දශකුශල කර්මපථයන් යථා පරිදි නොදනී යන අර්ථයි. **අකුසලෙ** දශඅකුශල කර්මපථද අදහස් කරන ලදී. **සො මමස්ස විඝාතො** මා විසින් මුසාවක් කියන ලද්දේ යයි විපිළිසර ඉපදවීම නිසා මට විනාශය වන්නේය. දුකක් වන්නේය යන අර්ථයි. **යො මමස්ස අන්තරායෝ** යනු එය මාගේ ස්වර්ගයටද මාර්ගයටද අනතුරක් වන්නේය. **මුසාවාද භයා මුසාවාද පරිජෙගුච්ඡා** යනු මුසාවාදයෙහි භයෙන්ද ලජ්ජාවෙන්ද. **වාචවික්ඛෙපමා පජ්ජති** යනු වචනයෙන් වික්ෂේපයට පැමිණේ. කෙසේද? අමරා වික්ඛෙපං. කෙළවරක් නැති ව්‍යාකූලත්වය යන අර්ථයි.
මට මෙසේ නොවේ. ආදී තන්හි **එවම්පි මෙනො** යනු නොමෙහෙයවන ලද වික්ෂේපයයි. **තථාතිපිමෙනො** ‘ආත්මයද ලෝකයද ශාස්වතයයි කියූ ශාස්වතවාදය ප්‍රතික්ෂේප කරයි. **අඤ්ඤථාතිපි මෙනො** ශාස්වතයට වෙනස්ව කියූ එකච්ච ශාස්වතය ප්‍රතික්ෂේප කරයි. **නොතිපි මෙනො** ‘තථාගත තෙමේ මරණින් මතු නොවේ යයි කියූ උච්ඡේදය ප්‍රතික්ෂේප කරයි. **නො නො තිපි මෙනො** නොවේ. නොවන්නේ නොවේ යයි කියා තර්කවාදය ප්‍රතික්‍ෂේප කරයි. තමා මෙය කුසලයක්ද අකුසලයක්දැයි විමසන ලදුයේ කිසිවක් නොකියයි. මෙය කුසලයක්දැයි විමසූවිට මෙයද මට නැතැයි කියයි. ඉන්පසු කුසලය කිමැයි කීකල්හි එහෙමත් මට නැතැයි කියයි. මේ දෙකින් වෙනත් අයුරකින්නැයි කීකල්හි අන් අයුරකින්වත් මට නොවේයයි කියයි. ඉන්පසු කිමෙක්ද ඔබගේ ලබ්ධිය නො නො දැයි කීකල්හි ‘නො නො ද මට නැතැයි මෙසේ ව්‍යාකූලත්වයටම පැමිණේ. මෙසේ එක් පක්ෂයකවත් නොසිටී.
**ඡන්‍දොවා රාගොවා** නොදන්නේ වහා කුසලය කුසලයයිද අකුසලය අකුසලයයි ද කියා ‘මා විසින් අසුවලාට මෙසේ කියන ලදී. එය හොඳ කීමක්දැයි අන් පඬුවන්ගෙන් අසා ඔවුන් විසින්, සොඳුරු මුව ඇත්තව, හොඳ කීමක්, ඔබ විසින් කුසලය කුසලයයිද, අකුසලය අකුසලයයිද කියන ලදී යයි කීකල්හි ‘මා වැනි පණ්ඩිතයෙක් නැතැයි මෙසේ මට එහිදී ඡන්‍දයක් හෝ රාගයක් හෝ වන්නේය යන අර්ථයි. මෙහි ඡන්‍දය දුර්වල රාගය වේ. රාගය ප්‍රබල රාගයයි. **දොසොවා පටිඝොවා** යනු කුසලය අකුසලයයිද, අකුසලය කුසලයයිද කියා අන් පඬුවන්ගෙන් අසා ඔවුන් විසින් ‘ඔබ විසින් නරක දෙයක් කියන ලදී යයි කියූ කල්හි ‘මෙපමණක්වත් නොදනිමි. මෙහි මට දෝෂයක් හෝ පටිඝයක් හෝ යන අර්ථයි. මෙහිද දෝෂය දුර්වල ක්‍රෝධයයි. පටිඝය ප්‍රබල ක්‍රෝධයයි.
**තං මමස්ස උපාදානං**, **සො මමස්ස විඝාතො** යනු ඒ ඡන්‍දරාග දෙක මට උපාදානයක් වන්නේය. දෝස පටිඝ දෙක විනාශයක් වන්නේය. ඒ දෙකම ග්‍රහණ වශයෙන් උපාදානයි. නසන අර්ථයෙන් විඝාතයි. රාගය වනාහි නොමිදෙනු කැමති බැවින් අරමුණු ගනී. කූඩැල්ලන් මෙන් දෝසය විනාශ කරනු කැමැත්ත නිසා සර්පයකු වැන්න. මේ දෙකම කවන අර්ථයෙන් නසත්මය. උපාදානයයිද විඝාතයයිද කියන ලදී. සෙස්ස පළමුවර හා සමානය.
[missing trans]
**මන්‍දො** යනු මඳ වූ ප්‍රඥා ඇත්තේ. මෝඩයාට නමකි. **මොමුහො** යනු අතිශයින් මුළාවූයේ. **හොති තථාගතො** යන ආදි තන්හි සත්ත්වයා තථාගතයයි අදහස් කරන ලදී. මෙහි ඉතිරිය නොගැඹුරුය. මේ සතරදෙනාද පෙර පැවති ස්වභාවානුරූපව දෘෂ්ටියෙන් ගන්නා ලද බැවින් පූර්වාන්ත කල්පිතයන් අතරට පිවිසියාහුය.
අධිච්ච සමුප්පන්නො - ආත්මයද ලෝකයද අධීත්‍ය සමුත්පන්නයයි දර්ශනය නිසා හටගත්තකි. එය මොවුන්ට ඇත්තේනුයි - **අධිච්ච සමුප්පන්තිකා. අධිච්ච සමුප්පන්නං** යනු කරුණක් නැතිව හටගත්.
**අසඤ්ඤසත්තා** යනු දේශනා ශීර්ෂයයි. අචිත්ත රූප උත්පාද මාත්‍ර ආත්මභාව ඇත්තේ යන අර්ථයි. මෙසේ ඔවුන්ගේ උත්පත්තිය දතයුතුය. සමහරු තීර්ථායතනයෙහි පැවිදිව වායෝ කසිණයෙහි පිරියම්කොට චතුර්ථධ්‍යානය උපදවා ධ්‍යානයෙන් නැගී සිතෙහි දොස් දකී. සිත ඇතිකල්හි අත්සිඳීම් ආදී දුකද සියලු බියද වෙයි. මේ සිතින් කම් නැත. අචිත්තක (සිත් නැති) අත් බවම ශාන්ත යැයි මෙසේ සිතෙහි දොස් දැක නොපිරිහුණු ධ්‍යාන ඇත්තේ කලුරියකොට අසංඥතලයන්හි උපදී. ඔහුගේ සිත චුතිචිත්ත නිරෝධයෙන් මෙහිම නවතී. රූපස්කන්ධය පමණක් එහි පහළවෙයි. ඔවුහු එහි දුනුදියෙහි වේගයෙන් යවන ලද ඊතලය දුනුදියෙහි වේගය ඇතිතාක් අහසෙහි යන්නේද, එසේම ධ්‍යානවේගයෙන් යවන ලද්දාහු යයිද ධ්‍යානවේගය පවතිනතාක් කල් සිටිත්. ධ්‍යානවේගය පිරිහුණු කල එහිදී රූපස්කන්ධය අතුරුදහන් වෙයි. මෙහි ප්‍රතිසන්ධි සංඥාව උපදී. යම්හෙයකින් ඒ මෙහි උපන් සංඥාවෙන් ඔවුන්ගේ එහි චුතිය පැනේද ඒ නිසා **සඤ්ඤුප්පාදා ච පන තෙ දෙවා තම්හා කායා වචන්ති** යනුවෙන් කියන ලදී. මෙහි ඉතිරිය නොගැඹුරු අරුත් ඇත්තේය. තර්කීවාදයද කියූ පරිදිම දතයුතුය.
මෙසේ දහඅටක් පූර්වාන්ත කල්පිකයන් දක්වා දැන් සතළිස් සතරක් අපරාන්ත කල්පිකයන් දක්වන්ට **සන්ති භික්ඛවෙ** ආදිය කීහ. එහි අනාගත කොටස සංඛ්‍යාත වූ අපරාන්තය සිතා ගනිත්නුයි **අපරන්ත කප්පිකා**. අපරන්ත කල්පයක් මොවුනට ඇත්තේනුයි හෝ **අපරන්ත කප්පිකා**. මෙසේ ඉතිරියද පෙර කියූ පරිදිම දතයුතුය.
**උද්ධමාඝතනිකා** යනු ආඝාතය යනු මරණයයි. තමන් උද්ධමාඝාතනා යයි කියතියි උද්ධමාඝාතනිකා. සංඤ්ඤී පැවති වාදය සඤ්ඤීවාදයයි. එය ඔවුනට ඇත්තේනුයි **සඤ්ඤීවාදා**
**රූපී අත්තා** යන ආදී තන්හි කසිණ රූපය ආත්මයැයි එහි පැවති සඤ්ඤාවද සඤ්ඤායයි ගෙන හෝ ආජීවික ආදීන් මෙන් තර්ක මාත්‍රයෙන් හෝ. ** රූපී අත්තාහොති අරොගො පරම්මරණා සඤ්ඤීති තං පඤ්ඤාපෙන්ති **එහි **අරොගො** යනු නිත්‍ය වූ. අරූප සමාපත්ති නිමිත්ත ආත්මයැයි, සමාපත්ති සඤ්ඤාව සඤ්ඤායයි ගෙන හෝ නිගණ්ඨාදීන් මෙන් තර්කමාත්‍රයෙන් හෝ **අරූපී අත්තා සඤ්ඤීති තං පඤ්ඤාපෙන්ති**. අරූපී ආත්මය සඤ්ඤී යැයි පනවත්.
තෙවැන්න මිශ්‍රකග්‍රාහ වශයෙන් පැවති දෘෂ්ටියයි. සිව්වැන්න තර්කග්‍රාහයෙන්මැයි. දෙවැනි චතුෂ්කය අන්තානන්තික වාදයෙහි කියූ පරිදි දතයුතුය.
තුන්වැනි චතුෂ්කයෙහි සමවැදුණු වශයෙන් **එකන්ත සඤ්ඤී**. සමනොවැදුණු අර්ථයෙන් **නානත්ත** ස**ඤ්ඤී**. කුඩා කසිණ වශයෙන් **පරිත්ත** ස**ඤ්ඤ** මහා කසිණ වශයෙන් **අප්පමාණ සඤ්ඤී** යයි දතයුතුය. සිව්වැනි චතුෂ්කයෙහි දිවැසින් තික චෂ්තුක ධ්‍යාන භූමියෙහි උපදිනු දැක **එකන්ත සුඛී** යයි ගනී. නිරයෙහි උපදිනු දැක **එකන්ත දුක්ඛී **යයි ද, මිනිසුන් අතර උපදිනු දැක **සුඛ දුක්ඛී **යයිද, වෙහප්ඵලයන්හි උපදිනු දැක **අදුක්ඛමසුඛී** යයි ගනී. විශේෂ වශයෙන් පූබ්බේනිවාසානුස්සති ලාභීහු පුබ්බන්ත කප්පිකයෝ වෙති. දිවැස් ඇත්තෝ අපරන්තකප්පිකයෝ ය.
**අසඤ්ඤීවාදො** සඤ්ඤීවාදයෙහි කියූ චතුෂ්ක දෙකෙහි අයුරින් දතයුතුය. **නෙවසඤ්ඤීනාසඤ්ඤීවාදො** ද එසේය. හුදෙක් එහි ‘සංඥී ආත්මයයි ගන්නවුන්ට ඒ දෘෂ්ටීහු මෙහි අසඤ්ඤී කියාද, **නෙවසඤ්ඤී නාසඤ්ඤී** කියාද, එහි ඒකාන්ත වශයෙන් කරුණක් නොසෙවිය යුතුය. දෘෂ්ටිගතිකයාගේ ග්‍රාහය උන්මත්තකයාගේ පසුම්බිය මෙනැයි මෙය කියන ලදී.
උච්ඡේදවාදයෙහි **සතො** යනු විද්‍යමාන වන දෙයෙහි. **උච්ඡෙද** යනු උපච්ඡෙදයයි. **විනාසං** යනු නොදැක්මයි. **විභවං** යනු භවයෙන් ඉවත්වීමයි. මේ සියල්ල අන්‍යොන්‍යව සමාන වචනයෝය. එහි ලාභී සහ අලාභී යන දෙදෙන උච්ඡේද දෘෂ්ටිය ගනිති. ලාභියා රහත්බවෙහි දිවැසින් චුතිය දැක උත්පත්තිය නොදක්නේ, යමෙක් චුතිමාත්‍රයම දකින්ට හැකිද උත්පත්තිය නොවේද, ඔහු උච්ඡේද දෘෂ්ටිය ගනී. අලාභියාද ‘පරලොව කවරෙක් දනීදැයි කම්සුවෙහි ගිජු බැවින්’ යම්සේ වැටුණු රුක් කොළ නැවත නොවැඩේද, සත්ත්වයෝද එසේයයි ආදී වශයෙන් තර්කයෙන් හෝ උච්ඡේදය ගනී. මෙහි තෘෂ්ණා දෘෂ්ටීන්ගේ වශයෙන් එහෙමද මෙහෙමදැයි කල්පනාකොට මේ සප්ත දෘෂ්ටීහු උපන්නෝ යයි දතයුතුය
එහි **රූපී** යනු රූප ඇත්තේ. **චතුම්මහාභූතිකො** යනු සතර මහාභූතයන්ගෙන් සැදුණු. මවුපියන්ගේ මෙය යැයි මාතාපෙත්තිකං. ඒ කුමක්ද? ශුක්‍ර ශ්‍රෝණිත. මව්පියන්ට උපන්නේ - **මාතාපෙත්තික සම්භවො** මෙසේ රූපකාය ශීර්ෂයෙන් මනුෂ්‍යත්මභාවය **අත්තා** (ආත්ම) යැයි කියයි. **ඉත්‍ථකෙ** යනු ඇතැමෙක් මෙසේය යන අර්ථයි.
දෙවැන්නා එය ප්‍රතික්ෂේප කොට දිව්‍යාත්මභාවය කියයි. **දිබ්බො** යනු දෙව්ලොව හටගත්. **කාමාවචරො** කාමාවචර ලෝක සයට පැමිණියේ. කබලිංකාර (පිඬු) භක්ෂණය කරතියි - **කබලිංකාර භක්ඛො**.
**මනොමයො** යනු ධ්‍යාන මනසින් උපන්. **සබ්බංගපච්චංගී** යනු සියලු අඟපසඟින් යුත්. **අභින්නින්‍ද්‍රියො** යනු පිරිපුන් ඉඳුරෝ. යමක් බ්‍රහ්ම ලෝකයෙහි ඇත්ද, ඔවුන්ගේ වශයෙන් අන්‍යයන්ගේද සලකුණු වශයෙන් මෙය කියන ලදී.
** සබ්බසො රූපසඤ්ඤානං සමතික්කමා** - මේ ආදියෙහි අර්ථය විශුද්ධි මාර්ගයෙහි කියන ලදී. **ආකාසානඤ්චායතනූපගෝ** යන ආදී තන්හි ආකාසානඤ්චායතන බවට පැමිණි යයි මෙම අර්ථය දතයුතුය. මෙහි සෙස්ස නොගැඹුරුය.
**දිට්ඨධම්ම නිබ්බාණ** වාදයෙහි දිට්ඨධම්ම යනු ප්‍රත්‍යක්ෂධර්ම යයි කියනු ලැබේ. ඒ ඒ තැන ලැබුණු ආත්ම භාවයට සමාන වචනයකි. දිට්ඨ ධර්මයෙහි නිබ්බාණය - දිට්ඨ ධම්ම නිබ්බාණයයි. මේ ආත්මභාවයෙහිම දුක් ව්‍යපසමනය යන අර්ථයි. එය කියත්නුයි = දිට්ඨ ධම්ම නිබ්බාණ වාදා. **පරම දිට්ඨධම්ම නිබ්බාණං** යනු උතුම් වූ දිට්ඨධම්ම නිබ්බාණයයි. උත්තම යන අර්ථයි.
**පඤ්චහි කාම ගුණෙහි** යනු මනාප වූ රූප ආදී පංචකාම කොටස්වලින් හෝ බන්ධනවලින් හෝ. **සමාපිතො** මනාසේ අර්පණය කරන ලද්දේ ඇලුණේ වී **සමංගිභූතො** යුක්ත වූයේ. **පරිවාරෙති** යනු ඒ කාම ගුණයන්හි සැපසේ හසුරුවයි. ඇවිදුවයි. ඔබමොබ පමුණුවයි. නැතහොත් නැලවෙයි. ඇලෙයි. සෙල්ලම් කරයි. එහි දෙවැදෑරුම් කාමගුණයෝ මානුෂිකද දිව්‍යද වෙත්. මානුසක කාමගුණ මන්ධාතු රජුගේ කාමගුණ සමානයයි දතයුතුයි. දිව්‍ය කාමගුණ පරනිම්මිත වසවත්ති දෙව්රජුගේ කාමගුණ සමානය. මෙබඳු කාමයන්ට පැමිණියවුන්ට ඔවුහු දිට්ඨධම්ම නිර්වාණයට පැමිණීම පනවත්.
දෙවැනි වාදයෙහි සිදුවී නැතිවන අර්ථයෙන් **අනිච්චා** නැවත පෙළන බැවින් **දුක්ඛා**. ප්‍රකෘතිය අත්හරින බැවින් **විපරිණාම ධම්මා** යයි දතයුතුය. **තෙසං විපරිණාමඤ්ඤථභාවා **යනු ඒ කාමයන්ගේ විපරිණාම සංඛ්‍යාත වෙනස් බවට පැමිණීම. යමක් මට තිබුණේද එයද මට නැතැ’යි කියූ පරිදි. **උප්පජ්ජන්ති සොක පරිදේව දුක්ඛ දොමනස්සුපායාසා** යනු එහි ඇතුළත දැවෙන ලක්ෂණය ශෝකයයි. ඒ ආශ්‍රිතව දොඩවන ලක්ෂණය පරිදේව නමි. සිරුර නැවත පෙළන ලක්ෂණය දුකයි. මනස ව්‍යාකුල කරන ලක්ෂණය දෝමනස්සයි. විෂාද ලක්ෂණය උපායාසයි. **විවිච්චෙව කාමෙහි** ආදීන්ගේ අර්ථය විශුද්ධි මාර්ගයෙහි කියන ලදී.
**විතක්කිතං** ආරෝපණ වශයෙන් පැවති විතර්කය. **විචාරිතං** මර්දනය කිරීම් වශයෙන් පැවති විචාරය. **එතෙනෙතං** යනු මේ විතර්කයෙන්, මර්දනයෙන් ද මේ ප්‍රථමධ්‍යානය **ඔළාරිකං** කටුවක් ඇති කල්හි මෙන් තැවෙයි.
**පීතිගතං** යනු ප්‍රීතියයි. **චෙතසො උබ්බිල්ලාවිතත්තං** යනු සිතෙහි ප්‍රමෝදය ඇතිකරන. **චෙතසො ආභාගො** යනු ධ්‍යානයෙන් නැගිට එම සැපයෙහි නැවත නැවත සිත වෙළාගැනීම, මනසිකාරය. එක්තැන් කිරීම මෙහි ඉතිරිය දිට්ඨධම්ම නිබ්බාණවාදයෙහි මෙන් නොගැඹුරු අර්ථ ඇත්තේය.
මෙපමණකින් සියලු දෙසැට මිසදිටු කියන ලද්දේ වෙයි. ඔවුන්ගෙන් සතක් උච්ඡේද දෘෂ්ටීහුය. සෙස්ස ශාස්වත දෘෂ්ටීහුය.
දැන් **ඉමෙ ඛො තෙ භික්ඛවෙ** යනු මේ වාරයෙන් ඒ සියලු අපරන්ත කප්පිකයන් එක්තැනකට පමුණුවා සර්වඥතාඥානය විසඳන සේක. නැවත **ඉමෙ ඛො තෙ භික්ඛවෙ** ආදී වශයෙන් වාරයෙන් ඒ සියලු පුබ්බන්ත අපරන්ත කප්පිකයන් පමුණුවා එම ඥානයම විසඳන සේක. මෙසේ **කතමෙචතෙ භික්ඛවෙ ධම්මා** යන ආදියෙහි විමසනු ලබන්නේ සර්වඥතා ඥානයම අසා විසඳනු ලබන්නේද සතුන්ගේ අදහස් තුලාවෙන් කිරන්නාක් මෙන් මහමෙර පතුලෙන් වැලි මතු කරන්නාක් මෙන් දෙසැටක් මිසදිටු උඩට ගෙන සර්වඥතා ඥානයම විසඳු සේක. මෙසේ මෙය යථානුසන්ධි පළමු දේශනාවේ හා පසුව කළ දේශනාවේ යන දෙකෙහි කාරණා ගැලපීම අනුව දේශනාවෙහි ආයේය.
අනුසන්ධි තුනෙකි. පුච්ඡානුසන්ධි, අජ්ඣානු සන්ධි, යථානුසන්ධි යනුවෙන්. එහි මෙසේ කීකල්හි නන්ද ගෝපාලයා භාග්‍යවතුන් වහන්සේට මෙසේ කීය. ස්වාමීනි, මෙතෙර යනු කුමක්ද? එතෙර කුමක්ද? මැද කවරෙක් ගිලී සිටීද? ගොඩබිම කුමක් පාවේද? මනුෂ්‍යභාගය කුමක්ද? අමනුෂ්‍යභාගය කුමක්ද? ආවර්තභාගය කුමක්ද? ඇතුළත කුණු බව කුමක්දැ’යි මෙසේ විමසන්නවුන්ට භාග්‍යවතුන් වහන්සේ විසින් විසඳන ලද සූත්‍ර වශයෙන් පුච්ඡානුසන්ධිය දතයුතුය.
ඉක්බිති එක්තරා භික්ෂුවකගේ සිතෙහි මෙබඳු විතර්කයක් පහළවිය. පින්වත, මෙසේ රූපය අනාත්මය. වේදනා-සංඥා-සංඛාර-විඤ්ඤාණ අනාත්මය. කර්මයෝ අනාත්මයෙන් කරන ලද්දෝය. මොවුන්ගෙන් කවරක් ආත්මය ස්පර්ශ කරන්නේද? ඉක්බිති භාග්‍යවතුන් වහන්සේ ඒ භික්ෂුවගේ සිතෙහි විතර්කය දැන භික්ෂූන් ආමන්ත්‍රණය කළ සේක. මහණෙනි, ඔබ කුමක් සිතන්නහුද? මෙහි එක් හිස් පුරුෂයෙක් නොදැන අවිද්‍යාවට පැමිණියේ තෘෂ්ණාධිපති සිතින් ශාස්තෲ ශාසනය ඉක්මවා යා යුතුයයි සිතන්නේය. මෙසේ පින්වත්නි, රූපය අනාත්මය. -පෙ- ස්පර්ශ කරන්නෙක්ද? මහණෙනි, ඔබ කුමක් සිතන්නාහුද? රූපය නිත්‍යද? අනිත්‍යද? මෙසේ අන්‍යයන්ගේ අදහස දැන භාග්‍යවතුන් වහන්සේ විසින් කියන ලද සූත්‍ර වශයෙන් අජ්ඣාසායානුසන්ධිය දතයුතුය.
යම් ධර්මයකින් ආදියෙහි දේශනාව පැන නැගුණේද, ඒ ධර්මයට අනුරූප ධර්ම වශයෙන් හෝ ප්‍රතිපක්ෂ ධර්ම වශයෙන් හෝ යම් සූත්‍රයන්හි මත්තෙහි දේශනාවක් පැමිණේද, ඔවුන්ගේ වශයෙන් අනුසන්ධිය අනුව දතයුතුය. ඒ කෙසේද යත්, ආකංඛෙය්‍ය සූත්‍රයෙහි යට සීලයෙන් දේශනාව පැන නැගිණ. මත්තෙහි අභිඥාසය පැමිණියේය. වත්‍ථ සූත්‍රයෙහි යට ක්ලේශයෙන් දේශනාව පැන නැගිණ. මත්තෙහි බ්‍රහ්මවිහාර ආයේය. කොසම්බක සූත්‍රයෙහි යට කලහයෙන් පැන නැගිණ. මත්තෙහි සාරාණීය ධර්ම ආයේය. කකචූපම සූත්‍රයෙහි යට නොඉවසීමෙන් පැන නැගිණ. මත්තෙහි කකචූපමය (කතුරෙහි උපමාව) ආයේය. මේ බ්‍රහ්මජාල සූත්‍රයෙහි යට දෘෂ්ටි වශයෙන් දේශනාව පැන නැගිණ. මත්තෙහි ශුන්‍යතා ප්‍රකාශනය පැමිණියේය. එහෙයින් කියන ලදී. මෙසේ මෙය අනුසන්ධි පිළිවෙළ වශයෙන් දේශනාව පැමිණියේය.
දැන් සීමා විභාග දක්වනු පිණිස **තත්‍ර භික්ඛවෙ** ආදිකොට දේශනාව අරඹන ලදී. **තදපි තෙසං භවතං සමණබ්‍රාහ්මණානං අජානතං අපස්සතං වෙදයිතං තණ්හාගතානං පරිතසිත විප්ඵන්‍දිත මෙව** යනු යම් දෘෂ්ටි ආස්වාදයකින් දෘෂ්ටි සැපයකින් දෘෂ්ටි වෙදයිතයකින් යමෙක් සොම්නස් ඇත්තාහු ආත්මයද ලෝකයද ශාස්වතයයි කරුණු හතරකින් පනවත්ද, එයද ඒ පින්වත් වූ යථා පරිදි ධර්මයන්ගේ ස්වභාවය නොදන්නා වූ නොබලන්නා වූ වේදයිතයට තෘෂ්ණාවෙන් පැමිණියා වූ ශ්‍රමණ බ්‍රාහ්මණයන්ට හුදෙක් එහ වේදයිතයක් වන්නේ තෘෂ්ණාවෙන් පැමිණියවුන්ට පමණි. එයද බියට පත්ව අසහනයට පත්වීමක්මය. දෘෂ්ටි සංඛ්‍යාතයෙන්, තෘෂ්ණා සංඛ්‍යාතයෙන් බියට පත්ව අසහනයට පත්වීමකි. සැලීමක්මය. කම්පනයක්මය. දහයියා ගොඩක සිටවූ කණුවක් මෙන්. සෝවාන් පුද්ගලයාගේ දර්ශනය මෙන් නිශ්චලයයි දක්වයි. එකච්ච සස්සත ආදියෙහිද මේ ක්‍රමයයි.
නැවත **තත්‍ර භික්ඛවෙ යෙතෙ සමණ බ්‍රාහ්මණා සස්සතවාදා **යනු ආදියෙහි පරප්‍රත්‍යය දැකීම පිණිස අරඹන ලදී. එහි **තදපි ඵස්ස පච්චයා** යනු යම් දෘෂ්ටි ආස්වාදයකින් දෘෂ්ටි සැපයකින් දෘෂ්ටි වේදයිතයකින් සොම්නසට පත් ඔවුහු ආත්මයද ලෝකයද කරුණු සතරකින් ශාස්වත යයි පනවත්. එයද තෘෂ්ණා දෘෂ්ටියෙන් පැන නැගුණු වේදයිතය ස්පර්ශ ප්‍රත්‍යයෙන් යයි දක්වයි. සියලු තැන මේ ක්‍රමයයි.
දැන් ඒ ස්පර්ශ ප්‍රත්‍යයෙහි දෘෂ්ටි වේදයිතයෙහි බලවත් බව දක්වනු පිණිස නැවත **තත්‍ර භික්ඛවෙ යෙතෙ සමණබ්‍රාහ්මණා** යනු ඒ මහණ බමුණෝ ඒ වේදයිතයෙන් වෙන්ව ස්පර්ශයෙන් **පටිසංවෙදිස්සන්ති **දැනගන්නාහුය යන කරුණක් නැත. යම් සේ කඩාවැටෙන ගෙයට උපස්තම්භ පිණිස කණුව නම් බලවත් ප්‍රත්‍යයක් වේද, එය කණුවෙන් උපස්තම්භිත නොවී සිටින්නට නොහැකි වේද. මෙසේම ස්පර්ශයද වේදනාවට බලවත් ප්‍රත්‍යයක් වේ. එය හැර මේ දෘෂ්ටි වේදයිතය නැතැයි දක්වයි. සියලු තැන මේ ක්‍රමයයි.
දැන් **තත්‍ර භික්ඛවෙ සමණ බ්‍රාහ්මණා සස්සතවාදා සස්සතං අත්තානංව ලොකංච පඤ්ඤාපෙත්ති, චතුහි වත්‍ථූහි, යෙපි තෙ සමණ බ්‍රාහ්මණා එකච්චසස්සතිකා **යයි ආදි ක්‍රමයෙන් සියලු දෘෂ්ටි වේදයිතයන් සම්පිණ්ඩනය කරයි. කුමක් නිසාද? මත්තෙහි ස්පර්ශයන් ප්‍රක්ෂේපෙනය කිරීම පිණිසය. කෙසේද? **සබ්බෙ තෙ ඡහි ඵස්සායතනෙහි ඵුස්ස ඵුස්ස පටිසංවෙදෙන්ති**. එහි ඵස්සායතන හය නම් ඇස ඵස්සායතනයකි. කන -පෙ- නාසය, දිව, ශරීරය, සිත, ඵස්සායතනයි. මේ හය සඤ්ජාති, සමොසරණ, කාරණ, පණ්ණන්ති මාත්‍රයන්හි මේ ආයතන ශබ්දය පවතී. එහි කාම්බෝජය අශ්වයන්ට ආයතනයකි. ගොනුන්ට දක්ෂිණාපථය ආයතනයකි යන්න සංජාතියෙහි පවතී. උපන් ස්ථානය යන අර්ථයි. ‘මනොරමෙ ආයතනෙ සෙවත්තීනං විභංගමා’යනු හැසිරෙන ස්ථානයෙහි. ‘ආයතනය ඇති කල්හි’යනු කාරණයෙහි. ‘අරණ්‍යාතනයෙහි පත්කුටිවල නිසලව වෙසෙත් යනු ප්‍රඥප්ති මාත්‍රයෙහි මෙය මෙහි සංජාති ආදී අර්ථ තුනෙහිම යෙදේ. චක්ෂු ආදීන්හි ඵස්සය පස්වනිකොට ඇති ධර්ම හටගනී. හැසිරේ. ඒවාද ඒවාට කාරණයැයි ආයතන නම් වේ. මෙහි වනාහි ඇසද රූපද නිසා චක්ඛු විඤ්ඤාණය උපදී. තුනෙහි එකතුව ඵස්සයයි යන මේ ක්‍රමයෙන් ස්පර්ශ ශීර්ෂයෙන්ම දේශනාව ආරෝපණය කොට ඵස්සය ආදිකොට පච්චය පරම්පරාව දක්වන්ට ‘ඡඵස්සායතනානි’යයි කියන ලදී.
**ඵුස්ස ඵුස්ස පටිසංවෙදෙන්ති** යනු ස්පර්ශකොට දැනගනිත්. මෙහිද යම්කිසි ආයතනයන්ගේ ස්පර්ශ කෘත්‍යය මෙන් කියන ලදී. එසේ වුවත් ඔවුන්ගේ ස්පර්ශ කෘත්‍යය නොදත යුතුය. ආයතන ස්පරශ නොකරත්. ස්පර්ශයම ඒ ඒ අරමුණ ස්පර්ශ කරයි. ආයතන ස්පර්ශයෙහි ළඟ තබා දක්වන ලදී. ඒ නිසා ඒ සියල්ල ෂට් ස්පර්ශ ආයතන නිසා හටගන්නා ස්පර්ශයෙන් රූපාදී අරමුණු ස්පර්ශ කොට ඒ දෘෂ්ටි වේදනාව දැනගනිත් යයි මෙසේ මෙහි අර්ථය දතයුතුය.
**තෙසං වෙදනා පච්චයා තණ්හා** යන ආදීන්හි **වෙදනා** යනු ස්පර්ශ හයෙන් හටගත් වේදනාවයි. එය රූප තණ්හා ආදී භේද ඇති තණ්හාවෙහි උපනිශ්‍රය කෙළවරින් ප්‍රත්‍ය වේ. එහෙයින් කියන ලදී. ඔවුන්ගේ වේදනා ප්‍රත්‍යයෙන් තණ්හා යි එය සිව්වැදෑරුම් වූ උපාදානයාගේ උපනිශ්‍රය කෙළවරින් ද සහජාත කෙළවරින්ද ප්‍රත්‍ය වෙයි. උපාදානය භවයට ප්‍රත්‍යය වන්නේද එසේය. භවය ජාතියෙහි උපනිශ්‍රය කෙළවරින් ප්‍රත්‍ය වෙයි.
**ජාති** යනු මෙහි විකාර සහිත පංචස්කන්ධයෝ දතයුත්තාහ. ජාතිය ජරාමරණයටද සෝකාදීන්ටද උපනිශ්‍රය කෙළවරින් ප්‍රත්‍ය වෙයි. මේ මෙහි සංක්ෂේපෙයයි. විස්තර වශයෙන් පටිච්ච සමුප්පාද කථාව විශුද්ධි මාර්ගයෙහි කියන ලදී. මෙහිදි එහි ඍද්ධි මාත්‍රයම දතයුතුය. භාග්‍යවතුන් වහන්සේ සංසාර කථා කියන සේක් ‘මහණෙනි, අවිද්‍යාවෙහි පෙර කෙළවර නොපෙනේ. මින් පෙර අවිද්‍යාව නොවීය. ඉක්බිති පසුව හටගති. මහණෙනි, මෙය මෙසේද කියනු ලැබේ. එහෙත් ඒ හේතුවෙන්ම හටගත් අවිද්‍යාව වෙයි. මෙසේ අවිද්‍යා ශීර්ෂයෙන් හෝ ‘මහණෙනි, භව තෘෂ්ණාවෙහි පෙර කෙළවර නොපෙනේ. භව තෘෂ්ණාවෙහි -පෙ- ඉන් හටගත් භව තෘෂ්ණාව වෙයි. මෙසේ තෘෂ්ණා ශීර්ෂයෙන් හෝ ‘මහණෙනි, භව දෘෂ්ටියෙහි පෙර කෙළවර නොපෙනේ. -පෙ- ඉන් හටගත් භව දෘෂ්ටිය වේ. මෙසේ දෘෂ්ටි ශීර්ෂයෙන් හෝ කියන සේක. මෙහි වනාහි දෘෂ්ටි ශීර්ෂයෙන් කියන සේක් වේදනා රාගයෙන් උපදින්නා වූ දෘෂ්ටීන් කියා වේදනා මූලක පටිච්ච සමුප්පාදය කී සේක. එයින් මෙය දක්වයි. මෙසේ මේ දෘෂ්ටිගතිකයෝ මේ දර්ශනය ගෙන භවත්‍රයෙහි, සිව්යෝනියෙහි, පංච ගතීන්හි, සත් විඤ්ඤාණ ඨිතින්හි නව සත්තාවාසවල එතැනින් මෙතැනටත් මෙතැනින් එතැනටත් දුවන්නාහු සරන්නාහු යන්ත්‍රයෙහි යෙදූ ගොනු මෙන් ටැඹෙහි බැඳි බල්ලන් මෙන්, වාතයෙන් නැසුණු නැව මෙන්ද සංසාර දුඃඛයෙහිම පෙරළෙත්. සංසාර දුඃඛයෙන් හිස ඔසවන්ට නොහැකි වෙත්.
මෙසේ දෘෂ්ටිගතික ස්ථාන වූ සංසාරය කියා දැන් උත්සාහයෙහි යෙදුණු භික්ෂුව අදිටන්කොට නිර්වාණය දක්වන සේක් **යතො ඛො භික්ඛවෙ භික්ඛු** යනාදිය කී සේක. එහි **යතො** යනු යම්කලෙක **ඡන්නං ඵස්සායතනානං** යනු යම් ඵස්සායතනයන්ගෙන් ස්පර්ශ කොට දැනගන්නා දෘෂ්ටිගතිකයන්ට සංසාරය පවතී. ඒ ඵස්සායතන සයෙහි. **සමුදයං** යනාදී තන්හි අවිද්‍යා සමුදයෙන් චක්ඛ සමුදයයි ආදි ක්‍රමයෙන් වේදනා කර්මස්ථානයෙහි කියන ලද පරිදි ඵස්සායතනයන්ගේ සමුදය දතයුතුය. යම්සේ ඒ ඒ තැන ‘ඵස්ස සමුදයා ඵස්ස නිරෝධා’යයි කියන ලද ද එසේ මෙහි ඒ චක්ෂු ආදීන්හි ‘ආහාර සමුදයා ආහාර නිරෝධා’යයි දතයුතුය. මනායතනයෙහි ‘නාමරූප සමුදයා නාමරූප නිරෝධා’යයි දතයුතුය.
**උත්තරීතරං පජානාති** යනු දෘෂ්ටිගතිකයා දෘෂ්ටියම දනී. මෙය වනාහි දෘෂ්ටියත් දෘෂ්ටියට වැඩිතරම් වූ ශීලය සමාධිය ප්‍රඥාව විමුක්තිය යනුවෙන් අර්හත්වය තෙක් දනී. මෙසේ කවරෙක් දනීද? ක්ෂීණාශ්‍රව තෙමේ දනී. අනාගාමී, සකෘදාගාමී, සෝතාපන්න, බහුශ්‍රැත, ග්‍රන්ථධර භික්ෂුව දනී. ඇරඹූ විදර්ශනා ඇති තැනැත්තේ දනී. දේශනාව අර්හත්වය කුළුගැන්වීමෙන් නිමවන ලදී.
මෙසේ නිර්වාණය කියා දැන් ‘දේශනා ජාලයෙන් විමුක්ත වූ දෘෂ්ටිගතිකයෙක් නම් නැතැ’යි දැක්වීම පිණිස නැවත **යෙහි කෙචි භික්ඛවෙ** යනුවෙන් ඇරඹූ සේක. එහි **අන්තො ජාළිකතා** යනු මාගේ මේ දේශනා ජාලයෙහි ඇතුළත් කරන ලදී. **එත්‍ථසිතාව** මාගේ ඒ දේශනා ජාලයෙහි ඇලිණ. ගැලිණ. රැඳිණ. **උම්මුජ්ජමානා උම්මජ්ජන්ති** යනුවෙන් කුමක් කියන ලද්දේ වේද, යටට කිමිදෙන්නෝද උඩට පැමිණෙන්නෝද මාගේ දේශනා ජාලයෙහි ඇලුණෝමැ කිමිදෙත්. උඩට පැමිණෙත්. **එත්‍ථපරියාපන්තා** යනු මෙහි මාගේ දේශනා ජාලයෙහි බැසගත්තාහුය. එයින් බැඳුණාහුය. ජාලය ඇතුළට පැමිණියාහුව උඩට එන්නාහු උඩට එන්නාහුමය. මෙහි නොපිළිගත් දෘෂ්ටිගතිකයෙක් නම් නැත.
**සුඛුමච්ඡිකෙන** යනු කුඩා ඇස් ඇති, සියුම් සිදුරු ඇති යන අර්ථයි. භාග්‍යවතුන් වහන්සේ **කෙවට්ටො** මස් මරන්නකු මෙනි. දේශනාව **ජාලං** විය. දැලවන්න. **පරිත්ත උදකං** මඳ ජලය දසදහසක් ලෝකධාතු වැනිය. **ඔළාරිකපාණා** දෙසැටක් මිසදිටු ගත්තෝ ඕළාරික ප්‍රාණීන් වැන්න. එහි ඉවුරෙහි සිට බලන්නහුට ඕළාරික ප්‍රාණීන් දැල තුළට ගිය බව දැකීම සියලු දෘෂ්ටිගතිකයන් භාග්‍යවතුන් වහන්සේගේ දේශනාජාලය තුලට ඇතුල් වූ බව දැකීම මෙනි. මෙසේ මෙහි උපමා සංසන්දනය දතයුතුය.
මේ මේ දෙසැට මිසදිටුවල සියලු මිසදිටු සංග‍්‍රහ වූ බැවින් සියලු දෘෂ්ටිගතිකයන් මෙම දේශනා ජාලයෙහි ඇතුළට පැමිණි බව දක්වා දැන් තමා කිසියම්තැනෙක ඇතුළත් නොවූ බව දක්වන සේක් **උච්ඡින්න භවනෙත්තිකො භික්ඛවෙ තථාගතස්ස කායො** යනාදිය කී සේක. එහි, මෙයින් ගෙනයානුයි නෙත්ති, නයන්ති යනු බෙල්ලෙන් බැඳ අදින රැහැන මෙනම් වේ. මෙහි අදින රැහැනක් වැනි බැවින් භව තෘෂ්ණාව නෙත්ති යැයි අදහස් කරන ලදී. එය මහජනයා බෙල්ලෙන් බැඳගෙන මෙන් ඒ ඒ භවයට පමුණුවතියි එළඹවතියි භවනෙත්ති වේ. එය අර්හත් මාර්ගය නමැති ආයුධයෙන් සිඳින ලද්දේනුයි **උච්ඡින්න භවනෙත්තිකො**
**කායස්ස භේධා උද්ධං** යනු කය බිඳීමට පසු. **ජීවිත පරියාදානා** යනු ජීවිතය සර්වාකාරයෙන් සිහිකර ඇති බැවින් ක්ෂීණ වූ බැවින් නැවත පිළිසිඳ ගැනීමක් නැති බව යන අර්ථයි. **නතං දක්ඛින්ති** යනු දෙවියෝ හෝ මනුෂ්‍යයෝ හෝ තථාගතයන් නොදකිති. නමක් නැති බවට යන්නේය යන අර්ථයි.
** සෙය්‍යථාපි භික්ඛවෙ** යනු උපමාවෙහි මෙය සැසඳීමයි. තථාගතයන් වහන්සේ ගේ සිරුර අඹරුකක් මෙනි. රුකෙහි හටගත් මහා නටුව මෙනි. ඒ ඇසුරුකොට පෙර පැවති තෘෂ්ණාව, ඒ නටුවෙහි බැඳුණු ගෙඩි පහක්, දොළොසක්, දහඅටක් ගෙඩි ඇති අඹවලු මෙනි. තෘෂ්ණාව ඇති කල්හි තෘෂ්ණාවෙහි බැඳී නැවත උපදනා පංචස්කන්ධ ද්වාදස ආයතන අටළොස් ධාතු යම් සේ ඒ නටුව සිඳ දැමූවිට ඒ සියලු අඹ ඒ අනුව යන්නේ වේද, ඒ නටුවම අනුව ගියේය. නටුව සිඳ දැමීමෙන් සිඳදමන ලද්දේම වෙයි යන අර්ථයි. **එවමෙව** භවනෙත්ති නටුව නොසිඳින ලද බැවින් පංචස්කන්ධ, ද්වාදසායතන, අටළොස් ධාතූහු නැවත උපදින්නාහුය. ඒ සියලු ධර්මයෝ ඒ අනුව යන්නෝම වෙති. භව නෙත්තියව අනුගත වෙත්. එය සිඳින ලද බැවින් සිඳුණාහුම වෙති යන අර්ථයි.
යම්සේ එම රුක සර්පයන්ගේ විෂ ගෑවී පිළිවෙළින් වියලී මළ කල්හි ‘මෙතැන මෙබඳු රුකක් වීයැයි යන ව්‍යවහාර මාත්‍රයම වේද, ඒ රුක කිසිවෙක් නොදකීද, එසේ ආර්යමාර්ග විෂ ගෑවී තෘෂ්ණා ස්නේහය නැතිවූ බැවින් පිළිවෙළින් වියලීගොස් මෙන් බිඳුණු කල්හි මේ කයෙහි කය බිඳීමෙන් මත්තෙහි ජීවිත පැවැත්මක් නො දකිත්ද, දෙවියෝද මනුෂ්‍යයෝද තථාගතයන් නොදකිති. ‘මේ ‘සසුන එබඳු වූ ශාස්තෲවරයකුගේ යැයි ව්‍යවහාර මාත්‍රයක්ම වන්නේය. අනුපාදිසේස නිර්වාණ ධාතුවට පමුණුවා දේශනාව නිමවා වදාළ සේක.
**එවං වුත්තෙ ආයසමා ආනන්‍දො** යනු මෙසේ භාග්‍යවතුන් වහන්සේ විසින් මේ සූත්‍රය දේශනා කරන ලද කල්හි තෙරුන්වහන්සේ මුලපටන් සියලු සූත්‍රය ගෙනහැර දක්වා මෙසේ බුද්ධබලය විස්තර කොට කියන ලද සූත්‍රයට භාග්‍යවතුන් වහන්සේ විසින් නමක් නොදෙන ලදී. ඒ නිසා එයට නමක් ගන්වන්නෙමියි සිතා භාග්‍යවතුන් වහන්සේට මෙසේ කීහ.
**තස්මාතිහ ත්‍වං **ආදී තන්හි මේ අර්ථ යෙදුමයි. ‘ආනන්ද, මෙහි යම් හේතුවක් නිසාද මේ ධර්ම පර්යායෙහි මෙලොව අර්ථයත් පරලොව අර්ථයත් බෙදා දක්වන ලදී. **තස්මාතිහ ත්‍වං මෙ ධම්ම පරියාය අත්‍ථජාලනත්තිපි නං ධාරෙහි** යම්හෙයකින් මෙහි බොහෝ පාලි ධර්මය කියන ලද්දේ ද, ඒ නිසා **ධම්මජාලනත්තිපි තං ධාරෙහි** = ධර්ම ජාලයයි කියාද දරහි. මෙහි ශ්‍රේෂ්ඨාර්ථයෙන් බ්‍රහ්ම වූ සර්වඥතාඥානය විභාග කරන ලද්දේ ද ඒ නිසා **බ්‍රහ්මජාලන්තිපි තං ධාරෙහි **බ්‍රහ්මජාල කියාද දරහි. යම්හෙයකින් මෙහි දෙසැට මිසදිටු විභාග කරන ලද්දේ ද ඒ නිසා **දිට්ඨි ජාලන්ති පි තං ධාරෙහි** දෘෂ්ටි ජාලය කියාද දරහි. යම්හෙයකින් මේ ධර්ම පර්යාය අසා දේවපුත්‍ර මාරයාද, මෘත්‍යුමාරයාද ක්ලේශ මාරයාද මර්දනය කිරීමට හැක්කේද ඒ නිසා **අනුත්තරො සංගාම විජයොතිපි තං ධාරෙහි** අනුත්තර වූ සංග්‍රාම විජය යයි කියාද එය දරහි.
**ඉදමවොච භගවා** යනු නිදාන අවසානයෙහි සිට අනුත්තරො සංගාම විජයොතිපි තං ධාරෙහි යනුවෙන් සකල සූත්‍රාන්තය භාග්‍යවතුන් වහන්සේ අන්‍යයන්ගේ ප්‍රඥාවෙන් නොලැබිය හැකි පරමගම්භීර වූ සර්වඥතා ඥානය ප්‍රකාශ කරන සේක්, දෘෂ්ටිගත ගනඳුර දුරලන සූර්යයා මෙන් වදාළ සේක.
**අත්තමනා තෙ භික්ඛු** යනු සතුටට පත්වූවාහු, තම මනසින් බුදුන් වෙත ගිය ප්‍රීතියෙන් උද්දාම වූ සිත් ඇත්තෝ යයි කියන ලද්දේ වෙයි. **භගවතො භාසිතං** යනු මෙසේ විචිත්‍රනය දේශනා විලාසයෙන් යුත් මේ සූත්‍රය කෝකිල නාදයක් වැනි මිහිරි වූ කන් පිනවන නුවණැත්තන්ගේ හදවත් තුළට අමෘතය ඉසින්නාක් වැනි බ්‍රහ්ම ස්වරයෙන් බබලන්නා වූ භාග්‍යවතුන් වහන්සේගේ භාෂිතය අභිනන්‍දුං යනු ප්‍රමෝදයට පත්වූවෝද මැනවින් පිළිගත්තෝද වූහ. මේ අභිනන්‍දන ශබ්දය අභිනන්‍දති අභිවදති ආදී තන්හි තෘෂ්ණාවටද කියන ලද්දේය. ‘අන්නමෙවාහි නන්‍දන්ති උභයෙ දෙවමානුසා’ආදී තන්හි පැමිණීම යන අර්ථයෙහි ද යෙදේ.
ආදී තන්හි පිළිගැනීමෙහිද වේ. අභිනන්‍දිත්‍වා අනුමොදිත්‍වා ආදී තන්හි අනුමෝදනාවෙහි. එය මෙහි අනුමෝදනාවෙහිද පිළිගැනීමෙහිද යෙදේ. ඒ නිසා **අභිනන්‍දුං** යනුවෙන් කියන ලදී. අනුමෝදන් වූවාහුද, පිළිගත්තාහුද වෙති.
**ඉමස්මිංචපන වෙය්‍යාකරණස්මිං** යනු මේ ගාථා රහිත සූත්‍රයෙහි. ගාථා රහිත බැවින් මෙය වෙය්‍යාකරණයයි කියන ලදී.
**සහස්සී ලොකධාතු** දහසක් සක්වළින් පරිමිත වූ ලෝකධාතුව **අකම්පිත්‍ථ** සූත්‍රය අවසානයේදීම කම්පා විය යි දතයුතුය. **භඤ්ඤමානෙ** යනු කියන ලදී. ඒ නිසා දෙසැටක් මිසදිටු ලිහා ලිහා දේශනා කරනු ලබන කල්හි ඒ ඒ දෘෂ්ටිගතය අවසානයේදී දෙසැටක් තැන්හි කම්පා වීයයි දතයුතුය.
එහි අටතැනක පෘථුවි කම්පාව දතයුතුය. ධාතු ක්ෂෝභයෙන්, ඍද්ධිමතුන්ගේ ආනුභාවයෙන්, බෝසතුන් මව්කුසට එළඹීමෙන්, මව්කුසින් නික්මීමෙන්, බුද්ධත්වයට පත්වීමෙන්, දම්සක් පැවැත්වීමෙන්, ආයු සංස්කාරය හැරීමෙන්, පරිනිර්වාණයෙන්, ඔවුන්ගේ විනිශ්චය ආනන්ද, මහා භූචලනයක් පහළවීමට හේතුප්‍රත්‍ය අටක් ඇතැයි මහා පරිනිර්වාණ සූත්‍රයෙහි ආ පෙළෙහි වර්ණනාව කෙරෙන කල්හිම කියමි.
මේ මහා පෘථුවිය තවත් අටතැනකදී කම්පා විය. මහබිනික්මනෙහි, බෝමැඩට එළැඹීමෙහි, පංශුකූලය ගැනීමෙහි, පාංශුකූලය දෙවීමෙහි, කාලකාරාම සූත්‍රය දේශනා කිරීමෙහි, ගොතමක සූත්‍රය දේශනා කිරීමෙහි, වෙස්සන්තර ජාතකය දේශනා කිරීමෙහි, මේ බ්‍රහ්මජාල සූත්‍රය දේශනා කිරිමෙහි පොළොව කම්පා විය. එහි මහබිනික්මනෙහි, බෝමැඩට එළඹීමෙහි වීර්ය බලයෙන් කම්පා විය. පාංශුකුලය ගැනීමේදී දෙදහසක් දිවයින් පිරිවර කොට ඇති සිව්මහ දිවයින් හැර පැවිදිව සොහොනට ගොස් පාංශුකූලය ගන්නා වූ භාග්‍යවතුන් වහන්සේ විසින් දුෂ්කර කාර්යයක් කරන ලද්දේයැයි ආශ්චර්ය වේගයෙන් පහරනු ලැබ කම්පා විය. පාංශුකූල ධෝවනයෙහි වෙස්සන්තර ජාතක දේශනාවෙහි අකාල කම්පනයෙන් කම්පා විය. කාලකාරාම, ගොතමක සූත්‍ර දේශනාවලදී භාග්‍යවතුන් වහන්ස, මම සාක්ෂි දරමියි ඇසින් දුටු බැවින් කම්පා විය. මේ බ්‍රහ්මජාල සූත්‍රයෙහි දෙසැට මිසදිටු බිඳ දමා කටුකොහොල හැර දේශනා කරනු ලබන කල්හි සාධුකාර දීම් වශයෙන් කම්පා වී යයි දතයුතුය.
හුදෙක් මේ තැන්වල පමණක් පොළොව කම්පා නොවීය. ඉක්බිතිව සංගායනා තුනෙහිද මහා මහින්ද තෙරුන් මේ දිවයිනට පැමිණ ජෝති වනයෙහි හිඳ ධර්මය දේශනා කළ දිනයෙහි ද කම්පා විය. කැලණි විහාරයෙහිද පිණ්ඩපාතිය තෙරුන් සෑමළුව හැමද එහිම හිඳ බුද්ධාරම්මණය ප්‍රීතිය කොටගෙන මේ සූත්‍රාන්තය අරඹා සූත්‍රය අවසානයෙහි ජලය කෙළවරකොට කම්පා විය. ලෝහ ප්‍රාසාදයෙහි පෙරදිගින් අම්බලට්ඨික නම් තැනක් විය. එහි හිඳ දීඝභාණක තෙරුන්වහන්සේලා බ්‍රහ්මජාල සූත්‍රය කීම ආරම්භ කළහ. උන්වහන්සේලාගේ සජ්ඣායනය අවසානයෙහි ද ජලය කෙළවර කොට පෘථුවිය කම්පා විය.

