2. දුක නිපාතය
ප්‍රථම වර්‍ගය
දුක නිපාතයෙහි **“නත්‍ථි කොචි භවො නිච්චො”** යනු ආයුෂ්මත් උත්තර තෙරුන්ගේ ගාථාවයි. එහි උපත කෙසේ ද? මෙතෙම පෙර බුදුවරු හමුවෙහි කරන ලද ප්‍රාර්ථනා ඇතිව නිවන් පතාගෙන ඒ ඒ භවයේ දී පින් රැස්කරමින් අවුත් සුමේධ භාග්‍යවතුන් වහන්සේගේ කාලයේ දී විද්‍යාධරයෙක් ව ඉපිද අහසෙහි සැරිසරයි. එසමයෙහි ශාස්තෲන් වහන්සේ ඔහුට අනුග්‍රහ පිණිස ම වනයේ එක් රුකක් මුල හුන්සේක. අහසින් යමින් සිටි විද්‍යාධරයා සවණක් ගණ බුදුරැස් විහිදුවමින් සිටි භාග්‍යවතුන් වහන්සේ දැක පැහැදුණු සිත් ඇත්තේ, අහසින් බැස, ඉතා පිරිසිදු වූ මහත්වූ කිණිහිරි මලින් භාග්‍යවතුන් වහන්සේ පිදුවේය. බුද්ධානුභාවය නිසා එම මල් ශාස්තෲන් වහන්සේගේ මස්තකයෙහි ඡත්‍රයක් ලෙස පිහිටියේය. ඒ දුටු විද්‍යාධරයා බෙහෙවින් ප්‍රසන්න වූ සිත් ඇතිව, ඊට පසුකලෙක දී මියගොස් තව්තිසා දෙව්ලොව ඉපිද, මහත් වූ දිව්‍ය සැප සම්පත් විඳිමින් ආයු ඇතිතෙක් එහි සැපවිද, ඉන් චුතව දෙව් මිනිස් දෙගතියෙහි සැරිසරා අවුත් මේ බුද්ධෝත්පාද කාලයෙහි රජගහ නුවර බමුණු මහසල් කුලයක උපන්නේය. උත්තර නමින් ප්‍රකට වූ මේ බමුණු කුමරු වැඩිවියට පත්වත්ම සියලු බ්‍රාහ්මණ ශිල්පශාස්ත්‍රයෙහි පරතෙරට ගොස්, ජාතියෙන් ද රූපයෙන් ද ඉගෙනීමෙන් ද වයසින් ද ශිෂ්ට වූ හැසිරීමෙන් ද ලොව සම්භාවනීයත්‍වයට පත්විය. මේ උත්තර බමුණාගේ සම්පත් දුටු වයස්කාර නම් මගධ මහාමාත්‍යයා තම දුවණිය ඔහුට විවාහ කරදීමට කැමතිව, තම අදහස දන්වන ලදි. උත්තර බමුණාගේ සිත ගිහිගෙයින් නික්මීමෙහි ඇලී තිබූ බැවින් එම යෝජනාව ප්‍රතික්‍ෂේප කර, වරින් වර ධර්‍මසේනාපති සැරියුත් තෙරුන් ඇසුරු කරමින් උන්වහන්සේ සමීපයේ හිඳ ධර්මය ඇසීය. ධර්‍මශ්‍රවණයෙන් උපදවාගත් ශ්‍රද්ධා ඇතිව සසුනේ පැවිදි වූ උත්තර භික්‍ෂුව වත් පිළිවෙතින් යුක්තව සැරියුත් තෙරුන්ට උපස්ථාන කළේය.
එසමයෙහි සැරියුත් තෙරුන්ට එක්තරා ආබාධයක් ඇතිවිය. උන්වහන්සේට බෙහෙත් ගෙන ඒමට උදෑසනින්ම විහාරයෙන් නික්මුණු උත්තර සාමණේරයෝ පා සිවුරු රැගෙන වඩිනුයේ අතරමග එක් විල් තෙරක පාත්‍රය තබා ජලය ගෙන මුව සෝදමින් සිටියහ. මේ වේලාවෙහි ම එක්තරා උමං සොරකු රාජපුරුෂයන් විසින් ලුහුබඳිනුයේ ප්‍රධාන දොරටුවෙන් ම නගරයට පිවිස පලායන්නේ, තමන් විසින් සොරාගත් රන්බඩු විල්තෙර තිබූ පාත්‍රයේ දමා පලා ගියේය. මුව සෝදාගත් සාමණේරයෝ පාත්‍රය සමීපයට පැමිණියහ. එවිටම රාජපුරුෂයෝ එතැනට පැමිණ, පාත්‍රයේ ම බඩු දැක, “මේ සොරාය, මොහු විසින් සොරකම කරන ලදැ”යි සාමණේරයන් දැඩිව අල්ලා බැඳ වස්සකාර බමුණාට දැක්වූහ. එකල වස්සකාර ඇමතියා රාජ නියෝගයෙන් අධිකරණ කටයුතු විමසයි. හෙතෙම උත්තර සාමණේරයන් හැඳිනගෙන, “නුඹ පෙර මගේ වචනය පිළිනොගෙන පිරිසිදු පාසණ්ඩයන් කෙරෙහි පැවිදිවීයැ”යි බඳින ලද වෛර ඇති බැවින් නඩුව නොවිමසාම” මොහු දිවැස් හුළ තබව”යි නියෝග කළේය.
ඉක්බිති ඔහුගේ නුවණ මුහුකුරා ගිය බව දුටු භාග්‍යවතුන් වහන්සේ, එතැනට ගොස් සෙළවෙන්නා වූ නිය නම් මැණික් රැසින් ශෝභමාන වූ වැගිරෙන දෑහිගුල් රන් රස දහරක් වැනි වූ දැලින් බැඳුණු මෘදු - තරුණ දිගු ඇඟිලි සහිත බබලන ශ්‍රී හස්තය උත්තර සාමණේරයන්ගේ හිසෙහි තබා, “උත්තරය! මේ නුඹගේ පෙර කර්මයක විපාකයයි. එහිදී නුඹ විසින් ප්‍රත්‍යවේක්‍ෂා බලයෙන් ඉවසාගැනීම කළයුතුයි” යනුවෙන් වදාරා සාමණේරයන්ගේ අදහසට අනුකූල වූ ධර්‍මයක් දේශනා කළසේක. උත්තර සාමණේරයෝ අමාවෙන් අභිෂේක කරන ලද්දාක් මෙන් ශාස්තෲන් වහන්සේගේ හස්ත ස්පර්ශයෙන් හටගත් සතුටින් මහත් වූ ප්‍රීතියක් විඳිනුයේ නුවණ මුහුකුරා ගිය පරිදි විදසුන් මාර්ගය වඩා, ශාස්තෲන් වහන්සේ දෙසූ විලසින් ම මගපිළිවෙලින් සියලු කෙලෙස් ක්‍ෂය කොට ෂඩ්අභිඥාලාභී වූහ. උත්තර තෙරුන් විසින් අපදාන පාළියේදී මෙසේ පවසන ලදි.
“දෙතිස් මහ පුරිස ලකුණින් හෙබි සුමේධ නම් බුදුරජාණන් වහන්සේ, විවේක සැප කැමතිව හිමවතට එළඹිසේක.
පුරුෂෝත්තම වූ කරුණාවෙන් අග්‍ර වූ බුදුපියාණන් වහන්සේ හිමවතෙහි පලක් බැඳ වැඩහුන් සේක.
එකල මම අහසෙහි හැසිරෙන විද්‍යාධරයෙක් වූයෙමි. මනාව සෑදූ ත්‍රිශූලයක් ගෙන අහසෙහි හැසිරුණෙමි.
කඳු මුදුනක වූ ගින්නක් මෙන් ද පුන් පෝදා සඳ මෙන් ද මනාව පිපුණු සල් ගසක් මෙන් ද බුදුරජාණෝ වනයෙහි බබළති.
ඒ සවණක් ගණ බුදුරැස් වනයෙන් නික්මෙයි. නළ වනයේ හටගත් ගින්නක් බඳු බුදුරැස් දැක සිත පැහැදවූයෙමි.
ඒ මේ අතර බැලූ මම දිව සුවඳ හමන කිණිහිරි මල් දැක ඉන් මල් තුනක් ගෙන බුද්ධ ශ්‍රේෂ්ඨයන් වහන්සේ පිදුවෙමි.
ඒ පිදූ මල් තුන බුද්ධානුභාවයෙන් නැටි උඩට හා පෙති යටට සිටිනසේ අහසෙහි සිටිමින් බුදුරදුන්ට සෙවන සැපයුවේය.
මැනවින් කළ ඒ කර්මය හා චිත්ත ප්‍රාර්ථනාව නිසා මිනිස් සිරුර හැර මම තව්තිසා දෙව්ලොවට ගියෙමි.
එහි මැනවින් නිර්මිත මගේ විමානය “කණිකාරී” නමින් හැඳින්විණි. එය යොදුන් සැටක් උසය, තිස් යොදුනක් පුළුල් ය.
භාග දහසක් ඇති එහි ගෝලාකාර මුදුන් සීයකි. ධජ පතාකයන් ගෙන් පිරි නිල්වන් වූ ඒ මගේ විමානයෙහි ලක්‍ෂයක් ප්‍රධාන ශාලා පහළ විය.
එහි කැමති තැනක කැමතිතාක් රන්මය, මැණික්මය, පද්මරාග මාණික්‍යමය, මිණිමය, රිදීමය ආසන පහළ වේ.
එහි පුලුන් කොට්ට සහිත දෙදාවලු එක්දාවලු ඇතිරිලි හා කොට්ටවලින් පිරි මා හැඟි යහන් ද ඇත.
යම් කලෙක භවනයෙන් නික්ම දිව්‍ය සමූහයා පිරිවරා යනු කැමතිව දිව්‍ය චාරිකාවට එළඹුණු කල්හිම මල් වියන් මා පිරිවරා ගනියි.
මගේ මස්තකයේ හාත්පස සියක් යොදුන් ප්‍රදේශය කිණිහිරි මලින් වැසේ.
හැටදාහක් තූර්ය වාදකයෝ උදේ සවස මට උවටැන් කරති. රෑ දහවල් ඔවුහු මා පිරිවරා ගෙන සිටිති.
එහි නැටුම් - ගැයුම් - වැයුම් - තාල - වාදන - ක්‍රීඩාදියෙන් සිත් අලවා වෙසෙන මම කාම සම්පත්තියෙන් මුදිත වූයෙමි.
ඒ තව්තිසා භවනයේ වූ උතුම් විමානයේ ස්ත්‍රීන් පිරිවරා ගත් මම දිව සැප වින්දෙමි.
පන්සිය වරක් දිව්‍යරාජව උපන් මම තුන්සිය වරක් සක්විති රජකම දැරුවෙමි. මා ලැබූ ප්‍රදේශ රාජ සම්පත් ප්‍රමාණය ගණන් කළ නොහැක.
කුඩා මහත් භවනයන් හි සැරි සැරූ මම මහත් වූ භෝග සම්පත් අනූනව වැළඳූයෙමි. බුද්ධ පූජාවේ විපාකය මෙබඳුය.
දිව්‍ය හා මනුෂ්‍ය යන කාම සුගතීන් හිම සැරිසරා මම දුගතියක නූපන්නෙමි. මේ බුද්ධ පූජාවේ විපාකයයි.
ක්‍ෂත්‍රීය හා බ්‍රාහ්මණ කුලයන්හි හැර අන් කුලයක නූපන්නෙමි. බුද්ධ පූජාවේ විපාකය මෙබඳුය.
එහි විපාක වශයෙන් ඇති, අස් රථ ද සිවිකා හා ස්‍යන්දත රථ ද ලැබූ මා වටා දැසි දස් සමූහයා ද මැනවින් සැරසුණු ස්ත්‍රීහු ද පිරිවරා ගනිති. කෝසෙය්‍ය, කම්බිලි, කොමු හා සපුපිළි ද යන මේ සියල්ල ලැබුවෙමි.


නව වස්ත්‍ර, නව ඵල, අභිනව අග්‍රරස භෝජන ලැබූ මම “මෙය කව, මෙය අනුභව කරව, මෙහි සැතපෙව” යනාදී වදන් නිතර ඇසීමි.

සැමතන්හි පුදන ලද මාගේ කීර්තිය දසත පැතිරුණි. හැමකල්හි සමූහයා විසින් මා පිරිවරා සිටිත්, නොබෙදුණු සමගි පිරිස් පිරිවරා ගත් මම ඥාතීන් අතර උතුම් වූයෙමි.
ශීත - උෂ්ණ නොදත් මා හට දැවීමක් පිරිතැවීමක් නොවිණි. එමෙන්ම සිතේ දුක් දොම්නසක් ද නොවිණි.
භවයෙන් භවයට රන්වන් සිරුරු ඇතිව සැරිසැරූ මාගේ ශරීරය විවර්ණ බවට නොගියේය.
බුද්ධ පූජාවේ විපාක ලෙස දෙව්ලොවින් චුත වූ මම සැවැත් නුවර ආඪ්‍ය වූ බමුණු මහසල් කුලයක උපන්නෙමි.
පස්කම් සැප හැරදැමූ මම සත් වියේදීම රහත් බවට පත් වූයෙමි.
පසැස් ඇති බුදුරජාණන් වහන්සේ මාගේ ගුණ දැන මා උපසම්පදා කරවූහ. බුද්ධ පූජාවේ විපාක වශයෙන් තරුණ වූ මම පිදිය යුත්තෙක් වූයෙමි.
මාගේ දිව ඇස පිරිසිදුය. සමාධියෙහි දක්‍ෂ වූ මම අභිඥාවන්හි කෙළ පැමිණියෙමි.
සිවුපිළිසිඹියාපත් සෘද්ධිපාදයන් හි දක්‍ෂ වූ මම ධර්‍මය පිළිබඳ විශාරද වූයෙමි. බුද්ධ පූජාවේ විපාකය මෙබඳුය.
මෙයින් කල්ප තිස් දහසකට පෙර බුදුකෙනෙකුන් පිදීමේ පිනින් මේ දක්වා ම මම දුගතියක නූපන්නෙමි.
දැන් මම සියලු කෙලෙස් දැවූයෙමි. -පෙ- බුදුරදුන්ගේ අනුශාසනය ඉටුකළෙමි.”
දිවැස් හුළ හිඳගෙනම ෂඩ් අභිඥා උපදවාගත් උන්වහන්සේ අන්‍යයන්හට අනුකම්පාවෙන් ඉන් නැගී අහසෙහි හිඳ ප්‍රාතිහාර්යයක් දැක්වූහ. මහජනයා ආශ්චර්ය හා අද්භූත සිත් ඇත්තෝ වූහ. එකෙණෙහිම තුවාලය වැඩිවිය. උත්තර තෙරණුවෝ, භික්‍ෂූන් වහන්සේලාගේ “ඇවැත්නි! නුඹ වහන්සේ මෙබඳු දැඩි දුකක් විඳිමින් විදසුන් වඩා රහත්වීමට හැකිවූයේ කෙසේද?” යන ප්‍රශ්නයට පිළිතුරු දෙමින්, “ඇවැත්නි! සංසාරයේ සැරිසැරූ මම එහි ආදීනව ද සංස්කාරයන්ගේ ස්වභාවය ද මැනවින් දුටුවෙමි. එනිසා සසර දුක් විඳි මම මෙබඳු ස්වල්ප දුකක් විඳිමින් විදසුන් වඩා විශේෂ මගඵල ලැබීම පිළිබඳව කියනු කිම?” යනුවෙන් පිළිතුරු ගාථා දෙකක් වදාළහ.

එහි **“නත්‍ථිකොචි භවො නිච්චො”** යනු කර්ම භවය උත්පත්ති භවය, කාම භවය, රූප භවය, අරූප භවය, සඤ්ඤී භවය, අසඤ්ඤී භවය, නේවසඤ්ඤී නාසඤ්ඤී භවය, ඒකවෝකාර භවය, චතුවෝකාර භවය, පඤ්ච වෝකාර භවය යනාදී ලෙස මෙසේ භවයන්ගේ ප්‍රභේද වේ. ඒ භවයන් හි ද හීන, මධ්‍යම, උත්කෘෂ්ඨ, දීර්‍ඝායුෂ, සැප බහුල, මිශ්‍ර වූ සුවදුක් ඇති ආදී වශයෙන් විවිධ ස්වභාව ඇත. මේ කිසිදු භවයක් නිත්‍ය, ස්ථිර, සදාතනික නොවේ. ඒ ඒ හේතු කාරණා නිසා උපන් බැවිනි. මේ සෑම භවයක්ම සංස්කාරයෝ වන බැවින් ඒවායෙහි සදාතනික ශාශ්වතභාවයක් නොමැත, හේතු ප්‍රත්‍යයන්ගෙන් සංස්කරණය කරන ලද බැවින් “සංස්කාර” යැයි ලැබූ නම් ඇති පඤ්චස්කන්‍ධය දැඩිව ගැනීමෙන් උපන් “භව” නම් වූ සංස්කාර ද ජරාමරණයන් ගෙන් ද විපරිණාමී ස්වභාවයට යන්නේ ය. අශාශ්වත (සදාතනික නොවන) බැවින් විපරිණාම ධර්මී වේ. එසේම එම භව හේතු ප්‍රත්‍ය සංස්කරණයෙන් හටගත් බැවින් “සංඛත” වූ “සංස්කාර” නම් වේ. පංචස්කන්‍ධය ද දැඩිව ගෙන සංස්කාර යැයි කියති. එනිසා **“උප්පජ්ජන්ති ච තෙ ඛන්‍ධා චවන්ති අපරාපරං”** යනුවෙන් “නුඹගේ ඒ ස්කන්‍ධයෝ මතු උපදිති. ඒ ඒ භවයෙහි චුත වෙති” යි කියන ලදි. නුඹගේ ‘භව’ නාමයෙන් කියන ලද පඤ්චස්කන්‍ධය ප්‍රත්‍යයන්ට අනුව ම නැවත නැවත උපදියි, උපදිනුයේ ද ජරාවෙන් පෙළී චුත වේ. බිඳේ. වැනසේ යන අර්ථයයි. මේ සංස්කාරයැයි නම් ලද භවයේ පඤ්චස්කන්‍ධය ඇතිවන නැතිවන ස්වභාවයෙන් යුක්ත වේ. සංස්කාරයන් සිහිකරන්නාට ත්‍රිලක්‍ෂණ අවබෝධයෙන් ත්‍රිවිධ භවය ගිනිගත්තාක් මෙන් සංඛත ධර්මයන්ගේ ආදීනව, දෝෂ වැටහේ. විදසුන් ප්‍රඥාවෙන් යුක්තව අනිත්‍යාදී ලක්‍ෂණයන්ගේ දක්නා ලද සංස්කාර දුක්ඛයන්ගේ අනාත්ම ස්වභාවය ඉතා මැනවින් වැටහේ. එනිසා භාග්‍යවතුන් වහන්සේ - “යමක් අනිත්‍ය නම් එය දුක් සහගතය. යමක් දුක් සහගත නම් එය අනාත්ම වේ” යනුවෙන් වදාළහ.
මෙසේ ත්‍රිලක්‍ෂණ මෙනෙහි කරමින් සංස්කාර ධර්‍ම පිළිබඳ සිහි කරන්නාට ත්‍රිවිධ භවය ම ගිනිගත් ලෙස වැටහී ගිහිගෙය භය සහිත තැනක් ලෙස වැටහේ ද එනිසා **“භවෙනම්හි අනත්‍ථිකො”** යි “මට භවයෙන් ප්‍රයෝජනයක් නැතැ”යි කියන ලදි. මෙසේ සියලුම ආකාරයෙන් භවයන් හි නොඇලුණු සිත් ඇති, කාමයන් හි කිසිදු අපේක්‍ෂාවක් නොමැති තැනැත්තා නැවත නූපදින්නේම ය. එනිසා **“නිස්සටො සබ්බකාමෙහී”** යනුවෙන් කියන ලදි. මම මනුෂ්‍ය වූ ද දිව්‍යමය වූ ද සියලු වස්තුකාම, ක්ලේශ කාමයන්ගෙන් දුරුවූ - ඉවත් වූ සිත් ඇත්තෙමි යන අර්ථයයි. “පත්තො මෙ ආසවක්ඛයො” මෙසේ මනාව පිරිසිඳ දැනගත් සංස්කාරමය වූ භවයන්හි ද මනාව දුටු ආදීනව ඇති කාමයන් හි ද නොතැවරුණු සිත් ඇති බැවින් දිවැස් හුල මත සිටියත් මම ආශ්‍රවක්‍ෂය කිරීමෙන් උතුම් වූ නිර්වාණයට, රහත්බවට පත්වූයෙමි. උත්තර තෙරණුවෝ මේ ගාථාවෙන් සෙසු සබ්‍රහ්මචාරී භික්‍ෂූන් වහන්සේලා, අප්‍රමාදීව රහත්වීම සඳහා උත්සාහවත් වූවන් කරනු සඳහා අවවාද දුන්හ.
**“නයිදං අනයෙන”** යනු ආයුෂ්මත් පිණ්ඩෝල භාරද්වාජ තෙරුන්ගේ ගාථාවයි. එහි උපත කෙසේ ද? පදුමුත්තර බුදුරජාණන් වහන්සේ පහළ වූ සමයේ සිංහ රාජයෙක් ව උපන් පිණ්ඩෝල භාරද්වාර හිමි, එක් පර්වත ගුහාවක විසීය. භාග්‍යවතුන් වහන්සේ එම සිංහරාජයාට අනුග්‍රහ පිණිස, ඌ ගොදුරු පිණිස පිටතගිය වේලාවෙහි නිදන ගුහාවට වැඩමවා, නිරෝධ සමාපත්තියට සමවැදුනහ. සිංහයා ගොදුරු ගෙන ගුහාවට පැමිණ, ගුහා දොරකඩ දී භාග්‍යවතුන් වහන්සේ දැක සතුටු සිතින් දිය - ගොඩ හටගත් මලින් උන්වහන්සේ පුදා සිත්පහදවා ගෙන; උන්වහන්සේ ආරක්‍ෂා කරමින් සෙසු නපුරු වල් සතුන් එලවා දැමීම සඳහා තුන් වේලෙහිම සිංහ නාද පවත්වමින් බුදුගුණ මෙනෙහි කරමින් සිටියේ ය. පළමු දින මෙන් ම සත් දිනක් ම මෙසේ පූජා පැවැත් වූ පසු, සත්දින ගෙවීයාමෙන් සමවතින් නැගීසිටි භාග්‍යවතුන් වහන්සේ “මොහුට උපනිශ්‍රය සම්පත් සඳහා මෙපමණක්ම සෑහේ” යැයි දැන, සිංහයා බලා සිටියදීම අහසින් විහාරයට වැඩිසේක. පාරිලෙය්‍ය ඇතා මෙන් සිංහයාට ද බුදුරදුන්ගෙන් වියෝවීම ඉවසාගත නොහැකිව කළුරිය කළේය. මියගිය සිංහයා තිරිසන් භවයෙන් මිදී හංසවතී නුවර මහත් සම්පත් ඇති සිටු පවුලක ඉපිද වැඩිවියට පැමිණ නුවර වැසියන් සමග විහාරයට ගොස් ධර්‍මශ්‍රවණය කළේය. සත්දිනක් මහදන් පවත්වා දිවි ඇති තාක් පින්දහම් සිදුකළ හෙතෙම ඒ ඒ දිව්‍ය - මානුෂික වූ කාම භවයන් හි සැරිසරා අවුත්; අපගේ භාග්‍යවතුන් වහන්සේගේ කාලයේ දී කොසඹෑවේ රජ වූ උදේනි රජුගේ පුරෝහිතයාගේ පුතුව ඉපදුණි. ඔහු “භාරද්වාජ” නමින් ප්‍රකට විය. වියටපත් ඒ බමුණු කුමරු, ත්‍රිවේද පාරගතව පන්සීයක් පමණ බමුණු කුමරුවන්ට වේදය උගන්වනුයේ, පිරිස මහත් බැවින් සමීපයේ විසීම අසීරුව, ඒ පිරිස හැරදමා රජගහනුවරට ගියේය. එහිදී භාග්‍යවතුන් වහන්සේට හා භික්‍ෂු මහා සංඝරත්නයට උපන් ලාභ සත්කාර දැක සසුනේ පැවිදි වූ හෙතෙම භෝජනයෙහි පමණ නොදැක මංමුලාව හැසිරෙන කල් හි, ශාස්තෲන් වහන්සේ විසින් උපායෙන් ද භාරද්වාජ උපතින් ම නුවණැති බැවින් ද විදසුනෙහි සිත පිිහිටුවන ලදි. නොබෝ දිනකින් ම භාරද්වාජ හිමියෝ ෂඩ්අභිඥාලාභී මහරහතන් වහන්සේ නමක් වූහ. උන්වහන්සේ අපදාන පාළියේ දී මෙසේ පැවසූහ.
“පෙර මම මුව වැද්දෙක් වූයෙමි. වනයේ හැසිරෙමින් සිටි මම සියලු ධර්මයන් හි පරතෙරට ගිය කෙලෙස් දූවිලි පිසදැමූ බුදුරජාණන් වහන්සේ දුටුවෙමි.
පියල් ගෙඩියක් ගෙන පැහැදුණු සිතින් පින්කෙත වූ වීර වූ බුද්ධශ්‍රේෂ්ඨයන් වහන්සේට පිදුවෙමි.
මීට කල්ප තිස් එකකට පෙර යම් ඵල දානයේ විපාකය මෙබඳුය.
දැන් මම සියලු කෙලෙස් දැවුයෙමි, -පෙ- බුදුරජාණන් වහන්සේගේ අනුශාසනාව ඉටුකළෙමි.”
ෂඩ් අභිඥාලාභී වූ භාරද්වාජ තෙරණුවෝ, භාග්‍යවතුන් වහන්සේ ඉදිරියෙහි (හමුවෙහි) “ශ්‍රාවකයන් විසින් පත්විය යුතු තත්ත්‍වයට (ඵලයට) මා පත්වූයෙමි. ශාසන බඹසරෙහි අග්‍රඵලය ලබාගත්තෙමි.” යි පවසා භික්‍ෂු සංඝයාට “යමකුට ආර්ය මාර්ගයෙහි හෝ ඵලයන්හි සැකයක් වේනම් ඔවුහු මා විමසත්වා! මගෙන් ඒ පිළිබඳ අසත්වා!” යි පවසමින් සිංහනාද පැවැත්වූහ. ඒ නිමිතිකරගෙන භාග්‍යවතුන් වහන්සේ “මහණෙනි! මාගේ භික්‍ෂු මහා ශ්‍රාවකයන් අතුරින් සිංහනාද කර භික්‍ෂූන් ගේ අග්‍රස්ථානයට මේ පිණ්ඩෝල භාරද්වාජ තෙරණුවෝ සුදුසු වෙති”යි අග්‍රස්ථානයෙහි තැබූසේක. එක් දිනක් උන්වහන්සේ තමා ළඟට පැමිණියා වූ පෙර ගිහිව සිටිය දී යහලුවෙකු වූ තද මසුරු මිසදිටුගත් බමුණකුට අනුකම්පා කරමින් දාන කථාවෙන් ධර්‍මදේශනා කළසේක. ඒ දෙසුම ඇසූ බමුණා, “මොහු මගේ ධනය විනාශ කරනු කැමැත්තෙකි”යි බැම හකුළුවා ගෙන “නුඹ වහන්සේට එක බතක් දෙමි”යි කීවේය. එවිට තෙරණුවෝ “ඒ බත සංඝයාට දෙන්න. මා හට නොදෙන්න”යි වදාරා සංඝයාට දන් පිරිනැමූහ. එය ඇසූ බමුණා, නැවත “මෙතෙම මගේ ධනය බොහෝ දෙනෙකුට දීමට කැමති වේ” යැයි අප්‍රසාදය ප්‍රකාශ කළේය. දෙවැනි දිනයෙ (ඊට පසු දින) ධර්ම සේනාපති සැරියුත් තෙරණුවෝ සංඝයාට පිරිනැමූ දක්‍ෂිණාවෙන් මහත් භල ලැබෙන බව පෙන්වා ඒ බමුණා පැහැදවූහ. පිණ්ඩෝල භාරද්වාජ තෙරණුවෝ “මේ බමුණ මා ආහාරයට ඇති ගිජුබව නිසා දන් දීමට යොදවන ලදැයි සිතයි. ආහාරය පිළිබඳ මා යථා ස්වභාවයෙන් පිරිසිඳ දත් බව නොදනියි. එය ඔහුට පවසමි” යි මේ ගාථා දෙක ප්‍රකාශ කළහ.

එහි **“නයිදං අනයෙන ජීවිතං”** මේ මාගේ ජීවිත පැවැත්ම අන්‍යය වූ වේළුදාන පුෂ්පදානාදී නුසුදුසු ආකාරයකින් නො සිදුවේ. ජීවිතය පිළිබඳ දැඩි ආශාවක් මට නැති බැවිනි. **“නාහාරො හදයස්ස සන්තිකො”** ආහාරය මා අවබෝධ කරගත් මගඵල නුවණ මෙන් සිතේ ශාන්තිය ඇති නොකරයි. හුදෙක් මහා බඩගින්න (කුසගින්න) නිවීම පමණක් ආහාරයෙන් සිදුවේ යන අදහසයි. නැතහොත් **“නාහාරො හදයස්ස සන්තිකො”** යනු ආහාරය රස තෘෂ්ණා වශයෙන් මගේ හදවතට, සිතට ඇලීමක් ශාන්තියක් ඇති නොකරයි, මා හට රස තෘෂ්ණාවක් නැති හෙයිණි, ඇතැම්හු **“සන්තිකෙ”** යැයි ද කියති. ආහාරයට ගිජු වූ ගිහියෝ ලාභසත්කාරවලට ඇලී හැසිරේ. ඔවුන්ට ආහාරය සිතට ශාන්තිය එළවයි, සැප ගෙනදෙයි නිතර ඒ පිළිබඳ සිහිපත් කළයුතු හෙයිනි. යමෙක් ආහාරය ඔවුන්ගේ සිතට ශාන්තිය ඇති නොකරයි. කෙසේ නම් ආහාර ලබම්දැයි සිහිකිරීමක් ඔවුන්ට නොමැති බැවිනි, “ඉදින් ජීවත්වීමේ දැඩි ආශාවක් ද තණ්හාවක් ද නැතිනම් කුමක් හෙයින් පිඬුපිණිස හැසිරේද? යන චෝදනාව සිහිකර මෙසේ පවසයි. **“ආහාරට්ඨිතිකො සමුස්සයො ඉති දිස්වාන චරාමි එසනං”** මේ ශරීරය ආහාරය නිසා පවතීනුයි “ආහාරට්ඨිතික” (ආහාරස්ථිතික) නම් වේ. “මේ ශරීරය ආහාරය සමඟ බැඳුණු පැවතුම් ඇත්තකි” යි දැක, දැක “එම අදහස සිතේ තබාගෙන හැසිරෙමි. එලෙසින් භික්‍ෂා සෙවීම කරන්නෙමි” යන අදහසයි. සිවුපසය නිමිත්තෙන් කුලයන් වෙත පැමිණෙන මා වැන්නෝ එහිදී සිදුවන වැඳුම් පිදුම් ලාභසත්කාර ආදියෙහි බැඳී - ඇලී සිටින්නෝ යැයි නොසිතිය යුතුයැයි දක්වමින් **“පඞ්කො”** යන ගාථාව පැවසූහ. එහි අර්ථය මෙසේය.
“ඒ මේ ප්‍රත්‍ය නිමිති කරගෙන පැමිණි පැවිද්දන්ට ගිහිගෙයි වසන්නෝ ගුණ සම්භාවනා පූජා දිය පවත්වන්නාහ, ඔවුහු සිත නොවැඩූ බැවින් ඒ ගුණ සම්භාවනාදියේ ගිලා බසිති, පැලීම් ආදියට පත්වෙති. එනිසා “ලාභ සත්කාරාදිය මඩ වගුරකි”යි බුද්ධාදී උතුමෝ පවසති, දන්වති, පෙන්වාදෙති, ඒ ආහාර තණ්හාව, සත්කාර පිළිබඳ ආශාව බුද්ධාදී සත්පුරුෂයන්ට සහමුලින් ම ප්‍රහීණ කළ බැවින් ඇති නොවේ. අසත්පුරුෂයන්ට ලාභ සත්කාර ආශාව පිළිබඳ යථාස්වභාවය නොවැටහෙන බැවින් ද පීඩා ඇතිකරන, ඇතුළත විදින - දැනෙන ස්වභාව ඇති, උදුරා දැමීමට අසමත් වන බැවින් ද සියුම් හුලකි, සැතකි, ඉවසිය නොහැක්කකි, දුරළිය නොහැක්කකි. එසේ ම ඒ සත්කාරය නින්දිත පුරුෂයන් විසින් ඉවත දැමීමට - දුරලීමට නොහැකි වේ. එම ආශාව ප්‍රහීණ කරන පිළිවෙත පිළිපැදීමෙන්, සත්කාරාශව ප්‍රහීණ කිරීමෙන් ම එය නැති කළ යුතුයි. මේ ගාථා දෙක අසා බමුණා තෙරුන් වහන්සේ කෙරෙහි වඩාත් පැහැදුනේය.
**“මක්කටො පඤ්චද්වාරාය”** යනු ආයුෂ්මත් වල්ලිය තෙරුන් වහන්සේගේ ගාථාවයි. එහි උපත කෙසේද? උන්වහන්සේ ද පෙර බුදුවරු හමුවෙහි දී කරන ලද ප්‍රාර්ථනා ඇතිව ඒ ඒ භවයන්හි දී පින්දහම් සිදුකරගත්හ. මෙයින් කල්ප තිස් එකකට පෙරදී සිටුගෙයක ඉපිද වැඩිවිය පත් වූ හෙතෙම, එක් දිනක් කිසියම් කටයුත්තතකට ආරණ්‍යයට ගියේ එහි දී නාරද නම් පසේ බුදුරජාණන් වහන්සේ රුක් මුල වැඩහිඳුනු දැක පැහැදුණු සිතින් බටවලින් ශාලාවක් සාදා තණපතින් එය වසා පූජා කළේය. සක්මන් කරන තැන ද සෝදා පවිත්‍රකර, වැලි ඇතිරුවේය. ඒ පින්කම නිසා දිව්‍යමානුෂික කාමසුගතීන් හි ම සැරිසැරූ හෙතෙම මේ බුද්ධෝත්පාද කාලයේ දී සැවැත් නුවර බමුණු මහසල් කුලයක ඉපිද, “වල්ලිය” යන නමින් ප්‍රකට විය. වැඩිවියට පත් වල්ලිය බමුණු කුමරු යොවුන් බවින් මත් ව ඉඳුරන් පිනවමින් හැසිරෙන කල්හි කල්‍යාණමිත්‍රාශ්‍රය නිසා භාග්‍යවතුන් වහන්සේ වෙත පැමිණ ධර්‍මශ්‍රවණය කළේය. ලැබූ ශ්‍රද්ධා ඇතිව සසුනේ පැවිදි වූ වල්ලිය තෙරුන් නොබෝ කලකින් ම රහත්බවට පත්වූයේය. අපදාන පාළියේ දී උන්වහන්සේ මෙසේ පවසති.
“හිමවතට නුදුරෙහි හාරිත නම් පර්වතයක් විය. එකල්හි ලොව දතයුතු සියල්ල තමාම මැනවින් දැනගත් නාරද නම් පසේ බුදුරජාණන් වහන්සේ රුක්මුලක වැඩවිසූහ.
උන්වහන්සේට බටවලින් කුටියක් කරවා, එය තණපතින් හා බටකොළවලින් සෙවෙලි කොට වසා, සක්මන් මළුව ද පිරිසිදු කරවා පිදුවෙමි.
මැනවින් කරන ලද ඒ කර්මය හා ප්‍රාර්ථනා මහිමය නිසා මිනිස් කය හැර දැමූ මම තව්තිසාවෙහි ඉපදුනෙමි.
එහි මා හට පහළ වූ නළකිලිය නම් වූ විමානය සැට යොදුනක් උස් විය. එහි පළල යොදුන් තිසකි.
දෙව් ලොව කල්ප දාහතරක් සිත් ඇලවූ මම සැත්තෑ එක්වරක් දෙව් රජව උපන්නෙමි.
සක්විති රජව තිස් හතර වාරයක් උපන්නෙමි. මහත් වූ ප්‍රදේශ රාජ සම්පත් අසීමිතව වින්දෙමි.
ඒ මම දැන් සියලු ආකාරයෙන් උතුම් උපමා ඇති ධර්ම නම් ප්‍රාසාදයට නැගී ශාක්‍ය පුත්‍ර වූ බුදුරදුන්ගේ සසුනෙහි සුවසේ කැමති සේ වෙසෙමි.
මීට කල්ප තිස් එකකට පෙර යම් කුසල කර්මයක් කළෙම් ද එදා සිට මේ දක්වා දුගතියක නූපන්නෙමි. නළ කුටියක් පිදීමේ විපාක මෙබඳුය,
“දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත්බවට පත් වූ වල්ලිය තෙරණුවෝ, පෙර තමා පුහුදුන් අවස්ථාවෙහි තමාගේ සිතේ පැවති රූපාදී අරමුණුවල කැමති සේ ඇලීසිටීමේ ආශාව දැන් මේ ආර්ය මාර්ගයෙන් නැති කර, ඊට නිග්‍රහ කරනු පිණිසත් සිය රහත් බව ප්‍රකාශ කරනු පිණිසත් මෙම ගාථා දෙක වදාළහ.
එහි **“ඝට්ටයන්තො”** යනු තමාගේ ලොල්බව නිසා ගසේ එක් අත්තක් හැර දමන විට ම තව අත්තක් අල්ලාගනිමින් නොයෙක් වර ඒ ගසේම එල්ලී සිටින ඵල කැමති වඳුරා මෙන් ඒ ඒ ඇස ආදී දොරටුවලින් රූපාදී අරමුණු එකක් මිදුන විට තව එකක් ගනිමින්, චිත්ත සන්තානයේ සමාධිගතවීම් වශයෙන් නිශ්චලව සිටීමට නොහැකිව, අසමත් ව නිතරම ගැටෙමින් - සැලෙමින් එම රූපාදී අරමුණුවල ම පෙරලෙමින් කැමතිසේ හැසිරෙයි. වර්තමානයට සමීප බැවින් මෙහි දී වත්තමාන විභක්තිය යොදන ලදි. මෙසේ “එහෙ - මෙහෙ යමින් ම සිටින වඳුර! එක තැනක සිටුව, නොදුවන්න, සිත නම් වඳුර! දැන් සිටුව, අරමුණු පසුපස නොදුවන්න. මෙතැන් සිට ඔබට දිවීමට නොහැකිය”, කුමක් නිසා ද? **“නහි තෙ තං යථා පුරෙ”** නුඹගේ ඒ කිළිය පෙර සේ නැත. ඒ ආත්මභාවය නම් ගෙය පෙර මෙන්, ඇසුරු කිරීමට නුඹට නොහැක්කෙහිය. එහි දොරටු වැසු බැවිනි. කිසිවක් යටපත් කරන, නසන ලද්දෙහි තමා ම දැන් තම ප්‍රඥාවෙන් ද මාර්ග ප්‍රඥාවෙන් ද කෙලෙස් රැස්කිරීම - සංස්කරණය කිරීම නම් වූ උපාදානයන්ගේ සිඳීමෙන්, අතිශයින් ම නිග්‍රහ කිරීමට පැමිණියෙහි ද එනිසා ඉතා දුර නො යන්නෙහි! මේ ආත්ම භාවයෙන් දුරට හෙවත් දෙවැනි ආත්ම භාවයකට නොයන්නෙහිය. “නුඹගේ ගමන මේ ජීවිතයේ අවසන් සිත පහළවීම දක්වා පමණි” යන අර්ථය දක්වයි. ඇතැම් හු මෙම අර්ථය ම ඇති “නෙතෙ දුරං” යන පාඨය ද දක්වති.
**“තිණ්ණං මෙ තාලපත්තානං”** යන මේ ගාථාව ආයුෂ්මත් ගංගාතීරිය තෙරුන් වහන්සේගේ ගාථාවයි. එහි උපත කෙසේ ද? උන්වහන්සේ පෙර පදුමුත්තර භාග්‍යවතුන් වහන්සේගේ කාලයේ දී සිටුගෙයක උපන්හ. වියපත් ඒ සිටුකුමරු බුදුසසුනෙහි දැඩිව පැහැදී භික්‍ෂු සංඝයාට පැන් පූජා කළේය. ඒ පින්කම් විපාක වශයෙන් දෙව්ලොව උපන් හෙතෙම, තව තවත් පින්දහම් සිදුකරමින් දෙව් මිනිස් දෙගතියෙහි ම සැරිසරා, මේ බුද්ධෝත්පාද කාලයේ දී සැවැත් නුවර එක්තරා ගහපතියකුගේ පුතු ව ඉපිද, **“දත්ත”** නමින් ප්‍රකට විය. වැඩිවියට පත් එකුමරු ගිහිගෙයි වසන්නේ පරලොවක්, සසර ගමනක් ඇති බව නොදැන සමාජ නීති ඉක්මවා හැසිරුනේය. නමුත් නැවත සසර ගමනක් ඇති බව දැන උපන් සංවේග ඇති දත්ත සිටුකුමරු බුදුසසුනේ පැවිදිව, තමාගේ පෙර ක්‍රියා පිළිකුල් කරමින් ඉතා දැඩි රූක්‍ෂ ප්‍රතිපත්තිවල පිහිටියේ ය. දත්ත හිමියෝ පාංශුකූල සිවුරු පමණක් ම පෙරවූහ. මිනීවලට දිය ඉසින බඳුනක් වැනි මැටි පාත්‍රයක් රැගෙන ගංගාතීරයට වැඩම කළ උන්වහන්සේ එහි තල් පත්‍ර තුනකින් කුටියක් සාදාගෙන වාසය කළහ. එනිසා උන්වහන්සේ **“ගංගාතීරිය”** නමින් ප්‍රකට වූහ. උන්වහන්සේ “රහත් බවට පත්වන තෙක්ම මම කිසිවකු හා කථා නොකරමි” යි යන අධිෂ්ඨානයෙන්, වසරක් ම නිශ්ශබ්දව වචීභේද නොකර ම විසූහ. දෙවැනි වසරේ දී පිඬුපිණිස යන ගමෙහි එක් ස්ත්‍රියක්, “මෙහිමියෝ ගොළුවූවෙක්දැ?යි විමසනු කැමැත්තී පාත්‍රයට කිරි වත්කරන්නී අතින් සංඥා කළ මුත් පාත්‍රය උතුරායන තෙක් කිරි වත් කරන්නට විය. එවිට ගංගාතීරිය හිමියෝ, “නැගණියෙනි! දැන් ඇති” යි පැවසූහ. මෙසේ හික්මුණු උන්වහන්සේ තෙවැනි වසරේ වස්කාලය තුල දී වෑයම් කර, උත්සාහ කර රහත්බවට පත්වූහ. අපදාන පාළියේ උන්වහන්සේ මෙසේ පැවසූහ.
“මම පදුමුත්තර බුදුරදුන්ගේ අනුත්තර වූ භික්‍ෂු සංඝයා කෙරෙහි පහන් සිත් ඇත්තෙම්, සොම්නස් වූයේම පැන්කළයක් පිදුයෙමි.
පර්වත මුදුනෙහි හෝ ගස් මුදුනක හෝ අහසෙහි හෝ පොළවෙහි හෝ යම් කලෙක පැන් කැමති වූ මා හට පැන් ලැබේ.
මීට කල්ප ලක්‍ෂයකට පෙර යම්බඳු පැන් දානයක් දුන්නෙම් ද ඒ හේතුවෙන් මේ දක්වා ම දුගතියක නූපන්නමෙි. පැන් පිදීමේ විපාකය මෙබඳුය.
දැන් මම සියලු කෙලෙස් දැවුයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත් බවට පත් වූ උන්වහන්සේ, තමාගේ පූර්ව භාග ප්‍රතිපත්තිය ප්‍රකට කිරීම සඳහා රහත් බව ප්‍රකාශ කරන සේක්, මේ ගාථා දෙක වදාළහ.
එහි **“තිණ්ණං මෙ තාලපත්තානං ගංගාතීරෙ කුටී කතා”** යනු තල් ගසින් වැටුණු තල් කොළ තුනකින් මාහට වැස්සෙන් වන උවදුරු, දුරුකර ගැනීමට ගඟ ඉවුරෙහි කුටියක් සාදාගත්තෙමි. මේ ප්‍රකාශයෙන් තමාගේ සෙනසුන පිළිබඳ තෘප්තිමත් භාවය සතුටුවීම දක්වයි. දම්සෙනෙවි සැරියුත් තෙරණුවෝ මෙසේ වදාළහ.
“පලක් බැඳ හුන්නා වූ ධ්‍යාන වඩන භික්‍ෂුවගේ දණමඬල දක්වා වූ ප්‍රදේශය නොතෙමේ නම්, එය උන්වහන්සේට පහසු විහරණයකි.”
ඇතැම්හු **“තාලපත්තීනං”** යන පාඨය දක්වති. එහි ද මේ අර්ථයම ඇත. **“ඡවසිත්තොව මෙ පත්තො”** යනු මගේ පාත්‍රය මිනීවලට දිය - කිරි ඉසින බඳුනක් වැනිය. මළවුන්ගේ සිරුරට කිරිදිය ඉසින කුඩා බඳුනක් වැනිය. **“පංසුකූලං ච චීවරං”** මේ මගේ සිවුර ද අතරමග, සොහොන් ආදියේ අත්හැර දැමූ රෙදිකඩවලින් සාදාගත් පාංශුකූලයකි. මේ දෙපදයෙන් උන්වහන්සේගේ පිරිකර ආහාර - වස්ත්‍ර ලැබී මෙහි තෘප්තිමත් භාවය දක්වයි.
**“ද්වින්නං අන්තර වස්සානං”** පැවිදිව වසර දෙකක් තුල දී රහත්බවට පත් වූ වසරේදී **“එකා වාචා මෙ භාසිතා”** එකම වදනක් “නැගණියෙනි! ඇති” යන කිරි ප්‍රතික්‍ෂේප කිරීම සඳහා වූ එකම වචනයක් මවිසින් පවසන ලදි. මා හට වෙනත් කිසිදු වාග් භේදයක් සිදුනොවිණි. මෙම ප්‍රකාශයෙන් උසස් බවට ගිය කාය - වාග් සංවරබව දක්වයි. **“තතියෙ අන්තරවස්සම්හී”** තෙවැනි (පැවිද්දෙන්) වසර තුළදීම එය නිමවීමට පෙරදීම **“තමොක්ඛන්‍ධො පදාළිතො”** යනු “ආර්ය මාර්ගයේ ගමන් කිරීමෙන් මම මෝහ නැමති කෙලෙස් කඳ බිඳ දැමුවෙමි. අවිද්‍යාදී අනුසයන් මුලිනුපුටා දැමුවෙමි” යන අදහසයි. මේ පදයෙන් මුලුමනින් ම කෙලෙස් නසා අර්හත් ඵලය සාක්‍ෂාත් කළ බව පවසයි.
**“අපිචෙහොති තෙවිජ්ජො”** යනු ආයුෂ්මත් අජින තෙරුන් වහන්සේගේ ගාථාවයි. එහි උපත කෙසේ ද? පෙර බුදුවරු හමුවෙහි කරන ලද ප්‍රාර්ථනා ඇතිව ඒ ඒ භවයන්හි දී පින් රැස් කරමින් පැමිණි උන්වහන්සේ, එක් බුද්ධශූන්‍ය වූ කාලයක (ලොව) සිටුගෙයක උපන්හ. වැඩිවියට පත් ඒ සිටුකුමරු කිසියම් කටයුත්තකට කැළයට ගියවිට, එහි දී **“සුචිත්තිත”** නම් පසේ බුදුරජාණන් වහන්සේ අසනීප වී වැඩ හිඳිනු දැක - සමීපයට ගොස් වැඳ පැහැදුණු සිතින් බෙහෙත් සඳහා ගිතෙල් ස්වල්පයක් පිළිගැන්වීය. ඒ පින්කමේ විපාක ලෙස දෙව් ලොව ඉපිද තව තවත් පින්දහම් සිදුකර කාමසුගතීන් හි ම සැරිසරා, මේ බුද්ධෝත්පාද කාලයෙහි සැවැත්නුවර එක් දිළිඳු බමුණකුට දාව බැමිණියගේ කුස පිළිසිඳ ගත්තේය. එකුමරු බිහිවන මොහොතෙහි අඳුන් දිවි සමකින් පිළිගත් බැවින් “අජින” නාමය තබනලදි. ඔහු භවභෝග ලැබීමට නිසි පිනක් නොකළ බැවින් දිළිඳු පවුලක ඉපදී, වැඩිවියට පත්වුවත් අල්ප වූ ආහාර පාන ඇති බැවින් ඔබිනොබ ඇවිදගියේය. එවිට ජේතවනාරාමය පිළිගන්නා අවස්ථාවෙහි බුද්ධානුභාවය දැකීමෙන් හටගත් ශ්‍රද්ධාව නිසා බුදුසසුනේ පැවිදිවූ හෙතෙම විදසුන් කමටහන් වඩා නොබෝ දිනකින් ම ෂඩ් අභිඥාලාභී විය. අපදාන පාළියේ අජින තෙරණුවෝ මෙසේ සිය චරිතාපදානය දැක්වූහ -
“සුචින්තිත නම් (ලොවට ජ්‍යෙෂ්ඨ වූ භාග්‍යවතුන් වහන්සේ) පසේ බුදුන් වහන්සේ වාතාබාධයකින් පීඩිතව මහ වනයේ වැඩ වසනු දුටු මම, සිත පහදවා පිරිසිදු ගිතෙල් ස්වල්පයක් පිළිගැන්වූයෙමි.
මේ පින්කම කිරීමෙන් හා වැඩූ සිත් ඇති බැවින් මෙම භගීරථි ගඟ ද සිවුමහ සමුදුරු ද මගේ අදහස අනුව මී සකුරු බවට පත්වේ. සිවුමහ දිවයිනට අයත් වූ මේ වෘක්‍ෂයෝ පවා මගේ අදහස අනුව කල්ප වෘක්‍ෂයෝ වෙති. මම වසර පනහක් දෙව් රජය කරවූයෙමි,



පනස් එක් වාරයක් සක්විති රජව උපන්නෙමි, මා ලැබූ ප්‍රදේශ රාජ සම්පත්තිය පමණ කළ නොහැක.
මෙයින් කල්ප අනූ හයකට පෙර යම් ගිතෙල් දානයක් දුන්නෙම් ද ඒ හේතුවෙන් මේ දක්වා දුගතියක නූපන්නෙමි. පිරිසිදු ගිතෙල් පිදීමේ විපාකය මෙබඳුය,
දැන් මම සියලු කෙලෙස් දැවුයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
පෙර කර්ම නිසා රහත් බවට පත් වූවත් අල්ප ලාභ ඇතිව අප්‍රකට ව උන්වහන්සේ විසූහ. උදෙසන බත්, සලාක බත් ආදිය ද අල්පව ලැබේ. කර්ම බලය නිසා පුහුදුන් භික්‍ෂූහු හා සාමණේරාදීහු අජින තෙරුන්ට “අප්‍රකට වූවෙකු”යි අවමන් කළහ. උන්වහන්සේ එම භික්‍ෂූන්ට සංවේග උපදවමින් මේ ගාථා දෙක වදාළහ.

එහි **“අපි”** යනු සම්භාවනාර්ථයේ නිපාතයකි. **“චෙ”** යනු පරිකල්පනාර්ථයේ නිපාතයකි. **“හොති”** වේ මොහුට ත්‍රිවිද්‍යාව ඇත යන අරුතින් **“තෙවිජ්ජො”** නම් වේ. මරණය නවතාලූයේය යන අරුතින් **“මච්චුහායී”** නම් වේ. කාමාදී ආශ්‍රව නොමැති නිසා **“අනාසවො”** නම් වේ. මෙහි අරුත මෙසේ දතයුතුයි. දිව්‍ය චක්‍ෂුඥානය, පුබ්බේ නිවාසානුස්සති ඥානය, අසවක්‍ෂය ඥානය යන මේ ත්‍රිවිද්‍යාව. අවබෝධ කරගත් බැවින් තේවිජ්ජ නම් වූ, එසේ ම සියලු කාමාදී ආශ්‍රව ක්‍ෂය කළ බැවින් අනාශ්‍රව නම් වූ නැවත අනාගත උත්පත්තියක් නොමැති බැවින් මරණාදියෙන් තොරවූ නිසා මච්චුනායී නම් වේ. ඉදින් මෙසේ ගුණමහිම පැවතියත් මෝඩයෝ මැනවින් ගිහිගෙයින් නික්ම, අනගාරී සසුනෙහි පැවිදිවේ ද ඒ අර්ථයක් සඳහා කුලපුත්‍රයෝ මැනවින් ගිහිගෙයින් නික්ම, අනගාරී සසුනෙහි පැවිදිවේ ද ඒ අර්ථයට මනාව පැමිණියා වූ උතුම් පුරුෂයා, “ධුතවාදියෙකි”, “බහුශ්‍රැතයෙකි”, “ධර්මකථිකයෙකි” යනුවෙන් කීර්ති ප්‍රශංසාදියක් නොමැති හෙයින් “අප්‍රකටයෙකි” “සැඟවුණු කෙනෙකි” යි බාලයෝ හා මෝඩ - අනුවණ පුද්ගලයෝ අවමන් කරති. කුමක් නිසා ද? **“අජානනා”** නොදන්නා බැවිණි. “ගුණයන්ගේ නොදැනීමෙන් ම මෙ කරුණ සිදුවේ” යැයි දක්වයි.
ඒ උතුමන්ගේ ගුණ නොදන්නා බැවින් බාලයෝ ලාභ - කීර්ති මත පිහිටා ගරු කළ යුත්තන්ට අවමන් කරති. මෙසේ ගුණ නොදැනීමෙන් ලාභාදිය ගරු කරන්නන්ට ම මෙසෙ අවමන් කළ යුතු යැයි දක්වමින් දෙවැනි ගාථාව පවසන ලදි. එහි **“යො”** යනු අනියමාර්ථ වචනයකි. යමෙක්, **“ච”** ශබ්දය වැඩි ශබ්දයකි. ඉන් මුලින් පැවසූ පුද්ගලයාම, ඒ පුද්ගලයා පිළිබඳව ම විශේෂයක් ඇති කරයි. **“ඛො”** යනු අවධාරණාර්ථයේ නිපාතයකි. **“අන්නපානස්ස”** යනු නිදසුනක් - දැක්වීම පමණි. ආහාර පානාදියක් **“ලාභී”** ලබන්නේ හෝ වේද, **“ඉධ”** මේ ලෝකයේ ජරාමරණ දෙකින් ඒ ඒ සත්තාවාසයන් පුරවන බැවින් වගුරුවන බැවින් **“පුග්ගල”** නම් වේ. **“පාපධම්මො”** ලාමක පවිටු දහම් ඇති, මෙහි අර්ථ මෙසේ දත යුතුයි, - “යම් පුද්ගලයෙක් චීවරා දී ප්‍රත්‍ය පමණක්ම ලබන්නේ ද ධ්‍යානාදියක් නොලබන්නේ ද, ඔහු පවිටු බැවින් ද දුසිල් බැවින් ද හීන වූ ධර්ම ඇති බැවින් ද මේ ලෝකයේ වෙසෙන මෝඩයන්ගේ ලාභගරු බවට, සත්කාර කිරීමට, ගරුකිරීමට පත්වේ. ලක්වේ.”
**“යදාහං ධම්මස්සොසිං”** යනු ආයුෂ්මත් මේළජින තෙරුන් වහන්සේගේ ගාථාවන්ය. එහි උපත කෙසේද? පෙර බුදුවරු හමුවෙහි කළ ප්‍රාර්ථනා ඇති උන්වහන්සේ ද ඒ ඒ භවයන්හි දී පින් රැස් කරමින් පැමිණ සුමේධ භාග්‍යවතුන් වහන්සේගේ කාලයේදී සිටුගෙයක ඉපදුනහ. වියපත් වූ සිටුකුමරු භාග්‍යවතුන් වහන්සේ පිඬුපිණිස වැඩම කරනු දැක, පැහැදුණු සිතින් එක් මිහිරි ආමෝද ඵලයක් පූජා කළේය. ඒ පින්කමේ විපාක වශයෙන් දෙව් මිනිසුන් අතර සැරි සැරූ ඔහු මේ බුද්ධෝත්පාද කාලයෙහි බරණැස් නුවර ක්‍ෂත්‍රිය කුලයක ඉපිද, **“මේළජින”** යන නමින් හැඳින්විණි. සියලු විද්‍යා ශිල්ප ශාස්ත්‍රයන්හි කෙළවරට පැමිණි, පණ්ඩිත වූ විශාරද වූ හෙතෙම සියලු දිශාවන්හි ප්‍රකට විය. භාග්‍යවතුන් වහන්සේ බරණැස ඉසිපතනයේ වැඩවසන කල්හි එම විහාරයට ගිය මේළජින ධර්‍මශ්‍රවණ කිරීමෙන් ලැබූ ශ්‍රද්ධා ඇතිව බුදුසසුනේ පැවිදි විය. විදසුනෙහි සිත පිහිටවූ මේළජින තෙරණුවෝ පැවිදි වූ දිනම රහත් වූහ. අපදාන පාළියේ දී උන්වහන්සේ මෙසේ පැවසූහ -
“තමාම අවබෝධ කරගත් සත්‍ය ඇති, අපරාජිත වූ දහසක් රැස් දරන්නා වූ සිද්ධත්‍ථ නම් බුදුරජාණන් වහන්සේ, විවේකයෙන් නැගී සිටිසේක් - පිඬුපිණිස නික්මුණු සේක.
අතෙහි ඵල දරාගත් මම එකල්හි උන්වහන්සේ වෙත පැමිණියෙමි. පැහැදුණු සිතින් හා සතුටු සිතින් උන්වහන්සේට ආමෝද ඵලයක් පූජාකළෙමි.
මෙයින් කල්ප අනූ හතරකට පෙරදී යම් ඵල දානයක් දුන්නෙම් ද එහි විපාක වශයෙන් මේ දක්වා දුගතියක නූපන්නෙමි. ඵලදානයාගේ විපාක මෙබඳුය.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත් බවට පත්වූ මේළජින තෙරුන්ගෙන් මෑත කාලයකදී භික්‍ෂූහු මෙසේ ඇසූහ. “ඇවැත්නි! කිම නුඹ වහන්සේ කිසියම් උතුරු මිනිස් දහමක් අවබෝධ කරගත් සේක්ද?” යනුවෙනි, ඊට පිළිතුරු වශයෙන් සිංහනාද පැවැත්වූ උන්වහන්සේ මේ ගාථා දෙක වදාළහ.
එහි **“යදා”** යනු යම් කලෙක **“අහං”** යනුවෙන් තමන්වහන්සේ දක්වයි. **“ධම්මං”** චතුරාර්ය සත්‍යය ධර්‍මය. **“අස්සොසිං”** ඇසුවෙමි. **“සත්‍ථුනො”** යනු දිට්ඨධම්මික වූ (ඉදිරියේම ප්‍රතිඵල ලැබෙන) අර්ථයන්හි හික්මෙන්නවුන් පිහිටුවන අර්ථයෙන් ශාස්තෲන් වහන්සේගේ. **“කඞ්ඛං”** සැකයක්, සංඛත අසංඛත යනාදී සියල්ලම දන්නා වූ අර්ථයෙන් **“සබ්බඤ්ඤු”** සර්වඥ නම් වූ කිසිවෙකුට කිසිතැනකදී නොපැරදුණු බැවින් **“අපරාජිතෙ”** අපරාජිත වූ හික්මවන්නා වූ සත්ත්‍වයන් සසර කතරින් එතෙර කරවා නිවණට පමුණුවන බැවින් **“සත්‍ථවාහෙ”** ශ්‍රේෂ්ඨ සාත්තුවාහකයෙක් වූ මෙහි අදහස් මෙසේ දත යුතුයි. – “යම් දිනෙක මම ශාස්තෲන් වහන්සේගේ චතුරාර්ය සත්‍යය පිළිබඳ ධර්‍මය ඇසුවෙම් ද ශ්‍රෝතද්වාරයෙන් සලකා බැලුවෙම්ද ධාරණය කරගත්තේම් ද එසා සිට ලොව සියලුම සංඛත, අසංඛත සම්මුති ධර්මයන් තමන්වහන්සේ විසින්ම දැනගත් හෙයින් උන්වහන්සේගේ සර්වඥත්‍වය මැනවින් අවබෝධ කරගත්තෙමි. පංච මාරයන් අභිභවනය කිරීමෙන් ද ඒ මාරයන්ට නොමැඩලිය හැකි වූ බැවින්ද දෙවියන් සහිත ලෝකයේ කිසිවකු විසින් නො පැවැත්වූ දම්සක් පැවතුම් පැවැත්වූ බැවින්ද අපරාජිත වූ වේනෙය්‍ය සත්ත්‍වයන් කාන්තාරාදියෙන් (සසර නැමති) එතෙර කරවන බැවින් සාත්තුවාහකයෙකු වූ මහත් වූ වික්‍රම ඇති බැවින් මහාවීර වූ, අන්‍ය දමනය කළ නොහැකි පුරුෂාදීන් දමනය කරවීමෙන්, ඔවුන්ට පිහිටවීමෙන් හා අතිශය වූ දමනය කිරීම්වලින් සත්ත්‍වයා දමනය කරන්නා වූ රියදුරන් අතර ශ්‍රේෂ්ඨ-උතුම් සාරථී වූ සම්මා සම්බුදුරජාණන් වහන්සේ කෙරෙහි “බුද්ධත්‍වයට පත්වී ද? නොවී ද?” යි සැකයක් නම් මා හට ඇති නොවිණි. එසේ සැක කිරීමට හේතුවක් නොමැති බැවිනි. එලෙසින් ම උන්වහන්සේ විසින් දෙසූ ආර්ය මාර්ගයෙහි ද ඊට උපකාර වූ සීලා දී ප්‍රතිපදාවෙහි ද “මෙම පිළිවෙත් පිරීමෙන් නිවණ ලැබේ ද? නොලැබේ ද?” යි සැකයක් හෝ විචිකිච්ඡාවක් මා හට නැත. මෙහි ද ආර්ය ධර්මයෙහි සැක රහිත බව පැවසීමෙන් ආර්ය සංඝයා කෙරෙහිද සැකයක් නොමැති බව අදහස් වී යැයි දත යුතුයි. එම ආර්ය සත් ධර්මයෙහි පිහිටි තැනැත්තාගේ (ස්ථිරව) වෙනස්වීමක් නම් නැති බැවිනි.
**“යථා අගාරං දුච්ඡන්නං”** යනු ආයුෂ්මත් රාධ තෙරුන් වහන්සේගේ ගාථාවයි. එහි උපත කෙසේද? පදුමුත්තර භාග්‍යවතුන් වහන්සේගේ කාලයේ දී හංසවතී නුවර සිටු ගෙයක ඉපදුණු උන්වහන්සේ වියපත්ව විහාරයට ගොස් ශාස්තෲන් වහන්සේ වෙත පැමිණ වැඳ එකත් පසෙක සිටියහ. ඒ සිටුතුමා ශාස්තෲන් වහන්සේ විසින් එක් භික්ෂුවක් ප්‍රතිභාන ඇති භික්‍ෂූන් අතුරින් අගතනතුරෙහි පිහිටුවන දැක, තමා ද ඒ තනතුර ප්‍රාර්ථනා කරගෙන මහාදානයක් පැවැත්වීය. ශාස්තෲන් වහන්සේට මහත් වූ පූජාවක් ද කළේය. මෙසේ කළ ප්‍රාර්ථනා ඇති ඔහු ඉන් චුතව, සසර ඒ ඒ භවයන්හි දී තව තවත් පින්දහම් රැස්කරමින් අවුත් විපස්සී භාග්‍යවතුන් වහන්සේගේ කාලයේ දී සිටුගෙයක උපන්නේ ය. වැඩිවියට පත් හෙතෙම පිඬු පිණිස වැඩම වූ බුදුරජාණන් වහන්සේට පහන් සිතින් එක් මිහිරි අඹ ඵලයක් පිදුවේය. ඒ පින්කමේ විපාක වශයෙන් දෙව්ලොව ඉපිද තව තවත් පින්දහම් සිදුකරගනිමින් දෙව් මිනිස් දෙගතියේ සැරි සරා අවුත් අපගේ භාග්‍යවතුන් වහන්සේ ලොව පහළ වූ සමයෙහි රජගහ නුවර බමුණු ගෙදරක උපන්නේ ය. “රාධ” නමින් ප්‍රකට වූ ඒ බමුණු කුමරු වැඩිවියට පත්ව ගිහිගේ වසන්නේ, මහලු කාලයේ දී අඹුදරුවන් විසින් නොසළකන ලද්දේ, “මා හට ගිහිගේ විසීමෙන් කවර ප්‍රයෝජනයක් ද? පැවිදිවන්නෙමි”යි විහාරයට ගොස් ස්ථවිර භික්‍ෂූන් සමීපයට ගොස් පැවිද්ද ඉල්ලීය. උන්වහන්සේලා විසින් “මේ බමුණා ඉතා මහලුවූවෙකි. වත් පිළිවෙත් පවා පිරීමට අසමර්ථයෙකි”යි ප්‍රතික්‍ෂේප කරන ලදි. ශාස්තෲන් වහන්සේ හමුවට ගිය රාධ බමුණා තම අදහස උන්වහන්සේට දැන්වීය. රාධගේ හේතු සම්පත් දුටු ශාස්තෲන් වහන්සේගේ අණ කිරීම මත දම් සෙනෙවි සැරියුත් තෙරුන් විසින් පැවිදි කරන ලද රාධ තෙරණුවෝ විදසුනෙහි සිත පිහිටුවා නොබෝ කලකින් ම රහත් ඵලයේ පිහිටියහ. උන්වහන්සේ අපදාන පාළියේදී මෙසේ පැවසූහ.
“ලොව දෙන්නවුන්ගේ දන් පිළිගන්නා වූ රන්වන් වූ බුදුරජාණන් වහන්සේ පිඬු පිණිස වීථියට වැඩම වූ කල්හි මම අඹ ඵලයක් පිදුවෙමි.
මීට කල්ප අනූ එකකට පෙර දී යම් ඵල දානයක් දුන්නෙම් ද එහි විපාක වශයෙන් දුගතියක නූපන්නෙමි. ඵල දානයේ විපාකය මෙබඳුය.
දැන් මම සියලු කෙලෙස් දැවුයෙමි. -පෙ- බුදුරජාණන් වහන්සේගේ අනුශාසනාව ඉටු කළෙමි.”
රහත් බවට පත් වූ උන්වහන්සේ, ශාස්තෲන් වහන්සේ සමීපයේ ම හැසිරෙන්නේ, ශාස්තෲන් ධර්‍මදේශනාව වහා වටහාගන්නා වූ භික්‍ෂූන් අතර ප්‍රධාන වූහ. ඒ තෙරුන් වහන්සේට වනාහි දෘෂ්ඨි, සමුදය, ආචාරාදියට ද පැමිණි දසබලයන් වහන්සේගේ ධර්‍ම දේශනාව ඉන් තොරව අවබෝධ වේ. එනිසා භාග්‍යවතුන් වහන්සේ “මහණෙනි! මගේ ශ්‍රාවක භික්‍ෂූන් අතර ප්‍රතිභාන ඇති භික්‍ෂූන්ට මේ රාධ තෙරුන් අග්‍ර වේ” යැයි වදාළ සේක. රාධ තෙරණුවෝ දිනක් “මේ සත්ත්වයෝ සිත නොවැඩීම නිසා රාගයෙන් මුලාවෙකි. සිත වැඩීමෙන් යෙදුණේත් නැත” යැයි වැටහී භාවනාව පිළිබඳ උත්සාහය වඩමින් මෙම ගාථා දෙක වදාළහ.
එහි **“අගාරං”** යනු යම්කිසි ගෙයක් **“දුච්ඡන්නං”** නොවැසූ, තැනින් තැන වැසූ හා තැනින් තැන තෙමෙන සිදුරු ඇති **“සමතිවිජ්ඣතී”** වැස්ස විනිවිද යන්නේ ද **“අභාවිතං”** ඒ වැස්සෙන් තෙමෙන ගෙය මෙත් වැඩීමක් පුරුදු-පුහුණු නොකළ සිතට **“රාගො සමතිවිජ්ඣතී”** රාගය පමණ නොව දෝෂ (තරහ) මෝහාදී සියලු කෙලෙස් වැදගනියි. එබඳු සිත විනිවිද යන්නේ මය. **“සුභාවිතං”** යනු සමථ-විදර්ශනා ආදී වශයෙන් මනාව වැඩූ සිත. මෙබඳු සිත මැනවින් සෙවිලි කළ ගෙයට වැස්ස නොපිවිසෙන්නාක් මෙන් රාගාදී කෙලෙසුන්ගෙන් පීඩා නොවේ. එබඳු සිත විනිවිද යෑමට නොහැකි වේ.
**“ඛීණා හි මය්හං ජාතී”** යනු ආයුෂ්මත් සුරාධ තෙරුන් වහන්සේගේ ගාථාවයි. එහි උපත කෙසේ ද? උන්වහන්සේ ද පෙර බුදුවරු හමුවෙහි කරන ලද ප්‍රාර්ථනා ඇතිව, ඒ ඒ භවයන්හි දී පින්දහම් රැස්කරමින් පැමිණ **“සිඛී”** නම් භාග්‍යවතුන් වහන්සේගේ කාලයේ දී සිටු ගෙයක උපන්හ. වැඩි වියට පත් සිටු කුමරු එම භාග්‍යවතුන් වහන්සේ දැක, පැහැදුණු සිතින් නාරං ගෙඩියක් පූජා කළේය. ඒ පින්කමේ විපාක වශයෙන් දෙව්ලොව උපන් හෙතෙම, තව තවත් පින්දහම් සිදුකරමින් කාම සුගතීන්හි ම සැරිසරා මේ බුද්ධෝත්පාද කාලයේදී මුලින් විස්තර කළ රාධ බමුණාගේ බාල සෝයුරාව උපන්නේ ය. ඔහු “සුරාධ” නම් විය. වැඩිමල් සෝයුරු රාධ බමුණා පැවිදි වූ කල්හි, සුරාධ ද පැවිදි විය. සුරාධ තෙරණුවෝ විදසුන් කමටහනෙහි සිත පිහිටවූ සේක්, නොබෝ කලකින් ම රහත් ඵලයට පත්වූහ. උන්වහන්සේ අපදාන පාළියේ දී මෙසේ පැවසූහ -
“පුන් පෝ දිනයෙහි සඳ මෙන් බබලන්නා වූ කිණිහිරි රුක් වැනි වූ පහන් ගසක් මෙන් භෝග මාන වූ ලෝක නායක වූ බුදුරජාණන් වහන්සේ දුටුවෙමි.
නාරං ගෙඩියක් රැගත් මම දක්‍ෂිණාර්හ වූ මහා ප්‍රඥා වූ මහා වීර ශාස්තෲන් වහන්සේට පහන් සිතින් දෙ අතින්ම එය පූජා කළෙමි.
එකල්හි මීට කල්ප තිස් එකකට පෙර දී යම් ඵල දානයක් පැවැත්වූයෙම් ද එහි විපාක වශයෙන් මේ දක්වාම දුගතියක නූපන්නෙමි. ඵලදානයේ විපාකය එබඳුය.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටු කළෙමි.”
රහත් බවට පත් වූ සුරාධ තෙරණුවෝ බුදු සසුනේ නෛර්‍ය්‍යාණික භාවය දැක්වීම පිණිස සිය රහත් බව ප්‍රකාශ කරමින් මේ ගාථා දෙක වදාළහ.
එහි **“ඛීණා”** යනු ක්‍ෂය වූ කෙළවරට ගිය. **“ජාති”** යනු භවයයි. භවෝත්පත්තියයි. **“වුසිතං ජින සාසනං” **යනු ජින නම් වූ සම්මා සම්බුදුරජාණන් වහන්සේගේ සසුනෙහි බඹසර වැස නිමවූයෙමි. **“පහීණො ජාල සඞ්ඛාතො”** සත්ත්‍වයන්ගේ සන්තානය වසාගෙන, මිදීමට නිදහස් වීමට අවස්ථාවක් නොදෙන දැලක් වැනි වූ හෙයින් “ජාල” නම් වූ අවිද්‍යා දෘෂ්ටි දෙක ප්‍රහීණ කරන ලදි. ආර්ය මාර්ගයෙන් මුලුමනින් ම සිඳ දමන ලදි. **“භවනෙත්ති සමූහතා”** කාමාදීභවයන්ට පමුණුවන, සංසාරික පැවැත්මට උපකාරවන තණ්හාව මුලිනුපුටා දමන ලදි. “යම් අර්ථයක් සඳහා මම ගිහිගෙයින් නික්ම අනගාරී සසුනෙහි පැවිදිවූයෙම් ද ඒ සියලු ඕරම්භාගිය හා උද්ධම්භාගිය යන ප්‍රභේද ඇති දස සංයෝජනයෝම ප්‍රහීණ කළෙමි. අර්ථවත් වූ නිර්වාණ සංඛ්‍යාත පරමාර්ථය, අර්හත් සංඛ්‍යාත (තම යහපත්) ස්වාර්ථය ද මම ලබාගත්තෙමි. සලසා ගත්තෙමි” යන අර්ථයයි.
**“සුඛං සුපන්තී”** යනු ආයුෂ්මත් ගෝතම තෙරුන්ගේ ගාථාවයි. එහි උපත කෙසේද? උන්වහන්සේ ද පෙර බුදුවරු කෙරෙහි සිත් පහදවා කරන ලද ප්‍රාර්ථනා ඇතිව, ඒ ඒ භවයන්හිදී නිවන් පතාගෙන බොහෝ පින් දහම් රැස්කරගත්හ. විපස්සි භාග්‍යවතුන් වහන්සේගේ කාලයේදී සිටුගෙයක ඉපදුණු හෙතෙම වැඩිවියට පත්ව, දිනක් මම භාග්‍යවතුන් වහන්සේ දැක පැහැදී ආමෝද ඵලයක් පූජා කළේය. ඒ පින්කමේ විපාක වශයෙන් දෙව්ලොව ඉපදී තව තවත් පින්දහම් සිදුකරමින් කාම සුගතීන්හිම සැරිසැරූ ඔහු මේ බුද්ධෝත්පාද කාලයේදී රජගහ නුවර බමුණු ගෙදරක උපන්නේය. **“ගෝතම”** නමින් ප්‍රකට වූ ඒ බමුණු කුමරු සත්වියේදී අපනයනය (බමුණු පූනනූල දැමීම) කර, රුවන් භික්ෂාවෙහි (මුදල් සිඟාකෑමෙහි) හැසිරුණේය. ඉන් කහවනු දහසක් ලබාගත් ඔහු එය ආරක්ෂිත තැනක තබා බඹසර සුරකිමින් වත සමාදානය ආරක්ෂා කළේය. වයස අවුරුදු දාසයක්, දාහතක් වන කාලයෙහි අයහපත් මිතුරු ඇසුරුට පත් වූ ගෝතම කුමරු කාම පීඩිත වූයේ එක් ගණිකාවක් දැක, තමා රැස්කර ගත් කහවනු දහස ඇයට දී බඹසර විනාශ කර ගත්තේය. ඇය ඔහුගේ බඹසර විනාශ වූ බව දැක කළකිරුණු ස්වභාවයක් දැක්වූවාය. මේ දුටු බමුණු කුමරු ද ඇය හා එක් රැයක් විසීමෙන් ම කළකිරුණේ, තමා ගේ බඹසර විනාශවීම ද ධනහානිය ද සිහිකර “මවිසින් නුසුදුසුවූවක් කරන ලදී”යැයි විපිළිසර විය. මෙම අවස්ථාවෙහි බුදුනුවණින් ගෝතම කුමරුගේ හේතුසම්පත් දුටු ශාස්තෲන් වහන්සේ, ඔහුගේ කාමයේ නොඇලුණු සිත ද දැක, ඔහු සමීපයේ තමන්වහන්සේගේ රූපය දැක්වූ සේක. ගෝතම කුමරු බුදුරුව දැක පැහැදී, සතුටු සිතින් උන්වහන්සේ වෙත එළඹ ධර්මශ්‍රවණය කළේය. ධර්‍මශ්‍රවණය කිරීමෙන් හටගත් ශ්‍රද්ධාව ඇති ඔහු සසුනේ පැවිදි වූයේ හිසකෙස් බාද්දීම රහත් ඵලයට පත්විය. ගෝතම තෙරණුවෝ අපදාන පාළියේ දී මෙසේ පැවසූහ -
“දානමානාදී පුදපූජා පිළිගැනීමට යෝග්‍ය වූ රන්වන් පාටින් බබළන්නා වූ වීථියට පිළිපන් බුදුරජාණන් වහන්සේ දැක, මම ආමෝද ඵලයක් පුජා කළෙමි.
මීට කල්ප අනූ එකකට පෙර යම් ඵල දානයක් පැවැත්වූයෙම් ද එහි විපාක වශයෙන් මේ දක්වා මම දුගතියක නූපන්නෙමි. ඵලදානයේ විපාකය මෙබඳුය.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත්බවට පත් වූ ගෝතම තෙරුන් ධ්‍යාන සුවයෙන් කල් යවන කල්හි එක් ගිහි කාලයේ සිටි යහලුවෙක් පැමිණ, “ඇවැත්නි! නුඹ විසින් ලබාගත් රුවන් භික්‍ෂාවට පැවිදිවන අවස්ථාවෙහි කුමක් කළේ ද?”යි විචාළේය. එය ඇසූ තෙරණුවෝ, “මෙන්ම දෙයක් කළෙමි”යි නොපවසා, ස්ත්‍රියගේ දොස් දක්වමින් ද තමන් වහන්සේගේ වීතරාගී බව දක්වමින් ද සිය රහත් බව ප්‍රකාශ කරමින් ද මේ ගාථා දෙක වදාළහ.
එහි **“සුඛං සුපන්ති මුනයො යෙ ඉත්‍ථීසු න ඛජ්ඣරෙ”** යනු යමෙක් ස්ත්‍රීන් කෙරෙහි විෂය වශයෙන් හෝ නිමිති වශයෙන් රාගයෙන් නොබැඳෙත් ද නො ඇලෙත් ද ඒ සේඛ මුනිවරු වූ තපස්වීවරු වූ සංයම වූ ඉඳුරන් ඇත්තෝ සුවසේ නිදති. සුවසේ වෙසෙති. ඔවුන්ට කිසිදු දුකක් නැත යන අදහසයි. “සුපන්තී” යනු නිදසුනක් දැක්වීම් පමණකි. **“යදා වෙ රක්ඛිතබ්බාසු”** යනු ඒකාන්තයෙන්ම සැමකල්හි රැකිය යුත්තෝය. ස්ත්‍රීහු වනාහි මහල් සතක් වූ පුරුෂයන්ගෙන් තොර වූ ප්‍රාසාදයක මතු මහලෙහිම වාසය කරවූවත් කුසේ තබාගත් නමුත් රැක ගැනීමට අපහසුවූවෝය. එනිසා ඔවුහු ගොයම් ආදිය මෙන් සෑම කල්හි ආරක්ෂා කරගත යුතු වෙති. බොහෝ ධනය ඇති සැමියන් විසින් අලංකාර වස්ත්‍රාභරණ දීමෙන් ආදී වශයෙන් ඈලා ගේ සිත වෙනත් පුරුෂයකු කරා ඇදී නොයන සේ රැකිය යුතුය. මුලු ශරීරයම මල් ගඳ විලවුන් ආදියෙන් වැසීම් වශයෙන් හෝ ආරක්ෂා කළ යුතු සිත් ඇති බැවින් ස්ත්‍රීහු නිතරම රැකිය යුත්තෝ වෙති. **“යාසු සච්චං සුදුල්ලභං”** ස්ත්‍රීන්ගෙන් සත්‍ය වචනයක් ලබාගැනීමට නොහැක. ස්ත්‍රීහු වනාහි ස්වභාවයෙන්ම ගින්නට වදිති. විස ද කති. සැනින් ගෙල කපා ගනිති. ගෙල වැළලා ගනිති. මෙසේ කළුරිය කළත් සත්‍යයේ පිහිටීමට අසමත් වෙති. එනිසා මෙබඳු ස්ත්‍රීහු හැරදමා සිටි මුනිවරු නම් සුවසේ වෙසෙන්නෝම බව දක්වයි.
දැන් යමක් ප්‍රහීණ නොකිරීමෙන් මෙබඳු ස්ත්‍රීන්ට බැඳීමට සිදුවේ. ඒ කාමය රාගය තමන් වහන්සේට නොමැති බව, තමා එය ප්‍රහීණ කළ බව, අතිශයින්ම නිවීමට ගිය බව දක්වමින් දෙවන ගාථාව වදාරති. **“වධං චරිම්හ තෙ කාමා”** එම්බා කාමය! නුඹ වැසුවෙමි. නුඹ අතිශයින්ම මුලිනුපුටා දැමුවෙමි. ආර්ය මාර්ගයෙහි මම හැසිරෙමි. “චරිම්හසෙ” යන පාඨය ද යෙදේ. “වධය පිණිස, ප්‍රහාණය පිණිස මග බඹසරෙහි හැසිරුනෙමි” යන අර්ථය එහි ඇත. “අණනාදානි තෙ මයං” දැන් අග්‍ර මාර්ගයෙහි නියුක්ත වූ අවස්ථාවෙහි සිටම ණය බව ඇති කරන ධර්‍ම නෑසූ බැවින් කාමය! අපි නුඹට ණය නැත්තෝ වෙමු. නුඹගේ ණය ගෙවූයෙමු. අවීතරාගීවූවෝ රාගයට වසඟව පවතින බැවින් කාමට දාස වූ ණය ගත්තෝ මෙනි. වීතරාගීහු වනාහි කාමය ඉක්මවා උතුම් වූ ප්‍රීතිමත්, ඉසුරුමත් භාවයෙන් යුතු බැවින් ණය නැත්තෝ වෙති. **“අනිමිත්තා එව ගච්ඡාම, දානි නිබ්බාණං යත්‍ථ ගන්ත්‍වා න සොචතී”** “යම් නිවණකට ගමන් කිරීම නිසා සර්ව ප්‍රකාරයෙන් ම ශෝක හේතූන් නැසූ බැවින් ශෝක නොකරමු. ඒ අනුපාදිශේෂ වූ නිවණටම දැන් අපි ගියෙමු. පැමිණියෙමු” යන අර්ථයයි.
**“පුබ්බෙ හන්ති අත්තානං”** යනු ආයුෂ්මත් වසභ තෙරුන්ගේ ගාථාවයි. එහි උපත කෙසේද? පෙර බුදුවරු හමුවෙහි කළ ප්‍රාර්ථනා ඇති උන්වහන්සේ ද ඒ ඒ භවයෙහිදී රැස් කරගත් පින්දහම් ඇතිව ලොවුතුරු බුදුවරුන්ගෙන් ලෝකය ශූන්‍ය වූ කාලයකදී බමුණු කුලයක උපන්හ. වියපත් ඔහු බමුණු ශිල්ප ශාස්ත්‍රයන්හි පරතෙරට පැමිණ, ගිහිගෙයින් නික්මීමේ වැදගත්කම දුටු බැවින් ගිහි වාසය හැර තවුස් පැවිද්දෙන් පැවිදි ව, දාහතර දහසක් තවුසන් පිරිවරාගෙන, හිමවතට නුදුරෙන් වූ **“සමග්ග”** නම් පර්වතයේ අසපුවක විසීය. ධ්‍යානාභිඥා උපදවා තවුසන්ට අවවාද අනුශාසනා කරන හෙතෙම මෙසේ සිතීය. “මම දැන් මේ තවුසන් විසින් කරන සත්කාර, සම්මාන හා පුද පූජාදියෙන් පිදුම් ලබමින් වෙසෙමි. මවිසින් පිදිය යුත්තෙක්, ගරු කළ යුත්තෙක් නොලබමි. මේ ලෝකයේ ගුරුවරයෙකු, ගරුකළයුත්තෙක් නොලබමි. මේ ලෝකයේ ගුරුවරයකු, ගරු කළයුත්තෙකු නොමැතිව විසීම දුකකි” මෙසේ සිතා පෙර බුදුවරු වෙත කරන ලද ප්‍රාර්ථනා ඇති බැවින්, පෙර බුදුවරුන්ගේ චෛත්‍යයන්ට තමා විසින් කරන ලද පූජා සත්කාර සිහිපත් කර, “ම පෙර බුදුවරු උදෙසා වැලිවලින් චෛත්‍යයක් සාදා පූජා කරන්නේ නම් මැනවි” යි සිතා සතුටු සිතින් සෘද්ධියෙන් රන්වන් වූ වැලි සෑයක් මැවීය. එම සෑයට රන්මය වූ තුන්දහසක් පමණ මලින් දිනපතා ම පූජා පවත්වමින් ආයුෂ කෙළවර වනතෙක් නොපිරිහුණු ධ්‍යානයෙන් යුතුව සිට, කළුරිය කොට බඹලොව උපන්නේය. එහි ද පරමායුෂ විඳි හෙතෙම ඉන් චුතව තව්තිසා දෙව්ලොව ඉපදුණි. පසුව ඒ ඒ කාම සුගති භවයන් සැරිසරා අවුත්, මේ බුද්ධෝත්පාද කාලයේ දී විශාලා මහනුවර ලිච්ඡවි රජකුලයෙහි උපන්නේය. **“වසභ”** නමින් ප්‍රකට වූ ඔහු වැඩිවියට පත්ව විශාලා මහනුවරට වැඩම වූ බුදුරදුන්ගේ ආනුභාවය දැකීමෙන් හටගත් ශ්‍රද්ධාව නිසා බුදුසසුනේ පැවිදි විය. විදසුන් භාවනාව වැඩූ වසභ තෙරණුවෝ නොබෝ කලකින්ම රහත් බවට පත් වූහ. අපදාන පාළියේදී උන්වහන්සේ මෙසේ පැවසූහ.
“හිමවතට නුදුරෙහි **‘සමග්ග’** නම් පර්වතයක් විය. එහි මනාව කරන ලද පන්සලක මම වාසය කළෙමි.
එකල මම **“නාරද”** නම් වූ උග්‍ර තපස් ඇති ජටිලයෙක් වූයෙමි. දාහතර දහසක් ශිෂ්‍යයෝ මා පිරිවරා ගත්හ.
විවේකීව සිටියා වූ මට මෙබඳු සිතිවිල්ලක් විය. “සියලු ජනයා මා හට පුදති. මම කිසිවකු නොපුදමි.
මට ඔවා දෙන්නෙක් නැත. මම ආචාර්ය උපාධ්‍යායකු නොමැතිව වන වාසයට පැමිණියෙමි.
මම යමෙකු ඇසුරු කරන්නෙම් ද ගුරු සිත උපදවන්නෙම් ද එබඳු වූ ගුරුවරයෙකු මා හට නැත. මෙසේ වනයේ විසුම නිරර්ථකය.
ම විසින් පිදිය යුතු වූ එසේම ගරුභාවනීය වූ උතුමෙක් සොයන්නෙමි. එබඳු උතුමෙකු ඇසුරු කරමින් වෙසෙමි. එවිට කිසිවෙක් මට නො ගරහන්නේ ය.”
නොගැඹුරු ඉවුරු ඇති මනා තොටුපල ඇති සුදෝසුදු වැලිතලාවෙන් ගැවසීගත් කුඩා ගඟක් මාගේ අසපුව සමීපයෙහි විය.
එකල මම **“අපදික”** නම් වූ ඒ නදියට පිවිස වැලි එකතු කොට වැලි සෑයක් සෑදුවෙමි.
“භවය කෙළවර කළා වූ යම් ඒ සම්මා සම්බුදුවරු වැඩසිටියෝ නම් මේ සෑය උන්වහන්සේලා සඳහා ය. මෙය උන්වහන්සේලා අරමුණු කරගෙන මම සාදමි.”
මෙසේ සිතමින් වැලි සෑය සෑදූ මම සෘද්ධියෙන් රන් මවා ඉන් රන් කිකිණිමල් තුන් දහසක් පූජා කළෙමි.
මෙසේ කරවූ සෑය වෙත උදේ සවස පැමිණි මම හටගත් සතුටින් බැඳැදිලිව නමස්කාර කළෙමි. සම්බුදුරජහු අභිමුවෙහි මෙන් සැමදා වැන්දෙමි.
යම් කලෙක මා හට කාමාශ්‍රිත විතර්ක පහළ වේ නම් එකල්හි සර්වඥ ස්තූපය සිහිකරමි. මෙසේ ප්‍රත්‍යවේක්‍ෂා කළෙමි.
“නිදුකාණෙනි! සාර්ත්‍ථවාහක වූ විනායක වූ බුදුරජාණන් වහන්සේ ඇසුරු කොට පවතින නුඹ කෙලෙස් සමඟ වෙසෙහි නම් එය නුසුදුසුය”
මෙසේ සෑය සිහිකරන්නා වූ කෙණෙහිම මාගේ සිතෙහි බුද්ධ ගෞරවය ඇති වේ. කණමුලට අණින යවුලෙන් පෙලූ ඇතෙකු මෙන් මිථ්‍යා විතර්ක දුරුකරමි.
මෙලෙස විසූ මම මාරයාට යටත් වූයෙමි. එහි කලුරිය කළ මම බඹලොව උපන්නෙමි.
දිවිතාක් එහි විසූ මම තව්තිසා දෙව්ලොව උපන් මම අසූවාරයක් දිව්‍ය රාජව උපන්නෙමි.
තුන්සිය වාරයක් සක්විති රජකම දැරූ මම ලබාගත් ප්‍රදේශ රාජ්‍ය ගණනින් ගිණිය නොහැක්කෙමි.
මම ඒ කිංකිණි පුෂ්ප පූජාවෙහි විපාකය විඳිමි. භවයෙහි සිය දහසක් කිරිමවුවරු මා පිරිවරාගෙන සිටිති.
සෑ රජුට පිදීම නිසා මගේ සිරුරෙහි දූවිලි නොවැකේ. ඩහදිය නොදමන මගේ ශරීරය ප්‍රභාවෙන් බැබලුණේය.
“අහෝ! ආශ්චර්යයකි. ම විසින් මැනවින් කළ සෑයකි. නදිය එය වටකරගෙන සිටී. වැලිසෑය සෑදූ මම අචල වූ නිවනට පැමිණියෙමි.
කුසල් කරනු කැමති නිර්වාණ සාරය සොයන සත්ත්වයා විසින් “මෙය කෙතය, මෙය නොකෙතයැ”යි වෙන්කර ගත යුත්තක් නැත. ප්‍රතිපත්තියම අර්ථසාධක වන්නීය.
බලවත් පුරුෂයෙක් සාගරය තරණය කිරීමට උත්සාහ කරන්නේ, කුඩා දඬුකඩක් ගෙන මහසයුරට පැන “මම මේ දඬුකඩ නිසා මහසයුර තරණය කරන්නෙමි”යි උත්සාහයෙන්ද වීර්යයෙන් ද යුතු වූයේ කෙසේ හෝ සාගරය තරණය කරන්නේ ද එලෙසින් ම මවිසින් යම් කුසල කර්මයක් කරන ලද නම් එය ඉතා කුඩාවූවකි. නමුත් ඒ සුළු පින්කම නිසා මම සසර ඉක්මවීමි.


ඒ කුසලයෙන් මෙහෙය වූ මම අන්තිම භවයේදී සැවැත් නුවර ආඪ්‍ය වූ මහාසාර කුලයක උපන්නෙමි.
මගේ මවුපියෝ සැදැහැත්තෝය. බුදුරදුන් සරණ ගියෝය. ඒ දෙදෙනම දක්නා ලද නිවණ ඇතිව බුද්ධානු ශාසනයට අනුව පවතිති.
ඔවුහු ශ්‍රී මහා බෝධියෙන් ගිලිහුණු පොතු ගෙන රන්සෑයක් කරවූහ. ශාක්‍යපුත්‍ර බුදුරදුන් හමුවෙහි මෙන් සිතා උදේ සවස ඊට නමස්කාර කළහ.
පොහෝ දිනවල ඒ රන් ථූපය බැහැරට ගෙන බුදුගුණ ගයමින් තුන්යම් රැය ගෙවූහ.
ඒ රන් ථූපය දුටු මා හට පෙර සෑදූ වැලි සෑය සිහිවුණි. ඒ අස්නෙහිම හිඳි මම රහත් වූයෙමි.
ඒ උතුම් බුද්ධ වීරයන් වහන්සේ සොයන මා හට දම්සෙනෙවි සැරියුත් තෙරණුවෝ හමු වී උන්වහන්සේ සමීපයේ පැවිදි වූයෙමි.
උපතින් සත් වියැති වු මම රහත් වූයෙමි. පසැස් ඇති බුදුරජාණන් වහන්සේ මගේ ගුණ මහිම දැන මා උපසපන් කරවූහ.
ළදරු අවස්ථාවෙහිදීම මම කළයුතු කටයුතු නිමවූයෙමි. ශාක්‍ය පුත්‍රීය බුදු සසුනෙහි වෙනත් මවිසින් කළයුත්තක් නැත.
මහාවීර වූ සෘෂීන් වහන්ස! මම සියලු භය හා වෛර ඉක්මවූයෙමි. සියලු ක්ලේශයන් ඉක්ම වූයෙමි. ඔබ වහන්සේගේ ශ්‍රාවකයෙක් වෙමි. රන් මල් පූජාවේ මේ විපාකයයි.
ම විසින් සියලු කෙලෙස් දවන ලදි. සියලු භවයෝ නසන ලදහ. ආශ්‍රව සිඳ ලූ මම ඇත් රජෙකු මෙන් වෙසෙමි. -පෙ- කෙලෙස් දැවූ මම බුදුරදුන්ගේ අනුශාසනාව ඉටුකළෙමි.”
රහත් බවට පත්වූ වසභ තෙරණුවෝ දායකයන්ට අනුග්‍රහ කරන සේක් ඔවුන් විසින් පූජා කරන ප්‍රත්‍යයන් ප්‍රතික්‍ෂේප කරති. ලැබෙන අයුරින්ම ආහාර වළඳති. එය දුටු පුහුදුන් භික්‍ෂූහු “මොහු කය වැඩීමෙහිම නියැලී නො රක්නා ලද සිත් ඇත්තෙකි”යි අවමන් කරති. වසභ තෙරණුවෝ එම අවමන් නො සලකා වාසය කළහ. උන් වහන්සේ වසන තැනට නුදුරෙහි එක්තරා කුහක භික්‍ෂුවක් පවිටු සිතැතිව, තමා අල්පේච්ඡවූ ලද දෙයින් සතුටුවන්නෙකු ලෙස ලෝකයා රවටමින් වාසය කළේය. මහජනයා මුලා වී උන්වහන්සේට රහතන් වහන්සේ කෙනෙකුන්ට මෙන් සත්කාර කරයි. මේ පුවත දුටු දෙවියන්ගේ ප්‍රධානියා වූ ශක්‍ර දේවේන්ද්‍රයා වසභ තෙරුන් වෙත පැමිණ “ස්වාමීනි! කුහකයා කුමක් නම් කරන්නේද?”යි විචාළේය. තෙරණුවෝ පාපියාට ගරහමින් මේ ගාථා දෙක වදාළහ.
එහි **“පුබ්බෙ හන්ති අත්තානං”** යනු කුහක පුද්ගලයා තමාගේ කුහක දිවි පැවැත්මෙන් ලොව රවටනුයේ පවට කැමතිවීම් ආදී පාප ධර්ම නිසා පළමුව තමා නසා ගනියි. තමාගේ කුසලාභිවර්ධනය විනාශකර ගනියි. **“පච්ඡා හන්ති සො පරෙ”** ඒ කුහකයා පළමුව මුලින් පැවසූ අයුරින්ම තමා නසාගෙන පසුව අන්‍යයන් විසින් “මේ භික්‍ෂුව සිල්වතෙකි. ආර්‍ය්‍යයන් වහන්සේ කෙනෙකි”යි ගරු සම්මාන කරන ලද්දේ ද, ඒ සැමදෙන ද විනාශ කරයි. සෙසු මහජනයා විසින් තමාට කරන ලද පූජාවන් මහත්ඵල මහානිසංස නොකොට ප්‍රත්‍ය විනාශ කරයි. මෙසේ සිදුකරන කුහකයාගේ දෙපාර්ශවයම නැසීමෙහි, තමා නැසීමෙහි ඇති විශේෂත්‍වය දක්වමින් මෙසේ පවසයි. **“සුහතං හන්ති අත්තානං”** ඒ කුහකයා තමා නසාගනුයේ තමා සුරක්‍ෂිත කොට ගෙන නැසෙයි. විනාශවෙයි. ඒ කෙසේ ද? **“වීතංසෙනෙව පක්ඛිමා”** වීතංස යනු පක්‍ෂියෙකි. කුරුල්ලෙකි. ඒ ලිහිණියන් මුලා කරන කුරුල්ලා විසින් “පක්ඛිමා” කුරුලු වැද්දා. යම් සේ ඒ ලිහිණියන් මුලා කරන පක්‍ෂියා විසින් අන්‍ය පක්‍ෂීන් රවටා නැසීමට පත් කරයි. ඌ මෙලොවදීම නුවණැත්තන් විසින් ගරහන, වරද දක්වනු ලබන්නේ දුකට පත්ව තමා නසා ගනියි. පරලොව දී දුක් පීඩා විඳිමින් නැසෙන්නේමය. ඒ පක්‍ෂීන් පසුව නැසීමට නොහැකි වේ. මෙසේ කුහකයා ද කුහකබවින් ලොව රවටා මෙලොවදීම විපිළිසැවීම්, නුවණැත්තන් විසින් ගැරහීම් ආදියෙන් දුකට පත් වේ. පරලොව දීම දුගතියට - පිරිතැබීමට පත් වේ. ඒ ප්‍රත්‍ය දායකයන් ද අපා දුකට පමුණුවයි. නමුත් මෙහිදී කුහකයා දක්‍ෂිණාවේ මහත් ඵල බව නැසීම් පමණකින්ම දායයාට හානියක් කරයි. එම ප්‍රත්‍ය දානය නිශ්ඵල වූවක් කිරීමට ඔහුට නොහැක. භාග්‍යවතුන් වහන්සේ මෙසේ වදාළේ එහෙයිනි. – “දුසිල් වූ මනුෂ්‍ය වූවෙකුට දන් දී දහස් ගුණ වූ දක්‍ෂිණාවක් කැමතිවිය යුතුයි. පැතිය යුතුයි.” එනිසා **“සුහතං හන්ති ආත්තානං”** ‘තමා සුහතයෙකු කර නසයි’ යනුවෙන් කියන ලදි.
මෙසේ බාහිර පිරිමැදීම්, බාහිර හැසිරීම් වලින් පමණක් සංවර වූ පුද්ගලයෝ “පිරිසිදුවූවෝ” නොවෙති. අභ්‍යන්තරයෙන්ම ආධ්‍යාත්මික ගුණ වඩාගත් පුද්ගලයෝම පිරිසිඳවූවෝ යැයි දක්වමින් **“න බ්‍රාහ්මණො”** යනාදී දෙවැනි ගාථාව වදාළහ. එහි අර්ථ මෙසේය. “ඉරියවු පිහිටවීම් ආදී බාහිර සම්පත්තියෙන් පමණක් බ්‍රාහ්මණයෙක් (රහතන් වහන්සේ කෙනෙක්) නොවේ. මෙහි “වණ්ණ” යන ශබ්දයෙන් සම්පත්ති අර්ථය ගෙන දෙයි. (බහිවණ්ණො - බාහිර සම්පත්තියෙන්, **අන්තො වණ්ණො** - අභ්‍යන්තර සම්පත්තියෙන්) අභ්‍යන්තරික වූ සීලාදී ආධ්‍යාත්මික ගුණ සම්පත්තියෙන්ම බ්‍රාහ්මණයෙක් වේ. පවු බැහැර ලූ, ඉවත ලූ බ්‍රාහ්මණයෙකු - ආර්‍ය්‍යයකු ලෙස තමා දක්වන්නා වූ පාපීලාමක ක්‍රියා ඇති පුද්ගලයා ඒකාන්තයෙන්ම ශක්‍ර දේවේන්ද්‍රය! “නිහීන වූ අකාර්ය පුද්ගලයෙකි”යි දැනගන්න. මෙය ඇසූ සක් දෙව්රජු කුහක භික්‍ෂුව වෙත ගොස්, ඔහු බියට පත් කර (තර්ජනය කර) “ධර්මානුකූල වන්න”යි අවවාද දී සිය වාසස්ථානයටම ගියේ ය.
දෙවැනි වර්‍ගය
**“සුස්සූසා”** යනු ආයුෂ්මත් මහාචුන්ද තෙරුන් වහන්සේගේ ගාථාවයි. එහි උපත කෙසේද? පෙර බුදුවරු හමුවෙහි කරන ලද ප්‍රාර්ථනා ඇති උන්වහන්සේ ද ඒ ඒ භවයන්හි දී පින් රැස් කරමින් පැමිණ, විපස්සී භාග්‍යවතුන් වහන්සේගේ කාලයේ දී කුම්භකාර කුලයෙහි ඉපදුනහ. වැඩිවියට පත් ඔහු කුඹල් කර්මාන්තයෙන් ජීවත්වන සමයෙහි, දිනක් ශාස්තෲන් වහන්සේ දැක පැහැදුණු සිතින් එක් මැටි පාත්‍රයක් මැනවින් සාදා උන්වහන්සේට පූජා කළේය. ඒ පින්කමේ බලයෙන් දෙව් මිනිස් දෙගතියෙහි සැරිසරා අවුත් මේ බුද්ධෝත්පාද කාලයේ දී **“මගධ”** රට **“නාලක”** ගමෙහි **රූපසාරී **බැමිණියගේ පුතුව, සැරියුත් මහ තෙරුන්ගේ බාල සෝයුරාව උපන් ඔහු **“චුන්ද”** නමින් ප්‍රකට විය. වැඩිවියට පත් චුන්ද කුමරු දම්සෙනෙවි සැරියුත් තෙරුන් අනුවම පැවිදි වී, උන්වහන්සේ ඇසුරු කරමින් වෙසෙන්නේ විදසුනෙහි සිත පිහිටුවා උත්සාහ කර, වෑයම් කර නොබෝ කලකින්ම ෂඩ් අභිඥා උපදවා ගත්තේය. චුන්ද තෙරණුවෝ අපදාන පාළියෙහි දී මෙසේ පැවසූහ -
“මම එකල්හි හංසවතී නුවර කුඹලෙක් ව උපන්නෙමි. චතුරෝඝයන් තරණය කළ, ආශ්‍රව රහිත වූ කෙලෙස් දූවිලි පිස දැමූ බුදුරදුන් දුටුවෙමි.
මම මනාව සෑදූ මැටි පාත්‍රයක් බුද්ධ ශ්‍රේෂ්ඨයන් වහන්සේට පිදුවෙමි. සෘජු වූ තාදී ගුණැති උන්වහන්සේට පාත්‍රය පිදූ මම සසර භවයන්හි ඉපිද රන්තලී ලබමි. රිදීමය, රන්මය, මැණික්මය තැටි ද භාජන ද මම පරිභෝග කරමි. පාත්‍ර පිදීමේ පුණ්‍ය විපාකය මෙබඳුය. ඒ මම කීර්තියට ද දන ධාන්‍යාදී සැප ද ලැබුවෙමි.”


“යම් සේ සුන්දර තැනක රෝපිත ඉතා කුඩා වූත් බීජය, මැනවින් වැසිදිය ලබා ශස්‍ය ඵලයෙන් (අස්වැන්නෙන්) ගොවියාගේ සිත සතුටු කරයි ද එසේම බුද්ධ ක්‍ෂේත්‍රයේ රෝපිත මේ පාත්‍ර දානය නම් බීජය ප්‍රීති ධාරා වස්නා කල්හි එහි ඵලය මා සිත සතුටු කරන්නේ ය.

සංඝයාගේ ද සමූහයාගේ ද යම්තාක් පින් කෙත් වේ නම් ඒවා උතුම් බුද්ධ ක්‍ෂේත්‍රය (බුද්ධ නම් කෙත) මෙන් සත්ත්වයන්ට සුව සෙත සැලසීමට සමත් නොවේ.”
“එනිසා පුරුෂ ශ්‍රේෂ්ඨයන් වහන්ස! ඔබ වහන්සේට නමස්කාර වේවා! පුරුෂෝත්තමයන් වහන්ස! ඔබවහන්සේට නමස්කාර වේවා! එකම පාත්‍රයක් දුන් මම අචල වූ නිවණට පැමිණියෙමි.
මෙයින් කල්ප අනූ එකකට පෙර යම් පාත්‍රයක් දුන්නෙම් ද එදා සිට මේ දක්වා දුගතියක නූපන්නෙමි. පාත්‍ර දානයේ විපාකය මෙබඳුය.
දැන් මම සියලු කෙලෙස් දැවුයෙමි. -පෙ- බුදුරජාණන් වහන්සේ අනුශාසනය ඉටුකළෙමි.
ෂඩ් අභිඥා ලාභී වූ චුන්ද තෙරණුවෝ තමන් වහන්සේ ලබාගත් ගුණ සම්පත්තීන්ට හේතු භූත වූ ගුරු ඇසුර ද විවේකයෙහි ඇලීම ද ප්‍රකට කරන සේක්, මෙම ගාථා දෙක වදාළහ.

එහි** “සූස්සූසා” **යනු ගුරු ඇසුරෙහි වසන්නා විසින් ඇසිය යුතුවූ අසා දැන ගත යුතු වූ දේ පිළිබඳ අසනු කැමැත්ත. දිට්ඨධම්මිකාදී (මෙලොවදී ඵල ලැබෙන) ප්‍රභේදයන්හි අර්ථය අසනු කැමැත්තා, කලණ මිතුරන් වෙත ගොස්, වත් පිළිවෙත් ආදියෙන් ඔවුන් ඇසුරු කරයි. එසේ ඇසුරු කිරීමෙන් ඔවුන්ගේ සිත සතුටු කර, මඳ වේලාවක් ඔවුන් සමීපයේ හිඳිනු කැමති වේ. මෙසේ සමීපයේ හිඳ අවබෝධ කරගත යුතු බැවින් අසනු කැමති, යොමුකළ කන් ඇති බව අසනු කැමැත්තයි. ගුරු ඇසුරද ඇසීමට - ශ්‍රවණයට උපකාර වන බැවින් “සූස්සූසා” නම් වේ. ඒ මේ අසනු කැමැත්ත නිසා සත්‍ය, ප්‍රතීත්‍ය සමුත්පාදාදිය ප්‍රතිසංයුත්ත වූ ශ්‍රැතවත්භාවයෙන් පුද්ගලයා පිරිපුන් වේ. ශ්‍රැතයෙන් වැඩේ යන අරුතින් **“සුතවඩ්ඪනී”** නම් වේ. හෙවත් බහුශ්‍රැත බව ඇති කරයි. **“සුතං පඤ්ඤාය වඩ්ඪනං”** යම් ඒ සුතධර වූ ශ්‍රැතයෙන් යුක්ත වූ ඇතමෙක් මෙහි බහුශ්‍රැතයෙක් වේ. සුත්ත, ගෙය්‍ය, වෙය්‍යාකරණා දී වශයෙන් දේශිත නවංග සත්‍ථුශාසනය බහුශ්‍රැත බව ඇති කරයි. එය අකුසල් දුරු කර, කුසලාධිගමනයට හේතු භූත වන හෙයින් ප්‍රඥාව වඩයි. එනිසා ඇසීමෙන්, ශ්‍රැතයෙන් ප්‍රඥාව වැඩේ. භාග්‍යවතුන් වහන්සේ මෙසේ වදාළහ.
“මහණෙනි! ශ්‍රැතවත් (ඇසූපිරූ තැන් ඇති) ආර්ය ශ්‍රාවකයන් වහන්සේ අකුසල් දුරු කරයි. කුසල් වඩයි. සාවද්‍ය සේ බැහැරලයි. නිරවද්‍ය දේ වඩයි. පිරිසිදු වූ තමා (අභ්‍යන්තර - බාහිර වශයෙන්) පරිහරණය කරයි.”
**“පඤ්ඤාය අත්තානං ජානාති”** බහුශ්‍රැතව සුතමය ඤාණයෙහි පිහිටා ඒ පිළිවෙත් පුරන්නා විසින් ශ්‍රැතානුසාරයෙන්, අර්ථ මෙනෙහි කරමින්, ධර්මාවබෝධය ලැබීමට එය වඩනුයේ, ලෞකික - ලෝකෝත්තරාදී භේද ඇති දිට්ඨධම්මිකා දී විභාග ද දුක්ඛා දී විභාග ද ඇති අර්ථයන් තත්ත්වාකාරයෙන් දැන ගනියි. අවබෝධ කරගනු ලබයි. එනිසා භාග්‍යවතුන් වහන්සේ මෙසේ වදාළහ. –
“අසන්නා වූ, අසා පිළිවෙත් පුරන්නාට අර්ථය මැනවින් වැටහී, ධර්මානුධර්ම පිළිවෙතට මනාව පිළිපන්නේ වේ.”
අසා ධාරණය කරගත් ධර්ම කරුණුවල අර්ථ මෙනෙහි කරන්නාට එම ධර්‍ම අවබෝධ වීමෙන් ඊට කැමැත්ත (ආශාව) ඇති වේ. කැමැත්ත නිසා උත්සාහ කරයි. උත්සාහ කරනුයේ සමාන කර බලයි. තුලනය කරනුයේ ආර්‍ය්‍ය මාර්ගයේ ස්ථිරව පිිහටයි. තව තවත් උත්සාහ කරනුයේ කයින් මෙන්ම ප්‍රඥාවෙන් ද පරමාර්ථය, පරම වූ අර්ථය (යථාවබෝධය) සාක්ෂාත් කරගනියි. විනිවිද දකියි.
**“ඤාතො අත්‍ථා සුඛාවහො”** යම් සේ පවසන ලද දිට්ඨධම්මිකාදි අර්ථයෙන් ද දුක්ඛා දී අර්ථයෙන් ද යථාර්ථවත්ව දැන, අවබෝධ කරගෙන අනතුරුව, “ලෞකික - ලෝකෝත්තරාදී භේද ඇති සුවයට පැමිණෙයි. සැප උපදවා ගනියි” යන අර්ථයයි.
අසන දේ ධාරණයෙන්, වැඩීම් සංඥාව ඇති ඇසීමෙන් පමණක් මෙය සිදු නොවේ. සත්‍යාවබෝධයට පිළිපැදීම අත්‍යවශ්‍ය බව දක්වමින් **“සෙවෙථ -පෙ- විප්පමොක්ඛං”** යන ගාථාව වදාරා ඇත. එහි **“සෙවෙථ පන්‍ථානි සෙනාසනානි”** යනුවෙන් කාය විවේකය පැවසිණි. වනයේ වන සෙනසුන් ඇසුරින් සංයෝජන ප්‍රහාණය කිරීම ද කියනු ලබන විවේකයේ හුදකලාවාසයෙන් ද මෙහිදී නොපැවසුණු සීල සංවරාදිය ද ඉටුවේ යැයි දත යුතුයි. **“චරෙය්‍ය සංයොජන විප්පමොක්ඛං”** යම්සේ සංයෝජනයන්ගෙන් සිත මුදවන්නේ ද එසේ වූ විදසුන් භාවනාවෙහි හා මාර්ග භාවනාවෙහි හැසිරෙන්නේය පිළිපදින්නේය” යන අර්ථයයි. **“සචෙ රතිං නාධිගච්ඡෙය්‍ය තත්‍ථා” **යනු ඒ වනුයේ ඉතා දුර වූ සෙනසුන්හි ලැබෙන පරිදි අධිකුසල ධර්මයන්හි ඇලීම ද පූර්වාපර ගුණ විශේෂ නොලැබීමෙන් දැඩි ඇලීම ද නොලබන්නේ නම්; භික්‍ෂු සමූහයා වෙති, සංඝයා වෙත පැමිණ ඉඳුරන් රැකගෙන කමටහන් පරීක්‍ෂා කරමින් රක්නා ලද සිත් ඇතිව, සදොර පිළිබඳව සිහිය පිහිටුවා, සිහියෙන් යුක්තව වාසය කරන්නේ ය. මෙසේ වාසය කරන භික්‍ෂුවගේ සන්තානයෙන් සංයෝජනයෙන් මිදී යෑම වන්නේ ය” යන අදහසයි.
**“යෙ ඛො තෙ”** යනු ආයුෂ්මත් ජෝතිදාස තෙරුන්ගේ ගාථාවන්ය. ඒවායේ උපත කෙසේද? උන්වහන්සේ ද පෙර බුදුවරු හමුවෙහි කරන ලද ප්‍රාර්ථනා ඇතිව ඒ ඒ භවයන්හිදී පින් රැස් කරමින් අවුත්, සිඛිනම් භාග්‍යවතුන් වහන්සේගේ කාලයේදී සිටුගෙයක උපන්හ. වියටපත් මේ සිටුකුමරු දිනක් ශාස්තෲන් වහන්සේ පිඬු පිණිස වැඩම කරනු දැක, පැහැදුණු සිතින් කටු එරමිණිය ගෙඩියක් උන්වහන්සේට පිදුවේය. ඒ පින්කමේ විපාක වශයෙන් දෙව් - මිනිස් දෙගතියේ සැරිසැරූ හෙතෙම, මේ බුද්ධෝත්පාද කාලයේ දී පානීයත්‍ථ ජනපදයේ මහත් සම්පත් ඇති බමුණකුගේ පුතුව ඉපිද **“ජෝතිදාස”** නමින් ප්‍රකට විය. වියටපත් ජෝතිදාස ගිහිගේ වසමින් සිටින කල්හි දිනක් මහා කාශ්‍යප තෙරුන් වහන්සේ තම ගමෙහි පිඬු පිණිස හැසිරෙනු දුටුවේය. පැහැදුණු සිතින් උන්වහන්සේ වළඳවා, සමීපයේ හිඳ ධර්‍ම ශ්‍රවණය කළ ජෝතිදාස, තම ගම සමීපයේ වූ පර්වතයක මහත් වූ විහාරයක් සාදවා, තෙරුන් වහන්සේ එහි වාසය කරවාගෙන සිවු පසයෙන් ඇප උපස්ථාන කරමින් නිතර බණ ඇසුවේය. තෙරුන්ගේ ධර්‍මය ශ්‍රවණය කිරීමෙන් ලැබූ ශ්‍රද්ධාව හා ගිහිගේ පිළිබඳ සංවේග ඇති ජෝතිදාස, විදසුන් භාවනාව වඩමින් නොබෝ දිනකින්ම ෂඩ් අභිඥා උපදවා ගත්තේය. ජෝතිදාස තෙරණුවෝ අපදාන පාළියේදී මෙසේ පැවසූහ.
“කඳු අතරෙහි වැඩ හුන්නා වූ සුපිපි කිණිහිරි රුකක් වැනි වූ රජස් විරහිත ලෝක ජ්‍යෙෂ්ඨ වූ, නරශ්‍රේෂ්ඨ වූ බුදුරජාණන් වහන්සේ දුටුවෙමි.
පහන් සිත් ඇති මම සතුටු සිතින් හිසෙහි ඇඳිලි බැඳගෙන ඒ බුද්ධ ශ්‍රේෂ්ඨයන් වහන්සේට කටු එරමිණිය ගෙඩියක් පිදුවෙමි.
මෙයින් තිස් එක් කල්පයකට පෙර යම් ඵල පූජාවක් කෙළෙම් ද එහි විපාක වශයෙන් මේ දක්වා දුගතියක නූපන්නෙමි. ඵල දානයේ විපාක මෙබඳුය.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
ෂඩ් අභිඥාලාභී වූ ජෝතිදාස තෙරණුවෝ ත්‍රිපිටකය උගෙන විශේෂයෙන් විනය පිටකයෙහි ඉතා දක්ෂ බවට පත්ව, දස වසරක් සිවු පිරිසට උපස්ථාන කළහ. අනතුරුව බොහෝ භික්‍ෂූන් පිරිවරා භාග්‍යවතුන් වහන්සේට වැඳීම සඳහා සැවැත් නුවර බලා වැඩම කරන අතරමගදී, ගමන් වෙහෙස නිවා ගැනීමට එක් අන්‍ය තීර්ථකාරාමයකට පිවිසි උන්වහන්සේ, එහි එක් පසෙක හුන්නා වූ පංචතාපනයෙන් තමන් තවන්නා වූ බමුණෙකු දැක මෙසේ වදාළහ. “බමුණ! කිම තමා තවනුයේ යැයි අනිකක් තවනුයේ ද?” එය අසා කිපුණු එම බමුණා “එම්බා මුඩු තැනැත්ත!, අනික් තැවිය යුතු දේ කවරේ ද?” යි විචාළේය. ඊට පිළිතුරු දෙන තෙරණුවෝ
“ක්‍රෝධය ද ඊර්ෂ්‍යාව ද මානය ද එකටෙක කියා ගැනීම ද මදය ද ප්‍රමාදය ද තණ්හාව ද අවිද්‍යාව ද භව පැවැත්ම ද යන මේවා රූප ස්කන්‍ධයාගේ තැවීම් වේ.”
යන ගාථාවෙන් ධර්ම දේශනා කළහ. එම දේශනාව ඇසූ බමුණා ප්‍රධාන එම තීර්ථකාරාම වැසි සියළු අන්‍ය තීර්ථකයෝ තෙරුන් සමීපයේ පැවිදි වූහ. තෙරුන් වහන්සේ ඔවුන් සමග සැවැත් නුවරට ගොස්, භාග්‍යවතුන් වහන්සේට වැඳ දින කිහිපයක් එහි වාසය කළහ. පසුව තම උපන් බිමට ම වැඩම වූ ජෝතිදාස තෙරුන් දැකීමට පැමිණියා වූ නානාවිධ පිළිගැනීම් හා යාග-ශුද්ධීන් පිළිගත් ඥාතීන්ට අවවාද දෙමින් මේ ගාථා දෙක වදාළහ.
එහි **“යෙ”** අනියමින් දැක්වීමකි. **“තෙ”** යනු නියම වශයෙන්ම නැවත දැක්වීමකි. පද දෙකෙහි සබඳතාව දක්වන **“ඛො”** යන්න නිපාතයකි. යම්කෙනෙක්, **“වෙසමිස්සෙන”** වරපට, කඩරෙදි ආදියෙන් හිස ආදී ශරීරාවයව වෙලීමෙන්, “වෙඨමිස්සෙන” යන්න ද පාළියෙහි යෙදේ. මෙම අරුතම ඇත. **“නානත්‍ථෙන ච කම්මුනා”** නසන, ඝාතනය කරන, අත් පා සිඳින කුදු බවට ශරීරය පත්වන සේ වෙලීම් ආදී නානා විධ අනුන් නසන ක්‍රියාවලින්. **“මනුස්සෙ”** යනු නිදසුන් ලෙස දැක්වීමක් පමණි. කිසියම් සත්ත්‍වයෙකු යන අර්ථයයි. **“උපරුන්‍ධන්ති”** පෙළති. පීඩා කරති. **“ඵරුසූපක්කමා”** දරුණු වූ ප්‍රයෝග ඇති, කුරිරුකම් ඇති. **“ජනා”** යනු සත්ත්‍වයෝ. **“තෙපි තත්‍ථෙව කීරන්ති”** මෙසේ අනුන්ට විපත් කරන්නා වූ, අන්‍යයන්ට උගුල් අටවන්නා වූ ඔවුහු, තමන්ම ඊට හසුව විපතට පත්වෙති. හෙළනු ලැබෙති. නැතිනම් ඊට සමාන හෝ දුකකට පත්වෙති යන අර්ථයයි. “තථෙව කීරන්ති” යන පාඨය ද යෙදේ. “තමා අනුන්ට යම් දුක් පැමිණවීද එලෙසින් ම අනුන් තමන්ට ද දුක් එළවති. දුකට පමුණුවති” යන අර්ථයයි. කුමක් නිසාද? කර්මය විපාක නොදී නොනැසෙන හෙයිනි. **“නහි කම්මං පනස්ස”** කර්‍ම අනිවාර්යයෙන්ම විපාක දෙයි. රැස්වූ කර්ම, ඉතිරිවූ ප්‍රත්‍යයන්ගේ එකතුවීම ඇති කල්හි විපාක නොදී අහෝසි නොවේ.
දැන් “කර්මය විපාක නොදී නොනැසේ” යැයි සංක්‍ෂිප්තව පැවසූ අර්ථය බෙදා දක්වමින් (විග්‍රහ කරමින්) සත්ත්‍වයන්ගේ කර්ම කිරීම ප්‍රකට කරමින් **“යං කරොති”** යන දෙවන ගාථාව වදාළහ. එහි අරුත මෙසේය. යම් කර්මයක් කුසල හෝ පාපී අකුසලයක් සත්ත්වයා කරයි ද කරවන්නේ ද එහි යම් කුසලා කුසල කර්මයක් විපාකදීමට සමත්වේද එබඳු වූ කර්ම රැස්කරයි. එය දායාද කරගනියි. **“තස්සතස්සෙව දායාදො”** ඒ ඒ කර්ම ඵලයේ ගැනීම් වශයෙන් ඒ ඒ කර්මයෙන් දෙනු ලබන විපාකයට භාජන වෙයි. ලක් වේ. එනිසා භාග්‍යවතුන් වහන්සේ “මානවය! සත්ත්වයා කර්මය විසින් කරන ලදි. ඔවුහු කර්මය දායාද කර ඇත්තාහ”යි වදාළහ. මේ ගාථාවන් ප්‍රතිඵලයෙකැ”යි පිළිගත්හ. “මේ වර්තමාන ජීවිතය අපගේ පෙර ක්‍රියාවල ප්‍රතිඵලයෙකැ”යි පිළිගත්හ. මේ ගාථාවන් අසා තෙරුන්ගේ ඤාතිවරු කුසල් රැස් කිරීමෙහි පිහිටියාහුය.
**“අච්චයන්ති අහොරත්තා”** යනු ආයුෂ්මත් හේරඤ්ඤකානි තෙරුන්ගේ ගාථාවන්ය. ඒවායේ උපත කෙසේ සිදුවීද? උන්වහන්සේ පෙර පදුමුත්තර බුදුරජාණන් වහන්සේ පහළ වූ සමයෙහි දී හංසවතී නුවර කුලගෙයක උපන්හ. වියටපත් හෙතෙම අනුන්ගේ මෙහෙකරුවෙක්ව නුවර හැසිරෙනුයේ, දිනක් සුජාත නම් බුද්ධශ්‍රාවකයන් වහන්සේ පාංශුකූලයක් සොයමින් වඩිනු දැක, උන්වහන්සේට රෙදි කැබැල්ලක් පූජා කළේය. ඒ පින්කම හේතුවෙන් තව්තිසාවෙහි උපන් ඔහු අනතුරුව ඒ ඒ දිව්‍ය-මනුෂ්‍ය භවයන්හි හැසිර මේ බුද්ධෝත්පාද කාලයේ දී කොසොල් රජුගේ ග්‍රාම භෝජක වූ චෝරඝාතකයාගේ පුතුව උපන්නේ ය. හේරඤ්ඤික නමින් ප්‍රකට වූ හෙතෙම තම පියා කළුරිය කළ පසුව රජු විසින් එම තනතුරෙහිම හෙවත් ගම්පති තනතුරෙහිම තබන ලදි. ජේතවනාරාමය පිළිගන්නා දින උතුම් බුදු සිරිය දුටු හෙතෙම ලැබූ ශ්‍රද්ධා ඇතිව තම බාල සෝයුරාට ග්‍රාමභෝජක තනතුර දී, රජුට ද දන්වා පැවිදි විය. පැවිදි කිස මැනවින් සැපිරූ හේරඤ්ඤික හිමියෝ නොබෝ කලකින්ම රහත් වූහ. අපදානපාළියේ දී උන්වහන්සේ මෙසේ පැවසූහ.
එකල පදුමුත්තර බුදුරජාණන් වහන්සේගේ ශ්‍රාවකයෙකු වූ සුජාත තෙරුන් වහන්සේ සිවුරු පිණිස පාංශුකූල රෙදිකඩක් සොයමින් කසල ඇතිතැන්හි හැසිරුණහ.
මම හංසවතී නුවර අනුන්ගේ මෙහෙකරු වූයෙමි. උන්වහන්සේට රෙදි කඩක් පිදූ මම හිස නමා වැන්දෙමි.
මැනවින් කළ ඒ කර්මය නිසාත්, චිත්තප්‍රණිධිය නිසාත් මිනිස් සිරුර හැර දැමූ මම තව්තිසා දෙව්ලොව උපන්නෙමි.
තිස් තුන්වරක් දෙව්රජව උපන් මම සැත්තෑ සත් වරක් සක්විති සම්පත් වින්දෙමි.
මා ලැබූ ප්‍රදේශ රාජ්‍ය සම්පත් ගිණිය නොහැක. අඩ වස්ත්‍රයක් පිදුවෙම් භය විරහිතව සතුටු වෙමි.
අද මම කැමති නම් පර්වත සහිත වූ මේ මුළු පෙදෙසම කොටු පිළියෙන් වැසීමේ හැකියාවෙන් යුක්ත වෙමි. අඩ වතක් පිදීමේ විපාක එබඳුය.
මෙයින් කල්ප ලක්ෂයකට පෙර දුන් දානයේ විපාක වශයෙන් දුගතියක නූපන්නෙමි.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටු කළෙමි.”
රහත්බවට පත් වූ උන්වහන්සේ තම බාල සෝයුරා ඒ ගිහි කටයුතුවලින් වළක්වාගනු කැමතිව, ගිහි කටයුතුවලම තදින් ඇලුණු ඔහුට චෝදනා කරමින් මේ ගාථා දෙක වදාළහ.
එහි **“අච්චයන්ති”** ඉක්මවා යති, “වහ වහා ඉවත්වයති” යන අර්ථයයි. **“අහොරත්තා”** රූ දාවල් දෙක **“ජීවිතං උපරුජ්ඣතී”** ජීවිතින්‍ද්‍රිය ද ක්‍ෂණිකව නිරුද්ධවීම් වශයෙන් නිරුද්ධ වේ. මෙසේ පවසන ලදි. “මහණ! නුඹ ක්‍ෂණයක් ක්‍ෂණයක් පාසා උපදින්නෙහිය, දිරායන්නෙහිය, චුතවන්නෙහිය, උපදින්නෙහිය. **“ආයු ඛීයති මච්චානං”** මැරෙන ස්වභාවයෙන් යුතු බැවින් “මච්ච” (සත්ත්‍ව) නම් වූ මේ සත්‍වයන්ගේ ආයුෂ - “යමෙක් වර්ෂ සීයක් හෝ ඊට මදක් අඩු හෝ වැඩිව චිරාත් කාලයක් ජීවත් වේ” යනුවෙන් පිරිසිඳ දක්වන ලද පරමායුෂ ක්‍ෂය වේ. ගෙවීමට බිඳීයාමට පත් වේ. කුමක් මෙන්ද යත් - කුඩා නදීන්හි දිය මෙනි. යම් සේ පර්වතයේ සිට ගලා බසින කුඩා දිය පහරවල ජලය බොහෝ කාලයක් නොසිටින්නේ ද, වහාම ක්‍ෂය වේද, ගලාගෙන පැමිණි මොහොතෙහි ඉවත්වේ ද සත්‍වයන්ගේ ආයුෂ ද එසේම වහා ගෙවී යයි. වහා ක්‍ෂය වේ. මෙහි ද ජලය ම “ඔදකං” යනුවෙන් අදහස් කෙරුණි. “මන” නම් සිත ම “මානස” වන්නාක් මෙනි. “උදක” නම් ජලය “ඔදක” වේ.
**“අථ පාපානි කම්මානි කරං බාලො න බුජ්ඣතී”** මෙසේ සංසාරය, ජීවිතය අනිත්‍ය වුවත් මෝඩයා, අනුවණයා, ලෝභයෙන් හෝ ක්‍රෝධයෙන් පව් කම් කරයි. පව් කම් කරමින් මේ පිළිබඳව අවබෝධ කර නොගනියි. පව්කම් කරන්නා තමා කරන්නේ පාපී වූ කටයුතු බව නොදන්නේ නොවේ. ඔහු එය දනියි. නමුත් මේ කර්මයට, මේ පාප ක්‍රියාවන්ට මේ මේ ප්‍රතිවිපාක දුක් පීඩා ලැබේය යන කරුණ ඔහු නොදනියි. අවබෝධ කර නො ගනියි. **“පච්ඡාස්ස කටුකං හොතී”** ඉදින් පාප කර්ම රැස්කරන මොහොතෙහි මේ ක්‍රියාවට මෙබඳු විපාක ලැබේ යැයි නොසිතයි. ඉන් පසුව නිරයාදියෙහි ඉපිදුණු එම පව් කම් කළ මෝඩයාට කටුක, අකමැති දුක්ම පිදීමට සිදු වේ. ඒ පාපියාට හිමි විපාක ලැබේ. මේ පාපකර්මවල විපාක නම් පාපීය, නිහීනය, අකමැති වූ දුක්දෙන්නාහුම වෙති. මෙම අවවාදය ඇසූ හේරඤ්ඤකානි තෙරණුවන්ගේ බාල සොහොයුරා රජුට දන්වා පැවිදි ව, නොබෝ කලකින්ම ස්ව අර්ථ සිද්ධිය ඉටුකර ගත්තේය. (රහත් වූයේය)
**“පරිත්ත දාරුං”** යනාදී ගාථා ආයුෂ්මත් සෝමමිත්ත තෙරණුවෝ වදාළහ. එම ගාථාවල උපත කෙසේ සිදුවීද? උන්වහන්සේ පූර්ව බුදුරජාණන් වහන්සේලා ඉදිරියෙහි දී ඒ ඒ භවයන්හි ඉපිද පින් රැස් කරමින් අවුත් **“සිඛි”** නම් බුදුරජාණන් වහන්සේගේ කාලයේ දී සිටුගෙයක උපන්හ. වියපත් සිටුකුමරු බුදුගුණ අසා පැහැදුණු සිතින් දිනක් පිපුණු එරබදු ගසක් දැක, ඉන් මල් නෙලාගෙන ශාස්තෲන් වහන්සේ උදෙසා අහසට දමා පූජා කළේය. ඒ පින්කම නිසා දෙව් මිනිස් දෙගතියෙහි සැප විඳි ඔහු, මේ බුද්ධෝත්පාද කාලයේ දී බරණැස් නුවර බමුණු පවුලක **“සෝම මිත්ත”** යන නමින් උපන්නේ ය. ත්‍රිවේද පාරගත වූ ඔහු විමල නම් තෙරුන් වහන්සේ ඇසුරු කරමින් නිතර උන්වහන්සේගේ ධර්‍මය අසයි. ධර්ම ශ්‍රවණයෙන් උපදවාගත් ශ්‍රද්ධා ඇති සෝමමිත්ත බමුණා බුදුසසුනේ පැවිදි උපසම්පදා බව ලබා වත් පිළිවෙත් සපුරමින් වාසය කළේය. විමල තෙරණුවෝ කුසීතව, කම්මැලිව නිදිමත බහුල වූයේ දිවා රෑ නිදාගනිමින් කල් ගෙවූහ. සෝමමිත්ත හිමියෝ “කුසීතයා සමග විසීමෙන් කවර ගුණයක් උපදී ද?” යි විමල තෙරුන් අත්හැර මහා කාශ්‍යප මහ රහතන් වහන්සේ වෙත පැමිණ, උන්වහන්සේගේ අවවාදයන්හි පිහිටා විදසුන් වඩා නොබෝ දිනකින්ම රහත් ඵලයෙහි පිහිටියහ. අපදාන පාළියේ දී උන්වහන්සේ මෙසේ පැවසූහ.
“පිපීගිය කෑලගසක් දැක ඇඳිලි බැඳගෙන බුද්ධශ්‍රේෂ්ඨයන් වහන්සේ සිහිපත් කොට අහසෙහි එම මල් තිබියදීම පූජා කළෙමි.
මැනවින් කරන ලද එම කර්මය නිමිති කරගෙන හා චිත්ත ප්‍රණිධිය නිසා මිනිස් කය අත්හළ මම දෙව්ලොව උපන්නෙමි.
මීට කල්ප තිස් එකකට පෙර කරන ලද පින්කම හේතුවෙන් මේ දක්වා දුගතියක නූපන්නෙමි. බුද්ධ පූජාවේ විපාක මෙබඳුය.
“මවිසින් සියලු කෙලෙස් දවන ලදි. -පෙ- බුදුරජාණන් වහන්සේගේ අනුශාසනාව ඉටුකළෙමි.”

රහත් බවට පත් සෝමමිත්ත තෙරණුවෝ, විමල තෙරුන්ට අවවාද දෙමින් තර්ජනය කරන සේක් මේ ගාථා දෙක වදාළහ.
එහි **“පරිත්තං දාරුමාරුය්හ යථා සීදෙ මහණ්ණවෙ”** සුපේශල ශික්‍ෂාකාමී කුලපුත්‍රයා ද කුසීත අලස පුද්ගලයෙකු ඇසුරු කිරීමෙන් සසරෙහි ගිලේ (වැටේ) නිවණ නම් වූ පරතෙරට පැමිණීමට නොහැකි වේ. මෙලෙසින් ඒ අකුසල් දහම් වශයෙන් හිස නොඔසවාම කුසෙහි ගිලා බසී. කුසීත වූ වීර්යාරම්භ කිරීමෙන් දුරු වූ හීන වීර්ය ඇති පුද්ගලයා සියලුම ආකාරයෙන් වර්ජනය කරන්නේ ය. එබඳු පුද්ගලයා දිට්ඨානුගතියට (අනකරණයට) සුදුසු බවට පත් නො වන්නේය” යන අර්ථයයි.
මෙසේ පුද්ගල අධිෂ්ඨාන වශයෙන් කුසීත බවෙහි ආදීනව මුල් ගාථාවෙන් දක්වා, දැන් වීර්යාරම්භයෙහි ආනිසංස දැක්වීමට **“පවිවිත්තෙහි”** යනාදී ගාථාව වදාළහ. එහි අර්ථ - යමෙක් කාය විවේකයෙන් හටගත් අතිශය වූ විවේකයෙන් ම කෙලෙසුන් දුරු කිරීමෙන් ආර්ය වූ නිර්වාණයට යැවූ සිත් ඇති බැවින් ආරම්මණ හා ලක්‍ෂණයන්ගේ මෙනෙහි කිරීම් වශයෙන් ධ්‍යාන වඩන්නා වූ, සියලු කාලයම එසවූ වීර්ය ඇති බැවින් අරඹන ලද වීර්ය ඇති, ලෞකික ලෝකෝත්තර භේද ඇති ප්‍රඥාවෙන් යුක්ත වූ බැවින් හෙතෙම පණ්ඩිතයෙකි. එබඳු වූ පණ්ඩිතයන් සමග වසන්නේ ය. ස්වාර්ථය ඉටුකරගනු කැමති පුද්ගලයෝ එබඳු උතුමන් හා එක්ව වසන්නේය. මෙය ඇසූ විමල තෙරණුවෝ සංවේගයට පත් සිතැත්තේ විදසුන් වඩා ස්වාර්ථ සාධනය කරගත්හ. ස්වාර්ථය වූ නිර්වාණාවබෝධයට පැමිණියහ.
**“ජනො ජනම්හි සම්බද්ධො”** යනු ආයුෂ්මත් **සබ්බමිත්ත** තෙරුන් වහන්සේ වදාළ ගාථාවන්ය. ඒවායේ උපත කෙසේද? උන්වහන්සේ ද පෙර බුදුවරු හමුවෙහි කරන ලද ප්‍රාර්ථනා ඇතිව, ඒ ඒ භවයන්හිදී පින්දහම් රැස් කරමින් අවුත්, මෙයින් කල්ප අනූ දෙකකට පෙර තිස්ස භාග්‍යවතුන් වහන්සේ පහළ වූ සමයෙහි වැදි කුලයේ උපන්හ. වනයේ හැසිරෙන වැද්දෙකු වූ ඔහු වනයේ මුවන් මරා මස් කමින් ජීවත් විය. පසුව භාග්‍යවතුන් වහන්සේ ඔහුට අනුග්‍රහ පිණිස වසන තැනට නුදුරෙන් පා සලකුණු තුනක් දක්වා වැඩි සේක. පෙර සිටම සම්මා සම්බුදුවරුන් කෙරෙහි කරන ලද පුහුණුවීම් ඇති ඒ වැදිතෙම, පා සලකුණේ සක් ලකුණු දැක පැහැදුණු සිතැත්තේ කරඬු මලින් පූජා කළේය. ඒ පින්කම හේතුවෙන් තව්තිසා භවනයෙහි ඉපිද සැප විඳි ඔහු ඒ ඒ කාම සුගතීන්හිම උපදිමින් සසර සැරිසරා අවුත් මේ බුද්ධෝත්පාද කාලයේදී සැවැත්නුවර බමුණු කුලයක උපන්නේය. **“සබ්බමිත්ත”** නමින් ප්‍රකට වූ ඔහු වියට පැමිණ ජේතවනාරාමය පිළිගන්නා උත්සවයේදී පැවති බුද්ධානුභාවය දැක ලබන ලද ශ්‍රද්ධාවෙන් පැවිදි විය. ශ්‍රද්ධාවෙන් පැවිදි වී කමටහන් ගෙන ආරණ්‍යයට වැඩම කළ සබ්බමිත්ත තෙරණුවෝ වස් නිමවා භාග්‍යවතුන් වහන්සේට වැඳීම සඳහා සැවැත් නුවර බලා පිටත් වූහ. අතරමග මුව වැද්දෙකු ඇටවූ උගුලකට හසු වූ මුව පොවුවකු දුටු උන්වහන්සේ එහි මඳක් නතර වූහ. උගුලට හසු නොවුණත් දරු සෙනෙහස නිසා මව වූ මුවැත්තිය ඉතා දුර නොගොස්, මරණ භය නිසා උගුල සමීපයට ද නොගොස් පෙනෙන තෙක් මානයේ සිටියාය. මුව පැටියා ද බියවී එහෙ මෙහෙ පෙරලෙන්නේ බැගෑපත් හඬින් හඬයි. මෙය දුටු තෙරණුවෝ “අනේ සත්ත්වයින්ගේ සෙනෙහසින් බැඳීම නිසා ඇතිවූ දුකක තරම”යි පවසා ඉදිරියට වැඩම කළහ. තවත් තැනකදී බොහෝ සොරු එක්ව එක් පුරුෂයෙකු ජීවග්‍රහයෙන් අල්ලාගෙන ඔහුගේ මුළු සිරුරම පිදුරුවලින් වසා දවනු දුටුවේය. ඒ මිනිසා ද මහ හඬින් කෑගැසීය. මේ සිදුවීම් දෙකම දැකීමෙන් හටගත් සංවේග ඇති සබ්බමිත්ත තෙරණුවෝ සොරුන්ට ඇසෙන සේ මේ ගාථා දෙක වදාළහ.
එහි **“ජනො”** යනු අඳබාල ජනයායි. **“ජනම්හි”** අන්‍ය ජනයා විසින් **“සම්බද්ධො”** තණ්හා බැඳීමෙන් බඳින ලදි. “මේ මගේ දරුවා” යැයි මාපියවරු දරුවාට බැඳී සිටිති. “මොවුහු මා පෝෂණය කරන්නේ ය. මම ජීවත්වන්නේ මොවුන් නිසාය” යනුවෙන් දරුවා ද මාපියාදීන්ට බැඳී සිටියි. **“ජනමෙවස්සීතො ජනො”** - මේ මගේ පුතාය, දුවය ආදී වශයෙන් අන්‍ය ජනයා අන්‍යවූම ජනයා සමග තණ්හාවෙන් ඇලී - බැඳී සිටිති. **“ජනො ජනෙන හෙඨීයති හෙඨෙති ච ජනො ජනං”** කර්ම කළ බැවින් ද තත් වූ පරිදි සත්‍ය වශයෙන් අවබෝධ නොකළ බැවින් ද මධ්‍යස්ථ නොවී ලෝභයෙන් ඇලීමෙන් ජනයා අන්‍ය ජනයාට ඇලී සිටිති. “මෙහි ඵල විපාක මතු මත්තෙහි මා වෙත පැමිණේයැ”යි නොදන්නා බැවින් ද්වේෂයෙන් ජනයා අන්‍ය ජනයා පෙළති. අන්‍යයන්ට පීඩා කරති.
**“කොහි තස්ස ජනෙනත්‍ථො”** එසේ ජනයා අන්‍යජනයා විසින් තණ්හාවෙන් ඇලී සිටීමෙනුත් ද්වේෂයෙන් පීඩාවට පත් කිරීමෙනුත් කවර ප්‍රයෝජනයක් ද? **“ජනෙන ජනිතෙන වා”** මවුපියවරු වී ඒ අන්‍යජනයා ඉපදවීමෙන් කවර ප්‍රයෝජනයක් ද? **“ජනං ඔහාය ගච්ඡන්තං හෙඨයිත්‍වා බහුං ජනං”** සසර සැරිසරන සත්ත්වයාට මෙම පිළිවෙත් දෙකම ඇති බැවින් ඒ ජනයා තුළ තණ්හාව ද ද්වේෂය ද වැඩිවීමෙන් ඔවුන්ම පෙළෙමින් සිටිති. එනිසා එම ලෝභ-දෝස දෙක මුළුමනින්ම සිඳ දමා, අත්හැර යා යුතුයි. එසේ යන්නෝ උපද්‍රව රහිත වූ ක්‍ෂේම භූමියට යන්නෝය. පැමිණෙන්නෝය. මෙසේ ගාථා දේශනාව පැවැත්වූ තෙරණුවෝ එකෙණෙහිම විදසුන් වඩා රහත් බවට පත්වූහ. අපදාන පාළියේ උන්වහන්සේ මෙසේ පැවසූහ.
“පෙර මම පිය මුතු පරපුරින් වනයේ දඩයම කරනුයේ සිවුපාවුන් මැරීමෙන් ජීවත්වූයෙමි. මට කුසලයක් රැස් නොවිණි.
තිස්ස නම් බුදුරජාණන් වහන්සේ මගේ අසපුව අබියසට වැඩ පසැස් ඇති ලෝකනායකයාණන් වහන්සේගේ පියවර තුනක් දැක්වූ සේක.
එම පා සටහන් දැක හඳුනාගත් මම සතුටුව සතුටු සිතින් පා සටහනෙහි සිත පැහැදවූයෙමි.
පිපී ගිය කරඬු ගසක් දුටු මම ඉන් කොපු සහිත මල් ගෙන ඒ ශ්‍රේෂ්ඨ ශ්‍රී පාද ලාංඡනය පිදුවෙමි.
මැනවින් කරන ලද එම කුසල කර්මය නිසාත් චිත්ත ප්‍රණිධිය නිසාත් මිනිස් සිරුර හැර දැමූ මම තව්තිසා දෙව්ලොව උපන්නෙමි.
දිව්‍ය-මනුෂ්‍යාදී යම් අත්බවෙක උපනෙම් ද එකල මාගේ ශරීරය කෝරණ්ඩ පුෂ්ප වර්ණයෙන් බබළන්නේය. කරඬු මල් පාට සමක් මට ලැබෙන්නේය.
මීට කල්ප අනූ දෙකකට පෙර යම් කර්මයක් කළෙම් ද ඒ නිසාවෙන් දුගතියක නූපන්නෙමි. පා සටහන් පිදීමේ විපාකය මෙබඳුය.
දැන් මම සියලු කෙලෙස් දැවූයෙමි. -පෙ- බුදුරදුන්ගේ අනුශාසනාව ඉටු කළෙමි.

**“කාලී ඉත්‍ථී”** යනු ආයුෂ්මත් මහාකාල තෙරුන්ගේ ගාථාවන්ය. එහි උපත කෙසේ ද? උන්වහන්සේ ද පෙර බුදුවරු හමුවෙහි කළ ප්‍රාර්ථනා ඇතිව ඒ ඒ භවයන්හි දී පින් රැස් කරමින් අවුත් මෙයින් කල්ප අනූ එකකට පෙර, කුලගෙයක ඉපිද වියට පත් වූහ. කිසියම් කටයුත්තකට ආරණ්‍යයට ගිය ඒ ගහපතියා අරණෙහි එක් ගසක් මුල වූ අත්තක එල්ලෙන පාංශුකූල චීවරයක් දැක “අර්ය ධ්වජයක් ලබන ලදී”යි සතුටුව කිණිහිරි මලින් එම සිවුර පිදුවේය. ඒ පින්කමේ විපාක වශයෙන් දෙව්-මිනිස් දෙගතියේ සැරී සැරූ හෙතෙම, මේ බුද්ධෝත්පාද කාලයේදී සේතව්‍ය නුවර ගැල්වලින් බඩුගෙන ගොස් විකුණන කුලයක ඉපිද **“මහා කාල”** නමින් ප්‍රකට විය. වියපත්ව ගිහිගේ වසන මහාකාල පන්සීයක් ගැලින් බඩුගෙන ගොස් වෙළඳාම් කරමින් සැවැත් නුවරට පැමිණ, එහි එක් තැනෙක ගැල් බහා සිය පිරිස සමග දිගු ගමන් වෙහෙස නිවා ගනිමින් සිටියේය. සවස් වේලෙහි සුවඳ තෙල් මල් ගෙන ජේතවනාරාමයට යන උපාසකයන් දුටු මහාකාල ද ඔවුන් සමග විහාරයට ගියේය. ශාස්තෲන් වහන්සේගෙන් ධර්‍මය අසා ලැබූ ශ්‍රද්ධාවෙන් සසුනේ පැවිදි වූ මහාකාල තෙරණුවෝ සොසානිකාංගය සමාදන්ව සොහොනේ වාසය කළහ. එක් දිනක් කාළී නම් කුලියට මිනී දවන ස්ත්‍රියක් තෙරුන්ට කමටහන සඳහා අලුත රැගෙන ආ මළ සිරුරක අත් පා සිඳ හිස ද දී සැලියක් මෙන් සිඳ එම සියලු අංග ප්‍රත්‍යංග සම්බන්ධ කරමින් තෙරුන්ට බලා සිටීමට සුදුසු තැනක තැබුවාය. එසේ තැබූ ඇය එකත් පසෙක සිටියාය. මේ මළසිරුර දුටු තෙරණුවෝ තමාටම අවවාද කර ගනිමින් මේ ගාථා දෙක වදාළහ.

එහි **“කාලි”** යනු ඇගේ නමයි. ඇගේ ශරීරය කළු බැවින් මේ නම යෙදුණි. **“බ්‍රහතී”** මහත් ශරීර ඇති, ආරෝහ පරිනාහ ඇති. **“ධද්ධක රූපා”** කළුපාට බැවින් කපුටකුට බඳු රුව ඇති **“සත්‍ථිං ච භෙත්‍වා”** මළ සිරුරේ කලවයක් දණ මඬලින් බිඳ. **“අපරඤ්ච සත්‍ථිං”** අනිත් කලවයත් බිඳ **“බාහඤ්ච භෙත්‍වා”** අත් බාහු ඇට ද උරහිසින්ම බිඳ **“සීසඤ්ච භෙත්‍වා දධිථාලිකං වා”** මළසිරුරේ හිස බිඳ, දී සැළිය බිඳි කල්හි වැගිරෙන්නාක් මෙන් දඬු මුගුරු ආදියෙන් ගැසීම නිසා වැගිරෙන මොළ කෑලි අති හිස” යන අර්ථයයි. **“එසා නිසින්නා අභිසන්‍දහිත්‍වා”** සිඳින බිඳින ලද ඒ මළ සිරුරේ ඒ ඒ අවයවයන් නියමිත තැනම තබමින් සංවිධානය කර, ගලපා මස් වෙළඳාමක් ඇරඹූ තැනැත්තියක මෙන් මෙහි සිටින්නීය.
**“යො වෙ අවිද්ධා උපධිං කරොති”** යමෙක් මෙසේ ඔසවා තබන ලද කමටහන දැක දැකත් අඥාන අදක්‍ෂයෙකු බැවින් එම කමටහන අත්හැර අයෝනිසෝ මනසිකාරයෙන් (නුවණින් මෙනෙහි කරමින්) කෙලේස උපධීන් උපදවයිද ඔහු මෝඩයෙකි. මද නුවණ ඇත්තෙකි. සසර ගමන නොනැවැත්වීම නිසා නැවත නැවත නිරයාදී දුක්ඛයන්ට පැමිණේ! **“තස්මා පජානං උපධිං නකයිරා”** එනිසා නුවණැති පුද්ගලයා මේ සිරුර පිළිබඳව හටගන්නා දුක් යෝනිසෝ මනසිකාරයෙන් සිහිකර බලා කෙලෙස් උපධීන් ඇතිකර නොගත්තේය. කෙලෙස් නූපදවන්නේය. කුමක් නිසාද? **“මාහං පුන භින්නසිරො සයිස්සං”** යනු යම් සේ මළසිරුර සිඳී බිඳී මෙහි ශයනය කරන්නේ ද එලෙසින්ම කෙලෙස් උපධීන් නිසා සසර නැවත නැවත උපදිමින් ශරීරය වඩන්නෙකු වී සිඳුනු බිඳුනු ශරීර ඇති බවට පත්ව මම සයනය නොකරම්වා. මෙසේ පවසමින් ම විදසුනෙහි සිත පිහිට වූ තෙරුන් වහන්සේ රහත් වූහ. අපදාන පාළියේදී උන්වහන්සේ මෙසේ පැවසූහ.
“හිමවතට නුදුරින් ‘උරුගණ’ නම් පර්වතයක් විය. එහි ගස් මුදුනක එල්ලූ පාංශුකූල සිවුරක් දුටුවෙමි.
කිංකිණි මල් තුනක් නෙලා ගත් මම සතුටු සිතින් යුතුව ඒ උතුම් සිරුරට පූජා කළෙමි.
මැනවින් කරන ලද එම කුසල කර්මය හා චිත්ත ප්‍රණිධිය නිසා මිනිස් කය හැර දමා දෙව්ලොව උපන්නෙමි.
මෙයින් කල්ප අනූඑකකට පෙර යම් කුසල කර්මයක් කළෙම් ද එහි විපාක වහයෙන් දුගතියක නූපන්නෙමි. අර්හත් ධ්වජය පිදීමේ පින මෙබඳුය.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටු කළෙමි.”
**“බහු සපත්තෙ ලභතී”** යනාදී ගාථා ආයුෂ්මත් **තිස්ස** තෙරණුවෝ වදාළහ. එම ගාථාවන්ගේ උපත කෙසේ ද? පෙර බුදුවරු හමුවෙහි කළ ප්‍රාර්ථනා ඇතිව ඒ ඒ භවයන්හිදී සසරින් මිදීම සඳහා පින් දහම් රැස්කර ගනිමින් පැමිණි උන්වහන්සේ පියදස්සී භාග්‍යවතුන් සමයේදී බමුණු කුලයක උපන්හ. වැඩිවිය පත් බමුණු කුමරු ශිල්ප ශාස්ත්‍රයන්හි පරතෙරට ගොස් කාමයේ ආදීනව දැක, ගිහිගෙයින් නික්ම තවුස් පැවිද්දෙන් පැවිදිව සල්වනයේ - අසපුවක් කරවාගෙන එහි වාසය කළේය. භාග්‍යවතුන් වහන්සේ එම තවුසාට අනුග්‍රහ පිණිස අසපුව නුදුරෙහි වූ සල් වනයේ නිරෝධ ඵල සමවතට සම වැදුනහ. අසපුවෙන් නික්ම ඵලවැල නෙලීමට ගිය තවුසා භාග්‍යවතුන් වහන්සේ දැක පැහැදුණු සිතැතිව දඬු සතරක් සිටුවා උන්වහන්සේ මත්තේ සුපිපි සල් අතුවලින් ශාඛා මණ්ඩපයක් සාදා සත් දිනක් වර්ණවත් සල් මලින් බුදුරදුන් පුදමින් බුද්ධාලම්භන ප්‍රීතියෙන්ම කල් ගත කළේය. සත්දින ඇවෑමෙන් නිරෝධ ඵල සමවතින් බුදුරජාණන් වහන්සේ නැගී සිට භික්‍ෂු සංඝයා පිළිබඳව සිහිපත් කළ සේක. එකෙණෙහිම ලක්‍ෂයක පමණ රහතන් වහන්සේලා ශාස්තෲන් වහන්සේ පිරිවරා ගත්හ. භාග්‍යවතුන් වහන්සේ තවුසාට ලැබෙන සම්පත් පිළිබඳ සඳහන් පුණ්‍යානුමෝදනාවක් පවත්වා භික්‍ෂු සංඝයා පිරිවරා වැඩිසේක. ඒ පින්කමේ විපාක ලෙස දෙව්ලොව උපන් තවුසොණෝ කාම සුගතීන්හිම සැරිසරා අවුත් මේ බුද්ධෝත්පාද කාලයේදී රජගහනුවර බමුණු පවුලක ඉපිද **තිස්ස **නමින් ප්‍රකට විය. වැඩිවියට පත්ව ත්‍රිවේධ පාරගත වූ තිස්ස බමුණා පන්සීයක් පමණ තරුණයන්ට වේදය උගන්වමින් කීර්ති, ප්‍රශංසා, ලාභාදියෙන් අග්‍රප්‍රාප්ත විය. රජගහ නුවරට වැඩම කළ මුල් දිනයේ උතුම් බුදුසිරි දුටු තිස්ස බමුණා ලැබූ ශ්‍රද්ධා ඇතිව සසුනේ පැවිදි විය. විදසුන් කමටහනෙහි සිත පිහිට වූ තිස්ස තෙරණුවෝ නොබෝ කලකින්ම රහත් වූහ. උන්වහන්සේ අපදාන පාළියේදී මෙසේ වදාළහ -
“සල්වනයට පිවිසි මා විසින් එහි මැනවින් අසපුවක් කරන ලදි. සල්මලින් ගැවසීගත් වනයේ වාසය කරන සමයෙහි සියලු දෙය තමන් වහන්සේ විසින්ම අවබෝධ කළා වූ භාග්‍යවත් පියදස්සී සම්බුදුරජාණෝ විවේක සැප කැමතිව සල්වනයට එළඹි සේක.

එකල්හි ම අසපුවෙන් නික්ම වනයට ගොස් එහි මුල් හා ඵල සොයමින් ඇවිද්දෙමි.
ඒ මහා වනයෙහි මනාව වැඩහුන්නා වූ සමාධියට සමවැදුණු බබළන මහත් යසස් ඇති පියදස්සී බුදුරජාණන් වහන්සේ දුටුවෙමි.
මුදුනෙන් එකට බැඳ දඬු සතරක් තැබූ මම බුදුරදුන් මතුයෙහි සෙවන පිණිස මනා මඬුවක් සාදා එය සල්මලින් වැසූවෙමි.
සල් මල් සෙවිලි කළ එම මණ්ඩපය සත් දිනක් දරා සිටි මම එහි සිත පහදවා බුද්ධ ශ්‍රේෂ්ඨයන් වහන්සේට වැන්දෙමි.
පුරුෂෝත්තම වූ භාග්‍යවතුන් වහන්සේගේ සමාධියෙන් නැගිට වියදඬු පමණ දුර බලමින් වැඩ හුන්හ.
එකල්හි උන්වහන්සේගේ වරුණ නම් ශ්‍රාවකයාණෝ ලක්‍ෂයක් රහතුන් පිරිවරාගෙන බුදුරදුන් සමීපයට වැඩම කළහ.
පස්මරුන් දිනූ ලෝක ජ්‍යෙෂ්ඨ වූ නර ශ්‍රේෂ්ඨ වූ පියදස්සි භාග්‍යවත්හු භික්‍ෂු සංඝයා මැද හිඳ සිනා පහළ කලහ.
පියදස්සී බුදුරදුන්ගේ අනුරුද්ධ නම් උපස්ථායක තෙරණුවෝ සිවුර ඒකාංශ කොට බුදුරජාණන් වහන්සේගෙන් මෙසේ විමසූහ.
“භාග්‍යවතුන් වහන්ස!, ශාස්තෲන් වහන්සේ සිනා පහළ කිරීමට හේතු කවරේද? ශාස්තෲන් වහන්සේලා කරුණක් ඇතිවීමට සිනා පහළ කරති.”
එවිට බුදුපියාණන් වහන්සේ “යම් මානවකයෙක් මා හට සතියක් පුරා මල් හෙවනක් දැරුවේ ද ඔහුගේ කුසල කර්මය දැක මම සිනා පහළ කළෙමි.
එම පින විපාක දේ නම් ඊට අවකාශ ඇති තැනක් මම නොදකිමි. දිව්‍ය මනුෂ්‍ය ලෝකයත් ඊට නොසෑහේ.
පිනින් පිරුණු දෙව්ලොව වසන ඔහුගේ සියලු පිරිස ද සල් සෙවනින් වැසුනාහු වෙති.
මේ පින් විපාක විඳින ඔහු දිව්‍යමය වූ නෘත්‍ය, ගීත, වාදිතාදියෙන් හැම කල්හි දෙව්ලොව සිත් අලවා වෙසේ.
ඔහුගේ සියලු පිරිස ද සුවඳින් සුවඳවත් වන්නේ ය. එකෙණෙහි සල් මල් වැසි ද වසින්නේ ය.
මොහු දෙව් සැප විඳ මිනිස් ලොව උපදින කල්හි ද මනුලොව සැම කල්හි සල් සෙවෙණ දරන්නේය.
කයිතාලම්, නැටුම්, ගැයුම් හා වැයුම් නිතරම ඔහු පිරිවරාගෙන සිටියි.
හිරු උදාවන කල්හි සල් මල් වැසි වසී. මේ බුද්ධ පූජාවේ විපාකයයි.
මෙයින් කල්ප අටළොසකට පසුව ඔක්කාක කුලයේ උපදින ගෞතම නම් ශාස්තෲන් වහන්සේ ලොව පහළ වෙති.
උන්වහන්සේගේ ධර්මයේ දායාද වූ ධර්මයෙන්ම නිර්මිත වූ ඖරස බුද්ධ පුත්‍රයෙකු වන මෙතෙම සියලු ආශ්‍රව ක්‍ෂය කොට පිරිනිවන් පාන්නේය.
ධර්මාවබෝධය ලැබූ මෙතෙම සල්මල් සෙවෙනියක් ලබන්නේය. පිරිනිවී චිතකය දැවෙන කල්හි ද ඒ මත සල් මල් සෙවෙනියක් වන්නේය.”
මහාමුනි වූ පියදස්සි බුදුහු මෙසේ කරන ලද පින්කමේ විපාක වදාරා දහස් වැසි වස්වන සේක්, රැස්වූ පිරිසට දහම් දෙසූහ.
ඒ මම කල්ප තිහක්ම දෙව් සැප විඳිමින් දිව්‍ය රාජ්‍යය කරවීමි. සැට සත්වරක් සක්විති රජුව උපන්නෙමි.
දෙව් ලොවින් මෙහි උපන් මම මහත් සැප ලැබුවෙමි. සදාකාලික වූ සල්මල් සෙවෙනියක් මෙහි ද මට විය.

ශාක්‍ය කුල ශ්‍රේෂ්ඨ වූ ගෞතම බුදුරදුන් සතුටු කළ මම ජය පරාජය අත්හැර අචල ස්ථානය වූ නිවනට පැමිණියෙමි.
මෙයින් කල්ප අටළොසකට පෙර කරන ලද බුද්ධ පූජාවේ විපාක වශයෙන් දුගතියක නූපන්නෙමි. බුද්ධ පූජාවේ විපාක මෙබඳුය.
දැන් ම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත් වූ තිස්ස තෙරණුවෝ විශේෂ වූ ලාභයෙන් හා යසසින් අග්‍රප්‍රාප්ත වූහ. එවිට ඇතැම් පුහුදුන් භික්‍ෂූහු තෙරුන්ගේ ලාභ සත්කාර දැක අඳ බාල බැවින් නොඉවසන බව දැන්වූහ. තෙරුන් වහන්සේ එය දැන ලාභ සත්කාරයන්හි ආදීනව ද එහි තමන් වහන්සේගේ නොඇලීම ද පවසන සේක් මේ ගාථා දෙක වදාළහ.
එහි අර්ථ මෙසේය. - හිස කෙස් ගසක්වත් ඉතිරි නොවන සේ මුඩු කළ කෙස් නොමැති බැවින් “මුණ්ඩ” නම් වූ. සඟල වූ කශාය වස්ත්‍ර දරණ බැවින් “සඟල සිවුර පෙරවියා” වූ, මෙසේ විවර්ණ (වෙනස්) බවට පැමිණි අනුන් නිසා ජීවත්වෙන පැවිද්දා, ඉදින් ආහාරපානාදිය බහුලව ලබන්නේ නම් ඔහුට බොහෝ සතුරෝ ලැබෙති. එම පැවිද්දාට ඊර්ෂ්‍යා කරන්නෝද බොහෝ වෙති. එනිසා මෙසේ වූ ලාභ සත්කාර විෂයෙහි මහත් වූ භයක් ද ආදීනව ද යන දොස් දැන, අල්පේච්ඡ බව, ලද දෙයින් සතුටු වන බව හදවතෙහි තබාගෙන සිටිය යුතු වේ. මෙසේ නිවැරදි සේ සිවුපසය ලැබීමෙන් ද උපත් ලාභ ප්‍රයෝජන දුරු කිරීමෙන් ද අල්පලාභී වේ. ඒ ප්‍රත්‍යලාභාදිය කෙරෙහි තණ්හාව ක්‍ෂය කරගැනීමෙන් “අනවස්සුත” නම් වේ. සසර භය දක්නා බැවින් ද සිඳින බිඳින ලද කෙලෙස් ඇති බැවින් ද “භික්ඛු” නම් වේ. ලද දෙයින් තුටුවන හා සිහි ඇතිව වෙසෙන බැවින් “සතො” නම් වේ. මෙසේ වූ ස්වභාවයෙන් රහතන් වහන්සේ “පරිබ්බජෙ” හැසිරෙන්නෝය. වාසය කරන්නෝය. මෙම ගාථා දෙක ඇසූ පුහුදුන් භික්‍ෂූහු එකෙණෙහිම තිස්ස හිමියන්ගෙන් සමාව ඉල්ලා ගත්හ. (ක්‍ෂමා කරවා ගත්හ)
**“පාචීනවංස දායම්හී”** යනු ආයුෂ්මත් **කිම්බිල** තෙරුන්ගේ ගාථාවන් ය. ඒවායේ උපත කෙසේද? උන්වහන්සේගේ පෙර කථා පුවත; සංවේග උපදවා ගැනීම හා පැවිද්ද ඒක නිපාතයේ **“අභිසත්තො”** යනාදී ගාථාවේ අර්ථ වර්ණනාවේදී පැවසූ පරිදිම දත යුතුයි. එම ගාථාවේදී කිම්බිල තෙරණුවෝ තමාගේ විශේෂාධිගමයන්ට හේතුව දක්වන ලදි. මෙහිදී විශේෂාධිගම ලබා තමාගේත් ආයුෂ්මත් **නන්‍දිය** හිමියන්ගේත් සමගි වාසය නිමිති කරගෙන මෙම ගාථා දෙක දක්වන ලදි. සමගිව වාසය කරනු කැමැත්තෝ කෙසේ විසිය යුතු ද? යන්න මෙම ගාථාවන්හි පැවසේ.
මෙම ගාථාවන්හි **“පාචීනවංසදායම්හී”** යනු ප්‍රාචීනවංස නම් වූ රක්ෂිත, සුරක්ෂිත උවදුරු දුරලූ වනයෙහි. එහිදී ද ගමට නැගෙනහිරින් (ප්‍රාචීන) පිහිටි බැවින් සහ උණගොමු ආදියෙන් ආරක්ෂිත වූ බැවින් “ප්‍රාචීනවංසදාය” යැයි කියන ලදි. නැතිනම් එක්ව වසන බැවින් “වංසදාය” යැයි කියන ලදි. **“සක්‍යපුත්තා”** අනුරුද්ධාදි ශාක්‍ය රජ කුමාරවරු **“සහායකා”** යනු සංවේග උපදවා එකට පැවිදි වී එකටම මහණදම් පුරමින් එක්ව වසන, සමගිව යන, එන, පවතින අර්ථයෙන් සහායක වූ යහළුවෝ, **“පහායානප්පකෙ භොගෙ”** මහත් වූ පුණ්‍යානුභාවයෙන් ද කුල පරපුරින් ද හිමි වූ මහත් වූ සම්පත් රාශිය හැර දමා, පාළියෙහි **“සහායානප්පකෙ”** යනුවෙන් ද යෙදේ. **“උඤ්ඡපත්තාගතෙ රතා”** පිඬුසිඟායෑමෙන් පමණි. පිඬුසිඟා පාත්‍රයට ලැබුණු බැවින් “පත්තාගත” නම් වූ පාත්‍රයට ලැබුණු දෙයින් තෘප්තිමත් වූ, සතුටු වූ, නිර්වාණාවබෝධයට පෙර දී සඟබත් ආදී අතිරේක ලාභ පිළිකෙව් කර, කෙණ්ඩා (පාවල) ශක්තියෙන් ඇවිද, භික්‍ෂාවේ හැසිර තබන ලද මිශ්‍ර වූ බතින්ම සතුටු වූ” යන අර්ථයයි.
**“ආරද්ධ විරියා”** උතුම් අර්ථය වූ අධිගමය වූ නිර්වාණාවබෝධයට මුලින්ම, පූර්වයේ සිට ම සන්සුන් වූ වීර්ය ඇති, **“පහිතත්තා”** බෑවුම් තැනිතලා කඳුහෙල් නොමැති හෙයින් කලින් කලට නිවණට සමවැදීම් වශයෙන් නිවණ කෙරෙහිම යෙදවූ සිත් ඇති, **“නිච්චං දළ්හ පරක්කමා”** වත් පිළිවෙත්හි දිට්ඨධම්මික සුඛ විහරණයෙන් මුලු කාලයම ලිහිල් නොවූ වීර්යයෙන්, පරාක්‍රමයෙන් ගත කරන. නිතර දැඩි වීර්ය ඇති, **“රමන්ති ධම්මරතියා හිත්‍වාන ලොකියං රතිං”** ලෝකයේ දැනගත්, ප්‍රකට වූ බැවින් ද ලෝකයට අයත් වූ බැවින් ද ලෞකික නම් වූ රූපාදී අරමුණුවල ඇලීම මාර්ග ප්‍රඥාවෙන් දුරුකර, ඉවත ලා ලෝකෝත්තර දහම්හි ඇලීමෙන් ද අග්‍රඵලය වූ නිර්වාණයෙහි ඇලීමෙන් ද සතුටු වේ. නිවණෙහි වෙසෙසින් ඇලෙමි.
**“අයොනිසො මනසිකාරා”** යනු ආයුෂ්මත් **නන්ද **තෙරුන්ගේ ගාථාවන් ය. එහි උපත කෙසේ ද? නන්ද තෙරණුවෝ පෙර **පදුමුත්තර** භාග්‍යවතුන්ගේ කාලයේ හංසවතී නුවර සිටුගෙයක ඉපිද වියපත්ව නිතර එම භාග්‍යවතුන් වහන්සේගෙන් ධර්මය අසති. දිනක් ශාස්තෲන් වහන්සේ එක් භික්‍ෂුවක් ඉන්‍ද්‍රියසංවර භික්‍ෂූන්ගෙන් අගතනතුරෙහි තබනු දුටු ඔහු, “මම ද එම තනතුර ලබමි” යි පතා භාග්‍යවතුන් වහන්සේට ද භික්‍ෂු මහා සංඝරත්නයට ද පූජා සත්කාර කරමින් මහදන් පැවැත්වීය. දන් දී “මම ද අනාගතයේ පහළවන ඔබ වැනි ම වූ ලොව්තුරු බුදුවරයන් වහන්සේ කෙනෙකු හමුවේ මෙබඳු වූ ශ්‍රාවකයෙක් වෙමි” යි ප්‍රාර්ථනා කොට, එතැන් පටන් දෙව් මිනිස් දෙගතියෙහි සැරිසරා අවුත්, **අත්‍ථදස්සි** බුදුරදුන් ගේ කාලයේදී විනතා නම් නදියේ මහත් කැස්බෑවෙකුව උපන්නේය. දිනක් ශාස්තෲන් වහන්සේ එතෙරවනු කැමතිව ගං ඉවුරෙහි සිටිනු දුටු කැස්බෑවා උන්වහන්සේ එතෙර කරවනු කැමතිව බුදු පාමුල හොත්තේය. ඔහුගේ අදහස දුටු ශාස්තෲන් වහන්සේ කැස්බෑවාගේ පිටට නැගි සේක. දැඩි සේ සතුටට පත් කැස්බෑවා ඉතා වේගයෙන් දිය පහර සිඳගෙන වහාම උන්වහන්සේ එතෙර කරවීය. භාග්‍යවතුන් වහන්සේ ඔහුට පුණ්‍යානුමෝදනා කර, ලැබෙන සම්පත් වර්ණනා කර වැඩි සේක.
මේ උතුම් පින්කම් නිසා කාමසුගතීන්හිම සැරිසැරූ ඔහු, අපගේ බුදුරජාණන් වහන්සේ පහළවන සමයෙහි කපිලවස්තුවේ සුද්ධෝදන මහරජුගේ පුතු ව මහාප්‍රජාපතී ගෞතමියගේ කුසෙහි ඉපදුණි. ඔහුට නම් තබන දවසේ “සියලු නෑ සමූහයා සතුටු කරමින් නන්දනය කරමින් උපන් බැවින්” **“නන්ද”** යැයි නම් තැබූහ. නන්ද කුමරු වියටපත්වූ සමයේ දී ශාස්තෲන් වහන්සේ දම්සක් දෙසුම පවත්වා, ලෝකයාට සෙත සලසමින් කපිලවත්‍ථුවට වැඩම වූහ. නෑයන් එකතු වූ අවස්ථාවෙහි වූ මල් වැස්ස අර්ථෝත්පත්ති කරගෙන වෙස්සන්තර ජාතකය දේශනා කළ තථාගතයන් වහන්සේ දෙවැනි දින පිඬුපිණිස හැසිරෙමින් **“උත්තිට්ඨෙ නප්පමජ්ජෙය්‍ය”** ගාථාවෙන් පියාට දහම් දෙසා ඔහු සෝවාන් ඵලයෙහි පිිිහිට වූ සේක. රජ මැදුරට පිවිසි උන්වහන්සේ **“ධම්මං චරෙ”** යන ගාථාවෙන් දහම් දෙසා මහා ප්‍රජාපතී ගෝතමිය සෝවාන් ඵලයෙහිද සුදොවුන් රජ සකෘදාගාමි ඵලයෙහිද පිහිට වූහ. තෙවැනි දින නන්ද කුමරුගේ අභිෂේකය, ගෘහ ප්‍රවේශය, විවාහය යන මංගල්‍ය තුනක් යෙදී තිබෙන කල්හි පිඬු පිණිස වැඩම කළ බුදුපියාණන් වහන්සේ නන්ද කුමරුට පාත්‍රය දී “සුභ මංගල්‍යයක් වේවා!”යි වදාරා, ඔහුගේ අතින් පාත්‍රය නොගෙනම විහාරයට වැඩි සේක. නන්ද කුමරු ද පාත්‍රය රැගෙන විහාරයට ම පැමිණි පසු ඔහු නොකැමැත්තෙන් ම පැවිදි කරවූ සේක. එසේ පැවිදි වූ නන්ද හිමි පැවිද්ද පිළිබඳව කළකිරී සිටි බව දුටු තථාගතයන් වහන්සේ උපායකින් එය දුරු කළ සේක. සිහිනුවණින් විමසා බලා විදර්ශනාවෙහි සිත පිහිටුවා ගත් නන්ද හිමියෝ නොබෝ කලකින්ම රහත් වූහ. අපදාන පාළියේදී උන්වහන්සේ මෙසේ වදාළහ.
“සියල්ල තමන් වහන්සේම අවබෝධ කළා වූ ලෝකනාය වූ භාග්‍යවත් වූ අත්‍ථදස්සී බුදුරජාණන් වහන්සේ විනතා නදී තෙරට වැඩම කළහ.
එකල මම ජලයේ හැසිරෙන කැසුබුවෙක් වූයෙමි. උන්වහන්සේ ගඟින් එතෙර කරවනු කැමති ව මම ලෝක නායකයන් වහන්සේ වෙත එළඹ මෙසේ සිතුවෙමි.
“මහාමුනි වූ බුදුරජාණෝ මාගේ පිටට නගීවා. ඔබ වහන්සේ ම තරණය කරන්නෙමි. ඔබ වහන්සේ ලෝකයාගේ දුක් කෙළවර කරන්නෙහිය.
මගේ අදහස් දත් මහත් යසස් ඇති අත්‍ථදස්සී බුදුපියාණෝ මා පිටට නැගි සේක.
යම් අත්භවෙක සිට මා පිළිබඳව සිහිකරම් ද යම් තැනක සිට නැණවත් බවට පැමිණියෙම්ද ඒ කිසිදු තැනෙක ඔබවහන්සේගේ පාද ස්පර්ශය ලද මොහොතේ මා හට දැනුණු සුවය නම් නොදැනුණි. එබඳු සුවයක් නොලදිමි.
මහත් යශස් ඇති බුදුහු ගඟින් එතෙර වී මේ ගාථාවන් වදාළහ.
“මේ ගඟ තරණය කරමි යි සිතූ මොහොතෙහි මේ ඥානවන්ත කැසිබුවා මා එතෙර කරවීය.,
මෙතෙම ඒ පිනින් ද මෙත් සිත් ඇති බැවින් ද කල්ප දහ අටක් දෙව්ලොව සිත් අලවා වසන්නේය.
කුශල මූලයෙන් මෙහෙයන ලදුයේ “දෙව්ලොවින් මෙහි පැමිණ හුනස්නෙහි ම සැක නම් සැඩපහර තරණය කරන්නේය.”
සරු කෙතක රෝපිත ස්වල්ප වූ බිජුවට මනාව වැසි වස්නා කල්හි ශස්‍ය ඵලය ගොවියා තුටු කරන්නාක් මෙන් මෙසේ බුදුරජාණන් වහන්සේ විසින් දෙසූ පරිදි බුදුන් වෙත කරන ලද පූජාව පිළිබඳ වූ දහම් වැස්ස වස්වන කල්හි ඒ පින් ඵල මා සතුටු කරවීය.

ප්‍රධන් වීර්යයෙහි මෙහෙයූ සිතැත්තෙමි. උපශාන්ත වූයෙමි. උපධි රහිත වූයෙමි. සියලු ආශ්‍රව ප්‍රහීන කොට දැන් අනාශ්‍රවව වෙසෙමි.
මීට කල්ප දහ අටකට පෙර කරන ලද පින්කම නිසා එතැන් පටන් දුගතියක නූපන්නෙමි. බුදුරදුන් එතෙර කිරීමේ පින මෙබඳුය.
දැන් මම කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.
රහත් බවට පත්ව විමුක්ති සුව විඳින නන්ද තෙරණුවෝ ඒ පිළිබඳ සිහිකරමින් “ශාස්තෲන් වහන්සේගේ උපායෙහි දක්‍ෂ බව පුදුමයි! මම භව, සංසාර නම් මඩ ගොහොරුවෙන් උඩට ගෙන නිවන් නම් ගොඩබිමෙහි පිහිටුවීම ඉතා පුදුම සහගතයි” යනුවෙන් තමන්වහන්සේ කෙලෙස් ප්‍රහීණ කර ලැබූ සුවය සිහිපත් කිරීමෙන් හටගත් සොම්නසින් මේ ගාථා දෙක වදාළහ.
එහි **“අයොනිසො මනසිකාරා”** උපාය රහිතව සිහිපත් කිරීමෙන් අසුභ වූ කය සුභ වශයෙන් සිහිපත් කර සුභ වශයෙන් ගනියි. සිහිපත් කිරීම නිසා අසුභ වූ කය පිළිබඳව සුභ සඤ්ඤා උපදවා ගනියි. **“මණ්ඩනං”** අත් පා ආදියේ පළඳින ආභරණ වලින් මෙන්ම මල් ගඳ විලවුන් ආදියෙන් ශරීරය අලංකාර කර ගැනීම. **“අනුයුඤ්ජිසං”** යෙදුනෙමි. ශරීරය සැරසීමෙහි ම යෙදුනෙමි. **“උද්ධතො”** ජාති, ගෝත්‍ර, රූප, යෞවන, මද ආදියෙන් නොසන්සුන් වූ, නොසන්සිඳුණු සිතැති, **“චපලො”** යනු වල් වඳුරෙකු මෙන් නො රක්නා ලද සිත් ඇති බැවින් ලොල් වූ. කය සැරසීම්, අත් පා සැරසීම් ආදි චපල කටයුතුවල යෙදුණු බැවින් චපල වූ. **“ආසිං”** වූයෙමි. **“කාමරාගෙන”** වස්තු කාමයන්හි ඡන්ද රාගයෙන් මැඩුනේ පෙළුණේ, බාධිත වූයෙමි.
**“උපාය කුසලෙන”** යනු හික්මවිය හැකි පුද්ගලයන් දමනය කිරීමේ උපායෙහි දක්‍ෂ වූ සමර්ථ වූ භාග්‍යවත් බුදුරජාණන් වහන්සේ විසින් මෙහි හේතු අර්ථයේ කරණ විභක්තිය යෙදුණි. දාගිය වැඳිරි රුව හා දිව්‍යාංගනාවන් පෙන්වා උසුළු විසුළු කිරීම්, චෝදනා කිරීම් ආදියෙන් තමාගේ කාමරාගය දුරුකිරීම සිහිගැන්වීමට මෙසේ පවසති. භාග්‍යවතුන් වහන්සේ පළමුව නන්ද තෙරුන්ට ජනපද කල්‍යාණිය දැඩිව ගැනීම නිසා “මේ දෙවඟනන් දුටු පසු දාගිය වැඳිරිය ජනපද කල්‍යාණිය මෙනි” යැයි වැටහෙන පරිදි, මහ ඇණයකින් කුඩා ඇණයක් ගලවන වඩුවකුගෙන් ද තෙල් පානයක් සමග ශරීරයට කිරි පොවා වමන විරේචන මගින් සිරුරේ දොස් කිපීම් නසන වෛද්‍යවරයකු මෙන් ද දිව්‍යාංගනාවන් දක්වා ජනපද කල්‍යාණියට ඇලුණු සිත බැහැරට ගෙන, චෝදනා කිරීම් ආදියෙන් දිව්‍යාංගනාවන්ට ඇලුණු සිත ද විරාගී බවට පමුණුවා, මනාව සමථ-විදර්ශනා භාවනාවන්ට යොමු කරවා ආර්ය මාර්ගයෙහි පිහිට වූ සේක. **“යෝනිසො පටිපජ්ජිත්‍වා භවෙ චිත්තං උදබ්බහී”** උදයව්‍යය (ඇතිවන - නැතිවන) දන්නා නුවණින් මනාව සමථ විදර්ශනාදී විසුද්ධ ප්‍රතිපදාවට අවතීර්ණවීමෙන් භව සංසාර මඩෙහි ගිලුණු මගේ සිත ආර්ය මාර්ගය නම් අතින් ගෙන ගොඩට දමන ලදි. නිවන නම් ගොඩබිමෙහි පිහිටුවන ලදි.
මෙසේ උදන් අණන්නා වූ නන්ද හිමියෝ දෙවැනි දිනයේ දී භාග්‍යවතුන් වහන්සේ වෙත පැමිණ මෙසේ වදාළහ. “ස්වාමීනි! භාග්‍යවතුන් වහන්සේ මා හට ඉතා සුන්දර පන්සීයක් දෙවඟනන් ලබාදීමට යම් ඇපයක් වූ සේක් ද, මම එම ඇපයෙන් ඔබ වහන්සේ මුදවමි”යි යනුවෙන් පැවසූ වදන් ඇසූ බුදුරජාණන් වහන්සේ ද “නන්දය! යම් මොහොතක නුඹගේ සිත මිදුනේ ද එතැන් පටන් මම ඒ ඇපයෙන් මිදුනෙමි”යි වදාළහ. ඉක්බිති භාග්‍යවතුන් වහන්සේ නන්ද තෙරුන් සුවිශේෂී ලෙස ඉන්‍ද්‍රිය සංවරයෙහි නියුතු වූ බව දැන, එම ගුණය ප්‍රකට කරන සේක්; මහණෙනි! මගේ ශ්‍රාවක භික්ෂූන්ගෙන් ඉන්‍ද්‍රිය සංවරයෙහි නියැලි භික්‍ෂූන් අතර අග්‍රස්ථානයට මේ නන්ද තෙරණුවෝ පත්වෙති”යි අගතනතුරෙහි තැබූ සේක. නන්ද තෙරුන් වහන්සේ තමන් ම “මම ඉන්‍ද්‍රිය සංවර නොකර ගැනීම නිසා මෙබඳු විප්‍රකාරයකට පත්වීමි. එනිසා ඊට මනාව නිග්‍රහ කරන්නෙමි”යි උත්සාහ වඩා අතිශයින් ලැජ්ජා-බිය ඇතිව, ඉන්‍ද්‍රිය සංවර බව පතාගෙන පෙරුම් පිරූ බැවින් ද ඉන්‍ද්‍රිය සංවර වූ භික්‍ෂූන් අතර අග්‍රස්ථානයට පත්වූහ.
**“පරෙච නං පසංසන්තී”** ආයුෂ්මත් **සිරිම** තෙරණුවන්ගේ ගාථාවන්ය. ඒවායේ උපත කෙසේ සිදුවීද? පෙර බුදුවරු හමුවෙහි කරන ලද ප්‍රාර්ථනා ඇති උන්වහන්සේ ඒ ඒ භවයන්හිදී පින්දහම් රැස්කරමින් අවුත්; **පදුමුත්තර** බෝසතාණන් වහන්සේ පාරමී සම්පූර්ණ කර තුසිත භවනයේ සිටින කල්හි බමුණු පවුලක උපන්හ. වියපත් බමුණු තරුණයා ත්‍රිවේද පාරගතව, නිඝණ්ඩු - කෙටුභ - සහිත අක්‍ෂර ප්‍රභේදාදිය ද පස්වන වේදය වූ ඉතිහාසය ද පද ව්‍යාකරණාදියද ලෝකායත මහා පුරුෂ ලක්‍ෂණාදී ශාස්ත්‍ර ද හදාරා ගිහිගෙයින් නික්මීමේ අදහස් ඇතිවය. කාම සම්පත් හැර තවුස් පැවිද්දෙන් පැවිදි වූ ඔහු අසූහාරදහසක් පමණ තාපස සමූහයක් පිරිවරාගෙන හිමවතෙහි දෙවියන් මැවූ අසපුවක ධ්‍යාන අභිඤ්ඤා උපදවා ගෙන වාසය කළේය. නායක තාපසයාණෝ පෙර බුදුවරු කෙරෙහි කළ ප්‍රාර්ථනා ඇති බැවින් ලක්‍ෂණ ශාස්ත්‍රයේ දැක්වෙන අයුරින්ම බුදු ගුණ සිහිකර, අතීත බුදුවරු උදෙසා එක්තරා ගං තෙරක වැලි සෑයක් සාදා ඊට පූජා සත්කාර කළහ. එය දුටු ශිෂ්‍ය තාපසවරු “මේ පූජා සත්කාර කරන්නේ කවුරු උදෙසාද?” ඇසූහ. එවිට නායක තවුසා ඔවුන්ට ලක්‍ෂණ ශාස්ත්‍රය ගෙන හැර දක්වා, එහි දැක්වෙන මහා පුරුෂ ලක්‍ෂණ බෙදා දක්වමින් ඒ අනුසාරයෙන් තම ශක්ති පමණින් බුදු ගුණ පැවසීය. එය අසා පහන් සිත් ඇති වූ ඒ ශිෂ්‍ය තාපසවරු ද එතැන් පටන් සම්මා සම්බුදුරජාණන් වහන්සේ උදෙසා ථූප පූජා පවත්වමින් විසූහ.
මේ කාලයේ දී පදුමුත්තර බෝසත්හු තුසිත දෙව්ලොවින් චුතව මවුකුස පිළිසිඳ ගත්හ. ඒ අවසන් භවයේදී දෙතිස් පූර්ව නිමිති ද සියලු ආශ්චර්ය අද්භූත ධර්ම ද පහළ විය. එම අසිරිමත් ලක්‍ෂණ සෙසු තවුසන්ට පෙන්වා සම්මා සම්බුදුවරු පිළිබඳ අධික ප්‍රසාදයක් ඇති කරවූ නායක තවුසාණෝ මියගොස් බඹලොව උපන්හ. තම ශරීරය දවමින් පුද පූජා කරන ශිෂ්‍ය සමූහයා වෙත පැමිණි ඒ බ්‍රහ්මයා, “මම නුඹලාගේ ගුරුවරයා වෙමි. සෑයට පූජා කිරීමෙන් මම බඹලොව උපන්නෙමි. නුඹලා ද අප්‍රමාදී වවු.”යි පවසා බඹලොවටම ගියේය.
හෙතෙම මෙසේ දෙව් මිනිස් දෙගතියේ සැරිසරමින් අවුත් මේ බුද්ධෝත්පාද කාලයේදී සැවැත්නුවර ගහපති නිවසක උපන්නේය. ඔහු උපන් දිනයේ පටන් ඒ නිවසේ ශ්‍රී සම්පත් වැඩුණේය. එබැවින් ඔහුට **“සිරිම”** යන නම තබන ලදි. සිරිම කුමරු පා තබා ඇවිදින අවස්ථාවෙහි ඔහුට බාල සොහොයුරෙක් උපන්නේය. එකුමරුට “මොහු සිරි වඩන්නේය. ශ්‍රී වඩමින් උපන්නේය”යි **“සිරිවඩ්ඪ”** යන නම තබන ලදි. ඒ දෙසොහොයුරෝම ජේතවනාරාමය පිළිගත් දින පැවති බුදුසිරි දැක පැහැදීමෙන් බුදු සසුනේ පැවිදි වූහ. ඒ දෙදෙනාගෙන් සිරිවඩ්ඪ හිමියෝ උතුරු මිනිස් දම් උපදවා ගැනීම දක්වා ම ගිහි පැවිදි සමූහයා විසින් සත්කාර සම්මාන කරන ලද්දාහු සිවුපසය ද බොහෝ ලබන්නෙක් වූහ. සිරිම තෙරණුවෝ පැවිදි වූ දින පටන් එබඳු පින් දහම් සිදු නොකළ බැවින් සිවුපසය අල්පය ලබන්නෙක්ව මහජනයා විසින් නොපුදන ලද්දේ වූහ. උන්වහන්සේ සමථ-විදර්ශනා කමටහන්හිම සිත පිහිට වූ සේක් නොබෝ දිනකින්ම ෂඩ්අභිඥා උපදවා ගත්හ. උන්වහන්සේ අපදාන පාළියේදී මෙසේ පැවසූහ.
“එකල මම හිමවතෙහි දේවල නම් තවුසෙක් වූයෙමි. දෙවියෝ මාගේ සක්මන මවා දුන්හ.
එකල්හි ජටා දරන මම, පැන් කෙණ්ඩියක් ගෙන උතුම් අර්ථය සොයමින් වනයෙන් නික්මුණෙමි.
එසමයේ මට අසූහාරදාහක් ශිෂ්‍යයෝ උවටැන් කළහ. ඔවුහු සිය කටයුතු කරමින් වනයේ විසූහ.
අසපුවෙන් නික්මුණු මම වැලි සෑයක් සෑදුවෙමි. නොයෙක් මල් ගෙන එයට පිදුවෙමි.
එහි සිත පහදවා අසපුවට පිවිසියෙමි. සියලු සිසුහු රැස් ව මාගෙන් මෙසේ විමසූහ.
“නුඹ වහන්සේ වැලි වලින් කළ සෑයෙහි පුදන දෙවියා පිළිබඳ අපි ද දැනගනු කැමැත්තෙමු. ඒ පිළිබඳව විචාළ අපට එය පවසනු මැනවි”
එවිට මම මෙසේ පැවසුවෙමි. “අපගේ වේද මන්ත්‍රවල දැක්වෙන මහත් යසස් ඇති බුදුවරු වෙති. මම ඒ මහත් වූ ශ්‍රේෂ්ඨ බුදුවරු නමදිමි”
සිසුහු නැවතත් මෙසේ විචාළහ. “ඒ මහා වීර වූ සර්වඥ වූ ලෝකනායකවරු කෙබඳුද? කෙසේ වූ පා සටහන් ඇත්තෝ ද? කෙසේ වූ ස්වභාව ඇත්තෝ ද?”
මම මෙසේ පැවසුවෙමි. “බුදුවරු දෙතිස් මහා පුරුෂ ලක්ෂණ ඇත්තෝය. සාළිසක් (40) දත් ඇත්තෝය. තථාගතයන්ගේ වස්සකුගේ වැනි ඇස් පිහාටු ඇති නේත්‍රයේ ඔලිඳ ඵල වැනි පැහැ ඇති වෙති.
උන්වහන්සේලා වියදඬු පමණ දුර බලමින් වැඩම කරති. උන්වහන්සේගේ දණහිස, අත් පා සන්‍ධි හඬ නොනගයි.
පළමු කොට දකුණු පය පෙරට තබා ගමන් ඇරඹීම උන්වහන්සේලාගේ සිරිතකි. ඒ බුද්ධ ධර්මතාවෝය.
ඒ බුදුවරු කේසර සිංහරාජයන් මෙන් නිර්භීතයහ. තමන් උසස් කරමින් සෙසු සත්ත්වයන් හෙළා නොදකිති.
මාන අවමාන දෙකින් මිදුනු බුදුවරු සව් සතුන් කෙරෙහි සම සිත් ඇත්තෝය. තමා හුවා නොදැක්වීම බුද්ධ ධර්මතාවකි.
උන්වහන්සේලා මනුලොව පහළවන කල්හි ආලෝක දක්වති. ආකාර සයකින් මුළු පොළවම කම්පා කරති;
උන්වහන්සේලා නිරය ද දකිති. එවිට එහි ගිනි නීවී යයි. මහවැසි වසී. මේ බුද්ධ ධර්මතා වේ.
අසම වූ මහත් යශස් ඇති අතිශ්‍රේෂ්ඨ ඒ බුදුවරු රූපකායෙන් නොඉක්මවනු හැක්කෝය. තථාගතවරුන්ගේ ගුණ අපමණය.”
ඒ සියලු සිසුහු මගේ වදන් ගෞරවයෙන්, සතුටින් පිළිගත්හ. වචනයට අනුව ශක්ති හා බල පමණින් පිළිපැද්දාහ.
ස්වාර්ථ සාධනයට කැමති වූ ඔවුහු මගේ වචනය පිළිගෙන බුද්ධත්වයට නැමුණු සිතින් වැලිසෑය පිදූහ.
එකල මහත් යසස් ඇති බෝසත් දිව්‍යපුත්‍ර තෙම තුසිතයෙන් චුතව මවුකුස උපන්නේය. දහදාහක් ලෝක ධාතු කම්පා විය.
අසපුවට නුදුරු සක්මනෙහි සිටි මා වෙත සියලු ශිෂ්‍යයෝ පැමිණියහ.
“පෘථිවිය වෘෂභයෙකු මෙන් නාද කරයි. සිංහයකු මෙන් ශබ්ද පවත්වයි. සුංසුමාර නම් ජලජ මත්සයා මෙන් සැලෙයි. මෙහි ප්‍රතිඵල කවරේද?”යි ඇසූහ.
“වැලි සෑයෙහි යම් බුදුවරයෙකු පිදුවෙම් ද ඒ භාග්‍යවතුන් වහන්සේ දැන් මවුකුසට එළඹියේය” යනුවෙන් පිළිතුරු දුන් මා ධර්ම කථා පවත්වා, මහාමුනි බුදුපියාණන් වහන්සේට ප්‍රශංසා කර, සිසුන් යවා පලක් බැඳ ගත්තෙමි.

එකල මගේ කාය බලය ක්‍ෂය විය. බලවත් ව්‍යාධියකින් මම පීඩාවීමි. බුද්ධ ශ්‍රේෂ්ඨයන් සිහිකරමින්ම මම කළුරිය කළෙමි.
ශිෂ්‍යයෝ රැස්ව සෑයක් සාදා මගේ දේහය ඊට නැංවූහ.
හිස ඇඳිලි බැඳ සෑය පිරිවරා ගත් ඔවුහු ශෝකයෙන් පීඩිතව හැඬූහ.
ඔවුන් විලාප දෙමින් හඬද්දී දෙව්ලොව උපන් මා ඔවුන් වෙත ගියෙමි. “මම තොපගේ ගුරුවරයා වෙමි. ශෝක නොකරවු.
මනා නුවණින් යුතුව දිවා රෑ දෙක්හි අනලස් ව ස්වාර්ථයෙහිම උත්සාහ කරවු. අප්‍රමාදී වුවහොත් තොපට ක්‍ෂණ සම්පත්තිය ලැබී ඇත.”
මෙසේ සිසුන්ට පවසා දෙව්ලොව ගිය මම එහි දහ අට කල්පයක් විසුවෙමි.
සක්විතිව පන්සිය වරක් උපන් මම සිය වාරයක් දේවරාජව උපන්නෙමි.
දෙව් මිනිස් දෙගතියෙහි පමණක් සැරි සැරූ මම දුගතියකට නොගියෙමි. වැලි සෑය පිදීමෙහි විපාක මෙබඳුය.
ඉල් මාසයේ බොහෝ වෘක්‍ෂවල මල් පිපෙන්නාක් මෙන් මහර්ෂී වූ බුදුරජාණන් වහන්සේ විසින් මම පුබුදුවන ලද්දෙමි.
යෝගක්‍ෂේම නම් නිවණටම මා ගෙන යන ධුර වාහනය නම් වීර්යයයි. ඇත් රජෙකු මෙන් බැඳුම් සිඳී මා අනාශ්‍රමව වෙසෙමි.
මීට කල්ප ලක්‍ෂයකට පෙර බුදුගුණ පැවසූයෙම් ද එහි විපාක වශයෙන් දුගතියක නූපන්නෙමි.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටු කළෙමි.”
ෂඩ්භිඥා ලාභී ආයුෂ්මත් සිරිම තෙරුන් ‘ආර්යයෙකි’යි නොදන්නා පුහුදුන් භික්‍ෂූහු ද සාමණේරවරු ද අල්ප ලාභ ඇති බැවින් ද ලෝකයාගේ ගරු කිරීම් නොලැබූ බැවින් ද අගරු කරන්නාහු යම් කිසිවක් කියා ගරහති. සිරිවඩ්ඪ තෙරුන්ට ප්‍රත්‍ය ලැබෙන බැවින් සහ ලෝකයා සත්කාර සම්මාන කරන බැවින් උන්වහන්සේලා නිතර පසසති. සිරිම තෙරණුවෝ මෙය දැක “නුසුදුස්සාට ප්‍රශංසා කිරීමත් සුදුස්සාට ගැරහීමත් යන මේ දෙක පුහුදුන් බවේ ලක්‍ෂණ වේ” යැයි පුහුදුන් බවට ගරහමින් මේ ගාථා දෙක වදාළහ.
එහි **“පරෙ”** තමාගෙන් අන්‍යවූවෝ “පර” (පරෙ) නම් වෙති. මෙහිදී පණ්ඩිත වූ ආර්යයන්ගෙන් අන්‍ය වූ මෝඩයෝ “පරෙ” යනුවෙන් අදහස් කරන ලදි. ඔවුහු නොදන්නා බැවින්, සම්පූර්ණයෙන් කරුණු අවබෝධ නොකළ බැවින් ගැරහිය යුත්තාට අප්‍රමාණය පසසති. “පසංසන්ති” අදක්ෂ බැවින් ද තණ්හා වසඟ වූ බැවින් ද බොරු - වංචාකාරයන්ටම “අසුවල් භික්‍ෂුව ධ්‍යාන ලාභියෙකි”යි අසත්‍ය ගුණ ආරෝපණය කිරීමෙන්, ප්‍රකට කිරීමෙන් ස්තූති කරති. යමෙකු දොස් සහිත ද ඉන්ද්‍රිය ධනයක්, සන්සිඳීමක් නොමැති ද පුහුදුන් ජනයා එබඳු පුද්ගලයාම පසසති. අගයති. ඒ පැසසීම හිස් වූවකි. එම පැසසීම්වලින් ප්‍රයෝජනයක් නැති බව මෙසේ පවසති. **“අත්තා චෙ අසමාහිතො”** අනුන්ගේ පැසසුම් ලබන අසමාහිත වූ මාර්ග සමාධියෙන් හෝ ඵලසමාධියෙන් හෝ උපචාර, අර්පණා සමාධියෙන් හෝ නොසන්සිඳුණු එම පුද්ගලයා, සන්සිඳීමට සමාහිත බවට විරුද්ධ වූ කෙලෙස් ප්‍රහීණ නොකළ බැවින් වික්‍ෂිප්ත බවට පත් වේ. සිවුරු හැර යන බවට පත් වේ. “අසමාහිත වූ” යන්නෙන් සමාධි නිමිති කරගත් ආර්ය ගුණ රහිත බව දක්වයි. **“මොඝං”** භාව නපුංසක නිර්දේශයකි. ‘විෂමව සඳහිරු පෙරළේ” යන තැන යෙදුණු “විසමං” පදය මෙනි. **“පරෙ පසංසන්තී”** යමෙක් අසමාහිත පුද්ගලයාට පසසත් ද ඔවුහු මෝඝයෝය. මුග්ධයෝය. බොරුවෙන් ප්‍රශංසා කරති. කුමක් හෙයින් ද? තමා ද අසමාහිත බැවිනි. ඒ පුද්ගලයාගේ සිත ද අසමාහිත බැවිනි.
දෙවන ගාථාවේ **“ගරහන්ති”** යනු තමාගේ අදක්‍ෂ බව නිසා මෝඩ ජනයෝ දොස් රහිත, ආර්ය ධ්‍යානලාභී වූ සමාහිත වූ භික්‍ෂුව දැක; “අසුවල් භික්‍ෂුව නිදි වැරීමෙහි නොයෙදේ. යටත් පිරිසෙන් ගඩුවක්, පිලිකාවක් නසන පමණක් වූ කාලයක්වත් නිදි නොමරයි. හුදෙක් කය වැඩීමෙහි ම නිරත වෙමින් නිදා ගැනීම, නන් දෙඩවීම, සමූහ සාකච්ඡාවලින්ම කල් ගෙවයි” යනුවෙන් නොපිළිපදින දේ ප්‍රකට වීමෙන් උන්වහන්සේ ගරහති. නින්දා කරති. ආක්‍රෝශ පරිභව කරති. ඉතිරි පදයන්ගේ අර්ථ පළමු ගාථාවේ දැක්වූ පරිදිම දත යුතුයි. මෙසේ සිරිම තෙරණුවෝ තම ගාථාවලින් තමන් වහන්සේගේ නිකෙලෙස් භාවයත්, සිරිවඩ්ඪ තෙරුන්ගේ සකෙලෙස් බවත් ප්‍රකාශ කළ කල්හි, සංවේගයට පත් සිරිවඩ්ඪ තෙරුන් විදසුන් භාවනාවෙහි සිත පිහිටුවා නොබෝ දිනකින්ම ස්වාර්ථ සාධනය කර ගත්තේය. ගැරහූ තෙරවරු සිරිම තෙරුන්ගෙන් සමා ගත්හ.
තෙවන වර්‍ගය
**“ඛන්‍ධා මයා පරිඤ්ඤාතා”** යන ගාථා දෙක ආයුෂ්මත් **උත්තර **තෙරණුවෝ වදාළහ. ඒවායේ උපත කෙසේ ද? පෙර බුදුවරු හමුවෙහි කළ පැතුම් ඇති උන්වහන්සේ ද සසර ඒ ඒ භවයන්හි දී කුසල් රැස් කරගනිමින් නිවන් පතාගෙන අවුත්, මෙයින් කල්ප අනූ දෙකකට පෙර පහළ වූ **සිද්ධත්‍ථ** භාග්‍යවතුන් වහන්සේගේ කාලයේ සිටු ගෙයක උපන්හ. තරුණ වියටපත් සිටුතෙම බුදු සසුනේ පැහැදී උපාසකයකුව උපස්ථාන කළේය. බුදුහු පිරිනිවි කල්හි තම ඤාතීන් පිරිවරාගෙන අවුත්, බොහෝ පූජා ද්‍රව්‍ය රැස්කර ධාතු පූජා පැවැත්වූහ. ඒ පින්කම නිසා දෙව් මිනිස් දෙගතියෙහි සැරි සැරූ හෙතෙම, මේ බුද්ධෝත්පාද කාලයේ දී සාකේත නුවර බමුණු පවුලක ඉපිද **“උත්තර”** නමින් ප්‍රකට විය. තරුණ වියපත් **උත්තර** බමුණා දිනක් කිසියම් කටයුත්තකට සැවැත් නුවරට ගියේ ගණ්ඩම්බ රුක් මුල පැවැත්වූ යමක මහා ප්‍රාතිහාර්ය දුටුවේය. නැවත කාලාකාරාම සූත්‍ර දේශනාව අසා වර්ධනය වූ ශ්‍රද්ධාව ඇති ඔහු සසුනේ පැවිදි විය. ශාස්තෲන් වහන්සේ සමග රජගහ නුවරට වැඩම වූ උත්තර තෙරුන් එහිදී උපසපන්ව, රජගහ නුවරම වෙසෙමින් විදසුනෙහි සිත පිිහිටුවා නොබෝ කලකින්ම ෂඩ් අභිඥාලාභී මහරහතන් වහන්සේ නමක් බවට පත් විය. උන්වහන්සේ අපදාන පාළියේදී මෙසේ වදාළහ.
“ලොවට එකම පිහිටවූ සිද්ධත්‍ථ ලෝක නායකයන් වහන්සේ පිරිනිවි කල්හි මගේ ඤාතීන් කැඳවා උතුම් ධාතු පූජාවක් මම කරවූයෙමි.
මෙයින් කල්ප අනූ හතරකට පෙර යම් ධාතු පූජාවක් කළෙම් ද එහි විපාක වශයෙන් දුගතියක නූපන්නෙමි. ධාතු පූජාවේ විපාක මෙබඳු ය.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටු කළෙමි.
ෂඩ් අභිඥාලාභීව සැවැත් නුවර ශාස්තෲන් වහන්සේ සමග වෙසෙන උත්තර තෙරුන්ගෙන්, රජගහ නුවර සිට සැවැත් නුවරට බුද්ධෝපස්ථානය සඳහා පැමිණි භික්‍ෂූහු මෙසේ විමසූහ. “ඇවැත්නි! කිම නුඹ පැවිද්දෙහි කටයුතු මස්තකප්‍රාප්ත කරගත්තෙහිද?” එවිට තම රහත්භාවය ප්‍රකාශ කරන උත්තර තෙරණුවෝ මේ ගාථා දෙක වදාළහ.
එහි **“ඛන්‍ධා”** යනු පඤ්චස්කන්‍ධයෝය. **“පරිඤ්ඤාතා”** “මෙය දුක වේ. මෙයින් අන්‍යවූවක් නැතැ”යි පිරිසිඳ දැන ගත්තෙමි. එයින් දුක්ඛාර්ය සත්‍යයේ පිරිසිඳ දැනීම පවසන ලදි. **“තණ්හා”** ආශා කරයි. (තසති) වඩාත් ආශා කරයි යනු තණ්හාවයි. **“සුසමූහතා”** මනාව උදුරා දමන ලදි. මෙම වැකියෙන් සමුදය සත්‍යය ප්‍රහාණය කරන ලද බව දක්වයි. **“භාවිතා මම බොජ්ඣඞ්ගා”** “බෝධි” නම් වූ සති ආදී ධර්මයන්ගෙන් යුක්තවීම නිසා හෝ බෝධි නම් වූ ආර්ය පුද්ගලයාගේ අංග බැවින් බොජ්ඣංග නම් වූ - සතිය, ධම්ම විචය, විරිය, ප්‍රීතිය, පස්සද්ධිය, සමාධිය හා උපේක්‍ෂාව යන ආර්ය මාර්ගයට අයත් ධර්ම මවිසින් වඩන ලදි. උපදවන ලදි. භාවිත කරන ලදි. මෙහිදී බොජ්ඣංග නාමයෙන් ඒ හා සමගම සියලු මාර්ග ධර්ම ද සියලු බෝධි පාක්‍ෂික ධර්ම ද අදහස් කරන ලදැයි දත යුතුයි. මේ වැකියෙන් මාර්ග සත්‍යය වැඩීම දක්වයි. **“පත්තො මෙ ආසවක්ඛයො”** කාමාශ්‍රවාදී ආශ්‍රව ක්‍ෂය කිරීම, “ආශ්‍රවක්‍ෂය” නම් වේ. ආශ්‍රවක්‍ෂය නම් අසංකත ධර්‍මයට, නිවණට මම පැමිණියෙමි, නිවණ අවබෝධ කළෙමි. මෙයින් නිරෝධ සත්‍යය සාක්‍ෂාත් කරගැනීම අදහස් කරයි. මෙපමණකින් තමන් වහන්සේගේ සෝපාදිසේස නිර්වාණ ධාතුවට සමවැදි බව දක්වයි.
දැන් අනුපාදිසේස නිර්වාණ සම්පත්තිය ද තමාට ඇති බව දෙවන ගාථාවෙන් පවසයි. **“යොහං”** ඒ මම, මෙසේ ඉහත පැවසූ ලෙස පස්කඳ මැනවින් දැන, එසේ තත්ත්වාකාරාවබෝධයෙන් සිය අත්බවට, පර අත්බවට අයත් ආධ්‍යාත්මික හා බාහිර වු සෑම දෙයක් පිළිබඳවම ඇති, අතීත-අනාගතාදී භේද ඇති නැවත නැවත මහන්නා වූ ආකාර ඇති - නැවත නැවත උපදිමින් මැරෙන කාරණයට හේතුවූ දැලක් වැනි හෙයින් “ජාලිනී” නම් තණ්හාව මාගේ සිතින් උපුටා දමා මම මැඩලූයෙමි. එසේ මැඩලූ මගේ සිතේ බොජ්ඣංග ධර්ම වැඩුවෙමි. ඒ ඉහත දැක්වූ ප්‍රභේද සහිත බොජ්ඣංග ධර්‍ම වඩා, එහි සම්පූර්ණත්වයට පත්වූයෙම් එහිදීම අනාශ්‍රව වූයෙමි. දැන් අවසන් වූ චුති සිත නිරුද්ධ වීමත් සමගම උපාදාන රහිත වූයෙම්, ගිනි සිළුවක් නිවී යන්නාක් මෙන් නිවෙමි. පිරිනිවෙන්නෙමි.
**“පනාදො නාම සො රාජා”** යනු ආයුෂ්මත් **භද්දජි** තෙරුන්ගේ ගාථාවන් ය. එහි උපත කෙසේ සිදුවී ද? උන්වහන්සේ පෙර **පදුමුත්තර** බුදුරජාණන් වහන්සේ පහළ වූ සමයෙහි බමුණු කුලයක ඉපිද වැඩිවියට පත්වූහ. බමුණු ශිල්ප ශාස්ත්‍රයන්හි පරතෙරට ගිය හෙතෙම, කාමුක සම්පත් හැරදමා තවුස් පැවිද්දෙන් පැවිදිව ආරණ්‍යයෙහි අසපුවක් සාදාගෙන වෙසේ. දිනක් ශාස්තෲන් වහන්සේ අහසින් වඩිනු දුටු එම තවුසා පහන් සිතින් ඇඳිලි බැඳගෙන සිටියේය. ශාස්තෲන් වහන්සේ ඔහුගේ අදහස දැන අහසින් බැස වැඩ හිඳි සේක. එසේ වැඩසිටි භාග්‍යවතුන් වහන්සේට මිහිරි වූ මී පැණි ද නෙළුම් අල හා දඬු ද ගිතෙල් ද කිරි ද පිළිගැන්වූ පසු, එම තවුසාට අනුකම්පාවෙන් ඒවා පිළිගත් භාග්‍යවතුන් වහන්සේ පුණ්‍යානුමෝදනා කොට වැඩි සේක. ඒ පින්කම නිසා තුසිතයේ උපන් ඔහු, එහි පරමායුෂ විඳ නැවත කාම සුගති ලෝකවල ම උපදිමින් සසර සැරිසරා අවුත්, විපස්සි භාග්‍යවතුන් වහන්සේගේ කාලයේ දී මහධන සිටුවරයෙක් ව උපන්නේය. එකල හැට අට දාහක් භික්‍ෂූන්ට දානය පූජා කළ ඔහු තුන් සිවුරු පූජා කළේය.
මෙසේ බොහෝ පින්දහම් කළ සිටුතුමා දෙව්ලොව ඉපදී ආයු කෙළවර දක්වා එහි සැප විඳ, බුද්ධ ශූන්‍ය කාලයක මනුලොව උපන්නේය. පසේ බුදුවරු පන්සීයකට සිවුපසයෙන් උපස්ථාන කළේය. ඉන් චුත ව රජ කුලයේ ඉපිද රාජ්‍ය කරන සමයෙහි තම පුතු පසේ බුදුවරයකු වූ කල්හි උන්වහන්සේට උපස්ථාන කළේය. උන්වහන්සේ පිරිනිවි කල්හි ධාතු ගෙන සෑයක් කරවා පූජා පැවැත්වීය. මෙසේ ඒ ඒ භවයන්හිදී නානා විධ පින්දහම් සිදුකරගත් හෙතෙම මේ බුද්ධෝත්පාද කාලයේදී භද්දිය නුවර අසූ කෙළක් සම්පත් ඇති භද්දිය සිටුගේ එකම පුතු ව උපන්නේය. “භද්දජි” නමින් ප්‍රකට වූ එකුමරු ඉසුරු සම්පත්, පිරිවර හා භෝග සම්පත් ලබාගෙන අවසන් ආත්මභාවය ගෙවන බෝසත්වරයකු මෙන් සැප වින්දේය.
එකල්හි ශාස්තෲන් වහන්සේ සැවතෙහි වස් වැස භද්දජි කුමරුට අනුග්‍රහ පිණිස මහත් වූ සඟ පිරිසක් පිරිවරා ගෙන භද්දිය නුවරට වැඩ ස්වාභාවික වන පෙතක විසූහ. කුමරුගේ නුවණ මුහුකුරා යෑම බලමින් මෙසේ වැඩ සිටින සමයේ, දිනක් මතු මහලෙහි සිටි ඔහු, සීමැදුරු කවුළුව හැර බලනුයේ භාග්‍යවතුන් වහන්සේගෙන් ධර්මය ඇසීමට යන මහජනතාව දුටුවේය. “මේ ජනයා කොහි යන්නේ ද?”යි ඇසූ කුමරු ධර්මශ්‍රවණයට යන බව අසා, මහත් පිරිසක් පිරිවරාගෙන ධර්‍මශ්‍රවණයට බුදුන් වෙත ගියේය. ධර්මදේශනාවසානයෙහිදී සර්වාභරණයන්ගෙන් සැරසී සිටගෙන ම සියලු කෙලෙස් නසා රහත් බවට පත්විය. අපදාන පාළියේදී භද්දජි තෙරණුවෝ මෙසේ වදාළහ.
“එකල මම නානාවිධ හස්තීන් ඇසුරු කළ පොකුණකට බැස සාදුක නිසා නෙළඹු අල උදුරමි.
එවිට කසට වස්ත්‍ර දරන්නා වූ පදුමුත්තර බුදුරජාණන් වහන්සේ පාංශුකූල සිවුර කම්පා කරමින් අහසින් වැඩම කළ සේක. ඒ ශබ්දය ඇසූ මම උඩ බලන්නෙම්, ලෝක නායකයාණන් වහන්සේ දුටුවෙමි.

එහිම සිටි මම මෙසේ ආයාචනා කළෙමි. “මගේ නෙළඹු අල සහිත වූ මී ද කිරි ද ගිතෙල් ද නෙළඹු දැලි ද පසැස් ඇති බුදුරජාණන් වහන්සේ පිළිගනිත්වා”

එය ඇසූ ඉතා කාරුණික වූ, මහත් යසස් ඇති සර්වඥයන් වහන්සේ මාගේ භික්‍ෂාව මා හට අනුකම්පාවෙන් පිළිගෙන පුණ්‍යානුමෝදනා කළ සේක.
“මහ පින්වත! සුවපත් වන්න. ඔබගේ ගතිය සමෘද්ධිමත් වේවා. මේ නෙළඹු අල දානය හේතුවෙන් මහත් සැප ලබත්වා.”
පස්මරුන් දිනූ පදුමුත්තර බුදුරජාණන් වහන්සේ මෙසේ වදාරා අහසින් වැඩි සේක.
ඉක්බිති මම නෙළුඹු අල ගෙන මගේ අසපුවට පැමිණ, ඒවා ගසක එල්ලා මාගේ දානය පිළිබඳව සිහිකළෙමි.
එවිට මහා වාතයක් නැඟී වනය කම්පා කළේය. හෙණ පුපුරමින් අහස ගිගිරුම් දුණි.
එවිට ම හෙණ පහරක් මගේ හිස මත වැටුණේය. ඉන් හළු වූ මම කළුරිය කොට, පින්කම පිළිබඳවම සිතූ බැවින් තුසී දෙව්ලොව උපන්නෙමි. සිරුර හැර දැමූ මම දෙව් සැපයෙහි සතුටුවීමි.

මනාව සැරසුණු අසූහයදාහක් ස්ත්‍රීහු උදේ සවස මට උවටැන් කරති.
මිනිසත් බව ලද මම සැමදා සුව වින්දෙමි. මාගේ භෝග අඩු නොවිණි.
තාදී ගුණැති ඒ දේවාතිදේව වූ බුදුපියාණන් වහන්සේ විසින් අනුකම්පා කරන ලද මම සියලු ආශ්‍රව ක්‍ෂය කළෙමි. දැන් නැවත ඉපදීමක් මට නැත.
මීට කල්ප ලක්‍ෂයකට පෙර යම් භික්‍ෂාවක් දුන්නෙම් ද එහි විපාක ලෙස දුගතියක නූපන්නෙමි. නෙළඹු දානයෙහි විපාක මෙබඳුය.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
ඔහු රහත් වූ පසුව ශාස්තෲන් වහන්සේ **භද්දිය **සිටු අමතා “නුඹගේ පුතා ආභරණවලින් සැරසී සිටිමින්ම ධර්මය අසා රහත් විය. එනිසා දැන් ඔහු පැවිදි කිරීම සුදුසුය. ඉදින් පැවිදි නොකරන්නේ නම් පිරිනිවෙන්නේ යැ”යි වදාළහ. සිටුතුමා “මගේ පුතු ළදරු කලම පිරිනිවීමෙන් කවර ප්‍රයෝජනයක් ද? ඔහු පැවිදි කරන්න”යි පැවසීය. ශාස්තෲන් වහන්සේ ඔහු පැවිදි කරවා උපසම්පදා කරවූහ. සත් සතියක් එහි විසූ උන්වහන්සේ කෝටිග්‍රාමයට වැඩම කළහ. ගංගාතීරයේ වූ ඒ කෝටිග්‍රාමයේ වැසියෝ බුදුපාමොක් මහ සඟනට මහදන් පැවැත්වූහ. භද්දජි තෙරණුවෝ ශාස්තෲන් වහන්සේ සතුටු කරනු සඳහා ගමෙන් පිටතට වැඩ, මාර්ග සමීපයේ ගං ඉවුරෙහි හිඳ “ශාස්තෲන් වහන්සේ වැඩි මොහොතෙහිම සමවතින් නැගිටිමි”යි නිරෝධ සමවතට සමවන්හ. මහතෙරුන් වහන්සේලා පැමිණි නමුත් නොනැගිටි භද්දජි තෙරණුවෝ ශාස්තෲන් වහන්සේ වැඩම වූ මොහොතෙහිම ඉන් නැඟී සිටියහ. පුහුදුන් භික්‍ෂූහු මෙකරුණ දැක “මොහු දැන් පැවිදි වූවෙකි. මහතෙරුන් වහන්සේලා වැඩම වන විට මානයෙන් දැඩිව සිටිමින් නැගිට ගෞරව නොකළේයැ”යි පරිභව කළහ. කෝටිග්‍රාමවාසීහු ශාස්තෲන් වහන්සේට හා භික්‍ෂු මහා සංඝරත්නයට ගමට වැඩීම සඳහා බොහෝ නැව් පහුරු ආදිය බැන්දහ. “මොහුගේ ආනුභාව දක්වන්නෙමි”යි සිතා නැවෙහි වැඩහුන් ශාස්තෲන් වහන්සේ “භද්දජිය! නුඹ කොහිද?”යි විචාළ සේක. එවිට භද්දජි හිමියෝ, “ස්වාමීනි! මම මෙහි වෙමි”යි වදාරා සමීපයට අවුත් භාග්‍යවතුන් වහන්සේට ඇඳිලි බැඳගෙන සිටියහ. “භද්දජිය එන්න. අප සමග එකම නැවකට නගින්න” යි ශාස්තෲ අවසරය ලද භද්දජි තෙරණුවෝ, ශාස්තෲන් වහන්සේ වැඩසිටි නැවට නැංගහ. නැව ගඟ මැදට ගිය කල්හි බුදු පියාණන් වහන්සේ “භද්දජිය! නුඹ **මහාපනාද** නම් රජව සිටියදී විසූ රත්න ප්‍රාසාදය කොහිද?”යි විචාළ සේක. “ස්වාමීනි! එය මෙතැන ගිලී ඇත” යනු භද්දජි හිමිගේ පිළිතුර විය. “එසේ නම් භද්දජිය, සබ්‍රහ්මචාරීන්ගේ සැක සංකා දුරු කරව”යි භාග්‍යවතුන් වහන්සේ වදාළ කල්හි, උන්වහන්සේට වැඳ අවසර ගත් භද්දජි හිමියෝ එකෙණෙහිම සෘද්ධියෙන් ගං පතුලට වැඩ, ප්‍රාසාදයේ කොත තම පයේ ඇඟිලිවලින් රැගෙන යොදුන් විසිපහක් පමණ වූ මුළු ප්‍රාසාදයම අහසට නැංවූහ. උඩට එසවෙත්ම එය පනස් යොදුන් වූ මහා ප්‍රාසාදයක් විය. පෙර භවයේදී භද්දජි තෙරුන්ගේ ඥාතීහු ප්‍රාසාදයට වූ ලෝභය නිසා එහිම මත්ස්‍ය, කැසිබු, මැඩියෝ වී ඉපිද සිටියහ. ප්‍රාසාදය උඩට ඔසවන විට ඔවුහු පෙරලෙමින් දියට වැටුණහ. එය දුටු ශාස්තෲන් වහන්සේ “භද්දජිය! නුඹගේ නෑයෝ වෙහෙසට පත්වෙති”යි වදාළහ. එය ඇසූ භද්දජී තෙරණුවෝ ප්‍රාසාදය අත්හළහ. එය ගොස් පෙර තිබූ තැනම පිහිටියේය. එතෙරට ගිය කල්හි පුහුදුන් භික්‍ෂූහු “ශාස්තෲන් වහන්ස! කවර කලෙක භද්දජී තෙරුන් මේ රත්න ප්‍රාසාදයෙහි විසූ සේක් ද?” යි විමසූහ. එවිට ශාස්තෲන් වහන්සේ මහාපනාද ජාතක දේශනාව පවත්වා මහජනයාට දහම් අමාව පෙවූ සේක. තමා පෙර විසූ රත්න ප්‍රාසාදය මහජනයාට දැක්වූ භද්දජී තෙරණුවෝ මේ ගාථා දෙක වදාරමින් සිය රහත්බව පළකළහ.

එහි **“පනාදො නාම සො රාජා”** යනු “අතීතයේ පනාද නම් රජකෙනෙක් විය.” යනුවෙන් ආත්මභාවයෙන් වැසුණු බැවින් තමා වෙනත් අයෙකු මෙන් දක්වයි. ඔහු රජ වූ දින සිටම උත්සාහ සම්පත්ති ආදියෙන් ද මහත් රාජානුභාවයෙන් ද මහත් වූ කීර්ති ශබ්දයෙන් ද යුතු වූ බැවින් “මහාපනාද රජු” යැයි ප්‍රකට විය. **“යස්ස යූපො සුවණ්ණයො”** යම් රජකුගේ මේ යූපය, ප්‍රාසාදය රන්වන් වූයේ ද එයයි. **“තිරියං සොළස පබ්බෙධො”** එහි පළල සර පතන සොළසකි. (දාසයකි) හෙවත් අඩු යොදුනකි. **“උද්ධමාහු සහස්සධා”** මෙබඳු වූ ප්‍රාසාදයේ උස සරපතන දහසකි. එය යොදුන් විසිපහක් පමණ උස් වේ. ඇතැම්හු මෙම ගාථාව සුඛෝච්ඡාරණය පිණිස “ආහු” යි දීර්ඝ කර කියති. නමුත් ඉන් “අහු”-විය” යන අරුතම ප්‍රකට වේ.
**“සහස්ස කණ්ඩො”** සර දහසකි. හෙවත් මහල් දාහකි. **“සතහෙණ්ඩු”** මුදුන් ගෙවල් සිය ගණනකි. **“ධජාලු”** ඒ ඒ මුදුන් ගෙවල්, මුදුන් හිස්හි පිිහිට වූ, බඳින ලද කොඩි කණුවල එල්ලූ ධජ පතාක ඇති. **“හරිතාමයො”** ස්වර්ණමය, රන්මය වූ. ඇතැම්හු “රන් සිරියල් හා සමාන වූ පැහැ ඇති” යැයි කියති. **“ගන්‍ධබ්බා”** යනු නළුවෝ. **“ඡසහස්සානි”** සයදාහක් නළුවෝ. **“සත්තධා”** ඒ ප්‍රාසාදයේ තැන්, ස්ථාන හතක සිටිමින් රජුගේ දැඩි සතුට සඳහා නටති යන අර්ථයයි. ඔවුහු මෙසේ නැටුම් ගැයුම් පැවැත්වූවත් රජු සතුටු කිරීමට අසමත් වූහ. ඉක්බිති සක්දෙව් රජු දිව්‍ය නළුවන් යවා නාටය්‍යෝත්සවයක් කරවීය. එය දුටු රජු සිනාසුණේය.
**“සතිමා පඤ්ඤවා”** යනු ආයුෂ්මත් **සෝභිත** තෙරුන්ගේ ගාථාවන්ය. එහි උපත කෙසේද? උන්වහන්සේද පෙර බුදුවරු හමුවෙහි කළ ප්‍රාර්ථනා ඇතිව ඒ ඒ භවයන්හි දී පින් දහම් රැස් කරමින් අවුත්, **පදුමුත්තර** භාග්‍යවතුන් වහන්සේගේ කාලයේ හංසවතී නුවර සිටුගෙයක උපන්හ. වැඩිවිය පත් සිටුකුමරු දිනක් ශාස්තෲන් වහන්සේගේ ධර්ම දේශනාව අසමින් සිටියදී, ශාස්තෲන් වහන්සේ එක් භික්‍ෂුවක් පුබ්බේනිවාස ඤාණය ලබන භික්‍ෂූන්ගෙන් අග්‍රස්ථානයෙහි තබනු දුටුවේය. ඔහු ද එම තනතුර සඳහා ප්‍රාර්ථනා කොට, පින්දහම් කරමින් සුගතීන්හිම සැරිසරා අවුත් සුමේධ නම් බුදුරජාණන් වහන්සේ පහළ වූ සමයෙහි බමුණකු වී උපන්නේය. වැඩිවිය පත් බමුණු කුමරු සියළු බ්‍රාහ්මණ ශිල්ප ශාස්ත්‍රයන් කෙළවරටම උගත්තේය. ගිහි ගේ කළකිරුණු ඔහු තවුස් පැවිද්දෙන් පැවිදි වී හිමවත සමීප ආරණ්‍යයක, අසපුවක් කරවා, වන මුල් ඵල වලින් යැපෙමින් විසීය. බුදුරදුන්ගේ පහළවීම ඇසූ තාපසතුමා සෑම තැනකම එක් රැයක් පමණක් වාසය කරමින් වහා බන්‍ධුමතී නුවරට ගොස් ශාස්තෲන් වහන්සේ එළඹ, පැහැදුණු සිතින් **“තුවං සත්‍ථාච කෙතුච........”** යනාදී ගාථා සයකින් උන්වහන්සේට ප්‍රශංසා කළේය. ශාස්තෲන් වහන්සේ ඔහුට ලැබෙන සැප සම්පත් පිළිබඳව මෙසේ වදාළ සේක. ඒ පින්කමේ විපාක විඳිමින් හෙතෙම දෙව්මිනිසුන් අතර සැරිසරා අවුත් මේ බුද්ධෝත්පාද කාලයේදී සැවැත්නුවර බමුණු කුලයක උපන්නේ ය. “සෝභිත” නමින් ප්‍රකට වූ ඔහු පසුකලෙක අප භාග්‍යවතුන් වහන්සේ වෙත එළඹ බණ අසා පැහැදී සසුනේ පැවිදි විය. නොබෝ දිනකින්ම විදසුන් භාවනාව වැඩූ උන්වහන්සේ ෂඩ් අභිඥා ලබා පෙරකඳ පිළිවෙල සිහිකරන නුවණෙහි වශී භාවයට පත්වූහ. සෝභිත තෙරණුවෝ අපදාන පාළියේදී මෙසේ පැවසූහ.
“හිමවතට දකුණු දෙස මැනවින් කරන ලද අසපුවක් මට විය. එකල මම උතුම් වූ අර්ථය සොයමින් වනයෙහි විසුවෙමි.
ලාභාලාභ දෙකින් ද මුල්-ඵල වැලින් ද සතුටු වූ මම ආචාර්යවරයකු සොයමින් හුදකලාවම විසුවෙමි.
එකල සුමේධ නම් සම්බුදු රජ ලොව පහළ වූ සේක. මහජනයා සසරින් ගොඩලමින් උන්වහන්සේ චතුරාර්ය සත්‍ය ධර්මය දේශනා කළහ.
නමුත් උන්වහන්සේ පිළිබඳව මම නො ඇසුවෙමි. කිසිවකු උන්වහන්සේ පහළ වූ බව මට නොපැවසීය. වසර අටකට පසු මම බුදුරදුන් පිළිබඳව ඇසීමි.
අසපුවේ ගිනි-දර බැහැරලා පවිත්‍ර කළ මම පිරිකර ද ගෙන වනයෙන් නික්මුණෙමි.
ගම් නියම්ගම්හි එක් රැයක් විසූ මම පිළිවෙලින් චන්‍ද්‍රවතී ගඟ වෙත ගියෙමි.
එකල සුමේධ භාග්‍යවතුන් වහන්සේ සත්ත්‍වයන් සසරින් ගොඩලමින් අමෘතපදය දේශනා කළහ.
ජනසමූහයා ඉක්මවමින් ඉදිරියට ගිය මම ගුණසාගර වූ ජිනේන්‍ද්‍රයන් වහන්සේට වැද, අඳුන් දිවි සම ඒකාංශ කරගෙන බුදුපියාණන් වහන්සේට ස්තූති කළෙමි.
“ද්විපදෝත්තම වූ ඔබ වහන්සේ සත්ත්‍වයන්ට ශාස්තෲ ද කේතුව ද ධ්වජය ද යාගස්තම්භය ද පරායණය ද පිහිට ද ප්‍රදීපය ද වෙති.
චතුරාර්ය සත්‍යය දර්ශනයේ නිපුණ බව ඇති වීර වූ ඔබ වහන්සේ, ජන සමූහයා සසරින් එතෙර කරවූහ.
මුනීන්‍ද්‍රයන් වහන්ස! ලොව නුඹවහන්සේට වඩා උතුමෙක් නැත. ඒකාන්තයෙන් මහ සයුර කුස තණ අගින් ප්‍රමාණ කළ නොහැකි වුවත්, ඔබ වහන්සේගේ සර්වඥතාඥානය කිසිසේත් ප්‍රමාණ කළ නොහැක. පසැස් ඇති උතුමාණෙනි! තරාදියේ තබා පොළව ප්‍රමාණ කිරීමට හැකිවන්නේ ය. නමුත් ඔබ වහන්සේගේ ප්‍රඥාව ප්‍රමාණ කිරීමට නොහැකි වේ. සමුද්‍රයෙහි දියද අහසද පොළවද යන මේ මහා වස්තූහු ප්‍රමාණ කළ හැකි වුවත් ඔබ වහන්සේ ප්‍රමාණ කළ නොහැක.”



එකල මම මෙසේ ගාථා සයකින් මහත් යශස් ඇති සර්වඥයන් වහන්සේට ඇඳිලි බැඳගෙන ස්තූති කර, නිහඬ වූයෙමි.
මහා ප්‍රඥා ඇති, මහා නුවණ ඇති යමෙකුට සුමේධ යැයි ලෝ වැසියා කියත් ද ඒ උතුමන් වහන්සේ භික්‍ෂුසංඝයා මැද වැඩහිඳ මේ ගාථාවන් වදාළහ.
“යමෙක් පැහැදුණු සිතින් මගේ නුවණ පැසසුවේ ද ඔහු ලබන සම්පත් පවසමි. ඒ මගේ වදන් අසවු.
හෙතෙම කල්ප සැත්තෑ සතක් දෙව්ලොව සිත් අලවා වසයි. දහස් වරක් ශක්‍ර දේවේන්ද්‍රව දෙව් රජය කරවයි.
නොයෙක් වර සක්විති රජ වන්නේ ය. ඔහු ලබන මහත් ප්‍රදේශ රාජ්‍ය සම්පත් ගණන් කළ නොහැක.
මේ කුසල කර්මය නිසා දෙවි වුවත් මිනිස් වුවත් අනූන වූ චිත්ත සංකල්පනා ඇතිව තියුණු ඥානවන්තයෙක් වන්නේය.”
“මින් කල්ප තිස් දහසකට පසුව ඔක්කාක කුලයේ උපදින ගෞතම නම් ශාස්තෲන් වහන්සේ ලොව පහළ වෙති.
ගිහිගෙන් නික්ම බන්‍ධන නැතිව සසුනේ පැවිදි වන මෙතෙම සත්වියේදී ම රහත් බව ලබන්නේය.”
“යම් තැනක පටන් මා ගැන සිහිකරම් ද යම් තැනක දී බුදුසසුනේ පැවිදිවූයෙම් ද ඒ ආත්මභාව අතර මාගේ මනෝඥ නොවූ සිතක් පිළිබඳව නොදනිමි.
සියලු භවයන් හි හැසිර සම්පත් අනුභව කළ මම භෝගයෝ අනූනව ලැබුවෙමි. සර්වඥතා ඥානය පැසසීමේ විපාකය මෙබඳුය.
ලෝභ, දෝස, මෝහ යන තුන් ගිනි තබා නිවුනෙමි. සියලු භව ඉපදීම් නැසුවෙමි. සියලු ආශ්‍රව ක්‍ෂය කළෙමි. දැන් මට මතු ඉපදීමක් නැත.
මම මීට කල්ප තිහකට පෙර යම් බුදු නුවණක් පැසසී ද එහි විපාක වශයෙන් මා ලැබූ සම්පතෙහි අඩුවක් නැත. මීට කල්ප තිහට පෙර යම් බුදු නුවණක් පැසසුවෙම්ද එතැන් සිට මේ දක්වා දුගතියකට නොගියෙමි.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත් බවට පත්ව තමාගේ පෙර විසූ කඳ පිළිවෙල සිහිකළ සෝභිත හිමියෝ අසංඥභාවයෙහි අචිත්තක (සිත නැති) ප්‍රතිසන්‍ධිය දක්වා ම ආත්මභාව දුටුවහ. ඉන් එහා කල්ප පන්සීයක් මුලුල්ලෙහි සිතේ පැවැත්මක් නොදැක, ඉන් අවසන් වන බව දැක, “මේ කිමෙක්ද?”යි සිහිකර බලා “න්‍යාය වශයෙන් අසංඥභවය වන්නේය”යි නිශ්චයට ගියේය. එනිසා භාග්‍යවතුන් වහන්සේ මෙසේ වදාළහ. “මහණෙනි අසංඥ සත්ත්‍ව නම් දීර්ඝායුෂ්ක දෙවිවරු ඇත.” ඉන් චුත ව සෝභිත හිමි මේ මිනිස් ලොව උපන්නේ ය. මේ භවය මෙසේ දැනගනියි. සෝභිත තෙරුන් එය සිහිපත් කර බලයි. මෙසේ න්‍යාය වශයෙන් සිහිකරන්නා වූ සෝභිත තෙරුන්ගේ මෙනෙහි කර බැලීමේ කුසලත්‍වය දුටු ශාස්තෲන්වහන්සේ සෝභිත තෙරුන් පෙර විසූ කඳ පිළිවෙල සිහිකරන භික්‍ෂූන් අතුරින් අගතැන්පත් කළ සේක. ඉක්බිති මේ ආයුෂ්මතුන් වහන්සේ සුවිශේෂීව තම පෙරවිසූ කඳ පිළිවෙල දන්නා නුවණ ද ඊට හේතු භූත වූ ප්‍රතිපත්තිය ද ප්‍රත්‍යවේක්‍ෂා කර බලා සොම්නසට පත් වූ සේක්, එම අර්ථ ප්‍රකට කිරීම සඳහා උදන් අණන සේක් මේ ගාථා දෙක වදාළ සේක.
එහි **“සතිමා”** තමා ම හටගැනීම, පහළවීම දුටු බැවින් ද සතිපට්ඨානයන් වැඩූ බැවින් ද සිහියෙහි විපුලත්‍වයට පත් වූ බැවින් ද සිහි ඇති. **“පඤ්ඤවා”** ෂඩ් අභිඥාවන්හි පරතෙරට හා ප්‍රඥාවේ විපුලත්‍වයට පත්වූ බැවින් නුවණ ඇති. කෙලෙස් සිඳ බිඳ දැමූ බැවින් **“භික්‍ඛු”** භික්‍ෂු නම් වූ. ශ්‍රද්ධාදී බලයෝ ද චතුර්විධ සම්‍යක් ප්‍රධාන වීර්යය ද සම්පූර්ණ කරගත් බැවින් **“ආරද්ධ විරියො”** නම් වේ. පටන් ගත් බල හා වීර්ය ඇති. මෙහි “බල” යන්නෙන් ශ්‍රද්ධාදී පංච බලයද ගන්නා ලදි. සිහියේ බලය ඤාණ සමූහයේ බලය යි. **“පඤ්ච කප්ප සතානාහං එක රත්තිං අනුස්සරිං” **එක් රැයක් මෙන් සිහිපත් කරමි. මෙහි “විය” යන උපමා දෙපෝතක නිපාතය ලොප් ඇත. මෙම පාඨයෙන් පෙර විසූ කඳ පිළිවෙල දන්නා නුවණ පිළිබඳව තමාගේ දක්ෂ භාවය ප්‍රකට කරයි.
දැන් යම් ප්‍රතිපත්තියකින් තමාගේ සිහි ඇති බව ද අතිශයින් පෙර විසූ කඳ පිළිවෙල දන්නා නුවණ ද ලැබුණේ ද එය දැක්වීමට **“චත්තාරො”** යනාදී දෙවැනි ගාථාව පවසන ලදි. එහි **“චත්තාරො සතිපට්ඨානෙ”** කායානුපස්සනාදී ප්‍රභේදයන්ගෙන් සිවුවැදෑරුම් වූ ලෞකික-ලෝකෝත්තර මිශ්‍ර වූ “සති” නම් වූ සතිපට්ඨානයන්හි (සිහිය පිහිටුවීම් හි) “සත්තා” යනු සත් බොජ්ඣංග ධර්මයෝ ය. **“අට්ඨා”** යනු අටක් වූ මාර්ගාංගයන්හි. සතිපට්ඨානයන්හි මනාව පිහිට වූ සිත් ඇත්තහුට, සත් බොජ්ඣංග ධර්මයෝ වැඩීමෙන් පිරිපුන් බවට ගියාහුම වෙති. එසේම ආර්ය අෂ්ඨාංගික මාර්ගය පරිපූර්ණ වූයේ වේ. දම්සෙනෙවි සැරියුත් තෙරුන් එනිසා මෙසේ වදාළහ. “සතරසතිපට්ඨානයන් හි මනාව පිහිට වූ සිත ඇත්තෝ සත් බොජ්ඣංග ධර්ම තත් වූ පරිදි වඩා.” ආදී වශයෙන් කොටස් සතකින් යුතු සත්තිස් බෝධිපාක්‍ෂික ධර්මයන්හි එක කොටසක පිරිපුන් බවට යන කල්හි සෙසු කොටස් හිද පිරිපුන් බව ලබන්නේම ය. එක් කොටසක පමණක් පිරිපුන් බව ලැබීම නම් සිදු නොවේ. **“භාවයං”** වැඩීමෙන්, වැඩීම හේතුවෙන්, සෙසු පදයන් අර්ථ ඉතා ප්‍රකටය.
**“යං කිච්චං දළ්හවිරියෙන”** ආයුෂ්මත් **“වල්ලිය”** තෙරුන්ගේ ගාථාවන්ය. එහි උපත කෙසේ ද? උන්වහන්සේ ද පෙර බුදුවරු හමුවෙහි කරන ලද ප්‍රාර්ථනා ඇතිව ඒ ඒ භවයන්හි පින් රැස් කරමින් අවුත්, **සුමේධ** නම් භාග්‍යවතුන් වහන්සේගේ කාලයේදී බමුණු කුලයක ඉපිද වැඩිවියට පත්වූහ. බමුණු සිප් සතරෙහි නිෂ්පත්තියට ගිය හෙතෙම අසූ කෙළක් වූ ධන සම්පත් හැර දමා තවුස් පැවිද්දෙන් පැවිදි වී පර්වත පාදයක වූ අරණ්‍යායතනයක් වූ එක් ගං ඉවුරක අසපුවක් සාදාගෙන වාසය කළේය. දිනක් තමාට අනුග්‍රහ පිණිස වැඩම කළ ශාස්තෲන් වහන්සේ දැක, පැහැදුණු සිතින් අඳුන් දිවි සම අතුරා දුන්නේය. එහි වැඩ හිඳි භාග්‍යවතුන් වහන්සේට මලින් ද සඳුන්වලින් ද පූජා කර, අඹ ඵල පිළිගන්වා පසඟ පිිහිටුවා වැන්දේය. භාග්‍යවතුන් වහන්සේ ඒ තාපසතුමාට ආසන පූජාවේ විපාක දක්වමින් පුණ්‍යානුමෝදනා පවත්වා වැඩි සේක. ඒ පින්කම නිසා දෙව් මිනිසුන් අතර සැරිසරා පැමිණි හෙතෙම, මේ බුද්ධෝත්පාද කාලයේදී විශාලාවෙහි බමුණු කුලයක ඉපිද **“ගණ්ඩමිත්ත”** නමින් ප්‍රකට විය. තරුණ වියට පත් වූ ගණ්ඩමිත්ත බමුණා විශාලාවට වැඩම වූ ශාස්තෲන් වහන්සේගේ උතුම් බුදුසිරි දැක ලැබූ ශ්‍රද්ධාවෙන් මහා කච්චායන තෙරුන් සමීපයේ පැවිදි විය. මඳ නුවණැති උන්වහන්සේ දැඩි වීර්යයෙන් යුක්තව නුවණැති සබ්‍රහ්මචාරීන්ගේ ඇසුරෙහි බොහෝ කාලයක් විසූහ. භික්‍ෂූහු “යම් සේ වැල්, ගස් ආදී ස්ථිර දෙයක් නොමැතිව වැඩීමට අසමත් වේද එසේම පඬිවරු, නුවණැත්තන් නොමැතිව මොහුට විසිය නොහැක”යි **වල්ලිය** නමින් ඇමතූහ. ඊට පසු කාලයෙහි වේනුදත්ත තෙරුන් වෙත එළඹුණු වල්ලිය තෙරණුවෝ, උන්වහන්සේගේ අවවාද අනුව සිටිමින් සිහි ඇතිව, විමසන නුවණැතිව වාසය කළහ. වල්ලිය තෙරුන්ගේ නුවණ මුහුකුරා ගිය අවස්ථාවෙහි උන්වහන්සේ නිවන් මඟ විමසමින් වේනුදත්ත තෙරුන්ට මේ ගාථා දෙකෙන් ආරාධනා කළ සේක.
එහි **“යං කිච්චං දළ්හවිරියෙන”** දැඩි වීර්යයෙන්, ස්ථිර වූ දැඩි වීර්යයෙන් හෝ පුරුෂ වීර්යයෙන් යම් කිසිවක් කළ යුතු ද පිළිපැදිය යුතු ද එය **“යං කිච්චං බොද්ධුමිච්ඡතා”** නිර්වාණය සඳහාම වූ හෝ සත්‍යාවබෝධය සඳහා වූ චතුරාර්ය සත්‍ය දැන ගැනීමට, අවබෝධ කර ගැනීමට කැමැත්තා විසින් යමක් කළ යුතු වේද එය **“කරිස්සං නාවරුජ්ඣිස්සං”** එය මම දැන් කරන්නෙමි. ධර්ම මාර්ගය වළකන්නා වූ පිළිවෙතක නො යෙදෛන්නෙමි. **“පස්ස විරියං පරක්කමං”** එසේ පිළිපදින්නා වූ ක්‍රමය දැක්වීම් වශයෙන්. වීර්ය විදහා දක්වන බැවින් “පරාක්‍රමය” යැයි ලැබූ නම් ඇති සම්මා වායාමය බලව. මෙයින් තමාගේ ආර්‍ය්‍ය මාර්ගයෙහි හැසිරීමේ කැමැත්ත දක්වන ලදි.
**“ත්‍වං ච”** කමටහන් දෙන කලණ මිතුරාට ආමන්ත්‍රණය කරයි. **“මෙ”** මාහට. **“මග්ගක්ඛාහි”** ආර්‍ය්‍ය මාර්ගය කියන්න. ලෝකෝත්තර මාර්ගයට යන චතු සත්‍ය කමටහන පවසන්න. **“අඤ්ජසං”** සෘජු වූ මාර්ගය. මධ්‍යම ප්‍රතිපදාව වැඩීමෙන් අන්ත දෙකට නොවැටීමෙන් අමෘතය වූ නිවණම අවබෝධ කරවන බැවින් **“අමතොගධං”** නම් වූ නිවන් මාවත. **“මොනෙන”** මාර්ග ප්‍රඥාවෙන්. **“මොනිස්සං”** දැන ගන්නෙමි. නිර්වාණය අවබෝධ කර ගැනීමට පැමිණෙන්නෙමි. **“ගංගාසොතොව සාගරං”** යම් සේ ගං දිය පහර සාගරය, සමුද්‍රය නොඉක්මවා ඒ වෙතම යන්නේ ද එලෙසින්ම කමටහනෙහි යෙදෙන්නා වූ මම මාර්ග ඤාණයෙන් නිවණ අවබෝධ කර ගන්නෙමි.” එනිසා මා හට ඊට යෝග්‍ය කමටහන වදාළ මැනව’යි වේනුදත්ත තෙරුන්ගෙන් ඉල්ලීය.
එය ඇසූ උන්වහන්සේ කමටහන් දුන් සේක. වල්ලිය තෙරුන් ද ඒ කමටහන වඩන්නේ නොබෝ දිනකින්ම විදසුනෙහි සිත පිහිටුවා රහත් බවට පත්වූයේය. අපදාන පාළියේ දී වල්ලිය තෙරණුවෝ මෙසේ පවසති.
“ප්‍රිය ස්වරූප වූ මනරම් පස්කම් ගුණයන් ද අසූ කෙළක් ධනය හැර දමා පැවිදි වූයෙමි.
පැවිදි වූ මම කයින්, වචනයෙන් පව්කම් වළකා ගං ඉවුරෙහි විසූයෙමි.
හුදකලාව වසන මා වෙත බුද්ධ ශ්‍රේෂ්ඨයන් වහන්සේ එළඹි සේක. “බුදු රජ” යැයි නොදත් මම පිළිසඳර කථා කළෙමි.
පිළිසඳර කතා කොට නම් ගොත් විචාළෙමි. “ඔබ වහන්සේ දෙවියෙක් ද? නැතිනම් ශක්‍රයෙක් වේද?
ඔබ කවුද? කාගේ පුත්‍රයෙක් ද? මහා බ්‍රහ්මයා මෙහි පැමිණියේ ද? උදාවන හිරු මෙන් සියලු දිශා බබුළුවන්නෙහිය.
නිදුකාණෙනි! ඔබ පාදයේ දැවි දහසක් අති චක්‍රයෝ වෙති. ඔබ කවුද? කාගේ පුතෙක් ද? එය අපි කෙසේ දැනගත්තෙමුද? නම් ගොත් පවසා මාගේ සැකය දුරු කරන්න.”
“මම දෙවි නොවෙමි. ගාන්‍ධර්වයෙක් ද නොවෙමි. පුරින්‍දද නම් ශක්‍රයා ද නොවෙමි.
මට බ්‍රහ්මත්‍වයක් ද නැත. ඔවුනට වඩා මම ශ්‍රේෂ්ඨ වෙමි. ඔවුන්ගේ විෂය ඉක්මවූයෙමි. කාම බන්‍ධනය ප්‍රදානය කළෙමි.
සියලු කෙලෙස් දමා උතුම් වූ සම්බෝධියට පැමිණියෙමි.” උන්වහන්සේගේ මේ වදන් ඇසූ මම මෙසේ පැවසුවෙමි.
“ඉදින් ඔබවහන්සේ සර්වඥ බුද්ධ නම් වෙහි. මහාමුනිවරය! වැඩහිඳිනු මැනවි. ඔබ වහන්සේ පුදන්නෙමි. ඔබ දුක් කෙළවර කරන්නෙහිය.”
අඳුන් දිවිසම ඇතිරූ මම එය ශාස්තෲන් වහන්සේට දුන්නෙමි. ගිරිගුහාවක සිංහයකු මෙන් උන්වහන්සේ එහි වැඩ සිටි සේක.
පර්වතයට වහා නැගි මම අඹ සමූහයක් ද සල් කලණමල් ද මා හැඟි සඳුන් ද ගෙන ලෝකනායක වහන්සේ වෙත එළඹ පූජා කළෙමි. පහන් සිතැති මම සතුටු සිතින් මහත් වූ ප්‍රීතියෙන් සඳුන් අලෙව් කොට බුදුපියාණන් වැන්දෙමි.


එකල්හි අඳුන් දිවිසමෙහි වැඩ හුන් බුදුපියාණන් වහන්සේ මාගේ කුසල කර්මයේ විපාක මෙසේ වදාළහ;
“සුවඳ මල් දෙවර්ගයක් සහිත වූ මේ අඹ ඵල පූජාව නිසා නුඹ කල්ප එකසිය විස්සක් දෙව්ලොව සිත් අලවා වසන්නෙහි ය.
සම්පූර්ණ වූ චිත්ත සංකල්පනා ඇති වසවත් දෙවියකු වන්නේය. කල්ප එකසිය විස්සක් මිනිසත් බව ලබන්නේ ය.
සිවු සයුරු හා සිවුමහා දිවයින් කෙළවර කර ඇති, පෘථිවියට අධිපති වූ මහත් සෘද්ධි ඇති සක්විති රජෙකු වන්නේය. විස්කම් විසුන් මැවූ වේහාර නම් නගරයක් ඇති වේ.
නන් රුවනින් සැරසුණු එනුවර මුලුමනින් ම රන්වන් වේ. මෙසේ සැප විඳිමින් සැරිසරන මෙතෙම දිව්‍ය අත්බව ද යළි මිනිසත් බව ද ලබා සෑම තැන්හි පූජිතව පශ්චිම භාවයට පැමිණ බමුණෙක්ව උපදින්නේය.

ගිහිගෙයින් නික්ම පැවිදි වන මෙම අභිඥාවන්හි පරතෙරට පැමිණ, ආශ්‍රව රහිතව පිරිනිවන් පාන්නේ ය.”
මෙසේ වදාළා වූ සුමේධ බුදුරජාණන් වහන්සේ මා බලා සිටියදීම අහසින් වැඩම කළහ.
මැනවින් කළ ඒ කුසල කර්මයේ දී චිත්ත ප්‍රණිධිය නිසා ද මිනිස් සිරුර හැර දැමූ මම තව්තිසා දෙව්ලොව උපන්නෙමි.
තුසිතයෙන් චුතව මවුකුස උපන් මාගේ භෝගයෙහි අඩුවක් නැත. මවුකුස හොත් මාගේ සිතැඟි අනුව මගේ මවුට කැමතිතාක් ආහාර පාන භෝජනාදිය පහළ විය.

උපතින් පස්වියේදී සසුනේ පැවිදි වූ මම කෙස් බාද්දීම රහත් ඵලයට පත් වීමි.
පූර්ව කර්මය පිරික්සා බැලූ මම එය ලඝු සේ නොදුටුවෙමි. මීට කල්ප තිස් දාහකට පෙර කළ කර්මය දුටුවෙමි.
පුරුෂ ශ්‍රේෂ්ඨයන් වහන්ස! නුඹ වහන්සේට නමස්කාර වේවා. පුරුෂෝත්තමයන් වහන්ස! ඔබ වහන්සේට නමස්කාර වේවා. ඔබ වහන්සේගේ සසුනට පැමිණ අචල පදය වූ නිවන ලැබුයෙමි.
මෙයින් කල්ප තිස් දහසකට පෙර යම් බුදුවරයකු පිදුවෙම්ද එතැන් සිට දුගතියක නූපන්නෙමි. බුද්ධ පූජාවේ විපාක මෙබඳුය.
මවිසින් දැන් සියලු කෙලෙස් දවන ලදි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත් බවට පත් වල්ලිය තෙරණුවෝ සිය රහත් බව ප්‍රකාශ කරන සේක්, මුලින් වදාළ ගාථා දෙකම නැවත වදාළ සේක.
**“කෙසෙ මෙ ඔලිචිස්සන්තී”** යනාදී ගාථා **වීතසෝක** තෙරුන් විසින් වදාරන ලදි. එහි උපත කෙසේද? උන්වහන්සේ ද පෙර බුදුවරු හමුවේ කළ ප්‍රාර්ථනා ඇතිව ඒ ඒ භවයන්හිදී පින්දහම් රැස් කරගෙන අවුත් **සිද්ධත්‍ථ** භාග්‍යවතුන් වහන්සේගේ කාලයේදී බමුණු කුලයක ඉපිද බමුණු විද්‍යා ශිල්පයන්හි පරතෙරට ගිය බමුණෙක් වූහ. කාමයන් හැර දමා සෘෂි ප්‍රව්‍රජ්‍යාවෙන් පැවිදි වූ ඔහු මහත් සෘෂි සමූහයක් පිරිවරාගෙන අරණ්‍යයෙහි විසීය. බුදු උපත අසා තුටු පහටුව, බුදුවරු නම් දිඹුල් මල් මෙන් දුලභ දසුනකි. ඒ භාග්‍යවතුන් වහන්සේ දැන් පහළ වී සිටිති” යි මහත් පිරිවරක් සමග ශාස්තෲන් වහන්සේ වෙත යන අතරමගදී යොදුන් එකහමාරක් තිබියදී රෝගාතුර වූ තාපසතුමා බුදු ගුණ මෙනෙහි කරමින්ම කළුරිය කළේය. දෙව්ලොව උපන් හෙතෙම තව තවත් පින් දහම් සිදුකරමින් දෙව් මිනිස් දෙගතියෙහි සැරිසරා මේ බුද්ධෝත්පාද කාලයේදී බුදු පිරිණිවනින් වසර දෙසිය දහ අටකට පසුව ධර්මාශෝක රජුගේ බාල සහෝදරයාව උපන්නේ ය. ඔහු **වීතසෝක** නමින් ප්‍රකට විය. වැඩිවිය පත් ඔහු ක්‍ෂත්‍රිය කුමරුන් විසින් උගත යුතු සිප් සතර හදාරා එහි කෙළවරට ගොස් ගිරිදත්ත තෙරුන් ඇසුරෙහි සිටිමින්, සූත්‍රාන්ත පිටකයේ දී අභිධර්ම පිටකයේ ද විශාරද බවට ගිහිව සිටියදී ම පත් විය. එක් දිනක් රැවුල කපන අවස්ථාවේ දී කපුවාගේ අතින් කැටපත ගෙන තම රුව බැලූ වීතසෝක සිය සිරුර රැළි ගැසීම හා ඉදුණු කෙස් දැක හටගත් සංවේගයෙන් විදසුනට සිත යොමු කළේය. අනිත්‍යාදී ධර්ම මෙනෙහි කළ ඔහු, එම අසුනෙහි හිඳගෙනම සෝවාන් වී ගිරිදත්ත තෙරුන් සමීපයේ පැවිදිව නොබෝ දිනකින් රහත් ඵලයට පැමිණියේ ය. වීතසෝක තෙරණුවෝ අපදාන පාළියේදී මෙසේ වදාළහ.
“එකල මම ලක්‍ෂණ ශාස්ත්‍රය, ඉතිහාසය, නිඝණ්ඩු - කෙටුභ සහිත ත්‍රිවේදයෙහි පාරගතව මන්ත්‍ර හදාරන මන්ත්‍රධරයෙක් වීමි.
එකල ගඟ සැඩවතුරක් මෙන් ශිෂ්‍යයෝ මා වෙත පැමිණෙයි. දිවා රෑ දෙක්හි අනලස් වූ මම ඔවුන්ට මන්ත්‍ර ඉගැන්වූයෙමි.
එකල සිද්ධත්‍ථ නම් සම්බුදුරජාණන් වහන්සේ ලොව පහළ වූහ. උන්වහන්සේ මෝහ ගනදුර නසා ඥානාලෝකය පැතිරවූහ.
එකල මාගේ එක් ශිෂ්‍යයකු සෙසු ශිෂ්‍යයන් පැවසූ පුවතක්, ඔවුහු පැමිණ මා හට මෙසේ දැන්වූහ.
“සර්වඥ වූ ලෝකනායක වූ බුදුරජාණන් වහන්සේ ලොව පහළ වූහ. ජනයා උන්වහන්සේ වෙත ඇදී යති. අපට වන්නා වූ ලාභයක් නැත.”
මහත් යසස් ඇති බුදුවරයෝ දිව්‍ය බ්‍රහ්මාදීන්ගේ උපදේශයක් නොමැතිව ලොව පහළ වෙති. ඒ උතුම් ලෝක නායකයන් වහන්සේ දකින්නෙම් නම් මැනවැයි මම සිතුවෙමි.
එසේ සිතූ මම අඳුන් දිවි සමද වැහැරී සිවුරු ද පැන්කෙණ්ඩිය ද ගෙන අසපුවෙන් නික්ම සිසුන් ඇමතුවෙමි.
“දිඹුල් මල් මෙන් ද සඳෙහි හාවා මෙන් ද කපුටන්ගේ කිරි මෙන් ද බුදුවරයෝ දුර්ලභ වෙති.
එබඳු දුර්වල බුදුරදහු දැන් පහළව සිටිති. මිනිසත් බව ද දුලබය. ඒ දෙකම ඇති කල්හි සද්ධර්ම ශ්‍රවණය අතිශයින් දුර්ලභය.
බුදු රජ ලොව පහළ වූ සේක. පින්වතුනි! අපගේ දහම් ඇස ලබමු. එවු. සියලු දෙනම උන්වහන්සේ වෙත යමු.”
එකල්හි සියලු දෙනම පැන්කෙන්ඩි ගෙන, කුර සහිත අඳුන් දිවි සම් දරමින් දළමඩුලු බරින් බර වූවාහු වනයෙන් නික්මුණහ.
ඒ මගේ සිසුවෝ වියදඬු පමණ දුර බලන්නාහු, උත්තමාර්ථය සොයන්නාහු ඇලීමේ දෝෂ රහිතවූවාහු නිර්භය කේශර සිංහයන් සේ වූවාහු, අල්ප කටයුතු ඇත්තාහු, ලොල් නොවූවාහු ප්‍රඥා ඇත්තාහු සන්සුන් පැවතුම් ඇත්තාහු පිණ්ඩපාත චර්යාවෙහි හැසිරෙන්නාහු බුද්ධ ශ්‍රේෂ්ඨයන් වහන්සේ වෙත එළඹියහ.

එසේ යන අතරමගදී යොදුන් එකහමාරක් තිබියදී මට රෝගයක් වැළඳුණි. බුදු පියාණන් සිහිපත් කරමින් ම මම කළුරිය කළෙමි.
මෙයින් කල්ප අනූහතරකට පෙර යම් බුද්ධ සංඥාවක් උපදවා ගත්තෙම් ද එදා මෙදා තුර දුගතියක නූපන්නෙමි. බුද්ධ සංඥාවේ විපාක මෙබඳුය.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.
රහත් බවට පත්ව ඒ බව පළකරන වීතසෝක තෙරණුවෝ මේ ගාථා දෙක වදාළ සේක.
එහි **“කෙසෙ මෙ ඔලිඛිස්සන්ති කප්පකො උපසංකමී”** යනු ගිහි කාලයේ දී රැවුල් කපන අවස්ථාවේ “මගේ කෙස් කපන්නෙමි”යි, කෙස් ආදිය සිඳින කපන අරුතින් කරණවෑමියා නම් වූ හිස රැවුල් කපන්නා මා වෙත පැමිණියේය. රැවුල් කැපූ කල්හි **“සරීරංපච්චවෙක්ඛිය”** කැඩපතින් සියලු ම කයෙහි වූ රැළිවැටීම්, කෙස් ඉදීම් ආදි නිමිති දැක “මගේ කය දිරායෑමෙන් මඬනා ලදි” යැයි තමාගේ ශරීරය ජරාවට පත්වූවක් මෙන් විමසා බලා, එසේ විමසන විට මේ කය හිස්ය. නිත්‍ය, සදාකාලික, සුවදායි බවින් මිදුණු හිස්වූවක් මෙන් මේ කය වැටහේ. කුමක් නිසා එසේ වැටහේ ද? “**අන්‍ධකාරො තමො බ්‍යගො”** අවිද්‍යාව නම් අඳුර පලවා හැරි බැවිණි. යම් හෙයකින් අනුවණින් මෙනෙහි කිරීම නම් වූ අඳුරෙන් තම කය බැලීමේදී අඳුරු සහගත බැවින්, කයේ සත්‍ය වශයෙන්ම ඇති අසුභ බව නොපෙනේ. කයේ නොමැති සුබ-යහපත් ආකාර පෙනේ. අඳුරෙහිදී නුවණ අඳුරු කරන බැවිනි. නුවණින් කය පිළිබඳව මෙනෙහි කර බැලීමේදී පහළ වූ ඤාණ නම් ආලෝකයෙන් අවිද්‍යාව නම් අඳුර දුරුකරන ලදි. එවිට ම සියලුම කෙලෙස් නම් කඩමාලු සිඳ දමන ලදි. **“සබ්බෙ චොළා සමුච්ඡින්නා”** ක්ලේශයෝ නම් සොරු මෙන් කුසල් නම් බඩු සිඳ දමති. වනසති. සාධූන්, සත්පුරුෂයන් විසින් නොගතයුතු, රැස් නොකළයුතු වූ සසර නමැති කුණුගොඩෙහි දැමූ රෙදි කඩක් වැනි වෙති. ඉසුරුමත් ආර්ය ජනයා විසින් පිළිකුල් කටයුතු බැවින් “චෝළ” නම ලද රෙදි කඩක් බඳු වූ කෙලෙස් මුලුමනින් සිඳ දමන ලදි. ආර්යමාර්ගයෙන් නැසූ කෙලෙස් ඇති රහතුන්ට නැවත ඉපදීමක් නැත. අනාගත ඉපදීමක් නැත.
**“පඤ්ච නීවරණෙ හිත්‍වා”** යන ගාථා ආයුෂ්මත් පුණ්ණමාස තෙරුන්ගේය. ඒවායේ උපත කෙසේ සිදුවීද? උන්වහන්සේ ද පෙර බුදුවරු හමුවෙහි කරන ලද ප්‍රාර්ථනා ඇතිව ඒ ඒ භවයන්හි ඉපිද පින් රැස් කරමින් අවුත්, තිස්ස නම් භාග්‍යවතුන් වහන්සේ ලොව පහළ වූ සමයෙහි සිටුගෙයක ඉපිද වැඩිවිය පත්වූහ. එක් දිනක් ශාස්තෲන් වහන්සේ ආරණ්‍යයෙහි වසන සමයෙහි පාංශුකූල චීවරයක් ගසක අත්තක එල්ලා ගඳ කිළියට වැඩියහ. දුනුගෙන විහාරයට පිවිසි සිටු කුමරු ශාස්තෲන් වහන්සේගේ පාංශුකූල සිවුර දැක පහන් සිත් අතිව, දුනුදිය බැහැරලා බුදු ගුණ මෙනෙහි කරමින් ඊට වැන්දේය. ඒ පින්කමේ විපාක ලෙස දෙව් මිනිසුන් අතර සැරිසැරූ ඔහු මේ බුද්ධෝත්පාද කාලයේ දී සැවැත් නුවර කෙළෙඹි පවුලක උපන්නේය. ඔහු උපන් දින ඒ ගෙදර සියළු භාජන රන්මය මසුවලින් පිරී ගියේය. එනිසා පුතුට **“පුණ්ණමාස”** යන නම තබන ලදි. වැඩිවියට පත් එකුමරු විවාහ වී එක් පුතෙකු උපන් කල්හි ගිහි ගේ අත්හැර පැවිදි වී ගම් සෙනසුනක වසමින් උත්සාහවත්ව වැර වෑයම් කොට කොට ෂඩ් අභිඥාලාභී මහතෙරනමක් බවට පත් විය. අපදාන පාළියේදී පුණ්ණමාස තෙරණුවෝ මෙසේ වදාළහ.
“සියල්ල තමාම දත් අග්‍ර පුද්ගල වූ තිස්ස නම් බුදුරජාණන් වහන්සේ සිය පංශුකූල සිවුර ගසක තබා විහාරයට පිවිසි සේක.
නමන ලද දුන්න ගෙන අහර පිණිස වනයේ හැසිරුණු මම කඩුව ද ගෙන වනයට පිවිසියෙමි.
එකල එක් ගසක එල්ලූ පාංශුකූල සිවුර දුටු මම එතැන දුන්න දමා හිසෙහි ඇඳිලි බැඳගෙන පහන් සිතින් සතුටට පත්ව, ප්‍රීතියෙන් යුතුව බුද්ධ ශ්‍රේෂ්ඨයන් වහන්සේගේ පාංශුකූල චීවරයට වැන්දෙමි.

මෙයින් කල්ප අනූ දෙකකට පෙර පාංශුකූල සිවුරට වැඳීමේ පිනෙන් මේ දක්වාම දුගතියක නූපන්නෙමි. වන්දනාවේ විපාකය මෙබඳුය.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
ෂඩ් අභිඥා උපදවා ගත් පුණ්ණමාස තෙරණුවෝ සැවැත් නුවරට පැමිණ ශාස්තෲන් වහන්සේට වැඳ සොහොනෙහි විසූහ. උන්වහන්සේ පැමිණ නොබෝ කලකින්ම ගිහි කල ලැබුණු පුතු මළේය. දරුවාගේ මව තෙරුන්ගේ පැමිණීම අසා “මා දැන් අස්වාමිකය. අපුත්‍රකය. අපුත්‍රක වූ මගේ ධනය රජු ගෙනයන්නේ ය”යි කියමින් තෙරුන් වහන්සේ සිවුරු හරවා ගැනීමට මහත් පිරිවරක් රැගෙන උන්වහන්සේ වසන තැනට පැමිණියාය. නානාවිධ ක්‍රමෝපායන් මගින් තෙරුන් පොළඹවා ගැනීමට උත්සාහ කළ ඇගේ ක්‍රියාව දුටු පුණ්ණමාස තෙරණුවෝ තමන් වහන්සේගේ වීතරාගී බව දක්වමින් අහසෙහි සිට තම පිළිවෙත ප්‍රකාශ කරන සේක්; ඇයට ධර්ම දේශනා කරමින් මේ ගාථා දෙක වදාළහ.
එහි **“පඤ්චනීවරණෙ හිත්‍වා”** කාමච්ඡන්‍දාදී පඤ්ච නීවරණයන් අත්හැර, ඤාණාධිගමනයෙන් විධ්වංසනය කර **“යොගක්ඛෙමස්ස පත්තියා”** කාමාදී සතර යෝගයන් ක්‍ෂය කරන, ඉන් පීඩානොවන නිවණට, යෝගක්‍ෂේම නම් නිවණට පැමිණීම සඳහා **“ධම්මාදාසං”** ධර්මය නම් කැඩපත. යම් සේ කැඩපතින් බලන්නාගේ රූපකායෙහි ගුණාගුණ පෙන්වා දෙයි ද එලෙසින්ම විදර්ශනා නම් ධර්මයන්හි ශ්‍රමණබවට අදාළ විශේෂාවබෝධයෙන් ද ඤාණදර්ශනයට උපකාරී වූ ධර්ම නම් කැඩපතින් බලන්නාගේ කෙලෙස් වලින් කිලිටි, නොකිලිටි බව ප්‍රකට කිරීමෙන් ද කෙලෙසුන් ප්‍රහාණයට විශේෂයෙන් උපකාර කිරීමෙන් ද නාම කයෙහි (සිතේ) ගුණ ප්‍රකට කරයි. එනිසා කියන ලදි.
“ධර්මය නැමති කැඩපත ගෙන තමාගේ ඥාන දර්ශනයෙන් සිය සිරුරේ සියලුම අභ්‍යන්තර බාහිර කෙලෙස් ධර්‍ම පිළිබඳව විමසා බැලිය යුතුයි.”
මේ නාමකයේ ධර්ම සමූහය, මගේ ආත්මභාවයේ ආධ්‍යාත්මික බාහිරායතන වැඩීමෙන් ඇතුලත පිටත වූ සියලුම කෙලෙස් ධර්‍ම පිළිබඳව ධර්මය නම් කැඩපතින් බලා අනිත්‍ය, දුක්ඛ, අනාත්ම වශයෙන් සිහිපත් කර බැලුවෙමි. නුවණැසින් දුටුවෙමි. මෙසේ දකින්නා වූ මවිසින් **“අජ්ඣත්තං ච බහිද්ධා ච”** ස්ව සන්තානයෙහි ද පර සන්තානයෙහි ද තුච්ඡ වූ (හිස් වූ) කය දුටුවෙමි. දක්නා ලද්දෙමි. නිත්‍ය, සාර නොවූ හිස් වූ ස්කන්‍ධ පඤ්චකය නම් වූ ආත්ම භාවය නුවණැසින් තත්ත්‍වාකාරයෙන්ම දුටුවෙමි. මේ සියලුම පඤ්චස්කන්ධය, “මහණෙනි, අවිද්‍යාවෙන් වෙලුණු මෝඩයාගේ තණ්හාවෙන් යුක්ත වූ කය මේ ආකාරයෙන් හටගනියි” ආදි වශයෙන් “කය” නමින් හඳුන්වයි. **“අදිස්සථ”** යන මෙයින් යම් අයුරකින් කය දෙස බැලිය යුතු ද එසේම බලා යථාර්ථය දුටුවෙමි. “දැන් මවිසින් නුඹගේ කයෙහි බැලිය යුත්තක් නැත. මා කළයුතු කටයුතු නිමවන ලදි.” යැයි රහත් වූ බව ප්‍රකාශ කරන ලදි. මෙසේ පුණ්ණමාස තෙරණුවෝ තම ගිහිකළ භාර්යාවට මේ ගාථාවලින් ධර්මදේශනා කොට ඇය තිසරණයෙහි ද පංචශීලයෙහි ද පිහිටවූ සේක්. ආර්ය මාර්ගයෙහි ගමන් කිරීමට උත්සාහවත් කළ සේක.
**“යථාපි භද්දො ආජඤ්ඤො”** යනාදී ගාථා ආයුෂ්මත් නන්දක තෙරුන් වහන්සේ විසින් වදාරණ ලදි. එහි උපත කෙසේද? උන්වහන්සේ ද පෙර බුදුවරුන් හමුවේ කරන ලද ප්‍රාර්ථනා ඇතිව ඒ ඒ භවයේදී පින් දහම් සිදු කරමින් අවුත්, සිඛි භාග්‍යවතුන් වහන්සේගේ කාලයේදී ප්‍රත්‍යන්ත ප්‍රදේශයක ඉපිද වැඩිවියට පත් වූ වැද්දෙක් වූහ. ඒ වැදිතෙම දිනක් ශාස්තෲන් වහන්සේගේ සක්මන් කරන මළුව දැක පහන් සිතින් එහි වැලි විසුරුවීය. ඒ පින්කම නිසා දෙව් මිනිසුන් අතර සැරිසැරූ ඔහු මේ බුද්ධෝත්පාද කාලයේ දී චම්පාවේ ගහපත් පවුලක උපන්නේ ය. නන්දක නමින් ඔහු ප්‍රකට විය. නන්දකගේ වැඩිමල් සෝයුරා **භරත** නම් විය. ඔහු පිළිබඳව ඊළඟ කථාවේදී විස්තර කෙරේ. මේ දෙදෙනාම වැඩිවියට පත්ව සෝණ කෝළි වීස පුත්‍රයාගේ පැවිදිවීම අසා, “මේ ඉතා සියුමැලි වූ සෝණ කුමරුද පැවිදි වීය. අපි කුමක් නිසා ගිහිව සිටිමු ද?” යි පැවිදි වූහ. ඒ දෙනමගෙන් භරත තෙරුන් වහන්සේ නොබෝ දිනකින්ම විදසුන් වඩා ෂඩ් අභිඥා උපදවා ගත්හ. නන්දක තෙරුන්ගේ සිතේ කෙලෙස් බලවත් වූ බැවින් විදසුනට සිත යොමුකිරීම අපහසු විය. විදසුන් භාවනාව සඳහා පුහුණුවීම පමණක් කළේය. මේ බව දුටු භරත තෙරණුවෝ “මොහුට උපකාර කළ යුතුය” යි උන්වහන්සේ සමග විහාරයෙන් නික්ම මහා මාර්ගය අසලින් වැඩහිඳ විදර්ශනාව පිළිබඳ සාකච්ඡා කළහ.
එවිට එම මාවතින් ගැල් සාත්තුවක් පැමිණියේය. එහි එක් ගැලක යෙදූ ගොනෙකු මඩ වගුරකින් ගැල ගෙන යා නොහැකිව වැටුණේය. එවිට ගැල් කරුවා ඌ ගැලෙන් මුදා තණ ද දිය ද දී වෙහෙස නිවා නැවත ගැලෙහි යෙදවීය. එවිට ඒ ගොනා වෙහෙස සන්සිඳීමෙන් ලැබූ බලයෙන් ඒ ගැල මඩවගුරෙන් උඩට ගෙන ගොඩබිම පිහිටුවීය. ඉක්බිති භරත තෙරණුවෝ නන්ද හිමිගෙන්, “ඇවැත්නි! නන්දකය! නුඹ මේ ගොනාගේ ක්‍රියාව දුටුවෙහි ද?” ඇසූහ. එම සිදුවීම දුටු නන්දක තෙරණුවෝ “දැක්කෙමි”යි පැවසූහ. භරත හිමියෝ, “එසේ නම් එය මනාව හිතට ගනුව”යි වදාළහ. එවිට නන්දක තෙරණුවෝ, “යම් සේ මේ ගොනා වෙහෙස සන්සිඳුනු පසුව මඩවලින් ගැල එගොඩ කරවූවේ ද එලෙසින් ම මම ද සසර නම් මඩවලින් තමා ඔසවා තැබිය යුතුයි” යනුවෙන් එම සිදුවීම ම අරමුණු කොට විදසුන් කමටහන වඩන්නේ නොබෝ දිනකින්ම රහත් බවට පත්වූහ. නන්දක තෙරණුවෝ අපදාන පාලියේදී මෙසේ වදාළහ.
“පෙර මම මහ වනයෙහි මුව වැද්දෙක් වූයෙමි. වාත මුවෙකු සොයමින් ගිය මම සක්මන් මළුවක් දුටිමි.
ඇකයෙන් (ඔඩොක්කුවෙන්) වැලි රැගෙන පැමිණි මම පහන් සිතින් සතුටු වූයෙම් සිරිමත් වූ සුගතයන් වහන්සේගේ සක්මනෙහි විසුරුවීමි.
මීට කල්ප තිස් එකකට පෙර කරන ලද වැලි විසිරවීමේ පින හේතුවෙන් මේ දක්වා දුගතියක නූපන්නෙමි. වැලි දානයේ විපාක මෙබඳුය.
දැන් මම සියලු කෙලෙස් දැවූයෙමි. -පෙ- බුදුරදුන්ගේ අනුශාසනය ඉටුකළෙමි.”
රහත් වූ නන්දක තෙරණුවෝ සිය වැඩිමහල් සොහොයුරා වූ භරත තෙරුන් ඉදිරියේ සිය රහත් බව ප්‍රකාශ කරනු සඳහා මේ ගාථා දෙක වදාළහ.
එහි **“භීයො ලද්ධාන සංවෙගං අදීනො වහතෙ ධුරං”** “මාගේ ජාති, බල, විරියාදියට “මෙ බර ඇදගෙන නොයාම අවනම්බුවකි”යි සංවේග උපදවාගෙන, නොපසුබට සිතින්, අදීන වූ සිතින්, වීර්යවන්ත සිතින්, “අලීනො” යන පාඨය ද මෙහි යෙදේ. “අදීන” “අලීන” යන පද දෙකෙහිම ඇත්තේ එකම අරුතකි. **“භීයො”** බොහෝ සෙයින් නැවත නැවත අධිකව තම ගැල්බර ඔසවයි. ගෙනයයි. ඉතිරි පදයන්ගේ අර්ථ ඉහත **රමණීය විහාර** තෙරුන්ගේ ගාථා අර්ථවර්ණනාවේදී දැක්වූ පරිදි දත යුතුයි.
**“එහි නන්දක ගච්ඡාම”** යන ගාථා ආයුෂ්මත් **භරත **තෙරුන්ගේය. එහි උපත කෙසේ ද? උන්වහන්සේ පෙර **අනෝමදස්සි** භාග්‍යවතුන් වහන්සේගේ කාලයේදී සිටුගෙයක ඉපිද වැඩිවියට පත්වූහ. දිනක් ඉතා ලස්සන, මුදු සුවපහස් ඇති පාවහන් යුවලක් රැගෙන යන මේ සිටුකුමරු ශාස්තෲන් වහන්සේ සක්මන් කරනු දුටුවේය. පැහැදුණු සිතින් පාවහන් යුවළ පිළිගැන්වූ ඔහු “ස්වාමීනි! භාග්‍යවතුන් වහන්ස! මාහට බොහෝ කලක් හිතසුව පිණිස මේ පාවහන් යුවළ පිළිගන්නා සේක්වා”යි පැවසීය. ඔහුට අනුග්‍රහ පිණිස භාග්‍යවතුන් වහන්ස එම පාවහන් යුවල පරිභෝග කළ සේක. ඒ පින්කමේ විපාක විඳිමින් දෙව් මිනිස් දෙගතියෙහි සැරි සැරූ හෙතෙම, මේ බුද්ධෝත්පාද කාලයේදී චම්පා නුවර ගහපති පවුලක උපන්නේ ය. “භරත” නමින් ප්‍රකට වූ ඒ කුමරු, සෝණ තෙරුන්ගේ පැවිදිවීමේ පුවත අසා, “සෝණත් පැවිදි වුණා” යැයි සංවේග උපදවාගෙන පෙර කළ පුරුදුතාවය නිසා විදසුන් කමටහන වඩා නොබෝ දිනකින්ම ෂඩ් අභිඥා උපදවා ගත්තේ ය. භරත තෙරණුවෝ අපදාන පාළියේදී මෙසේ පැවසූහ.
“ලොවට ජ්‍යෙෂ්ඨ වූ නරශ්‍රේෂ්ඨ වූ පසැස් ඇති අනෝමදස්සි බුදුරජාණන් වහන්සේ දිවා විහරණයෙන් නික්ම සක්මනට පිළිපන්සේක.
එකල මම මනාව සෑදූ පාවහන් යුවලක් ගෙන මගට පිළිපන්නෙම් මනෝඥ වූ දර්ශන ඇති පා ගමනින් වඩින බුදුපියාණන් වහන්සේ දුටුවෙමි.
සිත පහදවා ගත් මම පාවහන් යුවල ගෙන උන්වහන්සේගේ පාමුල තබා මෙසේ කීවෙමි.
“විනායකයන් වහන්ස! සුගතයන් වහන්ස! මහාවීරයන් වහන්ස! නැඟුන මැනව. මේ පාවහන් පරිභෝග කිරීමෙන් මාගේ අභිමතාර්ථ ඉටු කළ මැනව” යනුවෙනි.
පාවහන් යුවළට නැගුණු ලෝකජ්‍යෙෂ්ඨ වූ නරශ්‍රේෂ්ඨ වූ අනෝමදස්සී බුදුහු මෙසේ වදාළහ.
“යමෙක් පහන් සිත් ඇතිව මට සියතින්ම පාවහන් යුවලක් පිදුවේද ඔහුගේ විපාක මම කියමි. එම වදන් අසවු.”
බුදුපියාණන් වහන්සේගේ ඒ හඬ ඇසූ දෙවිවරු ඔද වැඩුණු සිතින්, සතුටින්, ප්‍රීතිමත්ව බැදැඳලිව රැස්වූහ.
“වහන් යුවල පිදූ හෙතෙම සුව ඇත්තෙක් වන්නේය. පනස් පස් වරක් දිව්‍ය රාජ්‍යය කරන්නේය.
සක්විතිව දහස් වරක් උපදින්නේය. ඔහු ලබන ප්‍රදේශ රාජ්‍ය සම්පත්තිය ප්‍රමාණ කළ නොහැක.
මෙයින් අපරිමෙය්‍ය වූ කල්පයෙහි ඔක්කාක කුලයේ උපදින ගෞතම නම් ශාස්තෲන් වහන්සේ ලොව පහළ වෙති.
උන්වහන්සේගේ ධර්මය දායාද කරගත්, ධර්මයෙන් නිර්මිත වූ ඖරස බුද්ධ පුත්‍ර වූ සියලු ආශ්‍රවයන් දැන අනාශ්‍රවව පිරිනිවන් පාන්නේය.
පින්වත් වූ මොහු උපදින දිව්‍ය, මනුෂ්‍ය අත්බවේදී දිව්‍ය යානා වැනි යානා ලබන්නේය.”
දෙව්-මිනිස් අත්බැව්හිදී ප්‍රාසාද, සිවිකා, මනාව සැරසූ ඇත්තු හා අජානේය අසුන් යෙදූ රථ සැමකල්හි මට පහළ විය.
ගිහිගෙන් නික්මුණු මම රථයෙන් පැමිණියෙමි. කෙස් සිඳින කල්හිම මම රහත් වූයෙමි.
මා හට මහත් ලාභ ලැබුණි. එය මනා වූ වෙළඳාමක් විය. එකම වහන් සඟලක් පුදා අචල පදය වූ නිවණට පැමිණියෙමි.
මෙයින් අප්‍රමාණ කල්පයකට පෙර යම් පාවහන් යුවලක් පිදුවෙම් ද එහි විපාක ලෙස දුගතියක නූපන්නෙමි.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටු කළෙමි.
ෂඩ් අභිඥා උපදවාගත් භරත තෙරණුවෝ ඉහත දැක්වූ පරිදි සිය සෝයුරු නන්දක තෙරුන් විසින් රහත් බව ප්‍රකාශ කළ කල්හි, “දැන් නන්දක ද රහත් විය. එනිසා අපි දෙන මම ශාස්තෲන් වහන්සේ වෙත ගොස් විසූ බඹසර දන්වන්නෙමු නම් මැනවි” යි යනුවෙන් උපන් සිතුවිල්ල නන්දක තෙරුන්ට පවසමින් මේ ගාථා දෙක වදාළහ.
එහි **“නන්‍දක”** යනු ඇමතීමයි. **“එහි”** තමාගේ සමීපයට ඔහු කැඳවයි. **“ගච්ඡාම”** දෙදෙනා වහන්සේ විසින්ම එකට කළයුතු ක්‍රියාව දැක්වීමකි. **“උපජ්ඣායස්ස”** යනු සම්මා සම්බුදුරජාණන් වහන්සේගේ. සම්මා සම්බුදුරජාණන් වහන්සේ වනාහි සියල්ල දන්නා ඇසින් ද බුදු ඇසින් ද සත්ත්‍වයන්ගේ ප්‍රකට අප්‍රකට චරිතාදිය තත්ත්‍වාකාරයෙන්ම දැන, දෙවියන් සහිත ලෝකයාගේ වැරදි නිවැරදි නැවත නැවත විශේෂයෙන් පෙන්වා දෙන සේක. එබැවින් “උපජ්ඣාය” නාමයට සුදුසුය. මේ යන ගමන යම් අර්ථයක්, ප්‍රයෝජනයක් සඳහා වේද එය දක්වමින් **“සීහනාදං නදිස්සාම බුද්ධසෙට්ඨස්ස සම්මුඛා”** යනුවෙන් බුද්ධ ශ්‍රේෂ්ඨයන් වහන්සේ අභිමුවෙහි සිංහ නාද පවත්වමු”යි වදාළහ. “සත්‍ය වූ බුද්ධ ගුණ දැක්වීම් වශයෙන් අභීත නාදයක් වූ බැවින් සිංහ නාදයකි. සියල්ලන්ටම උතුම් වූ ශ්‍රේෂ්ඨ වූ බුදුවරු, පසේබුදුවරු හා බුද්ධ ශ්‍රාවකාදී ශ්‍රේෂ්ඨයන්ගේ ඉදිරියෙහි පවත්වමු” යන අර්ථයයි.
යම් සිංහනාදයක් පැවැත්වීමට කැමතිවේද එය දක්වනු සඳහා **“යාය”** යන ගාථාව වදාළහ. එහි **“යාය”** යම් අර්ථයකට, යම් ප්‍රයෝජනයක් සඳහා **“නො”** අප දෙදෙනාට **“අනුකම්පාය”** අනුග්‍රහ පිණිස අප දෙදෙන පැවිදි කරවූ සේක් ද, **“මුනී”** භාග්‍යවතුන්. **“සො නො අත්‍ථො අනුප්පත්තො”** ඒ අර්ථය, ප්‍රයෝජනය වූ සියලුම සංයෝජනයන් දුරුකර ලබන අර්හත් ඵලය අප විසින් ලබා ගන්නා ලදි. අවබෝධ කරගන්නා ලදි.
**“නදන්ති එවං සප්පඤ්ඤා”** යනු ආයුෂ්මත් **භාරද්වාජ **තෙරුන්ගේ ගාථාවන්ය. එහි උපත කෙසේද? උන්වහන්සේ පෙර බුදුවරු හමුවෙහි තැබූ ප්‍රාර්ථනා ඇතිව ඒ ඒ භවයේදී පින්දහම් රැස් කරමින් අවුත්, මීට කල්ප තිස් එකකට පෙර සිටුගෙයක ඉපිද වැඩිවියට පත්වූහ. එක් දිනක් සුමන නම් පසේ බුදුරජාණන් වහන්සේ පිඬු සිඟා වඩිනු දැක පහන් සිතින් වල්ලිකාර ගෙඩියක් පූජා කළ ඔහු ඒ පින්කමේ විපාක ලෙස කාම සුගතීන්හිම සැරිසරා අවුත්, මේ බුද්ධෝත්පාද කාලයේ දී රජගහ නුවර බමුණු පවුලක උපන්නේය. ගෝත්‍ර නාමය වූ **“භාරද්වාජ”** නමින් ම ඔහු ප්‍රකට විය. වැඩිවියට පත් ඔහු විවාහ වී එක් පුතෙකු ලැබුවේය. ඒ පුතු **කණ්හාදින්න** නම් විය. එම දරුවා වැඩිවිය පැමිණි කල්හි, “දරුව, අසුවල් ආචාරීන්ගෙන් ශිල්ප ඉගෙන එව”යි කියා තක්සලාවට යැවීය. ඒ දරුවා තක්සලාවට යන අතර මඟදී ශාස්තෲන් වහන්සේගේ ශ්‍රාවක වූ එක්තරා කල්‍යාණ මිත්‍ර මහතෙර නමක් හමුවී ධර්මශ්‍රවණය කළේය. ධර්මශ්‍රවණයෙන් ලැබූ ශ්‍රද්ධා ඇති කණ්හදින්න කුමරු බුදුසසුනේ පැවිදි වී කරන ලද පූර්ව කටයුතු ඇත්තේ, විදසුන් කමටහන වඩා නොබෝ දිනකින්ම රහත් විය. ඔහුගේ පියා වූ භාරද්වාජ ද වේළුවනාරාමයේ වෙසෙන භාග්‍යවතුන් වහන්සේ වෙත පැමිණ සද්ධර්මය ශ්‍රවණය කර පැවිදි විය. නොබෝ දිනකින්ම උන්වහන්සේ ද රහත් වූහ. භාරද්වාජ තෙරණුවෝ අපදාන පාළියේදී මෙසේ වදාළහ.
“එකල **සුමන** නම් බුදුරජාණන් වහන්සේ තක්කරා නුවර වැඩ විසූහ. මම සියල්ල දත් බුදුරජාණන් වහන්සේට වල්ලිකාර ඵලයක් පූජා කළෙමි.
මීට කල්ප තිස් එකකට පෙර යම් ඵල දානයක් දුන්නෙම් ද එහි විපාක වශයෙන් මම දුගතියක නූපන්නෙමි. ඵල දානයේ විපාක මෙබඳුය.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටු කළෙමි.
ඉක්බිති කණ්හදින්න හිමියෝ, ශාස්තෲන් වහන්සේට වැඳීම සඳහා රජගහ නුවරට පැමිණ, උන්වහන්සේ සමීපයේ සිටි තම පියා දැක සතුටු සිතැතිව, “මගේ පියා ද පැවිදි විය. ඔහු විසින් පැවිදි කිස නිමවන ලද්දේද?”යි විමසා බැලූසේක්, රහත් වූ බව දැනගත් සේක. තම පියා ලවා සිංහනාද පවත්වනු කැමති කණ්හදින්න හිමියෝ, “නුඹ විසින් බුදුසසුනේ පැවිදිවීමෙන් යහපතක් කරන ලදි. පැවිද්දේ කටයුතු නුඹ විසින් මස්තකප්‍රාප්ත කර ගත්තෙහි ද?”යි විචාළහ. තම පුතුට තමා ලැබූ අධිගමයන් පවසනු සඳහා භාරද්වාජ තෙරණුවෝ මේ ගාථා දෙක වදාළහ.
එහි **“නදන්ති”** සත්‍ය වූ බුදුගුණ ප්‍රකට කිරීම් වශයෙන් අභීත වූ සිංහනාද පවත්වති. **“එවං”** දැන් පැවතිය යුතු ආකාරය දැක්වීමයි. මෙසේ **“සප්පඤ්ඤා”** අග්‍ර මාර්ගය වූ ප්‍රඥාව අවබෝධයෙන් සියලු ප්‍රඥාවෙහි විපුලත්‍වයට පත් වූ. **“වීරා”** චතුර්විධ සම්‍යක් ප්‍රධාන වීර්යයෙන් යුතු බැවින් වීරයෝ නම් වූ. එසේම කෙලෙස් ඉතිරි නොවන සේ මැඩලන, වනසන ලද බැවින් ද සේනා සහිත කෙලෙස්, අභිසංඛාර හා දේවපුත්ත යන මාරයන් පරදා ජයගත් බැවින් ද සියලුම ආකාරයෙන් දිනූ යුද්ධ ඇති බැවින් ද වීරයෝ නම් වූ ප්‍රඥාවන්තයෝ නද දෙති.
මෙසේ කෙලෙස් ජය ගැනීමෙන් සිංහනාදය දක්වා දැන් සිත් සතුටු කිරීමෙන් අපේක්ෂිත අර්ථ සිද්ධිය ඉටුවූ බව දැක්වීමට **“සත්‍ථා ච පරිචිණ්ණො”** යන දෙවන ගාථාව වදාළහ. එහි **“සත්‍ථා ච පරිචිණ්ණො මෙ”** යනු මගේ ශාස්තෲ වූ සම්මා සම්බුදුරජාණන් වහන්සේ දෙන ලද අවවාද අනුශාසනා අනුව ක්‍රියාකළ මවිසින් උන්වහන්සේ මැනවින් ඇසුරු කරන ලදි. “විවාද, දොස්කීම් ආදියකට භාජනය නොවීමි” යන අදහසයි. **“ධම්මො සංඝො ච පූජිතො”** නවවිධ ලෝකෝත්තර ධර්මයෙන් යුත් පිළිවෙත් මඟෙහි ගමන් කිරීමෙන් ද ශ්‍රමණ බවට යෝග්‍ය සීල, දිට්ඨි ගුණ වැඩීමෙන් ආර්ය සංඝයා ද මවිසින් පුදන ලදි. ගරු කරන ලදි. **“අහඤ්ච විත්තො සුමනො පුත්තං දිස්වා අනාසවං” **මගේ පුතා අනාශ්‍රව, සියලු ආශ්‍රව සිඳ දමා රහත්ව සිටිනු දැකීම නිසාත්, මම ද අනාශ්‍රව වූ බැවින් මගේ සිත නිරාමිස ප්‍රීතියෙන් සතුටට පත්වූයෙමි. ඒ නිරාමිස ප්‍රීතියෙන් සතුටු - සොම්නස් වූ සිත් ඇත්තෙමි.
**“උපාසිතා සප්පුරිසා”** යනු ආයුෂ්මත් **කණ්හදින්න** තෙරුන්ගේ ගාථාවන්ය. එහි උපත කෙසේ ද? උන්වහන්සේ ද පෙර බුදුවරු හමුවේ දී කළ ප්‍රාර්ථනා ඇතිව ඒ ඒ භවයේදී පින් දහම් රැස් කරගෙන අවුත්, මීට කල්ප අනූහතරකට පෙරදී සිටුගෙයක ඉපිද වැඩිවිය පත්වූහ. දිනක් **සෝභිත** නම් පසේ බුදුරජාණන් වහන්සේ දැක පැහැදුණු සිතින් දොඹ මලින් පූජා පැවැත්වූ ඒ සිටුකුමරු ඒ පින්කමේ විපාක ලෙස දෙව්මිනිස් දෙගතියේ සැරිසරා අවුත්, මේ බුද්ධෝත්පාද කාලයේදී රජගහ නුවර බමුණු පවුලක ඉපිද කණ්හදින්න නමින් ප්‍රකට විය. පෙර වාසනා මහිමයෙන් මෙහෙයවන ලද ඔහු වැඩිවියට පත් වූ කල්හි දම් සෙනෙවි සැරියුත් මහරහතන් වහන්සේ වෙත එළඹ, ධර්ම ශ්‍රවණය කිරීමෙන් ශ්‍රද්ධාව උපදවාගෙන සසුනේ පැවිදි විය. විදසුන් භාවනාව වැඩූ උන්වහන්සේ නොබෝ දිනකින්ම රහත් ඵලයෙහි පිහිටියහ. අපදාන පාළියේදී උන්වහන්සේ මෙසේ පැවසූහ.
“එකල්හි සෝභිත නම් බුදුරජාණන් වහන්සේ __මෙසේ පැවසූහ.__ මම ගිරිපුන්නාග මලක් ගෙන බුදුරදුන් පිදුවෙමි.
මීට කල්ප අනූ හතරකට පෙර යම් පුෂ්ප පූජාවක් කළෙම් ද මේ දක්වා ම මම දුගතියක නූපන්නෙමි. බුද්ධ පූජාවේ විපාක මෙබඳුය.
දැන් මම සියලු කෙලෙස් දැවූයෙමි. -පෙ- බුදුරදුන්ගේ අනුශාසනය ඉටුකළෙමි.”
රහත් වූ කණ්හදින්න තෙරණුවෝ ඒ බව ප්‍රකාශ කරනු සඳහා මේ ගාථා දෙක වදාළහ.
එහි **“උපාසිතා”** ඇසුරු කරන ලදි. පිළිවෙත් පිරීම්, ඇසුරු කිරීම් ආදියෙන් (ආශ්‍රය කිරීම) පයුරු පාසනය කරන ලදි. **“සප්පුරිසා”** ශාන්ත වූ සීලාදී ගුණ මහිමයෙන් යුක්ත වූ සාරිපුත්‍රාදී ආර්ය පුද්ගලයෝ. සත්පුරුෂයෝය. මෙයින් තමන් වහන්සේගේ පූර්ව සම්පත්ති දෙක දක්වයි. සත්පුරුෂ ආශ්‍රය සුදුසු පෙදෙසක වාසය කිරීමෙන් තොරව නොලැබෙන්නේ ම ය. (සත්පුරුෂාශ්‍රය හා සුදුසු පෙදෙසක විසීම යන පූර්ව සම්පත් ලැබීම මෙහිදී අදහස් වේ.) **“සුතාධම්මා”** චතුරාර්ය සත්‍යය, ප්‍රතීත්‍ය සමුත්පාදී ප්‍රතිසංයුක්ත ධර්ම ශ්‍රෝතද්වාරයෙන් සිතෙහි ධාරණය කරගත්තෙමි. මෙයින් තමන් වහන්සේගේ සද්ධර්‍ම ශ්‍රවණය හා බහුශ්‍රැතභාවය යන චක්‍රසම්පත් දෙක සිද්ධ වූ බව දක්වයි. **“අභිණ්හසො”** නිතර ම, බොහෝ වශයෙන්, කලින් කලට නොවේ. මේ පදය “සත්පුරුෂයෝ නිතරම ඇසුරු කළෙමි” යනුවෙන් ද “නිතරම ධර්මය ඇසුවෙමි” යනුවෙන් ද යෙදිය යුතුයි. **“සුත්‍වාන පරිපජ්ජිස්සං අඤ්ඡසං අමතොගධං”** ඒ ධර්මය අසා, එහි කියැවෙන රූප, අරූප ධර්මයන්හි ලක්‍ෂණ වශයෙන් ගෙන අනුක්‍රමයෙන් විදසුන් භාවනාව වඩා නිවණට පැමිණියෙමි. නිවණෙහි පිහිටියෙහි. නිවණට පැමිණෙන මාර්ගය වූ ආර්ය අෂ්ටාංගික මාර්ගය අනුගමනය කළෙමි.
**“භවරාගහතස්ස මෙ සතො”** භව රාගයෙන්, භව තණ්හාවෙන් අනාදිමත් කාලයක් සසර මම නැසුනෙමි. උපද්‍රවයට පත්වීමි. ඊට හේතු වූ භවරාගය මවිසින් දැන් ආර්ය මාර්ගයේ ගමන් කිරීමෙන් නැසුවෙමි. **“භවරාගො පුන මෙන විජ්ජති” **එනිසාම නැවත භවරාගය මගේ සිතේ නූපදී. නැවත භවරාගය ඇති නොවේ. **“න චාහු න මෙ භවිස්සති න ච මෙ එතරහි විජ්ජති.”** ඉඳින් පෙර පුහුදුන් කාලයේ මට භව රාගය විය. ආර්ය මාර්ගයේ අවබෝධයක් (රහත්වීම) සමග ම එය නැති විය. අනාගතයේ දී මට භවරාගය ඇති නොවන්නේ ය. දැන් ද භවරාගය මා තුල විද්‍යමාන නොවේම ය. එය ප්‍රහීණ කරන ලද්දෙමි. මෙහි භවරාග යන වචනයෙන් ඒ හා සමගම යෙදෙන මානාදී සංයෝජන ද ප්‍රහීන කරන ලද බව පැවසේ. සියලුම ආකාරයෙන් දස සංයෝජන ධර්මයෝම ක්‍ෂය කරන ලද බව මෙහිදී දැක්වේ.
සතරවැනි වර්‍ගය
**“යතො අහං පබ්බජිතො”** යනු ආයුෂ්මත් **මිගසිර** තෙරුන් වහන්සේගේ ගාථාවයි. එහි උපත කෙසේ ද? උන්වහන්සේ ද පෙර බුදුවරු හමුවෙයි කරන ලද ප්‍රාර්ථනා ඇතිව, ඒ ඒ භවයන්හිදී පින් දහම් රැස්කරමින් අවුත් **කාශ්‍යප** භාග්‍යවතුන් වහන්සේගේ කාලයේ දී බමුණු කුලයෙහි ඉපදුණහ. වැඩිවියට පත් බ්‍රාහ්මණ තෙම දිනක් ශාස්තෲන් වහන්සේ දැක, පහන් සිතින් ලහබත් අටක් දුන්නේ ය. ඒ පින්කම නිසා දෙව් මිනිස් දෙගතියෙහි සැරිසරා අවුත්, මේ බුද්ධෝත්පාදයේදී කොසොල් රට බමුණු පවුලක පිළිසිඳ ගෙන මිගසිර (මුවසිරස) නැකතින් උපන් බැවින් **මිගසර** නමින් ප්‍රකට විය. තුරුණුවියට පත්වත්ම සියලු බ්‍රාහ්මණ විද්‍යාශිල්පයන්හි පරතෙරට ගිය ඔහු, මිනීඔළු මන්ත්‍රය නම් වූ ශික්‍ෂාව වෙසෙසින් ප්‍රගුණ කර මීට වසර තුනකට පෙර මැරුණු පුද්ගලයන්ගේ වුවත් හිසට නියපිටින් තට්ටුකර “මෙතෙම අසුවල් තැන ඉපදුණේය”යි දැනගැනීමට සමත් විය.
ගිහි ගේ විසීමට නොකැමති වූ මිගසර බමුණා පිරිවැජි අරමක පැවිදිව මේ ශිල්පය නිසා ජනයාගේ සත්කාර සම්මාන ලබමින් වාසය කළේය. දිනක් සැවැත් නුවරට පැමිණි ශාස්තෲන් වහන්සේ හමුවට ගොස් සිය ආනුභාවය ප්‍රකාශ කරමින් “පින්වත් ගෞතමය! මම මළවුන් උපන් තැන දන්නෙමි”යි පැවසීය. එවිට බුදුරජාණන් වහන්සේ, “නුඹ කෙසේ දැනගන්නෙහිද?”යි ඔහුගෙන් ඇසූ සේක. “මම මිනී හිස් ගෙන, මන්ත්‍රය පිරිවහා නියෙන් හිසට තට්ටුකරන විට නිරයේ පටන් ඔවුනොවුන් උපන් තැන දැනගන්නෙමි”යි බමුණු පිරිවැජි තෙම පිළිතුරු දුන්නේය. ඉක්බිති භාග්‍යවතුන් වහන්සේ පිරිනිවියාවූ රහතන් වහන්සේ නමකගේ හිස් කබලක් ගෙන්වාගෙන, “මොහු උපන් තැන කියන්න”යි වදාරා හිස බමුණාට දුන් සේක. ඔහු ඒ හිස් කබල ගෙන මන්ත්‍ර පිරිවහා නියෙන් හිසට තට්ටුකළත් අන්තයක්, කෙළවරක්, උපන් තැනක් නොපෙනුණි. ඉක්බිති ශාස්තෲන් වහන්සේ “පිරිවැජිය! නොහැකි ද?”යි විමසූ විට “යළිත් උත්සාහ කර බලමි”යි නැවත නැවත උත්සාහ කළත් උපන් තැනක් නොපෙනෙන්නේම ය. බාහිර වූ මන්ත්‍ර වලින් රහතන් වහන්සේගේ ගතිය කෙසේ දැන ගන්නේද? එවිට පිරිවැජියාගේ හිසින් ද කිසිලිවලින් ද දහඩිය නිකුත් විය. ඔහු ලැජ්ජාවට පත්ව නිශ්ශබ්දව සිටියේය. එවිට ශාස්තෲන් වහන්සේ “පිරිවැජිය! වෙහෙසට පත්වූවෙහි ද?”යි විමසූහ. හෙතෙම “එසේය. වෙහෙසට පත්වීමි. මම මොහු උපන් තැන නොදනිමි”යි පවසා “නුඹවහන්සේ එය දනිහිද?”යි බුදුරදුන්ගෙන් විමසීය. එවිට භාග්‍යවතුන් වහන්සේ, “මම එය දනිමි. ඊට වැඩි වූවක් ද දනිමි”යි වදාරා “ඔහු නිවණට ගියේය”යි පැවසූ සේක. එය ඇසූ පිරිවැජියා, “මේ ශිල්පය මට දෙන්න”යි ඉල්වීය. එසේ නම් බුදුසසුනේ පැවිදි වන්න යැයි වදාරා ඔහු පැවිදි කරවූ තථාගතයන් වහන්සේ පළමුව සමථ කමටහන් දී ධ්‍යානාභිඤ්ඤා උපදවා ගත් පසුව විදර්ශනා කමටහන් ලබා දුන් සේක. විදසුන් කමටහන වැඩූ මිගසර තෙරණුවෝ නොබෝ දිනකින් ම රහත් වූහ. අපදාන පාළියේ උන්වහන්සේ මෙසේ පැවසූහ.
“වැස නිම වූ බඹසර ඇති බ්‍රාහ්මණ වංශයෙහි උපන් කාශ්‍යප බුදුරජාණන් වහන්සේට පහන් සිත් ඇති මම සතුටින් ලහබත් අටක් දුන්නෙමි.
මේ මහා භද්‍ර කල්පයෙහි ම ලහබත් අටක් දුන් පිනින් මේ දක්වා දුගතියක නූපන්නෙමි.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනය ඉටු කළෙමි.”
රහත් වූ උන්වහන්සේ ඒ බව ප්‍රකාශ කරමින් මේ ගාථාවන් වදාළහ.
එහි **“යතො අහං පබ්බජිතො සම්මා සම්බුද්ධ සාසනෙ”** යම් තැනක පටන් මම සම්බුදු සසුනෙහි පැවිදිවූයෙම් ද එතැන් පටන්. **“විමුච්චමානො උග්ගච්ඡිං”** කෙලෙස් සහිත බැවින් පළමුව සමථ විදර්ශනා භාවනා වැඩීමෙන් ඉන් නිදහස් වූයෙමි. ධර්ම ශ්‍රවණයෙන් කෙලෙසුන් කෙරෙන් පිරිසිදුවූයෙමි. මෙසේ නැගී සිටින්නෙම් කාමධාතුව ඉක්මවා ගියෙමි. අනාගාමි මාර්ගයෙන් අතිශයින්ම කාමධාතුව ඉක්මවූයෙමි.
**“බ්‍රහ්මුනො පෙක්ඛමානස්ස තතො චිත්තං විමුච්චි මෙ”** සදෙව් ලොවටම අග්‍ර වූ බැවින් ශ්‍රේෂ්ඨ වූ බැවින් “බ්‍රහ්මුනො” නම් වූ බුදුරජාණන් වහන්සේ මහා කරුණාවට සමවැදී “මේ කුල පුතු මගේ සසුනෙහි පැවිදි වී කෙසේ ජීවත්වෙන්නේද?”යි බලන සේක්; මගේ සිත ඒ අනාගාමී මාර්ගාවබෝධයෙන් හා පසුව ආර්ය මාර්ගාවබෝධයෙන් සියලු කෙලෙසුන්ගෙන් අතිශයින් ම (වඩාත් ම) මිදුනේය. **“අකුප්පා මෙ විමුත්තී ති සබ්බසඤ්ඤොජනක්‍ඛයා”** එසේම මිදුණු සිත් ඇති බැවින්, සියලුම සංයෝජනයන් ක්‍ෂය කිරීමෙන් ලබාගත් “මාගේ විමුක්තිය අකෝප්‍යය “ස්ථිරමය” යනුවෙන් රහත් බව ප්‍රකාශ කළ සේක.
**“අනිච්චානි ගහකානී”** යනු ආයුෂ්මත් සීවක තෙරුන් වහන්සේගේ ගාථාවන් ය. එහි උපත කෙසේ ද? උන්වහන්සේ ද පෙර බුදුවරු හමුවෙහි දී ඒ ඒ භවයන්හි ඉපිද පින් රැස් කරමින් අවුත්, **විපස්සි** භාග්‍යවතුන් වහන්සේගේ කාලයේදී සිටුගෙයක උපන්හ. තුරුණුවිය පැමිණි සිටුකුමරු දිනක් පිඬු පිණිස හැසිරෙන භාග්‍යවතුන් වහන්සේ දැක පහන් සිතින් පාත්‍රය රැගෙන පිට්ටුවලින් පුරවා පිළිගැන්වීය. ඒ පින්කමේ විපාක වශයෙන් දෙව් මිනිස් දෙගතියේ සැරිසරා පැමිණි ඔහු; මේ බුද්ධෝත්පාද කාලයේ දී රහගහ නුවර බමුණු පවුලක ඉපිද සීවක නමින් ප්‍රකට විය. නිසිවියට පත්ව සියලු විද්‍යා ශිල්පයන්හි පරතෙරට ගිය සීවක ගිගි ගෙය හැර දමා පිරිවැජි අරමක පැවිදි විය. දිනක් ශාස්තෲන් වහන්සේ වෙත පැමිණි ධර්ම ශ්‍රවණය කළ ඔහු, ශ්‍රද්ධාවෙන් බුදුසසුනේ පැවිදි විය. විදසුන් කමටහනෙහි සිත පිහිටුවා නොබෝ දිනකින්ම රහත් ඵලයෙහි පිහිටි සීවක තෙරණුවෝ අපදාන පාළියෙහි මෙසේ වදාරා ඇත.
“පිඬු සිඟා හැසිරෙන විපස්සි බුදුරජාණන් වහන්සේගේ සිස් වූ පාත්‍රය දුටු මම එය පිට්ටුවලින් පුරවා පූජා කළෙමි.
මෙයින් කල්ප අනූ එකකට පෙර යම් පිට්ටු දානයක් දුන්නෙම් ද එහි විපාක වශයෙන් එතැන් සිට මේ දක්වා ම දුගතියක නූපන්නෙමි.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.
රහත් බවට පත්ව ඒ බව ප්‍රකාශ කිරීම සඳහා සීවක තෙරණුවෝ මේ ගාථා දෙක වදාළහ.
එහි **“අනිච්චානි ගහකානි තත්‍ථ තත්‍ථ පුනප්පුනං”** ඒ ඒ භවයෙහි නැවත නැවත උපදවන්නා වූ ගෙවල් නම් ආත්මභාව (ශරීර) අනිත්‍ය වේ. ස්ථිරව නොපවතියි. සුලු කාලයක් පවතියි. **“ගහකාරකං ගවෙසන්තො”** මේ ආත්මභාව නම් ගෙය සාදන තණ්හාව නම් වඩුවා සොයමින් මෙපමණ කාලයක් හැසිරුණෙමි. **“දුක්‍ඛා ජාති පුනප්පුනං”** නැවත නැවත ඉපදීම දුකකි” යනුවෙන් ගෙය සාදන්නා සෙවීමට හේතුව දක්වයි. මේ ජරාව, ව්‍යාධිය, මරණය යන තුනින් යුක්ත ජාතිය (ඉපදීම), නැවත නැවත සිදුවීම දුකකි. මේ දුක නොදුටු කල්හි එය නොනවතියි. එනිසා ඒ දුකට හේතුව සෙවුවෙමි.
**“ගහකාරක දිට්ඨොසි”** දැන යමකින් ජාතියට හේතුව සෙවූයෙම් ද ඒ ආර්යමාර්ග ඤාණයෙන් ආත්මභාව නම් ගෙය සාදන වඩුවා දුටුවෙමි. **“පුනගෙහං”** නැවත මේ සසරෙහි ආත්මභාව නම් වූ ගෙය නොසාදන්නෙහි. **“සබ්බා තෙ ඵාසුකා භග්ගා”** නුඹගේ සියලු කෙලෙස් නම් පරාල (ගෙය සාදන) මවිසින් සිඳ දමන ලදි. **“ථූණිකා ච පදාළිතා”** දැන් නුඹ සාදන ආත්මභාව නම් ගෙදර අවිද්‍යාව නම් වූ කැණිමඬල ද බිඳින ලදි. **“විපරියාදිකතං චිත්තං”** යනු මගේ සිත ඉවත්වූවක් කරන ලදි. නැවත අනාගතයේ නූපදින බවට පමුණුවන ලදි. එය එසේමය. **“ඉධෙව විධමිස්සති”,** “මේ භවයේදී ම විධ්වංසනය කරන ලදි. අවසන් චුති සිත නිරුද්ධ වීමත් සමඟ නිවීමට පත්වෙන්නෙමි” යන අර්ථයයි.
**“අරහං සුගතො”** යනු ආයුෂ්මත් **උපවාන** තෙරුන් වහන්සේගේ ගාථාවන් ය. එහි උපත කෙසේ ද? උන්වහන්සේ පෙර පදුමුත්තර භාග්‍යවතුන් වහන්සේගේ කාලයේ දී දිළිඳු කුලයක ඉපිද තුරුණුවියට පැමිණියහ. එම භාග්‍යවතුන් වහන්සේ පිරිනිවි කල්හි ධාතුගෙන මිනිස්, දෙවි, නා, ගරුඬ, යක්‍ෂ, කුම්භාණ්ඩ හා ගාන්ධර්වයන් විසින් සත් රුවන්මය සත් යොදුනක් පමණ වූ ස්තූපයක් සාදවන ලදි. එකල්හි එතැනට පැමිණි දිළිඳු පුද්ගලයා තම ඉතා පිරිසිදු වූ උතුරු සළුව ගෙන උණ ගසක කොඩියක් සේ බැඳ චෛත්‍යයට පූජා කළේය. දෙවියන් විසින් සෑයේ පූජාවන් ආරක්‍ෂා කිරීමට යෙද වූ අභිසම්මතක නම් යක්‍ෂයා නොපෙනෙන කයක් ඇතිව, එම කොඩිය ගෙන අහසේ සිටිමින් තෙවරක්ම සෑය ප්‍රදක්‍ෂිණා කළේය. මෙය දුටු දිළිඳු මිනිසා අතිශයින් සතුටු විය. ඒ පින්කමේ විපාක වශයෙන් දෙව් මිනිසුන් අතර සැරිසැරූ හෙතෙම, මේ බුද්ධෝත්පාද කාලයේදී සැවැත් නුවර බමුණු කුලයක ඉපිද **“උපවාන”** නමින් ප්‍රකටව තුරුණුවියට පැමිණියේය. ජේතවනාරාමය පිළිගන්නා දින අසිරිමත් බුදු සිරි දුටු උපවාන බමුණා පැහැදී ශ්‍රද්ධාවෙන් බුදුසසුනේ පැවිදි විය. විදසුන් කමටහනට සිත් යොමුකළ උපවාන තෙරණුවෝ නොබෝ දිනකින් ම ෂඩ් අභිඥා ලාභී මහතෙරනමක් බවට පත්වූහ. උන්වහන්සේ අපදාන පාළියේදී මෙසේ පැවසූහ.
“සියලු ධර්මයන්ගේ පරතෙරට ගිය, පස්මරුන් දිනූ පදුමුත්තර බුදුරජාණන් වහන්සේ ගිනිකඳක් මෙන් බබළමින් පිරිනිවන් පෑ සේක.
මහජනයා එක් රැස්ව තථාගතයන් වහන්සේ පුදා මැනවින් සෑයක් කරවා සර්වඥ දේහය එහි නැංවූහ.
එහි ශරීරය ආදාහනය කොට ධාතු ගෙනවුත්, ඒ සියලු දිව්‍ය මනුෂ්‍යාදීහු බුද්ධ ස්තූපයක් සෑදුහ.
ඒ උතුම් සෑයෙහි පළමු නිම් වළල්ල රන්මය වේ. දෙවැන්න මිණිමය වේ. තෙවැන්න රිදීමුවා ය. සිවුවැන්න පිළිඟු මුවාය.
පස්වන නිම්වළල්ල පද්මරාග මාණික්‍යමය වේ. සයවැන්න මැසිරිගල්මය වේ. වේදිකාව රන්මුවා වේ. සෑය සියලුම රත්නයන්ගෙන් කරන ලදුව යොදුනක් උස විය.

එවිට දෙවියෝ සාකච්ඡා කළහ. “තාදී ගුණ ඇති සර්වඥයන් වහන්සේට අපි ද සෑයක් කරමු.
උන්වහන්සේගේ ධාතු වෙන් නොවූහ. මුළු සිරුරම එකට කැටිව තිබේ. එනිසා අපි මේ සෑයටම කඤ්චුකයක් කරමු.”
මෙසේ සාකච්ඡා කළ දෙවියෝ සත් රුවනින් යොදුනක් උස සෑයක් ඒ මත්තෙහි කරවූහ. මෙසේ යොදුන් දෙකක් උස වූ සෑයෙන් අඳුර ද දුරුකරන ආලෝකයක් නිකුත් විය.
නාගයෝ ද රැස්වී සාකච්ඡා කළහ. “මිනිස්සු ද දෙවියෝ ද බුදුරජාණන් වහන්සේට සෑ කරවූහ.
අපි ද පමා නොවෙමු. දෙවියන් සහිත ලෝ වැස්සා ද පමා නොවෙති. තාදී ගුණ ඇති ලෝක නාථයන් වහන්සේට අපි ද සෑයක් කරවන්නෙමු.”
මෙසේ කථා කළ නාගයෝ ඉන්‍ද්‍රනීල මහානීල හා ජෝතිරස යන මාණික්‍යයන්ගෙන් යොදුනක් උස කඤ්චුක සෑයක් කරවූහ.
එවිට සියල්ල මැණිකෙන් කළ බැවින් ආලෝකය විහිදුවන එම සෑය යොදුන් තුනක් උස විය.
ගුරුළෝ ද රැස්ව “මනුෂ්‍ය-දිව්‍ය-නාග සමූහයා නොපමාව සෑ කරවූහ. අපි ද අප්‍රමාදීව සෑයක් කරවමු”යි සාකච්ඡා කළහ. ගුරුළෝ ද ස්වර්ණමය වූ කඤ්චුකයක් කරමින් සෑයෙහි උස යොදුන් සතරක් කළහ. සිවුයොදුන් වූ එම සෑය උඩට නැගුණු සූර්යයා මෙන් සියලු දිශාවන් ආලෝක කරයි.



එකල්හි කුම්භාණ්ඩයෝ ද එලෙසින්ම එක්ව සාකච්ඡා කළහ. “දිව්‍ය-මනුෂ්‍ය-නාග-ගුරුළාදීහු වෙන වෙනම බුද්ධ ශ්‍රේෂ්ඨයන් වහන්සේට උතුම් සෑ කළහ. අපි ද අප්‍රමාදී වෙමු. දෙවියන් සහිත ලෝ වැසියා ද පමා නොවෙති. තාදී ගුණැති බුද්ධ ශ්‍රේෂ්ඨයන් වහන්සේට අපි සෑයක් කරමු. උස් වූ බුද්ධස්තූපය අපි ද රත්නයන්ගෙන් වසමු.” මෙසේ කථා කළ ඔවුහු උතුම් බුද්ධ ස්තූපයේ පස්යොදුනක් කළහ. පස්යොදුන් එම සෑය අතිශයින් බබළයි.



මෙලෙසින්ම සාකච්ඡා කළ යක්‍ෂයෝ ඒ උතුම් බුද්ධ ස්තූපය සය යොදුනක් උස්වන සේ තැනූහ.



ගාන්‍ධර්වයෝ ද එසේම සාකච්ඡා කොට, වේදිකා සතක් කරවා මතුයෙහි ඡත්‍රයක් ද නැංවූහ. ගාන්‍ධර්වයෝ එම සෑය සර්ව ස්වර්ණමය (මුලුමනින්ම රත්තරනින් වැසූහ) කළහ.


එකල රෑ දාවල් වෙනස් නොපෙනෙන සේ සත් යොදුන් සෑය බබලයි.
තරු සහිත සඳ හිරු දෙදෙන ද ඒ චෛත්‍යයේ ශෝභාව මැඩලීමට නොහැකි වේ. හාත්පස යොදුන් සීයක් පමණ තැන්හි පහනකුදු නොදැල්වුණි.
එකල යම් මනුෂ්‍යයෙක් සෑයට කිසිවක් පූජා කරයි නම් ඒ මතට නොනැඟ, එම පූජාව අහසෙහි දමයි.
සෑයෙහි ආරක්ෂාවට දෙවියන් විසින් යෙදවූ අභිසම්මත යක්‍ෂ සෙන්පති එසේ දැමූ වස්ත්‍රය හෝ මල්දම රැගෙන සෑ මුදුනෙහි තබයි.
එම යක්‍ෂයා නොපෙනේ. ඔහු ගෙන යන පූජාව පමණක් දකින සැදැහැවත්හු සිත පහදවා දෙව් ලොව ඉපිදෙති.
ත්‍රිපිටක සද්ධර්මයෙහි සැදැහැ නැත්තෝ ද සසුනෙහි පහන් සිත් ඇත්තෝ ද යන සියලු මිනිස්සු ප්‍රාතිහාර්ය දකිනු කැමැත්තෙන් ස්තූපය මල්දමින් පුදති.
මම එදවස හංසවතී නුවර මෙහෙකරුවෙක් වූයෙමි. සතුටු සිතැති මම එසේ සෑ පූජාවෙහි නිරත ජනයා දැක මෙසේ සිතුවෙමි.
“මේ පුද ලබන බුද්ධ ස්තූපයෙහි ධාතු අයත් ඒ භාග්‍යවතුන් වහන්සේ ඉතා උදාර අයෙක් වෙති. මේ ජන සමූහයා සතුටින් ඊට පූජා කරති.
මම ද තාදී ගුණැති ලෝකනාථයන් වහන්සේට පූජාවක් කරන්නෙමි. අනාගතයේ උන්වහන්සේගේ ධර්මයෙහි කොටස්කරුවෙක් වන්නෙමි”
මෙසේ සිතූ මම රජකයකු විසින් මැනවින් සෝදා පිරිසිදු කළ මාගේ උතුරු සලුව උණ දඬුවක අග එල්ලා ධ්වජයක් කොට අහසේ ඔසවා තැබුවේය.
අභිසම්මත යක්ෂයා මගේ ධජය ගෙන අහසෙහි එල්ලා තැබීය. සුළඟින් සෙලවෙන ධජය දුටු මම බොහෝ සේ සතුටු වූයෙමි.
එහි සිත පහදවා ගත් මම භික්‍ෂූන්ට වැඳ ධජ දානයේ ආනිසංස ඇසූවෙමි.
එක් භික්‍ෂුවක් මහත් ප්‍රීතියෙන් කරන ලද මාගේ පූජාව බලා “නුඹ සසර සැම කල්හිම ධජ දානයේ විපාක විඳින්නෙහිය.
ඇත්, අස්, රිය, පාබල යන සිවුරඟ සේනාවෝ නිතර ඔබ පිරිවරා සිටිති.
සැට දහසක් තූර්යයෝ ද මනාව අලංකාර කළ බෙර ද නිතර ඔබ පිරිවරා සිටිති.
සැරසුණු අසූ දහසක් ස්ත්‍රීහු විසිතුරු අබරණ පැළඳ, මිණිකොඬොල් ඇතිව දිගු ඇසිපිය ඇතිව ඉතා මොළොක් අබරණ පැළඳ, මිණිකොඬොල් ඇතිව දිගු ඇසිපිය ඇතිව ඉතා මොළොක් ශරීරාවයව ඇතිව, සිහිනිඟ සහිත වූවාහු නිතර නුඹ පිරිවරා සිටිති.

කල්ප තිස් දහසක් පුරා දෙව්ලොව වෙසෙන නුඹ අසූවරක් ශක්‍ර දේවේන්ද්‍රව උපදියි.
දහස් වරක් සක්විති රජ වන්නේය. නුඹ ලබන මහත් වූ ප්‍රදේශ රාජ්‍ය සම්පත් ගිණිය නොහැක. මේ ධජ දානයේ විපාකයයි.
මෙයින් කල්ප ලක්‍ෂයකට පසුව ඔක්කාක කුලයේ උපදින ගෞතම නම් ශාස්තෲන් වහන්සේ ලොව පහළ වෙති.
මේ කුශල මූලයෙන් මෙහෙයූ නුඹ දෙව්ලොවින් චුතව බ්‍රාහ්මණයෙක් ව, අසූ කෙළක් ධනය ද දැසි කම්කරුවන් ද හැරදමා ගෞතම බුදුසසුනෙහි පැවිදි වන්නෙහි ය.

ශාක්‍ය කුල ජ්‍යෙෂ්ඨ වූ ගෞතම බුදුහු සතුටු කරන නුඹ උපවාන නම් බුද්ධ ශ්‍රාවකයෙක් වන්නෙහි ය.”
මෙසේ කල්ප ලක්‍ෂයකට පෙර මවිසින් කරන ලද කුසල කර්මය මට විපාක දුන්නේය. මැනවින් මිදුණු හීයක වේගය මෙන් මගේ කෙලෙස් දවන ලදි.
සිවු මහා දිවයිනට අධිපති වූ සක්විති රජ වූ මා හට හැම කල්හි හාත්පස යොදුන් තුනක් ධජ ඔසවති.
එදා සිට මේ දක්වා එම කුශල කර්මයේ විපාක වශයෙන් දුගතියක නූපන්නෙමි. ධජ දානයේ විපාක මෙබඳුය.
දැන් මම සියළු කෙලෙස් දැවූවෙමි. බුදුරජාණන් වහන්සේගේ අනුශාසනාව ඉටු කළෙමි.”
ඉක්බිති ආයුෂ්මත් උපවාන තෙරණුවෝ භාග්‍යවතුන් වහන්සේගේ උපස්ථායකයෙක් වූහ. එ සමයේ භාග්‍යවතුන් වහන්සේට වාතාබාධයක් උපන්නේය. තෙරුන්ගේ ගිහිකල යහලු වූ **දේවහිත **නම් බමුණෙක් සැවැත් නුවර වසයි. ඔහු තෙරුන් වහන්සේට සිවුපසයෙන් උපස්ථාන කරයි. රෝගය හටගත් කල්හි උපවාන හිමියෝ පාසිවුරු ගෙන ඒ බමුණාගේ ගෙදරට වැඩියහ. බමුණා “තෙරුන් වහන්සේ කිසියම් ප්‍රයෝජනයක් සඳහා වැඩම කරන ලදැ”යි දැන; “ස්වාමීනි! වැඩම කරන ලද්දේ කුමක් නිසාද?”යි ඇසීය. තෙරණුවෝ තමා පැමිණි කරුණ දක්වමින් මේ ගාථා දෙක වදාළහ.
එහි අර්ථ මෙසේ ය. “යමෙක් මේ ලෝකයෙහි පිදිය යුත්තන් විසින්, ශක්‍ර දේව බ්‍රහ්මාදීන් විසින් පුදන ලද්දාහු ද, සත්කාර ලබන්නාහු බිම්බිසාර කෝසල ආදීන් විසින් සත්කාර කරන ලද්දාහු ද, වැඳිය යුතු වූ ක්‍ෂීණාශ්‍රව රහතන් වහන්සේලා විසින් වඳින ලද්දාහු ද කෙලෙස් දුරලූ “අරහං” නම් වූ ද, සෝභන වූ ගමන් ඇති හෙයින් සුගත නම් වූ ද ඒ සර්වඥයන් වහන්සේ මාගේ ශාස්තෘෘවරයා වෙති. දෙවියන්ට දෙවි වූ ශක්‍රයනට ශක්‍ර වූ බ්‍රහ්මයන්ට බ්‍රහ්ම වූ උන්වහන්සේ දැන් වාතය නිසා, වාතය කිපීමෙන් වූ ආබාධයකින් පෙළෙන සේක. ඉදින් බමුණ! උණුදිය වේ නම්; ඒ ආබාධය සන්සිඳවීමට, නැසීමට උණුදිය ගෙනයනු කැමැත්තෙමි.” එය ඇසූ බමුණා උණුදිය ද ඒ වාතාබාධයට යෝග්‍ය බෙහෙත් ද්‍රව්‍යය ද රැගෙන ගොස් භාග්‍යවතුන් වහන්සේට පිළිගැන්වීය. එයින්ම ශාස්තෲන් වහන්සේගේ රෝගය සන්සිඳුණි. භාග්‍යවතුන් වහන්සේ ඒ බමුණාට පුණ්‍යානුමෝදනාවක් සිදු කළ සේක.
**“දිට්ඨා මයා”** යනු ආයුෂ්මත් **ඉසිදින්න** තෙරුන් වහන්සේගේ ගාථාවන්ය. එහි උපත කෙසේ ද? උන්වහන්සේ ද පෙර බුදුවරු හමුවේදී ඒ ඒ භවයේදී පින්දහම් සිදුකරමින් අවුත්, **විපස්සි** භාග්‍යවතුන් වහන්සේ ලොව පහළ වූ සමයෙහි සිටුගෙයක ඉපිද නිසිවියට පත් වූහ. දිනක් ඔහු විජිනිපතක් (වටා පතක්) ගෙන බෝධියට පූජා කළේය. ඒ පින්කමේ විපාක ලෙස දෙව්ලොව උපන් හෙතෙම; කාම සුගතීන්හි සැරිසරා අවුත්, මේ බුද්ධෝත්පාද කාලයේ දී සුනාපරන්ත ජනපදයේ සිටුගෙයක ඉපිද **“ඉසිදින්න”** නමින් ප්‍රකට විය. තුරුණුවියට පත් වූ ඔහු ශාස්තෲන් වහන්සේ සඳුන් මල් පිළිගත් අවස්ථාවෙහි වූ පෙළහර දැක පැහැදීමෙන්, උන්වහන්සේ වෙත පැමිණ ධර්මශ්‍රවණය කළේය. දේශනාව අවසන් හි ඉසිදින්න සෝවාන් විය. ගිහිගෙයි වසන ඔහුගේ දියුණුව කැමති දෙවියෙක් මේ ගාථා දෙකින් ඔහුට චෝදනා කළේය.

මෙහි **“දිට්ඨා මයා ධම්මධරා උපාසකා කාමා අනිච්චා ඉති භාසමානා”** මේ බුදු සසුනෙහි ඇතැම් පර්යාප්ති ධර්මය දරාගත් උපාසකයෝ මවිසින් දක්නා ලදහ. පර්යාප්තිය දරණ බැවින් ම ඔවුහු; “කාමය නම් අනිත්‍ය වූවකි. දුක් ගෙන දෙන්නකි. වෙනස්වන ස්වභාව ඇත්තකි” යනුවෙන් කාමයන්හි ආදීනව දැක්වෙන (ප්‍රතිසංයුක්ත) ධර්මය පවසති. දෙසති. නමුත් තමා ම මිණිකොඬොල් ආභරණවල ද අඹු දරුවන් කෙරෙහි ද විශේෂයෙන් ඇලී අපේක්‍ෂා සහිතව සිටිති. බහුල වූ රාගයෙන් යුක්තව මාණික්‍යමය වූ මිණිකොඬොල් ආදී ආභරණ කෙරෙහි ද අඹුදරුවන් කෙරෙහි ද අධික ප්‍රේමයෙන්-සෙනෙහසින් ඇලී ගැලී අනිකක් කරති. අනිකක් කියති. මෙබඳු උපාසකවරු මවිසින් දක්නා ලදි.
**“යතො”** ඒ උපාසකවරු මිණිකොඬොල් ආභරණයන්හි සහ අඹුදරුවන් කෙරෙහි අපේක්‍ෂා සහගත වන බැවින් මේ බුදුසසුන තත්ත්‍වාකාරයෙන්, ඒකාන්තයෙන් අවබෝධ කර නොගනිති. එනමුත් “කාමයෝ අනිත්‍යයහ” යනාදී ලෙස පවසති. “ස්වාභාවයෙන්ම ඇලුණා වූ චිත්ත ස්වභාවයෙන් යුතු වෙති” යන අදහසයි. **“රාගඤ්ච තෙසං න බලත්‍ථි ඡෙන්තුං”** ඒ උපාසකවරුන්ට රාගය සිඳ දැමීමට සමත් වූ ඥාන බලයක් නැත. එනිසා ඔවුහු තණ්හාවෙන් ඇලී-ගැලී, බදාගෙන අඹුදරුවන් ද ධනය ද අත්නොහරිති. මේ සියල්ල ඒ දෙවියා විසින් අන්‍යාකාරයකින් ඒ උපාසකයා සඳහාම පවසන ලදි. මෙම වදන් ඇසූ ඉසිදින්න, සංවේග උපදවාගෙන සසුනේ පැවිදි වී නොබෝ දිනකින්ම රහත් විය. අපාදන පාළියේ දී උන්වහන්සේ මෙසේ පැවසූහ.
“ඒ විපස්සි භාග්‍යවතුන් වහන්සේගේ බුද්ධත්‍වය සඳහා මහෝපකාරී වූ උතුම් බෝධියට සතුටු සිතින් වටාපතක් ගෙන මම පූජා කළෙමි.
මීට කල්ප අනූ එකකට පෙර එසේ උතුම් බෝධිය පිදුවෙම් ද එතැන් පටන් මම දුගතියක නූපන්නෙමි.
දැන් මවිසින් කෙලෙස් දවන ලදි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
මෙසේ රහත්බවට පත්වූ ඉසිදින්න තෙරණුවෝ සිය අර්හත්‍වය ප්‍රකාශ කිරීම සඳහා එසේ දෙවියා විසින් පැවසූ ගාථාම නැවත වදාළහ.
**“දෙවො වා”** යනු ආයුෂ්මත් **සම්බුල කච්චායන** තෙරුන් වහන්සේගේ ගාථාවන්ය. උන්වහන්සේ ද පෙර බුදුවරු හමුවෙහි කරන ලද ප්‍රාර්ථනා ඇතිව ඒ ඒ භවයන්හිදී පින් රැස් කරමින් අවුත්, මීට කල්ප අනූ හතරකට පෙර දී සිටුගෙයක උපන්හ. නුවණැති බවට පත්වූ ඔහු දිනක් **සතරංසි** නම් පසේ බුදුරජාණන් වහන්සේ නිරෝධ සමාපත්තියෙන් නැගී සිට, පිඬු පිණිස හැසිරෙනු දුටුවේය. දැක තල්ගෙඩියක් උන්වහන්සේට පූජා කළේය. ඒ පින්කම නිසා දෙව් මිනිස් දෙගතියෙහි සැරි සැරූ හෙතෙම මේ බුද්ධෝත්පාද කාලයේදී මගධ රට ගහපති කුලයක ඉපිද සම්බුල යන නම ලැබීය. කච්චායන ගෝත්‍රයේ වූ බැවින් සම්බුලකච්චායන යැයි ඔහු ප්‍රකට විය.
වැඩිවියට පත්ව ශාස්තෘෘන් වහන්සේගෙන් ධර්ම ශ්‍රවණය කළ සම්බුල කච්චායන තෙමේ ශ්‍රද්ධාවෙන් පැවිදිව හිමවත සමීපයේ භේරව නම් පර්වත ගුහාවෙහි වසමින් විදසුන් කමටහන වැඩුවේය. එක් දිනක් මහත් වූ අකාල මේඝයක් සිය දහස් වර ගුගුරමින්, ගර්ජනා කරමින් විදුලිය ගසමින් ගඩ ගඩ හඬින් පහලට වසින්නට පටන් ගත්තේය. හෙන පිපිරුවේය. ඒ ශබ්දය ඇසූ දිවි, වලස්, වන මී, ඇත් ආදී සත්තු බියපත්ව මහ හඬින් ශබ්ද කළහ. තෙරුන් වහන්සේ අරඹන ලද විදසුන් භාවනා ඇතිව කයේත් සිතේත් අපේක්ෂාවක් නොමැති හෙයින් දුරු වූ ලොමුඩැහැ ගැනීම් ඇති වූහ. වැස්ස පිළිබඳ නොකැමතිව විදසුනෙහි සිත පිහිටුවා ගත් උන්වහන්සේගේ ශරීරය ග්‍රීෂ්මය දුරු වී යෝග්‍ය සෘතු ලැබීමෙන් සංයම විය. සන්සුන් වූ සිත එකෙණෙහිම විදසුනට නංවා ෂඩ් අභිඥා සහිතව රහත් ඵලයෙහි පිහිටියේය. අපදාන පාළියේදී උන්වහන්සේ මෙසේ වදාළහ.
“තමන් වහන්සේ විසින් සත්‍යාවබෝධ කරගත් අපරාජික වූ සතරංසි නම් පසේ බුදුරජාණන් වහන්සේ සමවතින් නැගිට පිඬු පිණිස හැසිරුණු සේක.
තල් ගෙඩි අතේ තබාගෙන සිටි මම ඒ නර ශ්‍රේෂ්ඨයන් වහන්සේ දැක, සමීපයට ගියෙමි. මම පැහැදුණු සිතින් තල් ගෙඩියක් පූජා කළෙමි.
මීට කල්ප අනූ හතරකට පෙර යම් ඵල දානයක් දුන්නෙම් ද එහි විපාක වශයෙන් දුගතියක නූපන්නෙමි. ඵල දානයේ විපාක මෙබඳු ය.
දැන් මම කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
මෙසේ රහත් බවට පත් වූ උන්වහන්සේ තම පිළිවෙත සිහිපත් කර බලා සතුටට පත් වූසේක්, ප්‍රීතිය පහළ කරමින් සිය රහත් බව මෙම ගාථා දෙකෙන් වදාළහ.

මෙහි **“දෙවො ච වස්සති දෙවො ච ගළගළා යති”** යනු වර්ෂාව, මේඝය වසියි. ගළ ගළ හඬින් ගලා යයි. ඒ ගර්ජනාවෙහි අනුකරණය දැක්වීමයි. **“එකකොචාහං භෙරවෙ බිලෙ විහරාමි”** මම ද හුදෙකලාව, තනිව, බියක් නොමැතිව මේ පර්වත ගුහාවෙහි වසමි. මෙසේ වූ සිහිය ඇතිව වෙසෙන මා හට **“නත්‍ථි භයං වා ඡම්හි තත්තං වා ලොමහංසො වා”** සිතේ තැතිගැනීම්, භයක් ආදියක් හෝ ඒ නිමිති කරගෙන ශරීරයේ තැති ගැනීමක්, ලොමු දහ ගැනීමක් හෝ නැත.
**“තස්මා”** යනුවේ ඒ කාරණය - හේතුව දක්වයි. **“ධම්මතා මමෙසා”** මේ භය පිළිබඳ පිරිසිඳ නොදත් තැනැත්තාට ප්‍රහීන නොවූ ඡන්ද රාග ඇති බැවින් භය විය යුතුයි. මම වනාහි සියලු අයුරින්ම භය පිරිසිඳ දත්තෙමි. එහි ඡන්දරාගය මුළුමනින්ම සිඳ දැමුවෙමි. භයවීම් ආදිය නොමැති හෙයින් “මෙය මාගේ ධර්මතාවකි. මෙය මාගේ ධර්ම ස්වභාවයකි” යනුවෙන් රහත් බව ප්‍රකාශ කරයි.
**“කස්ස සෙලූපමං චිත්තං”** යනු ආයුෂ්මත් ඛිතක තෙරුන් වහන්සේගේ ගාථාවන්ය. එහි උපත කෙසේ ද? උන්වහන්සේ ද පෙර බුදුවරු හමුවේ කරන ලද ප්‍රාර්ථනා ඇතිව ඒ ඒ භවයේ දී පින් කමින් අවුත් **විපස්සි** නම් භාග්‍යවතුන් වහන්සේගේ කාලයේදී බන්‍ධුමතී නුවර ආරාම ආරක්ෂකයෙක් ව ජීවත් විය. එක් දිනක් ඔහු භාග්‍යවතුන් වහන්සේ අහසින් වඩිනු දැක පැහැදුණු සිතින් පොල් ගෙඩියක් පූජා කරනු කැමති විය. ශාස්තෲන්වහන්සේ ඔහුට අනුග්‍රහ පිණිස අහසෙහි වැඩ හිඳම එම පූජාව පිළිගත් සේක. එය දුටු ආරාම ආරක්ෂකයා මහත් වූ ප්‍රීති ප්‍රමෝදයට පැමිණියේය. ඒ පින්කම නිසා දෙව් මිනිස් දෙගතියේ සැරි සැරූ හෙතෙම මේ බුද්ධෝත්පාදයේදී කොසොල් රට බමුණු පවුලක **ඛිතක** නමින් ඉපද වැඩිවියට පත්ව ශාස්තෲන් වහන්සේගෙන් ධර්ම ශ්‍රවණය කළේය. ඉන් ලබන ලද ශ්‍රද්ධා ඇතිව සසුනේ පැවිදි වූ ඔහු කමටහන් ගෙන ආරණ්‍යයට වැඩමවා උත්සාහ කර, නොබෝ දිනකින්ම රහත් ඵලය ලබා ගත්තේය. අපදාන පාළියේ දී ඛිතක තෙරණුවෝ මෙසේ පැවසූහ.
“එකල මම බන්‍ධුමතී නුවර ආරාමිකයෙක් වීමි. අහසෙහි වඩින කෙලෙස් රජස් විරහිත බුදුරජාණන් වහන්සේ දුටුවෙමි.
මම නාළිකේර ඵලයක් (පොල් ගෙඩියක්) ගෙන උන්වහන්සේට පිදුවෙමි. මහත් යශස් ඇති බුද්ධ ශ්‍රේෂ්ඨයන් වහන්සේ අහසේ වැඩහිඳ ම එය පිළිගත් සේක.
මට ප්‍රීතිය උපදවන්නා වූ මෙලොවදී ම සුව එළවන්නා වූ ඵලය පහන් සිතින් බුදුරදුන්ට පූජා කළෙමි.
ඉන් මහත් වූ ප්‍රීතියටද උතුම් සැපයටද පැමිණියෙමි. ඒ ඒ තැන උපන්නා වූ මා හට රුවන් පහළ වේ.
මීට කල්ප අනූ එකකට පෙර යම් ඵල දානයක් දුන්නෙම් ද එහි විපාක වශයෙන් මේ දක්වාම දුගතියක නූපන්නෙමි.
ම විසින් දැන් දිවැස පිරිසිදු කරන ලදි. මම සමාධියට සම වැදීමෙහි දක්‍ෂ වෙමි. ෂඩ් අභිඥාවන් හි පරතෙරට පැමිණියෙමි. ඵල දානයේ විපාක මෙබඳුය.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත් බවට පත් වූ ඛිතක තෙරණුවන් ඵල සමවතින් ම සැපයෙන් හා නිවන් සැපයෙන් යුක්තව වෙසෙන කල්හි ප්‍රදාන පරිග්‍රාහක තෙරණුවෝ එම ආරණ්‍යායතනයට වැඩම කළහ. එහි වසන භික්‍ෂූන් පිළිබඳ විමසීම සඳහා උන්වහන්සේ මේ පළමු ගාථාව වදාළහ.
මෙහි **“කස්ස සෙලූපමං චිත්තං ඨිතං නානුපකම්පතී”** යනු මේ අරණ්‍යායතනයේ වෙසෙන කවර භික්‍ෂුවකගේ සිත මගඵල අවබෝධයෙන් ඒකඝන වූ ගල් පර්වතයක් මෙන් පවතී ද? සියලු ආශාවන්ගේ අභාවයෙන් වශීභාවයට පත් වූ බැවින් ද සියලුම ආකාරයේ ලෝක ධර්මතාවන්ගෙන් (අටලෝ දහමින්) කම්පා නොවී නොසැලී පවතීද? දැන් එවැනි භික්ෂුවගේ අකම්පිත බවට හේතු දැක්වීම් වශයෙන් **“විරත්තං”** යනාදිය වදාළහ. **“විරත්තං රජනීයෙසු” **විරාග නම් වූ ආර්ය මාර්ගයෙන් සිත් අලවන රාගය ඉපදීමට හේතුවන ත්‍රෛභූමික ධර්මයන්හි නොඇලුණු, “ආර්ය මාර්ගයෙන් මුලුමනින්ම සිඳ දැමූ රාග ඇති” යන අර්ථයයි. **“කුප්පනීයෙ”** හැපීම්-ගැටීම් ඇති සියලු ක්‍රෝධ සහිත වස්තූන්හි නොකිපේ. සිත දූෂ්‍ය නොවේ. විකාරයට-වෙනසට නොපැමිණේ. **“යස්සෙවං භාවිතං චිත්තං”** යම් ආර්ය පුද්ගලයෙකුගේ සිත, මනස මෙසේ තාදි භාවයෙන් (කෙළෙස් දුරුකර) වඩන ලද ද **“කුතො තං දුක්ඛමෙස්සතී”** ඒ උතුම් පුද්ගලයාට ඇලීම් වශයෙන් හෝ සංස්කාර වහයෙන් හෝ කෙසේ නම් දුකක් පැමිණෙන්නේද? “මෙවන් පුද්ගලයන්ට දුකක් නොමැත” යන අරුතයි.
මෙසේ අනියම් වශයෙන් විචාළ අර්ථය ඛිතක තෙරණුවෝ තමා වෙත සමීප කරගනිමින් පිළිතුරු දීම් වශයෙන් මේ දෙවන ගාථාව වදාරා සිය රහත් බව ප්‍රකාශ කළහ.
මෙම ගාථාවේ අර්ථ ඉහතින් ද පැවසෙන බැවින් ඉතා ප්‍රකට ය.
**“න තාව සුපිතුං හොති”** යනු ආයුෂ්මත් **සෝණ සෙට්ඨිපුත්ත** තෙරුන්ගේ ගාථාවන් ය. එහි උපත කෙසේ ද? උන්වහන්සේ ද පෙර බුදුවරු හමුවේ කළ පැතුම් ඇතිව අවුත්; **සිඛි** භාග්‍යවතුන් වහන්සේගේ කාලයේ දී වැද්දෙකු වී ජීවත් වනුයේ දිනක් ශාස්තෲන් වහන්සේ දැක පැහැදුණු සිතින් කුරුඤ්ජිය ඵලයක් ගෙන උන්වහන්සේට පිදූහ. ඒ පින්කමේ විපාක වශයෙන් දෙව් මිනිස් දෙගතියේ සැරිසරා අවුත්, මේ බුද්ධෝත්පාද කාලයේ දී කපිලවස්තුවේ සෙලිස්සරිය නම් ග්‍රාමභෝජකයාගේ පුතු ලෙස උපන්නේ ය. ඔහු **“සෝණ”** නාමයෙන් ප්‍රකට විය. තරුණවියට පැමිණි සෝණ භද්දිය ශාක්‍ය රජුගේ සේනාපති විය. ඉහතින් පැවසූ පරිදි භද්දිය ශාක්‍ය රජු පැවිදි වූ කල්හි “රජුත් පැවිදි වුණා. මම ගිහිගෙයි සිටීමෙන් කවර ප්‍රයෝජනයක් ද?”යි සිතා සෝණ පැවිදි වූ නමුත්, භාවනාවෙහි නො ඇලී, නින්දෙහිම ඇලී වාසය කළේය. භාග්‍යවතුන් වහන්සේ අනුපිය නම් අඹ වනයෙහි වැඩ වසන කල්හි සෝණ වෙත තමන් වහන්සේගේ ශරීරාලෝකය පතුරුවා ඔහුට සිහි උපදවා මේ පළමු ගාථාවෙන් අවවාද කළ සේක.
මෙහි **“න තාව සුපිතුං හොති රත්ති නක්ඛත්ත මාලිනී”** අයෝග්‍ය අවස්ථා අටක් බැහැරලා නව වන ක්‍ෂණය ලැබ (යෝග්‍ය අවස්ථාවට පැමිණ) සිටියත් නුවණැති පුද්ගලයා විසින් රහත් වන තෙක්ම මේ තරු ඇති රාත්‍රියෙහි නිදාගැනීම නුසුදුසුයි. නිදීමට සුදුසු කාලයක් නොවේ. මේ රාත්‍රිය වනාහි නුවණැත්තන් විසින් පිළිවෙත් රැකීමට ම යෝග්‍ය වූවකි. මේ රාත්‍රිය නම් මිනිසුන්ගේ ද මෘගපක්‍ෂීන්ගේ ද නින්දට යෑමෙන් විශේෂයෙන්ම නිශ්ශබ්ද වූ නිසසල රාත්‍රියකි. එනිසා පිළිවෙතින් තමා මනාව ආරක්‍ෂා කර ගැනීම සඳහා නුවණැත්තන් විසින් මේ රාත්‍රියේ නිදි වැරීම ඉතා කැමතිවූවකි.
ඒ ඇසූ සෝණ තෙරණුවෝ සංවේග උපදවාගෙන, ලැජ්ජා බිය පෙරටු කරගෙන, අබ්භෝකාසිකංගය නම් ධුතාංගය අධිෂ්ඨාන කරගෙන නිදිවරා විදසුන් කමටහන වඩමින් ම **“හත්‍ථික්ඛන්‍ධාව පතිතං”** යන දෙවන ගාථාව වදාළ සේක. එහි **“අවපතිතං”** යනු යටිකුරුව වැටේ. පා උඩට සිටින සේ මුව යටට සිටින සේ වැටුණි. **“කුඤ්ජරො චෙ අනුක්ක මෙ”** ඉදින් ඇතා පෑගුවේ නම්. මෙහි අදහස මෙසේ දත යුතුයි. – “යම් කලෙක මම ඇති පාට නැගී සංග්‍රාමයට පිවිසියෙම්. ඉදින් සටනේදී ඇත් කදින් වැටුණහොත්, එකල්හි මම ඒ සංග්‍රාම භූමියේදී ඇතාටම පැගී මිය යන්නෙමි. එම මරණය මා හට උතුම් වේ. දැන් මෙසේ කෙලෙසුන්ට පැරදී “කෙලෙස් බරිතව ජීවත්වීම නොහොබී.” මේ ගාථාව දේශනා කරද්දීම විදසුන් වැඩූ සෝණ තෙරණුවෝ රහත් බව ලබාගත්හ. අපදාන පාළියේදී උන්වහන්සේ මෙසේ වදාළහ.
“පෙර මම වනයේ හැසිරෙන මුව වැද්දෙක් වීමි. එකල සියලු දහම්හි පරතෙරට පත්වූ කෙලෙස් දූවිලි ඉවත ලූ බුදුරජාණන් වහන්සේ දුටුවෙමි.
පහන් සිත් ඇති මම කුරඤ්ජිය ඵලයක් ගෙන, වීර වූ පින්කෙතක් වූ බුද්ධ ශ්‍රේෂ්ඨයන් වහන්සේට පිදුවෙමි.
එදා මීට කල්ප තිස් එකකට පෙර යම් ඵලදානයක් දුනිම් ද එහි විපාක වහයෙන් මේ දක්වා දුගතියක නූපන්නෙමි. ඵලදානයේ විපාක මෙබඳුය.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත්බවට පත් සෝණ තෙරණුවෝ ශාස්තෲන් වහන්සේ වදාළ ගාථාව සහ තමන් වහන්සේ වදාළ ගාථාව යන දෙකම **“හත්‍ථික්ඛන්‍ධාවපතිතං.....”** යනාදී වශයෙන් නැවත වදාළහ. එයම උන්වහන්සේගේ රහත් බව ප්‍රකාශ කිරීම විය.
**“පඤ්චකාම ගුණෙ හිත්‍වා”** යනාදී ගාථා ආයුෂ්මත් **නිසභ** තෙරුන් විසින් පවසන ලදි. එහි උපත කෙසේ ද? නිසභ තෙරුන් ද පෙර බුදුවරු හමුවේ කරන ලද පුරුදුතා හා ප්‍රාර්ථනා ඇතිව ඒ ඒ භවයේ දී පින්දහම් රැස් කරමින් පැමිණ **විපස්සි** නම් භාග්‍යවතුන් වහන්සේ පහළ වූ සමයෙහි කුලගෙයක උපන්නේ ය. වැඩිවියට පත් හෙතෙම දිනක් ශාස්තෲන් වහන්සේ පිඬු පිණිස හැසිරෙනු දැක පැහැදුණු සිතින් දිවුල් ගෙඩියක් පූජා කළේය. ඒ පින්කම නිසා කාමසුගතීන්හිම සැරිසැරූ ඔහු; මේ බුද්ධෝත්පාද කාලයෙදී කෝලිය ජනපදයේ සිටුගෙයක ඉපිද **නිසභ** නමින් ප්‍රකට විය. තුරුණු වියට පත් නිසභ කුමරු ශාක්‍ය කෝලිය යුද්ධාවස්ථාවෙහි දී උතුම් බුද්ධශ්‍රීය දැක, ලැබූ ශ්‍රද්ධා ඇතිව සසුනේ පැවිදි ව, එදිනම රහත් විය. අපදාන පාලියේදී නිසභ තෙරණුවෝ මෙසේ පවසා ඇත.
“ලෝකයාගේ පූජාවන් පිළිගන්නා වූ රන්වන් වූ වීථියට පිළිපන් සම්බුදු රජාණන් වහන්සේ දුටු මම එක් දිවුල් ගෙඩියක් පිදුවෙමි.
එකල මීට කල්ප අනූ එකකට පෙර යම් ඵලයක් දුන්නෙම් ද එහි විපාක වශයෙන් මම දුගතියක නූපන්නෙමි. ඵල දානයේ විපාක මෙබඳුය.
දැන් මම කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත් බවට පත්වූ උන්වහන්සේ තම සහායක භික්ෂූහු ප්‍රමාදීව වසනු හා කල් යවනු දැක, මේ පළමු ගාථාවෙන් ඔවුන්ට අවවාද කළහ.

එහි අර්ථ මෙසේය- “බාල පුහුදුන් පුද්ගලයාගේ ඇලිය යුතු ස්වභාව ඇති, ප්‍රියරූපාදියෙහි මනෝඥ ස්වභාව ඇති, මනරම් වූ රූපාදී පංචකාමයන්, කාම ලෝක පැවැත්මට හේතුවන ධර්‍මතා අත්හැරියෙමි. ඒවා අත්හැර කර්මඵල පිළිබඳ විශ්වාසයෙන් ද රත්නත්‍රය පිළිබඳ ශ්‍රද්ධාවෙන් ද ගිහිගෙයින් නික්ම පැවිදි වූ නුවණැති පුද්ගලයා පැවිදි වූ දින සිටම උත්සාහ කරමින්, වෑයම් කරමින් සංසාර දුකින් මිදෙන්නේ ය. සසර දුක කෙළවර කරන්නේ ය” මෙසේ භික්‍ෂූන්ට අවවාද දුන් නිසභ තෙරණුවෝ, “මෙතෙම අනුන්ටම අවවාද දෙමින් සිටී. තමා වනාහි එය නො කරන්නෙකියි නො සිතාවා” යනුවෙන් සිතා තමන් වහන්සේ අර්හත් මාර්ගයට පිළිපන් බව ප්‍රකාශ කරමින් මේ දෙවන ගාථාව වදාළහ.

මෙහි **“නාභිනන්‍දාමි මරණං”** යනු මම මරණය නොකැමැත්තෙමි. මරණය නො පතමි. **“නාභිනන්‍දාමි ජීවිතං”** මෙය වනාහි ඊට හේතු දැක්වීමකි. යම්හෙයකින් මම ජීවිතය පිළිබඳ ආශාවක් නොමැත්තෙම් ද එනිසාම මරණය ද නො පතමි. එහි ද ආශාවක් නැත. යමෙක් අනාගත ජාති-ජරා-මරණාදී කිලිටි දහම් නැවත නැවත සංස්කරණය කරයිද රැස්කරයි ද ඔහු නැවත නැවත ඉපදීම කැමති වේ. ප්‍රාර්ථනා කරයි. ජීවිතය අවසන් කරන මරණය නො කැමති වේ. නොපතයි. ඒ කෙලෙස් දහම් ප්‍රහීන නොකළ බැවිනි. රහතන් වහන්සේ සියලුම ආකාරයෙන් රැස්කිරීම් ස්වභාව අත්හැර දමා රැස් කළ දේ වැනසීමෙහි (නිවන් මගෙහි) පිහිටි සේක. සියලුම ආකාරයෙන් ජීවිතය පිළිබඳ පිරිසිඳ දත් බැවින් ජීවිතයද මරණය ද උන්වහන්සේ නො පතති. කැමති නො වෙති. ඒ කෙලෙස් දහම් මනාව ප්‍රහීන කළ බැවින් මෙසේ වදාළහ. – “ජීවිතය ද නො පවතමි. මරණය ද නො පතමි” මෙසේ රහතන් වහන්සේගේ පිරිනිවීමේ කැමැත්තන්, පිරිනිවන දක්වා වැඩ සිටීමෙන් කියන ලදි. **“කාලඤ්ච පටිකංඛාමි සම්පජානො පතිස්සතො”** කෙලෙස් පිරිනිවීම සිදු වූ කල්හි, ප්‍රඥාවේ විපුලත්‍වයට පැමිණ, සිහි ඇතිව කල්පනාකාරී වූ මම හුදෙක් ස්කන්ධ පිරිනිවීමේ අවස්ථාව කැමති වෙමි. අපේක්ෂා කරමි. එය පැමිණෙනු බලමින් සිටිමි. මාහට මරණයේ හෝ ජීවිතයේ හෝ විශේෂ ඇලීමක් නැත. අර්හත් මාර්ගයෙන් ඒ සියලු ආශාවන් මුලුමනින්ම සිඳ දැමුවෙමි.
**“අම්බපල්ලවසංකාසං”** යනු ආයුෂ්මත් **උසභ** තෙරුන්ගේ ගාථාවන්ය. එහි උපත කෙසේ ද? උසභ තෙරුන් ද පෙර බුදුවරු හමුවේ කළ ප්‍රාර්ථනා ඇතිව ඒ ඒ භවයේදී පින් දහම් සිදුකරමින් අවුත්, **සිඛි** නම් භාග්‍යවතුන් වහන්සේගේ කාලයේ දී සිටුගෙයක උපන්නේ ය. වැඩිවියට පත් සිටුකුමරු දිනක් ඒ ශාස්තෲන් වහන්සේ පිඬුපිණිස හැසිරෙනු දැක පැහැදුණු සිතින් කෝසම්බ ගෙඩියක් දුන්නේ ය. ඒ පින්කමේ විපාක වශයෙන් දෙව් මිනිස් දෙගතියේ සැරිසරා පැමිණි ඔහු, මේ බුද්ධෝත්පාද කාලයේ දී කපිල වස්තුවේ ශාක්‍ය රජ පවුලක **උසභ** නමින් උපන්නේ ය. වැඩිවියට පත් උසභ කුමරු කිඹුල්වතට වැඩම වූ බුදුරදුන්ගේ උතුම් බුදුසිරි දැකීමෙන් උපන් ශ්‍රද්ධාවෙන් පැවිදි විය. පැවිදි වූ දින පටන් ම මහණ දම් නොපිරූ උසභ හිමියෝ දිවාකාලයේ සමූහ සාකච්ඡාවෙහිද මුලු රැයම නිදාගනිමින් ද කල්ගත කළහ. උන්වහන්සේ දිනක් මුලා වී අසිහියෙන් නිදාගත් කල්හි සිහිනයක් දුටු සේක. “කෙස් රවුල් බා අඹ දලු පාට වූ සිවුරක් පොරවා ගෙන ඇතකු පිට නැඟී නුවර පිඬු පිණිස පිවිසි උන්වහන්සේ මිනිස්සු පැමිණි කල්හි ලැජ්ජාවෙන් ඇතා පිටින් බසිනු “සිහිනෙන් දැක එවේලෙහිම පිබිදුණහ. පිබිද “මම මෙබඳු සිහිනයක් දුටුවේ මුළාව සිහිකල්පනාවෙන් තොරව නිදාගත් බැවිණි”යි උපන් සංවේග ඇති උසභ හිමියෝ විදසුනෙහි සිත පිිහිටුවා නොබෝ වේලාවකින්ම රහත් වූහ. අපදාන පාළියේදී උන්වහන්සේ මෙසේ පැවසූහ.
“කුඹුක් රුකක් මෙන් බබළන දේවාති දේව වූ නරශ්‍රේෂ්ඨ වූ බුදුරජාණන් වහන්සේ මාර්ගය පිවිසි කල්හි මම කෝසම්බ ඵලයක් පිදුවෙමි.
මීට කල්ප අනූ එකකට පෙර කරන ලද ඒ මහා ඵලදානයේ විපාක වශයෙන් දුගතියක නූපන්නෙමි. ඵලදානයේ විපාක මෙබඳුය.
දැන් මම සියලු කෙලෙස් දැවූයෙමි. බුදුරජාණන් වහන්සේගේ අනුශාසනාව ඉටුකළෙමි.”
ඉක්බිති උසභ තෙරණුවෝ තමා දුටු සිහිනයම අංකුසයක් කරගනිමින් රහත් බවට පත්වූ හෙයින්, ඒ සිහිනය ප්‍රකාශ කරමින් සිය රහත්භාවය මෙසේ ගාථා දෙකකින් දැක්වූහ.
එහි **“අම්බපල්ලවසංකාසං අංසෙ කත්‍වාන චීවරං”** යනු අඹ දළු පාට මෙන් පබළු වන් සිවුරක් උතුරු සළුවක් ලෙස පොරවාගෙන, **“ගාමං”** ඇතුල් නුවරට ඇතුපිට නැගී පිඬු පිණිස පිවිසියෙමි. පිවිසි කල්හිම මහජනයා විසින් බලනු ලබන්නේ ඇත් කඳෙන් බසින ලද මම නින්දෙන් පිබිදියෙමි. පිබිදි කෙණෙහිම සංවේගයට පත්වීමි. එකල මුලා වී අසිහියෙන් නින්දට පිවිසීම නිසා මෙම සිහිනය දුටුවෙමි. ඇතැමෙක් වනාහී උසභ රජකුමරකුව සිටියදී මේ සිහිනය රාත්‍රියේදී දැක, උදෑසන ඇතුපිට නැගී නුවර වීථියෙහි හැසිරෙමින් රෑ දුටු සිහිනය සිහිකොට, ඇතුපිටින් බැස සංවේග උපදවා ගෙන ශාස්තෲන් වහන්සේ සමීපයේ පැවිදි වී, රහත් බවට පත්ව උදන් අනමින් මේ ගාථා දෙක වදාළ බව පවසති. **“දිත්තො”** ඒ රජ කුමරකුව සිටි කාලයේ ජාති මදයෙන් භෝග මද ආදියෙන් ආඩම්බරව සිටියෙම්. ඒ පිළිබඳව සංවේගයට පැමිණියෙමි.
**“අයමිති කප්පටො”** යනු ආයුෂ්මත් **කප්පට කුර** තෙරුන්ගේ ගාථාවන්ය. එහි උපත කෙසේ ද? පෙර බුදුවරු හමුවෙහි කළ ප්‍රාර්ථනා ඇති උන්වහන්සේ ද ඒ ඒ භවයේ දී පින්දහම් රැස්කරගනිමින් අවුත් **විපස්සි** භාග්‍යවතුන් වහන්සේගේ කාලයේදී සිටුගෙයක ඉපිද වැඩිවියට පත්වූහ. දිනක් එම භාග්‍යවතුන් වහන්සේ විනතා නදී තීරයේ එක්තරා රුකක් මුල වැඩහිඳුණු දුටු ඔහු සතුටු සිතින් කේතකී මලින් බුදුන් පිදුවේය. ඒ පින්කමේ විපාක වශයෙන් දෙව් මිනිස් දෙගතියේ සැරිසරමින් සැප විඳි හෙතෙම මේ බුද්ධෝත්පාදයේදී දුප්පත් පවුලක ඉපිද තරුණවියට පත්වන තෙක්ම වෙනත් උපායක් නොදන්නේ දිරාගිය වස්ත්‍ර හැඳගෙන නෑඹිලියක් රැගෙන ඒ ඒ තැන බත් හුළු සොයමින් ඇවිද්දේය. එනිසා ඒ දරුවා “කප්පට කුර” යැයි ප්‍රකට විය. වැඩිවයසට පත් ඔහු තණ විකුණා ජීවත් විය. දිනක් තණ කැපීමට කැළයට ගිය ඔහු, එහි එක් රහතන් වහන්සේ නමක් සිටිනු දැක උන්වහන්සේ වෙත පැමිණ වැඳ එකත් පසෙක සිටියේය. රහතන් වහන්සේ ඔහුට දහම් දෙසූශ. ධර්මශ්‍රවණයෙන් ලැබූ ශ්‍රද්ධාව ඇති ඔහු “මේ දුෂ්කර ජීවිතයෙන් කවර ප්‍රයෝජනයක් ද?”යි සිතා පැවිදිව තමා එතෙක් හැඳ සිටි කිළිටි කඩමාල්ල එක් තැනක සැඟවීය. යම් විටෙක උන්වහන්සේට පැවිද්ද පිළිබඳ නො ඇල්මක් උපදීද එවිට ඒ කිලිටි කඩ බලා සංවේග උපදවා ගනියි. මෙසේ සංවේග උපදවා ගත්විට නො ඇලීම දුරු වේ. මෙසේ කරමින් සිටි කප්පට කුර තෙරණුවෝ සත් වරක් උපැවිදි වූහ. මෙම කරුණ සෙසු භික්‍ෂූහු භාග්‍යවතුන් වහන්සේට දැනුම් දුන්හ. දිනක් කප්පරකුර භික්‍ෂුව ධර්ම සභාවේ පිරිස කෙළවර හිඳ නිදාසිටිනු දුටු භාග්‍යවතුන් වහන්සේ මේ ගාථා දෙකින් චෝදනා කළ සේක.

එහි **“අයමිති කප්පටො කප්පටකුරො”** කප්පටකුර මහණ “මේ මාගේ දිරාගිය වස්ත්‍රයයි. එය පොරවාගෙන පෙර සේම ජීවත්වෙමි”යි උපන් මිථ්‍යා කල්පනා ඇත්තෙකි. අතිශයින් පවිත්‍ර වූ පරිපූර්ණ වූ අමත ඝටය (කළය) ඇති කල්හි, මගේ අමෘත ඝටයෙන් ඒ ඒ තැන්හි දහම් වැසි වස්වන කල්හි ඒ අමෘතය අවබෝධ කරගත යුතුයි. මම අනුශාසනා කරමි. මම දහම් දෙසමි. මේ අඳබාල ලෝකයේ කෙලෙස් නැමති ග්‍රීෂ්මය නසමින් අමාබෙර වයමින් මවිසින් දහම් වැසි වස්වන කල්හි; මේ සස්නේ ධ්‍යාන වැඩීමට මාර්ග ඇතිව ලෞකික ලෝකෝත්තර ධ්‍යාන වැඩීමට කරන ලද මාර්ග හෙළිකිරීම්, වැඩිය යුතු මාර්ග දක්වා ඇති කල්හි; කප්පටකුරය නුඹ ඉන් වැළකී සිටියි. කරන ලද දහම් මග ඇති මගේ ශාසනය පිළිබඳ කළකිරුණු සිතැති, ඒ ආර්‍ය්‍ය මාර්ගයෙන් පහ වූ සිතැතිව නුඹ වෙසෙන්නෙහිය. මෙසේ නැවතත් බඩුත් සමගම සොරා අල්ලා දක්වන්නාක් මෙන් පමා වී වාසය කිරීමේ දොස් දක්වන භාග්‍යවතුන් වහන්සේ **“මා ඛො ත්‍වං කප්පට පචාලෙසී”** යන ගාථාව වදාළහ.
එහි **“මා ඛො ත්‍වං කප්පට පචාලෙසි”** යනු “එම්බා කප්පරකුරය! නුඹ මාගේ දම් අසන්නෙමි”යි මෙහි හිඳ නිදා නොගනුව. නින්දට නොයව. නිකරුණේ කල් ගත නොකරව. **“මා තං උපකණ්ණකම්හි තාළෙස්සං”** මෙසේ නිදා සිටින නුඹගේ කන් මුල, කණ සමීපයේ දේශනා නැමැති අතින් මම නුඹට නො තළන්නෙමි. එහි අරුත නම් - “මින් පසුවවත් මගේ අවවාද අනුව පිළිපදව” යන්නයි. **“නහ ත්‍වං කප්පට මත්තමඤ්ඤාසි”** කප්පටකරය! නුඹ සග මැද නිදමින් නුඹ තමාගේ ප්‍රමාණය නොදැන සිටින්නෙහිය. “මේ ක්‍ෂණ සම්පත්තිය ඉතා දුර්ලභ වූවකි. ඒ ක්‍ෂණ සම්පත්තිය මට ලැබුණි” යන මෙකරුණවත් නුඹ නො දන්නෙහිය. “නුඹගේ මේ මහත් අපරාධය දෙස නැවත හැරී බලව”යි චෝදනා කළහ.
මෙසේ භාග්‍යවතුන් වහන්සේ ගාථා දෙකකින් ඉතා දැඩිව ඒ තෙරුන්ට නිග්‍රහ කර චෝදනා කළ සේක්, අට්ඨිවේධ දුන්නෙන් විද චණ්ඩ ඇතෙකු මාර්ගයට බස්වන්නාක් මෙන් කප්පටකුර තෙරුන්ට සංවේග ඉපද වූ සේක. වහා විදසුනෙහි සිත පිහිට වූ කප්පටකුර තෙරණුවෝ නොබෝ කලකින්ම රහත් වූහ. අපදාන පාළියේදී උන්වහන්සේ මෙසේ පැවසූහ.
“පුරුෂෝත්තම වූ බුදුරජාණන් වහන්සේ විනතා නදී තීරයේ වැඩ හුන් සේක. මනාව සන්සුන් වූ එකඟ සිත් ඇති කෙලෙස් දූවිලි හැර ලූ බුදුරදුන් දුටුවෙමි.
උන්වහන්සේ දැක පහන් සිත් ඇති වූ මම සතුටින් මධු සුවඳ වැගිරෙන වැටකේ මලින් බුදුපියාණන් වහන්සේට පූජා පැවැත්වීමි.
මීට කල්ප අනූ එකකට පෙර යම් මල් පූජාවක් කළෙම් ද එහි විපාක වශයෙන් මේ දක්වා දුගතියක නූපන්නෙමි. බුද්ධ පූජාවේ විපාක මෙබඳුය.
දැන් මම කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනය ඉටු කළෙමි.”
රහත් වූ උන්වහන්සේ ශාස්තෲන් වහන්සේ වදාළ ගාථා දෙකම තමාගේ රහත්වීමට අංකුසයක් වූ බැවින් නැවත එම ගාථා වදාළහ. ඉන් උන්වහන්සේ තමන් වහන්සේ නිර්වාණය අවබෝධ කරගත් බව ප්‍රකාශ කළහ.
පස්වැනි වර්‍ගය
**“අහො බුද්ධා අහො ධම්මා”** යනු ආයුෂ්මත් **කුමාර කාශ්‍යප** මහ රහතන් වහන්සේගේ ගාථාවන් ය. එහි උපත කෙසේ ද? පෙර බුදුවරු හමුවෙහි කළ ප්‍රාර්ථනා ඇති උන්වහන්සේ ඒ ඒ භවයේදී පින් දහම් කරගනිමින් අවුත් **පදුමුත්තර** බුදුරජාණන් වහන්සේ පහළ වූ සමයේ බමුණු පවුලක ඉපිද තරුණවියට පත් වූහ. අංගුත්තර අටුවාවේ පැවසෙනුයේ සිටු ගෙයක උපන් බවයි. ශාස්තෲන් වහන්සේ සමීපයට ගොස් ධර්මශ්‍රවණය කරමින් සිටි ඔහු දිනක් එක් භික්‍ෂුවක් විචිත්‍ර කථික වූ භික්‍ෂූන්ගෙන් අග තනතුරෙහි පිහිටුවනු දැක තමා ද ඒ තනතුර කැමති විය. ඒ සඳහා චිත්තාධිෂ්ඨානයක් සිදුකරගත් ඔහු ඊට අනුරූප වූ පින් දහම් රැස්කරමින් අවුත් කාශ්‍යප භාග්‍යවතුන් වහන්සේගේ කාලයේ දී ශ්‍රමණ ධර්ම මැනවින් සපුරා කාම සුගතීන්හිම සැරිසැරීය. අපගේ බුදුරජාණන් වහන්සේ පහළ වූ සමයේ රජගහ නුවර සිටු දියණියකගේ කුස පිළිසඳ ගත්තේය. ඒ සිටු දුව ළදරු කාලයේ සිටම පැවිදිවනු කැමති වුවත් දෙමාපියන්ගෙන් අවසර නොලැබුවාය. විවාහ වූ පසුව ගැබ පිහිටි බව නොදත් ඇය කෙසේ හෝ සැමියා සතුටු කරගත්තී ඔහුගේ අනුමැතිය ලබා භික්‍ෂුණී අරමක පැවිදි වූවාය. ඇයගේ ගැබ මුහුකුරා ගිය විට සෙසු භික්‍ෂුණීහු ඇය ගැබිණියක් බව දෙව්දත් තෙරුන්ට දැන්වූහ. දෙව්දත් තෙරුන් “ඇය භික්‍ෂුණියක් නොවේ” යැයි පැවසීය. නැවත භික්‍ෂුණීහු මේ පිළිබඳව දසබලයන් වහන්සේට දැනුම් දුන්හ. ශාස්තෲන් වහන්සේ මේ පිළිබඳව විනිශ්චය කිරීමට උපාලි තෙරුන්ට නියම කළ සේක. තෙරණුවෝ සැවැත් නුවර වැසියෝ ද විශාඛා මහෝපාසිකාව ද කැඳවා රජු සහිත වූ පිරිස් මැද හිඳ, “මැයගේ ගැබ පැවිද්දට පෙර පිහිටියේ ද? නැතිනම් පැවිද්දට පසුව පිහිටියේ ද?” යි විනිශ්චය කළහ. ගැබ පැවිද්දට පෙර පිහිටියක් බැවින් පැවිද්ද පිරිසිදු යැයි තීන්දුව ප්‍රකාශ කළ පසු ශාස්තෲන් වහන්සේ “අධිකරණය (නඩුව) මැනවින් විසඳන ලදී” යැයි උපාලි තෙරුන්ට සාධුකාර දුන් සේක.
ඒ භික්‍ෂුණිය පසුකලෙක රන් පිඬක් හා සමාන පුතකු වැදුවාය. ඒ දරුවා පසේනදි කෙසොල් රජු විසින් පෝෂණය කරන ලදි. ඔහු “කාශ්‍යප” නාමයෙන් ප්‍රකට විය. පසුකලෙක සර්වාභරණයෙන් සරසා ශාස්තෲන් වහන්සේ සමීපයට පැමිණ වූ කාශ්‍යප කුමරු පැවිදි කරවීය. ඉතා ළදරු අවස්ථාවෙහි පැවිදි වූ බැවින් භාග්‍යවතුන් වහන්සේ “කාශ්‍යප කැඳවන්න. මේ ගෙඩිය හෝ කන දැය කාශ්‍යපට දෙන්න”යි වදාරති. එවිට සෙසු භික්‍ෂූහු “කවර කාශ්‍යපටද?” යි විමසති. “කුමාර කාශ්‍යපට” යැයි බුදුහු පවසති. මෙසේ බුදුරදුන්ගෙන් ද රජු විසින් කුමාරයකු මෙන් පෝෂිත බැවින් ද ලත් **“කුමාර කාශ්‍යප”** යන නාමය උන්වහන්සේට වයෝවෘද්ධ අවස්ථාවෙහිත් භාවිත විය.
කුමාර කාශ්‍යප හිමියෝ පැවිදි වූ දින පටන් ම විදසුන් කමටහන ම වඩති. බුදුවදන් උගනිති. කාශ්‍යප බුදුන් දවස උන්වහන්සේ සමග පර්වතයකට නැගී එකට මහණදම් පුරා ශුද්ධාවාසයේ උපන් මහා බ්‍රහ්මයා, කුමාර කාශ්‍යප තෙරුන් විදසුනට සිත යොමු කළ බව දැන, “මාර්ග ඵල උපදවා ගැනීමට උපායක් කරමි”යි ප්‍රශ්න පහළොවක් සාදා ගෙනවුත් අන්ධවනයේ විසූ කුමාර කාශ්‍යප හිමිට දී “මේ ප්‍රශ්න ශාස්තෲන් වහන්සේගෙන් විමසන්න” යැයි පවසා ගියේය. උන්වහන්සේ එම ප්‍රශ්න භාග්‍යවතුන් වහන්සේගෙන් විමසූහ. භාග්‍යවතුන් වහන්සේ ද ඒවා විසඳූ සේක. තෙරුන් වහන්සේ ශාස්තෲන් වහන්සේ විසඳූ මොහොතේම ඒවා ඉගෙන විදසුනට සිත යොමුකළ සේක් රහත් වූහ. අපදාන පාළියේදී උන්වහන්සේ මෙසේ පැවසූහ.
“මෙයින් කල්ප ලක්‍ෂයකට පෙර මුලු ලොවටම හිතවත් වූ වීර වූ පදුමුත්තර නම් ලෝකනායකයන් වහන්සේ ලොව පහළ වූ සේක.
මම එකල වේද පරාගත බමුණෙක් වූයෙමි. ප්‍රකටව විසූ මම දිනක් දිවා විහරණයෙහි යෙදුනෙම්, චතුරාර්ය සත්‍ය ධර්මය දෙසන්නා වූ සදේව ලෝකයාට දහම් අවබෝධ කරවන්නා වූ මහජනයා ඉදිරියේ විචිත්‍ර කථිකයන්ට අගතැන්පත් සව්වකු වර්ණනා කරන්නා වූ ලෝකනාථයන් වහන්සේ දුටුවෙමි.

ඒ දැක ප්‍රමුදිත සිත් ඇති මම තථාගතයන් වහන්සේට ආරාධනා කර, නන් රුවනින් බබළන මණ්ඩපයක් නානා වර්ණ ඇති වස්ත්‍රවලින් සරසා එහි සතියක් ම බුද්ධ ප්‍රමුඛ සංඝ රත්නයට අග්‍ර රස භෝජන වැළඳවූයෙමි.

නානා වර්ණ ඇති මලින් ශ්‍රාවකයන් සහිත බුදුන් පිදූ මම උන්වහන්සේගේ පාමුල වැඳ වැටී එම තනතුර පැතුවෙමි.”
එකල කරුණා රසයට එකම නිධානය වූ බුදුරජාණන් වහන්සේ මෙසේ වදාළ සේක. “පියුමකට බඳු මුහුණ හා ඇස් ඇත්තා වූ ප්‍රීති ප්‍රමෝද්‍ය බහුල වූ හෙයින් නැගුණු ලොම් ඇති හර්ෂයෙන් දැල්වුණු විශාල ඇස් ඇති, මාගේ සසුනෙහි ඇලුම් ඇති, මාගේ පාමුල වැටුනා වූ, එකම අරමුණට හැරුණු මනා සිත් ඇති මේ බමුණා දෙස බලවු. මෙතෙම විචිත්‍ර කථිකත්‍වය නම් වූ මේ තනතුර පතයි.


මෙයින් කල්ප ලක්‍ෂයකට පසුව ඔක්කාක කුලයේ උපදින ගෝත්‍රයෙන් **ගෞතම** නම් වූ ශාස්තෲන් වහන්සේ ලොව පහළ වෙති.
උන්වහන්සේගේ ධර්මයෙහි දායාද වූ ධර්මයෙන් නිර්මිත කළාක් වැනි වූ ඖරස පුත්‍ර වූ **කුමාර කාශ්‍යප** නම් ශ්‍රාවකව මෙතෙම උපදින්නේය.
පිදූ විසිතුරු වස්ත්‍රයන්ගෙන් ද රත්නයන්ගෙන් ද බබළන හෙතෙම විචිත්‍ර කථික භික්‍ෂූන් අතුරින් අග්‍ර බවට පැමිණෙන්නේ ය.”
මෙසේ විවරණ ලද මා ඒ මනා වූ පින්කම නිසාත් චිත්ත ප්‍රාර්ථනාව නිසාත් මිනිස් සිරුර හැර තව්තිසාවේ උපන්නෙමි.
රඟ මැද නළුවෙකු මෙන් භව නැමති අහසෙහි පරිභ්‍රමණය කරමින් ශාඛා නම් මුවාගේ පුත්‍රව මුවදෙනගේ කුස පිළිසිඳ ගතිමි.
එකල මා කුසෙහි වසන කාලයේ මාගේ මවුට මරණ වාරය එළඹිණි. ශාඛා මුවා විසින් අත්හළ මාගේ මව්තොමෝ න්‍යග්‍රෝධ මුව රජු වෙත ගියාය.
එවිට ඒ න්‍යග්‍රෝධ මුවරජු සිය පණ පරිත්‍යාග කරමින් මගේ මව මරණයෙන් මිදුවේය. මරණයෙන් මිදුණු මගේ මවු පසුව මට මෙසේ අවවාද කළාය.
“න්‍යග්‍රෝධ මුව රජු ම සේවනය කරව. ශාඛා මුවා වෙත නොයව. න්‍යග්‍රෝධ සමීපයේ වැස මියයෑම ශාඛා මුවා සමග ජීවත්වීමට වඩා වටනේය.”
ඒ න්‍යග්‍රෝධ මුව රජුගේ අවවාද අනුව කටයුතු කළ මම ද මගේ මවු ද සෙසු මුවෝ ද දුරු රටක සිටියකු සිය ගෙදරට එන්නාක් මෙන් රම්‍ය වූ තුසිත දෙව්ලොව උපන්නෙමු.
යළිත් කාශ්‍යප බුදුරජාණන් වහන්සේගේ කාලයේ සසුන පිරිහී යන විට ගලක් මුදුනට නැඟ ජිනසාසන පිළිවෙත් පිරුවෙමි.
දැන මම රජගහ නුවර සිටු ගෙයක උපන්නෙමි. ගැබිණි බව නොදත් මගේ මවු අනගාරික නම් වූ උතුම් පැවිද්ද ලැබුවාය.
ගැබ් සහිත ඇය දෙව්දත් තෙර වෙත ගෙන ගිය භික්‍ෂුණීන්ට “මේ පාපී භික්‍ෂුණිය සිවුරු හැර යවවු”යි අණ ලැබුණි.
දැනුත් මුනීන්‍ද්‍ර වූ බුදුරජාණන් වහන්සේ විසින් අනුකම්පා කරන ලද මාගේ මව සුඛිත වූවාය. භික්‍ෂුණී අරමේ සිට මා වැදුවාය.
නමින් කාශ්‍යප නම් වූ මම පසේනදි කොසොල් රජු විසින් කුමර පෝෂණයෙන් සත්කාර කරන ලද්දෙමි.
මහා කාශ්‍යප තෙරුන් නිසා කුමාර කාශ්‍යප නමින් ප්‍රකට වූ මම කය තුඹසකට සම කොට බුදුරදුන් දෙසූ වම්මික සූත්‍රය ඇසුවෙමි.
ඉන් මාගේ සිත උපාදාන රහිතව හැම ලෙසින්ම ආශ්‍රවයන්ගෙන් මිදුනි. **පායාසි** රජු දමනය කළ මම විචිත්‍ර කථික භික්‍ෂූන් අතුරින් අග්‍ර වූයෙමි.
දැන් මාගේ සිත කෙලෙසුන්ගෙන් මිදුණේය. -පෙ- බුදුරජාණන් වහන්සේගේ අනුශාසනාව ඉටු කළෙමි.”
රහත් වූ කුමාර කාශ්‍යප තෙරණුවෝ විචිත්‍ර කථිකයන්ගෙන් අග්‍රස්ථානයට ශාස්තෲන් වහන්සේ විසින් පත් කරන ලදහ. තම පිළිවෙත සිහිපත් කර බැලූ උන්වහන්සේ රතනත්‍රයේ ගුණ පැවසීම් වශයෙන් සිය රහත් බව ප්‍රකාශ කරනු සඳහා මේ ගාථා දෙක වදාළහ.
මෙහි **“අහො”** යනු ආශ්චර්ය බව හඟවන නිපාතයකි. **“බුද්ධා”** යනු සර්වඥ බුදුරජාණන් වහන්සේය. ගෞරව වශයෙන් බහුවචනය යොදන ලදි. “සම්බුදුරජාණන් වහන්සේ අහෝ ආශ්චර්යමත්ය” යන අරුතයි. **“ධම්මා”** යනු පර්යාප්ති ධර්මය සමග නව ලෝකෝත්තර ශ්‍රී සද්ධර්මයයි. **“අහො නො සත්‍ථු සම්පදා”** අපගේ ශාස්තෲන් වහන්සේගේ දශබල ආදී සම්පත් අහෝ පුදුම සහගතය. **“යත්‍ථ”** යම් ඒ ශාස්තෲන් වහන්සේ සමීපයේ බඹසර වෙසෙන **“එතාදිසං ධම්මං සාවකො සච්ඡිකාහිති”** මෙබඳු වූ ඉතා පිරිසිදු ධ්‍යානාභිඥා සහිත පරිවාර ශ්‍රාවකයෝ; කෙලෙස් ඉතිරි නොකරම ක්‍ෂය කිරීමෙන් ශාන්ත වූ ප්‍රණීත වූ අනුත්තර ධර්මය සාක්‍ෂාත් කරගනිති. එනිසා මෙසේ “විවිධ වූ ගුණ විශේෂ අවබෝධ කරගැනීමට පිිහිටාධාර වූ බුදුරජාණන් වහන්සේ අහෝ ඉතා අසිරිමත්හ. දහම් ගුණයෝ ඉතා අසිරිමත්ය. අපගේ ශාස්තෲන් වහන්සේගේ සම්පත් ඉතා අසිරිමත් ය” යනුවෙන් රතනත්‍රයේ ගුණාධිමුක්තිය ප්‍රකාශ කරයි. ධර්මයේ සම්පත් ප්‍රකාශ කිරීමෙන් සංඝයාගේ සුපටිපන්නාදී ගුණ ද අදහස් කරන ලදි.
මෙසේ සාධාරණ වශයෙන් දැක්වූ ධර්මයේ සාක්‍ෂාත් කරගැනීම දැන් තමා උපමාවට ගෙන දක්වන තෙරණුවෝ **“අසංඛෙය්‍යොසු”** යන ගාථාව වදාළහ. එහි **“අසංඛෙය්‍යෙසු”** ගණන් කිරීමේ හැකියාවක් නොමැති මහා කල්පයන්හි. **“සක්කායා”** පඤ්ච උපාදානාස්කන්‍ධයයි. ඒ පස්කඳ පරමාර්ථ වශයෙන් විද්‍යමාන වන ධර්ම සමූහයක් ඇති බැවින් “සක්කාය” යැයි කියනු ලැබේ. **“අහු”** යන මෙහි කියූ ලෙසම චතුරාර්ය සත්‍යාවබෝධය නොකර පුහුදුන්ව විසුවෙමි. **“තෙසමයං පච්ඡිමකො චරිමොයං සමුස්සයො”** මේ මාගේ අවසන් ශරීරයයි. එසේම අවසන් උපතයි. එනිසා මා හට ජාති මරණ සහිත ස්කන්‍ධාදියෙන් පිළිවෙලින් බැඳුණු මේ සංසාරයේ නැවත ඉපදීමක් (පුනර්භවයක්) නොමැත. දැන් මම අවසන් දේහය දරමි. මේ මාගේ අවසන් උපතයි.
**“යො හවෙ දහරො භික්‍ඛු”** යනු ආයුෂ්මත් ධම්මපාල තෙරුන්ගේ ගාථාවන්ය. එහි උපත කෙසේ ද? පෙර බුදුවරු හමුවේ කරන ලද ප්‍රාර්ථනා ඇති උන්වහන්සේ ද ඒ ඒ භවයේදී පින්දහම් රැස් කරගෙන අවුත් **අත්‍ථදස්සි **භාග්‍යවතුන් වහන්සේගේ කාලයේදී සිටුගෙයක ඉපිද නුවණැති බවට පත්වූහ. කිසියම් කටයුත්තකට වනයට පිවිසි සිටුකුමරු ශාස්තෲන් වහන්සේ දැක පැහැදුණු සිතින් පුලිල ඵලයක් පූජා කළේය. ඒ පින්කම නිසා දෙව්මිනිසුන් අතර සැරිසැරූ හෙතෙම මේ බුද්ධෝත්පාද කාලයේදී අප තථාගතයන් වහන්සේගේ පිරිනිවණින් පසුව අවන්ති රට බමුණු පවුලක **ධම්මපාල** නමින් ඉපිද, වැඩිවිය පැමිණ තක්සිලා නුවරට ගොස් සිප්සතර හැදෑරීය. සිප් ඉගෙන තම නිවස බලා එන කල්හි අතරමග වූ එක්තරා රමණීය විහාරයක් දැක එහි ගොස් එක්තරා තෙරනමක් දැක, වැඳ උන්වහන්සේගෙන් ධර්ම ශ්‍රවණය කළේය. ඉන් ලැබූ ශ්‍රද්ධා ඇති ධම්මපාල කුමරු බුදුසසුනේ පැවිදි වී විදසුන් වඩා ෂඩ් අභිඥාලාභී මහතෙරනමක් බවට පත් විය. උන්වහන්සේ අපදාන පාළියේදී මෙසේ වදාළහ.
“වනයෙහි දී මහත් කීර්ති ඇති අත්‍ථදස්සි බුදුරජාණන් වහන්සේ දැක පහන් සිත් ඇති මම සතුටු සිතින් පුලිල ගෙඩියක් උන්වහන්සේට පිදුවෙමි.
මීට කල්ප එක් දහස් අටසීයකට පෙර කළ එම ඵල දානයේ විපාක වශයෙන් දුගතියක නූපන්නෙමි. ඵල දානයේ විපාක මෙබඳුය.
දැන් මම කෙළෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටු කළෙමි.
ෂඩ් අභිඥාලාභීව සමාපත්ති සුවයෙන් කල් යවන උන්වහන්සේ එක් දිනක් ඒ විහාරයේ සාමණේර දෙනමක් ගස් අග සිට මල් කඩනු බලා සිටියහ. එක් නමක් නැග සිටි අත්ත එක්වරම බිඳී බිම වැටෙනු දුටු තෙරණුවෝ සෘද්ධි ආනුභාවයෙන් වහාම අතින් අල්ලාගෙන නිරුපද්‍රිතව ම බිම තබා ඒ දෙදෙනාටම ධර්ම දේශනා කරමින් මේ ගාථා දෙක වදාළහ.
එහි **“යො”** යනු අනියම් වචනයකි. **“භවෙ”** දැඩි අර්ථයේ නිපාතයකි. **“දහරො”** තරුණ, ලාබාල, පිඬු සිඟායන්නේ නුයි (භික්ඛනීති) **“භික්‍ඛු”** නම් වේ. යම් තරුණ භික්‍ෂුවක් ඒකාන්තයෙන්. **“යුඤ්ජති”** උත්සාහ කරයි. වෑයම් කරයි. **“ජාගරො”** නිදිවරණ ස්වභාවයෙන් යුක්තව, නිදන්නන් අතර ශ්‍රද්ධාදි සිත්වලින් යුතුව නිදි වරන්නේද. මේ පාඨයේ අර්ථය මෙසේ දත යුතුයි. “යම් තරුණ භික්‍ෂුවක්; “ඒ මම වයසට ගොස් ධර්මය අවබෝධ කරගනිමි”යි නොසිතා බුදුන්ගේ සාසනයෙහි අප්‍රමාදීව පිළිවෙත්හි යෙදෙයි. සමථ විදර්ශනා භාවනාවන්හි අභ්‍යාස කරයි. එබඳු භික්‍ෂුව අවිද්‍යා නින්දට වැටුණු ප්‍රමාදී වූ නිදාගන්නන් අතරින් ශ්‍රද්ධා ආදී නිදිවැරීම් දහම්හි සිත පිහිටුවා නිදි වරයි. එසේම ආත්මාර්ථ පරාර්ථ සාධනය කරගත් උන්වහන්සේ හිස් නොවූ, වඳ නොවූ ජීවිතයක් ගත කරති. උන්වහන්සේට ශ්‍රද්ධාව ඇත. “කර්ම විපාක ඇත.” ආදී වශයෙන් පවත්නා කර්මඵල ශ්‍රද්ධාවද ඇත. ශ්‍රද්ධාව හා බැඳුණු සීලය ද ඒ ආශ්‍රිත චතුපාරිශුද්ධි ශීලය ද උන්වහන්සේට ඇත. “භාග්‍යවතුන් වහන්සේ සම්මා සම්බුද්ධයහ. ධර්මය මැනවින් දේශිතය. සංඝයා මනා පැවතුම් ඇත්තෝය” යනුවෙන් තුනුරුවන් කෙරෙහි පවතින අචල වූ ප්‍රසාදය ඇත. විදර්ශනා ප්‍රඥාව සහිත මාර්ග ප්‍රඥාව පිරිසිඳ දැනීම් වශයෙන් චතුරාර්ය සත්‍ය ධර්මය දැකීමට ද හැකියාව ලබයි. නුවණැතිව ධර්මයෙන් හටගත් ප්‍රඥාවෙන් යුක්ත වූ භික්‍ෂුව බුදුවරුන්ගේ අනුශාසනාව අනුව සිටිමින්, එය නිතර සිහිකරමින් ඇවිලගත් තම හිස මධ්‍යස්ථ මාර්ගයෙහි යොදවයි. මැදුම් පිළිවෙතේ යෙදී ඒ සඳහා වීර්ය කරන්නේය” යන අර්ථයයි.
**“කස්සින්‍ද්‍රියානි සමථං ගතානි”** යනු ආයුෂ්මත් **බ්‍රහ්මාලි** තෙරුන් වහන්සේගේ ගාථාවන්ය. එහි උපත කෙසේ ද? උන්වහන්සේ ද පෙර බුදුවරු හමුවෙහි කළ ප්‍රාර්ථනා ඇතිව, ඒ ඒ භවයේදී නිවන් පතාගෙන කුසල් රැස් කරමින් පැමිණ, **විපස්සි** බුදුරජාණන් වහන්සේ පහළ වූ සමයෙහි සිටුගෙයක උපන්හ. වැඩිවියට පත් සිටුකුමරු දිනක් ශාස්තෲන් වහන්සේ පිඬු පිණිස වැඩම කරනු දැක පැහැදුණු සිතින් උන්වහන්සේට වැඳ වාර ඵලයක් පූජා කළේය. ශාස්තෲන් වහන්සේ පුණ්‍යානුමෝදනා කර වැඩම වූ සේක. ඒ පින්කමේ විපාක වශයෙන් දෙවි මිනිසුන් අතර සැරිසැරූ හෙතෙම මේ බුද්ධෝත්පාද කාලයේදී කොසොල් රට බමුණු පවුලක ඉපිද, **“බ්‍රහ්මාලී”** නමින් ප්‍රකට විය. වැඩිවියට පත් බ්‍රහ්මාලි බමුණා පූර්ව හේතු සම්පත් මගින් මෙහෙයවනු ලබන්නේ, සසර පිළිබඳව හටගත් සංවේග ඇතිව, එබඳුම අදහස් ඇති කල්‍යාණ මිත්‍ර ඇසුරින් උපකාර ලැබ බුදුසසුනේ පැවිදි විය. තම චරිතයට ගැලපෙන කමටහනක් ගෙන එය වඩමින් අරණ්‍යායතනයක වැඩ සිටි උන්වහන්සේ, ඤාණය මුහුකුරා ගොස් නොබෝ කලකින්ම විදසුන් වඩා ෂඩ් අභිඥාලාභී වූහ. අපදාන පාළියේදී උන්වහන්සේ මෙසේ වදාළහ.
“දායකයන්ගේ අනේක පූජාවන් පිළිගන්නා වූ රන්වන් පාටින් බබළන බුදුරජාණන් වහන්සේ වීථියට පිඬු සිඟා වැඩම කළ සේක. මම උන්වහන්සේට වාර ඵලයක් පිළිගැන්වූයෙමි.
මීට කල්ප අනූ එකකට පෙර යම් ඵලදානයක් දුන්නෙම් ද එදා සිට මේ දක්වා මම දුගතියක නූපන්නෙමි. ඵල දානයේ විපාක මෙබඳුය.
දැන් මම සියළු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනය ඉටු කළෙමි.”
ෂඩ් අභිඥාලාභී වූ උන්වහන්සේ මාර්ග හා ඵල සුවයෙන් කල් යවන උන්වහන්සේ, දිනක් තමා විසූ අරණ්‍යායතනයේ භික්‍ෂූන්ගේ අධ්‍යාත්මික ගුණධර්ම විමසන පධාන පරිග්‍රාහක තෙරුන්වහන්සේ විසින් එම ආරණ්‍යායතනයේ භික්‍ෂූන් සඳහා දෙසූ වීර්ය අනුව යෙදුණු ප්‍රශ්නයට පිළිතුරු දෙමින් මෙම ගාථා දෙක වදාළහ.
එහි අර්ථ මෙසේය - “මේ අරණ්‍යායතනයේ වසන භික්‍ෂූන් අතරින් කවර නම් ථෙර, නවක, මධ්‍යම භික්‍ෂුවක් දක්‍ෂ වූ රියදුරෙකු විසින් අශ්වයන් මනාව දමනය කරගන්නාක් මෙන්, මනස සය වැනි වූ ඉඳුරන් සය සන්සිඳුනු බවට, දමනය කරගත් බවට, නිර්විෂ ඇති බවට පැමිණියේ ද? කවර නම් භික්‍ෂුවක් නව වැදෑරුම් මානය දුරුකර සිටි බැවින් දුරු කළ මාන ඇතිව, සිවු ආශ්‍රව ධර්‍ම අභාවයෙන් අනාශ්‍රව වූයේ, මනෝඥ වූ තාදී ගුණයන්ට පැමිණියේ, තාදී ගුණ නිසා දෙවියන්ටද ප්‍රියවූවෙක්, යහපත් පිළිවෙත් දැක්වීමෙන් ද ආදරයෙන් ද වැඩෙන බැවින් මිනිසුන්ට ප්‍රියවූවෙක් වන්නේ ද?”
මෙම ගාථාවේ පූර්ව අර්ධයෙන් අනාගාමී මාර්ගාවබෝධය පිළිබඳව විමසන ලදි. අනාගාමී පුද්ගලයාට ද ඉඳුරන් මගින් ප්‍රහීණ කළ කාමරාග ව්‍යාපාද ඇති බැවින් සමථය නිර්විෂ බවට පැමිණියේ වේ. සෙසු පාද දෙකින් අර්හත් මාර්ගාවබෝධය පිළිබඳව විමසන ලදි. රහතන් වහන්සේට මානය ප්‍රහීණ වූයේ අනාශ්‍රව වූයේ තාදීහු යැයි පවසති.
ඉක්බිති බ්‍රහ්මාලි තෙරුන් පධාන පරිග්ගාහක තෙරුන් විසින් වදහළ ගාථාව වන **“කස්සින්‍ද්‍රියානි” **යන ගාථාව නැවත ප්‍රකාශ කළේය. එහි අර්ථ තමා වෙත ඇති බව දක්වමින් ඉන් පසුව **“මය්හින්‍ද්‍රියානි” **යනාදී දෙවැනි ගාථාව ප්‍රකාශ කරමින්, උන්වහන්සේ සිය රහත්බව විදහා දැක්වූහ. එහි **“මය්හින්‍ද්‍රියානි”** යනු මගේ ඇස් ආදි ඉඳුරන් සයයි. ඉතිරි පදයන්ගේ අර්ථ ඉතා ප්‍රකටය.
**“ඡවි පාපක චිත්ත භද්දකා”** යනු ආයුෂ්මත් **මෝඝරාජ** තෙරුන් වහන්සේගේ ගාථාවන්ය. එහි උපත කෙසේ ද? උන්වහන්සේ ද පෙර බුදුවරු හමුවේ කළ ප්‍රාර්ථනා ඇතිව **පදුමුත්තර **බුදුරජාණන් වහන්සේගේ කාලයේ දී සිටුගෙයක ඉපිද වැඩිවියට පත්වූහ. දිනක් ශාස්තෲන් වහන්සේ සමීපයේ හිඳිමින් ධර්මශ්‍රවණය කරන ඔහු; ශාස්තෲන් වහන්සේ එක් භික්‍ෂුවක් රූක්‍ෂ සිවුරු දරන භික්‍ෂූන් අතර අග්‍රස්ථානයෙහි තබනු දැක, ඒ තනතුර පතාගෙන ඒ ඒ භවයේදී කුසලතා සම්පූර්ණ කළේය. අත්‍ථදස්සි භාග්‍යවතුන් වහන්සේගේ දවස බමුණු කුලයක ඉපිද බ්‍රාහ්මණ ශිල්ප ශාස්ත්‍රයන්හි පරතෙරට ගොස් බමුණු කුමරුවන්ට සිප්සතර ඉගැන්වූ හෙතෙම දිනක් **අත්‍ථදස්සි** භාග්‍යවතුන් වහන්සේ භික්‍සු සංඝයා පිරිවරා වැඩම වනු දුටුවේය. උන්වහන්සේ කෙරෙහි සිත පහදවා පසඟ පිහිටුවා වැඳ හිසේ ඇඳිලි බැඳගෙන, **“යාවතා රූපිනො සත්තා”** යන ගාථා සයෙන් උන්වහන්සේට ස්තූතිකොට බඳුනක් පුරවා මී පැණි පිළිගැන්වීය. මී පැණි පිළිගත් ශාස්තෲන් වහන්සේ පුණ්‍යානුමෝදනා කළ සේක.
මේ පින්කම්වල බලයෙන් දෙව් මිනිස් දෙගතියෙහි සැරිසරා පැමිණි ඔහු කාශ්‍යප භාග්‍යවතුන් වහන්සේගේ කාලයේදී කාෂ්ඨවාහන නම් රජුගේ ඇමතියකුව ඉපිද, එරජු විසින් ශාස්තෲන් වහන්සේ කැඳවාගෙන ඒම සඳහා පුරුෂයන් දාහයක් සමඟ ශාස්තෲන් වහන්සේ සමීපයට ගොස් ධර්ම ශ්‍රවණය කොට, ලැබූ ශ්‍රද්ධාවෙන් පැවිදි වී වසර විසි දාහක් මහණ දම් පුරා ඉන් චුතව එක් බුද්ධාන්තරයක්ම දෙව්ලොව සැප වින්දේය. පසුව මේ බුද්ධෝත්පාද කාලයේ දී **මෝඝරාජ **නමින් බමුණු පවුලක උපන් හෙතෙම බාවාරි නම් බ්‍රාහ්මණ පඬිවරයා සමීපයේ ශිල්ප උගත්තේය. හටගත් සංවේගයෙන් ගිහිගේ කළකිරී තාපසයෙකු ලෙස පැවිදි වූ මෝඝරාජ, තවුසන් දාහක් පිරිවරා ගෙන අජිතාදී තවුසන් සමඟ ගුරුවරයා විසින් ශාස්තෲන් වහන්සේ සමීපයට යවන ලද්දේ, ඒ පිරිසේ පහළොස් වැනියාව සිට බුදුරදුන්ගෙන් ප්‍රශ්න විමසා එය විසඳා දුන් කල්හිම රහත් බවට පත් විය. අපදාන පාළියේ මෝඝරාජ හිමියෝ මෙසේ පවසති.
“සියල්ල තමන් වහන්සේ ම අවබෝධ කරගත්තා වූ, අපරාජිත වූ අත්‍ථදස්සි භාග්‍යවතුන් වහන්සේ භික්‍ෂු සංඝයා විසින් පිරිවරන ලදුව වීථියට පිළිපන් සේක.
ශිෂ්‍යයන් විසින් පිරිවරා ගත් මම ගෙදරින් නික්මුණෙමි. නික්ම යන්නා වූ මම ලෝකනායකයන් වහන්සේ දුටුවෙමි.
සිරසෙහි ඇඳිලි බැඳ බුදුරදුන්ට වැඳි මම සිත පහදවා ගෙන ලෝක නාථයන් වහන්සේ සමඟ පිළිසඳර කථා කළෙමි.
“යම් පමණ රූපාවචර බ්‍රහ්මයෝ වෙත් ද එසේම අරූපාවචර බ්‍රහ්මයෝ වෙත් ද අසංඥතල වැසි බ්‍රහ්මයෝ වෙත් ද ඒ සියලු දෙන ඔබ වහන්සේගේ ඤාණයෙහි ඇතුළත් වෙති. ඔබ නුවණට ඔවුහු පෙනෙති.
යමෙක් කුඩා සිදුරු ඇති දැලක් දියේ ඔබන්නේ නම් දියේ කිසියම් ප්‍රාණියෙක් වෙත් ද ඒ සියලු දෙන දෑස තුළට වැදගනිති.
රූපී සත්ත්‍වයන්ගේ ද අරූපී සත්ත්‍වයන්ගේ ද යම් චේතනාවක් වේ නම් සියළුම ඒ චේතනාවෝ ඔබ වහන්සේගේ නුවණෙහි ඇතුලත් වෙති.”
“ඔබ වහන්සේ අඳුරෙන් වැසුණු මේ ලෝකයා නඟා සිටුවන සේක. ඔවුහු ඔබ වහන්සේගේ ධර්මය අසා සැකය නම් සැඩපහර තරණය කරති.
ලෝකවාසී සත්ත්‍වයෝ අවිද්‍යාවෙන් වසාගත්හ. මෝහන්‍ධකාරයෙන් වෙලී පවතියි. ඔබවහන්සේගේ නුවණ බැබළෙන කල්හි ලෝවැසියෝ නැසූ මෝහන්‍ධකාර ඇත්තෝ වෙති.
ඔබ වහන්සේ සෑම දෙනාගේම මහා මෝහන්‍ධකාරය දුරු කරන්නා වු ඇසක් වන සේක. බොහෝ ජනයා ඔබවහන්සේගේ ධර්මය අසා කෙලෙස් ගිනි නිවාගනිති.”
මෙසේ යාවතා රූපිනො සත්තා” ආදී ගාථා හයකින් බුදුගුණ වැනූ මම; පිරිසිදු දඩුවෙල් බෑ මී පැණි සැළියක් පුරවා දෝතින්ම ගෙන ගොස් බුදුරජාණන් වහන්සේට පිදුවෙමි.
“මී වැළඳූ මහර්ෂී වූ මහා වීර වූ බුදුරජාණන් වහන්සේ අහසට නැඟී වැඩම කළ සේක.
අහසෙහි සිටි නරශ්‍රේෂ්ඨ වූ අත්‍ථදස්සි ශාස්තෲහු මගේ සිත පහදවමින් මෙසේ වදාළහ.
“මෙසේ බුදුනුවණ යමෙකු විසින් පසසන ලද ද යමෙක් බුද්ධ ශ්‍රේෂ්ඨයන්ට ස්තූති කළේ ද ඔහු චිත්ත ප්‍රසාදය කරණ කොට ගෙන දුගතියකට නො යන්නේ ය.
ඔහු දෙව්ලොව දාහතර වරක් දෙව්රජය කරන්නේය. පෘථිවි රජකම අටසිය වරක් කරමින් පොළවෙහි වෙසෙන්නේය.
සක්විති රජව පන්සිය වරක් උපදින්නේය. පෘථිවියේ ලබන ප්‍රදේශ රාජ සම්පත් ගණන් කළ නොහැක.
එසේ සැප විඳින මෙතෙම වේද හදාරන, මන්ත්‍රධර වූ වේදත්‍රයේ පරතෙරට ගියා වූ බමුණෙක්ව ගෞතම බුදුරදුන්ගේ සසුනෙහි පැවිදි වන්නේ ය.
ගැඹුරු වූ සියුම් අර්ථ නුවණින් දැනගන්නා වූ මෙතෙම මෝඝරාජ නම් බුද්ධ ශ්‍රාවකයෙක් වන්නේ ය.
උතුම් සාත්තුවාහකයකු වැනි වූ ගෞතම බුදුපියාණන් වහන්සේ ත්‍රිවිද්‍යාවන්ගෙන් යුක්තව කොට නිම වූ බඹසර ඇති ව අනාශ්‍රව වූයේ අගතනතුරු ලබන්නේ ය.
“මම දැන් සියලු මානුෂීය ආකල්ප හැර භව බැඳුම් සිඳ සියලු ආශ්‍රව ප්‍රහාණය කොට අනාශ්‍රව ව වෙසෙමි. සියල්ල පිරිසිඳ දනිමි.
දැන් මම සියලු කෙලෙස් දැවූයෙමි. -පෙ- බුදුරදුන්ගේ අනුශාසනය ඉටු කළෙමි.”
රහත් බවට පත්ව සත්‍ථ, සුත්ත, රජන යනාදී රූක්‍ෂ ප්‍රතිපදා තුනෙන් යුක්ත වූ පාංශුකූල සිවුරු පෙරවූ බැවින් ශාස්තෲන් වහන්සේ දිනක් මෝඝරාජ හිමියෝ රූක්‍ෂ සිවුරු දරණ භික්‍ෂූන්ගෙන් අග්‍ර ස්ථානයට පත්කර වදාළහ. ඊට පසු කාලයක පෙර කර්මයක් නිසා ශරීරයේ රැකවරණ නිසි පරිදි නොකළ හෙයින් තෙරුන්ගේ සිරුරේ දද පිළිකාදිය ඉපිද වර්ධනය විය. උන්වහන්සේ “සෙනසුන කිළිටි වේ” යැයි සිතා හේමන්ත සෘතුවේ පවා මගධ ක්‍ෂේත්‍රයේ පිදුරු ඇතිරිල්ලක් අතුරාගෙන වෙසෙති. මෝඝරාජ හිමියෝ දිනක් උපස්ථානය සඳහා ශාස්තෲන් වහන්සේ වෙත පැමිණ, වැඳ එකත් පසෙක සිටියහ. පිළිසඳර කථාකිරීම් වශයෙන් එවිට ශාස්තෲන් වහන්සේ මේ ගාථාව වදාළ සේක.
එහි **“ඡවිපාපක**” යනු දද කඩු, පිළිකාදියෙන් බිඳුණු සිරුරු ඇති බැවින් හීන වූ දුර්වල වූ නපුරු සම් ඇති. **“චිත්ත භද්දක”** යනු ඉතිරි නොකොට කෙලෙස් ප්‍රහීණ කරන ලද බැවින්, බ්‍රහ්ම විහරණ ඇසුරු කිරීමෙන් භද්‍ර වූ සුන්දර වූ සිත් ඇති. **“මොඝරාජ”** යනු ඒ භික්‍ෂුවට ඇමතීමයි. **“සත්තං සමාහිතො”** අග්‍රඵල සමාධියෙන් නිතරම, සෑම කල්හි ම සන්සුන් සිත් ඇති ව, **“හෙමන්තික සීතකාල රත්තියො”** හේමන්ත කාලයේ (සෘතුවේ) සීතලින් බර වූ කළුම කළු වූ රාත්‍රීණ්හි. මෙහි අත්‍යන්ත සංයෝගයේ දුතියා විභක්තිය යෙදී ඇත. **“හෙමන්තිකා සීතකා රත්තියො”** යනුවෙන් ද පිටක ග්‍රන්ථවල මෙය දැක්වේ. එහි **“හෙමන්තිකා”** යනු හේමන්ත සෘතුවට අයත් වූ, හේමන්ත සෘතුවට ඇතුලත් වූ යන අර්ථයයි. **“භික්‍ඛු තුවං සි”** නුඹ පැවිදි වූවාහු. මෙසේ වූ නුඹට අන්‍යයන් සෙනසුන් කරවා නොදෙන කල්හි, නුඹ සංඝයාට අයත් (සාංඝික) සෙනසුන්වල නොපිවිස, **“කථං කරිස්සසී”** ගන්නෙහි ද?” යි ශාස්තෲහු විමසූහ. මෙසේ විමසූ කල්හි මෝඝරාජ හිමියෝ ඊට පිළිතුරු දෙමින් මෙම ගාථාව වදාළහ.
එහි **“සම්පන්නසස්සා”** සමෘද්ධ වූ ශස්‍ය ඇති, පැසුණු ගොයම් ඇති. **“මගධා”** මගධ රටෙහි. **“මාගධා”** නම් ජනාපදීන් ගේ රජකුමරුවෝ මෙහි විසූ බැවින් එක ජනපදයක් වුවත් ආරූඪ වීම් වශයෙන් “මගධා” යැයි බහුවචනයෙන් තබන ලදි. **“කෙවලා”** මුලුමනින්ම, සියලු. **“ඉති මෙ සුතං”** මෙසේ මවිසින් අසන ලදි. එහි මගධයෙහි යම් නොදක්නා ලද ප්‍රදේශයක් වේ නම් ඒ සඳහා අසන ලදැයි පවසන ලදි. ඉන් මෙම කාලයේ දී මගධයෙහි ඕනෑම තැනක විසීමට මා හට හැකි යැයි අදහස් වේ. **“පලාලච්ඡන්නකො සෙය්‍යං යථඤ්ඤෙ සුඛ ජීවිනො” **යම් සේ අනිත් භික්‍ෂූහු සැපසේ ජීවත් වෙමින් සුදුසු සෙනසුන් ලබා සුන්දර වූ ඇතිරිලි පොරෝනා සහිතව සැපෙන් නිදන්නාහු ද එසේම මම ද යටට පිදුරු ඇතිරිල්ල පමණක් ම අතුරා, මත්තෙහි ද හරහට ද පිදුරු සෙවිලි වලින් ම සිරුර වසා ඇති බැවින් පිදුරු සෙවූ සිරුරු ඇතිව. **“සෙය්‍යං”** හිඳීම, සයනය කිරීම කරන්නෙමි. තමන් වහන්සේගේ යථාලාභ සන්තෝෂය මෙහිදී ප්‍රකට කරන ලදි.
**“න උක්ඛිපෙ නො ච පරික්ඛිපෙ පරෙ” **යනු ආයුෂ්මත් **විසාඛ පංචාලිපුත්ත** තෙරුන්ගේ ගාථාවන්ය. ඒවායේ උපත කෙසේද? උන්වහන්සේ ද පෙර බුදුවරු හමුවේ කළ ප්‍රාර්ථනා ඇතිව ඒ ඒ භවයේදී නිවන් පතාගෙන පින්දහම් රැස්කර ගත් සේක්, මීට කල්ප දාහතරකට පෙර දී ප්‍රත්‍යන්ත ගමක දිළිඳු කුලයක ඉපිද වැඩිවියට පත් වූහ. දිනක් ඵල වැල සොයමින් හැසිරෙන ඒ ගමේ මිනිසුන් සමඟ අරණ්‍යයට ගොස්, එහි දී එක් පසේ බුදුවරයකු දැක පැහැදුණු සිතින් උන්වහන්සේට වල්ලි ඵල දුන්නේය. ඒ පින්කමේ විපාක වශයෙන් දෙව් මිනිසුන් අතර සැරිසැරූ හෙතෙම මේ බුද්ධෝත්පාද කාලයේ දී මගධ රටෙහි මාණ්ඩලික රාජ කුලයක ඉපිද **“විසාඛ”** නමින් ද පංචාලි රජ දුවගේ පුතු බැවින් **පංචාලි පුත්ත** යනුවෙන් ද ප්‍රකට විය. පියා මියගිය කල්හි රජ වූ ඔහු ශාස්තෲන් වහන්සේ තම සමීපයට වැඩම කළ කාලයේදී උන්වහන්සේ වෙත ගොස්, ධර්ම ශ්‍රවණය කොට ලැබූ ශ්‍රද්ධාවෙන් පැවිදි වී උන්වහන්සේ සමගම සැවැත් නුවරට ගොස් විදසුන් වඩා නොබෝ කලකින්ම ෂඩ් අභිඥා උපදවා ගත් මහරහතන් වහන්සේ නමක් විය. උන්වහන්සේ අපදාන පාළියේදී මෙසේ වදාළහ.
“එකල සියලු ජනයා සමග පැමිණි මම වනයට ගියෙමි. ඵලවැල සොයමින් වනයේ හැසිරුණු අපි බොහෝ ඵලවැල නෙලා ගත්තෙමු.
තමන් වහන්සේම සත්‍ය අවබෝධ කරගත්, අපරාජිත වූ පසේ බුදුවරයන් වහන්සේ කෙනෙකු දැක, පැහැදුණු සිත් ඇති මම සතුටු සිතින් වල්ලි ගෙඩියක් පිදුවෙමි.
මීට කල්ප දාහතරකට පෙර යම් ඵල දානයක් දුන්නෙම් ද එදා සිට ම දුගතියක නූපන්නෙමි. ඵලදානයේ විපාක මෙබඳුය.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
ෂඩ් අභිඥාලාභී වූ තෙරුන් වහන්සේ ඥාතීන්ට අනුකම්පාවෙන් නැවත උපන් බිමට වැඩම කළහ. එහි මිනිස්සු වරින් වර තෙරුන් වහන්සේ වෙත පැමිණ ධර්මශ්‍රවණය කිරීමට පුරුදු වූහ. එක් දිනක් “ස්වාමීනි! ධර්මකථිකයා කවර අංගයන්ගෙන් සමන්විත වුයේ ද?”යි මිනිස්සු ධර්මකථිකයාගේ ලක්‍ෂණ විමසූහ. තෙරුන් වහන්සේ ඔවුන්ට ධර්මකථිකයාගේ ලක්‍ෂණ විමසූහ. තෙරුන් වහන්සේ ඔවුන්ට ධර්මකථිකයාගේ ලක්‍ෂණ පැවසීමට මේ ගාථා දෙක වදාළහ.
මෙහි **“න උක්ඛිපෙ”** තමා හුවා නො දක්වන්නේය. ජාති ආදියෙන් ද බහුශ්‍රැත භාවාදියෙන් ද තමා උසස් කර දැක්වීම නො කරන්නේය. **“නො ච පරික්ඛිපෙ පරෙ”** අන්‍ය පුද්ගලයන් ද එලෙසින්ම ජාති ආදියෙන් හෙළා නොදකින්නේය. ගුණ විනාශ කිරීම් වශයෙන් පහත් කර නො සලකන්නේ ය. අනුන් පහත් කොට නො බලන්නේය යන අරුත් ඇති **“න ඔක්ඛිපෙ”** යන්න මෙයටම සම්බන්ධය. “අන්‍යයන්ට දොස් නො කියන්නේය” යන අර්ථයයි. ඇතැම්හු මෙය **“න උක්ඛිපෙ”** යන්න මෙයටම සම්බන්ධය. “අන්‍යයන්ට දොස් නො කියන්නේය” යන අර්ථයයි. ඇතැම්හු මෙය **“න උක්ඛිපෙ”** යැයි කියති. එහි ද එම අර්ථයම ය. **“පාරගතං”** සංසාරයේ පරතෙරට මෙන් අභිඥාවන්හි පරතෙරට ගිය, ක්‍ෂීණාශ්‍රව වූ ත්‍රිවිද්‍යාපත් ෂඩ් අභිඥාලාභී වූ රහතන් වහන්සේ නො ගටන්නේය. කම්පා නො කරන්නේය. පහර නො දෙන්නේය. **“න චත්තවණ්ණං පරිසාසු ඛ්‍යාහරෙ”,** තමාගේ වර්ණනාව, ගුණ ආදිය ලාභ සත්කාර කීර්ති අපේක්‍ෂාවෙන් ක්‍ෂත්‍රීය පිරිස් ආදියෙහි නො කියන්නේය. **“අනුද්ධතො”** යනු නොවිසිරුණු සිත් ඇතිව, නොසන්සුන් සිත් ඇත්තාගේ වචන නො පිළිගනියි. “සම්මිතභාණි”, මනාව පමණ දැන කථා කරන්නේය. සුදුසු කාලයෙහි, කරුණු සහිත වූ මුල මැද අග යහපත් වූ අර්ථවත් වූ වචනම කථා කරන ස්වභාව ඇත්තේ යන අර්ථයයි. මෙයින් බැහැර වූ කථිකයාගේ වදන් නොපිළිගත යුත්තේය. **“සුබ්බතො”** යනු මනා වූ පැවතුම් ඇති සිල්වතෙක් වේ. **“සියා”** යන ක්‍රියාපදය රැගෙන මෙතැනට යෙදිය යුතුයි.
මෙසේ ධර්ම කථිකයාගේ ලක්‍ෂණ ඉතා සංක්‍ෂිප්තව වදාළ තෙරණුවෝ එම ගුණ මහිම තමා කෙරෙහි ඇති බැවින්, ඒවායේ ස්ථිරව පිහිටා මහජනයා බොහෝ සේ පැහැදුණු බව දැන - “මෙබඳු ගුණමහිම ඇති ධර්ම කථිකයාට සසරින් මිදීම අරමුණු කරගත්තහුට නිවණ දුර්ලභ නොවේ. ඉතා සුලභම වේ” යැයි දක්වමින් මේ **“සුසුඛුමනිපුනත්‍ථදස්සිනා” **යන දෙවන ගාථාව වදාළහ. එහි අර්ථ ඉහත පැවසූ පරිදිම දත යුතුයි.
**“නදන්ති මොරා සුසිඛා සුපෙඛුණා”** යනු ආයුෂ්මත් **චූලක** තෙරුන් වහන්සේගේ ගාථාවන්ය. එහි උපත කවරේද? උන්වහන්සේ ද පෙර බුදුවරු හමුවෙහි කළ ප්‍රාර්ථනා ඇතිව ඒ ඒ භවයේදී නිවන් පතාගෙන කුසල් රැස් කරමින් අවුත්. මෙයින් කල්ප තිස් එකකට පෙර පහළ වූ **සිඛි** නම් භාග්‍යවතුන් වහන්සේගේ කාලයේ දී සිටු කුලයේ ඉපිද වැඩිවියට පත් වූහ. ඔහු දිනක් ශාස්තෲන් වහන්සේ දැක, පැහැදුණු සිතින් ඡත්තපණ්ණි ඵලයක් පූජා කළේය. ඒ පින්කමේ විපාක වශයෙන් දෙව් මිනිසුන් අතර සැරිසරා අවුත්, මේ බුද්ධෝත්පාද කාලයේ දී රජගහ නුවර බමුණු පවුලක “චූලක” නමින් ඉපිද වැඩිවියට පත් විය. ධනපාල (නාලාගිරි) ඇතු දමනයේදී ලැබූ ශ්‍රද්ධාවෙන් පැවිදි වූ චූලක හිමියෝ **ඉන්දසාල** ගුහාවෙහි වෙසෙමින් මහණදම් පිරූහ. උන්වහන්සේ දිනක් ගුහා දොරකඩ මේඝයක් ගැඹුරු - මිහිරි හඬ නංවමින් (ගොරවමින්) සිය දහස් ගණන් විදුලිය ගසමින්, කුඹුක් ගසක මුදුන මෙන් අහස පුරවා වැසි වැසීමට පටන් ගත්තේය. මොණර සමූහයා ද මේඝයේ ගර්ජනාව අසා තුටු පහටුව කේකාර හඬ නංවමින් ඒ ඒ දෙස නටමින් හැසිරුණහ. තෙරුන්ගේ ද ආවාසය තුළට වැසි සුළං හමාවිත් දුරු වූ ග්‍රීෂ්මය ඇතිව, සන්සිඳුණු කරජකාය, සුදුසු වූ සෘතු සම්පත්ති ලැබීමෙන් යෝග්‍ය බවට පැමිණියේ සිත එකඟ විය. එනිසා සිත කමටහන් මාර්ගයට බැස ගත්තේය. මේ බව දැනගත් තෙරණුවෝ කාල සම්පත්තිය ප්‍රකටව දැක්වීම් වශයෙන් තමා භාවනාවට උත්සාහවත් කරමින් මේ ගාථා දෙක වදාළහ.

මෙහි **“නදන්ති මොරා සුසිඛා සුපෙඛුණා සුනීලගීවා සුඛුමා සුගජ්ජිනො”** හිසෙහි උස්ව පිහිටි සුන්දර වූ ශිඛාවකින් සමන්විත බැවින් **“සුසිඛා”** නම් වූ. මනා සිළු ඇති. නානාවිධ වර්ණයන්ගෙන්, නොයෙක් සුන්දරත්‍වයන්ගෙන් යුක්ත භද්‍ර වූ පිල්කළඹකින් යුතු බැවින් **“සුපෙඛුණා”** නම් මනා පිල් කළඹක් ඇති. රාජීව වර්ණයට සමාන වූ සුන්දර නිල්වන් ගෙලකින් සමන්විත වූ බැවින් **“සුනීලගීවා”** නිල්වන් මනා ගෙල ඇති, මුවක් (හොටයක්) ඇති බැවින් **“සුමුඛා”** මනා මුවතුඩු ඇති. මනෝඥ වූ නාද ඇති බැවින් **“සුගජ්ජිනො”** මනහර නාද ඇති. මයුරයෝ ෂඩ්ජ සංවාදන සහිත කේකාර ශබ්දයෙන් නාද කරති. ගායනා කරති. **“සුසද්දලාචාපි මහාමහී අයං”** මේ මහා පොළොව මනා වූ සුන්දර වූ නිල් තණ ඇත්තීය. **“සුබ්‍යාපිතම්බු” **අභිනවයෙන් වැසි ලැබුණු බැවින් ඒ ඒ තැන මනාව ඉසී ගිය - පැතිර ගිය දිය ඇත්තීය. මනාව දිය වැල් ගලා ප්‍රදේශයම ප්‍රාණවත් කර ඇත. “සුසුද්ධතම්බූ” යන පාඨය ද යෙදේ. එහි අර්ථය ඉතා පිරිසිදු දිය දහරා පැතිරී යන්නයි. **“සුවලාහකං නභං”** දැක්වේ. අහස නිල් උපුල් ඇලි හා සමාන වූ හාත්පස මනාව පුරවා සිටි සුන්දර වළාවන්ගෙන් මේඝයන්ගෙන් පිරුණු,
**“සුකල්ල රූපො සුමනස්ස ඣාය තං”** දැන් යෝග්‍ය සෘතු සම්පත්තිය ලැබීමෙන් මනාවූ සිත් ඇතිව අතිශයින් යෝග්‍ය වූ භාවනාවට සුදුසු වූ ශරීර ඇත. එනිසා ධ්‍යාන වඩව. පංචනීවරණයන්ගෙන් දුරු වූ - නොමැඩලූ සිත් ඇති බැවින් සුන්දර සිත් ඇති යෝගාවචරයා ඒ ඒ ආරම්මණ හා ලක්‍ෂණාදි වශයෙන් ඇති කමටහනක් ගෙන ඒ අනුව ධ්‍යාන වඩව. “සුනික්ඛමො -පෙ- අච්චුතං පදං” මෙසේ ධ්‍යාන කරන්නෙක් ව මනා වූ, යහපත් වූ සම්මා සම්බුද්ධ ශාසනයෙහි, ගිහිගෙන් යහපත්ව නික්මවූත් පැවිදිව ඉතා යහපත් වූ සිල් ඇතිව, යහපත් වූ පිරිසිදු භාවයෙන් සියලුම කෙලෙස්වල වසඟත්‍වයට නොපැමිණි බැවින් යහපත් වූ, තීක්‍ෂණ වූ ප්‍රඥාවටම ගෝචර වන බැවින් තියුණු වූ, ඉතා ගැඹුරු බැවින් යහපත් වූ තීක්‍ෂණ වූ ප්‍රඥාවටම ගෝචර වන බැවින් තියුණු වූ, ඉතා ගැඹුරු බැවින් දැකීමට අපහසු වූ ප්‍රණීත භාවයෙන් හා ශ්‍රේෂ්ඨ භාවයෙන් උතුම් වූ, නිත්‍ය වූ ස්වභාව ඇති බැවින් අමරණීය වූ නිර්වාණ ධර්මය ස්පර්ශ කරව! තමාම ප්‍රත්‍යක්‍ෂව අවබෝධ කර ගැනීමෙන් යහපත් පිළිවෙත සාක්‍ෂාත් කරගනුව!”
තෙරුන් වහන්සේ මේ අයුරින් තමන්ටම උපදෙස් දෙමින්, යෝග්‍ය වූ සෘතු සම්පත් ලැබීමෙන් සන්සුන් වූ සිත් ඇතිව විදසුනෙහි සිත පිහිටුවා රහත් බවට පත්වූහ. උන්වහන්සේ අපදාන පාළියේදී මෙසේ වදාළහ.
“පසළොස්වක් පුන් පෝදින සඳ මෙන් ද බබළන කිණිහිරි රුකක් මෙන් ද දිළිසෙන පන් ගසක් මෙන් ද බබළන්නා වූ ලෝක නායකයන් වහන්සේ දුටුවෙමි.
එකල මම ඡත්තපණ්ණි ඵලයක් ගෙන ශාස්තෲන් වහන්සේට පිළිගැන්වූයෙමි.
මීට කල්ප තිස් එකකට පෙර මම යම් ඵල දානයක් දුන්නෙම් ද එතැන් පටන් මේ දක්වා මම දුගතියක නූපන්නෙමි. ඵල දානයේ විපාක මෙබඳුය.
දැන් මට සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත් බවට පත් වූ තෙරණුවෝ තම පිළිවෙත සිහිපත් කිරීමෙන් උපන් ප්‍රීති සොම්නස්භාව ඇතිව, **“තදන්ති මොරා”** ආදී ගාථා දෙක නැවත වදාළහ. එනිසා මෙම ගාථා දේශනාවම උන්වහන්සේගේ රහත් බව ප්‍රකාශ කිරීම ද විය.
**“නන්‍දමානාගතං චිත්තං”** යනු ආයුෂ්මත් අනූපම තෙරුන් වහන්සේගේ ගාථාවන්ය. එහි උපත කවරේ ද? පෙර බුදුවරු හමුවේ කළ ප්‍රාර්ථනා ඇතිව, ඒ ඒ භවයේදී නිවන් පතාගෙන පින් දහම් රැස් කරගෙන පැමිණ, මීට කල්ප තිස් හතකට පෙර දී සිටු කුලයක උපන් උන්වහන්සේ; තුරුණුවියට පත්ව දිනක් පදුම නම් පසේ බුදුරජාණන් වහන්සේ වීථියෙහි පිඬු පිණිස හැසිරෙනු දැක - පහන් සිතින් රැක් අඥන මලින් (ආකුලී පුප්ථ) උන්වහන්සේ පිදූහ. ඒ පින්කමේ විපාක ලෙස දෙව් මිනිස් දෙගතියේ සැරිසරා මේ බුද්ධෝත්පාද කාලයේ දී කොසොල් රට ධනවත් පවුලක ඉපිද අපමණ වූ රූප සම්පත් ලැබීමෙන් අනූපම යන නම ලබා නිසිවියට පත්වත්ම උපනිශ්‍රය සම්පත් නිසා කාමයන් හැර දමා පැවිදිව විදසුන් කමටහන් වඩමින් අරණ්‍යයෙහි විසූහ. උන්වහන්සේගේ සිත බාහිර අරමුණුවල දුවයි. කමටහනෙහි සිත බිඳ වැටේ. අනූපම තෙරණුවෝ ඔබිනොබ දුවයන සිතට නිග්‍රහ කරමින් මේ ගාථා දෙකින් අවවාද කළහ.

මෙහි **“නන්‍දමානාගතං චිත්තං”** සතුටුවෙමින් ආවාවූ. ඒ ඒ භවයෙහි සතුටවෙමින් යම් තණ්හාවක් නිසා ආවා වූ ඒ ඒ තැන ඇලෙමින් සතුටුවෙමින් පැවති සංසාරික වූ සිත, මේ භවයට ද සතුටුවෙමින් ප්‍රීතිවෙමින් පැමිණියේය. උපන්නේ ය. **“සූලමාරොපමානකං”** සත්ත්වයා දුකෙහි පිහිටුවන බැවින් හුලක් බඳු වූ. කර්මක්ලේශයන් විසින් ඒ ඒ භවයෙහි මෙපමණ කාලයක් භව නමැති හුලට නැංවූයෙමි. **“තෙන තෙනෙව වජසි යෙන සූලං කලිංගරං”** හුල නම් වූ භවය යම් යම් තැනකට යයි ද ඒ ඒ තැනට දම්ගෙඩිය නම් වූ කාමගුණද පැමිණේ. ඒ ඒ තැන්වලට පාපී සිත ගමන් කරයි. ඒ ඒ භවයට යෑමෙන් තමාට වන අනර්ථය නොසලකයි.
**“තාහං චිත්ත කලිං බ්‍රෑමි”** එනිසා, ප්‍රමාදී වන බැවින් “එම්බා චිත්තය! නුඹ කාලකණ්ණියෙකි”යි මම කියමි. නැවත ද මම එය කියමි. “එම්බා චිත්ත ද්‍රෝහිය! සිත නැමති තමාට බොහෝ උපකාර කරන සන්තානයට අනර්ථ ඇති කරන බැවින් නුඹ ද්‍රෝහියෙකි”යි මම කියමි. **“චිත්ත දුබ්භකං”** යනුවෙනි. මෙය **“චිත්ත දුබ්භගා”** ලෙස ද යෙදේ. “සිත නම් වූ අභාග්‍ය සම්පන්න, අල්ප පින් ඇත්ත” යන අර්ථයයි. මෙසේ කුමක් නිසා කියම් ද? **“සත්‍ථා තෙ දුල්ලභො ලද්ධො මානත්‍ථෙ මං නියොජයී”** කල්ප අසංඛ්‍ය ගණනක් ලෝකය බුදුවරුන්ගෙන් ශූන්‍යව පවතී. ශාස්තෲන් වහන්සේ පහළ වූ කල්හි දු මිනිසත් බව ලබාගැනීම් ආදිය ද අතිශයින් දුර්ලභම වේ. මිනිසත් බව ලැබුවත් ඔවුන්ට ශාස්තෲන් වහන්සේ දැකීම - ධර්‍මශ්‍රවණය දුර්ලභ වේ. “මෙසේ දුර්ලභ වූ ශාස්තෲන් වහන්සේ දැකීමට නුඹට හැකි විය. එය ලත් අවස්ථාවෙහි, දැන් මෙම අවස්ථාවෙහි මම අනර්ථයෙහි, අහිත දෙයෙහි යොදවා අනාගතයේ ද මාහට අනර්ථ වූ දුක් වූ අකුසල ධර්මයන්හි මා නොයොදව!” තෙරණුවෝ මෙසේ තම සිතට අවවාද දී, සිත දමනය කර විදසුනෙහි සිත වඩා රහත් බවට පත් වූහ. උන්වහන්සේ අපදාන පාළියේදී මෙසේ වදාළහ.
“එකල චිත්‍රකූට පර්වතයේ දී පදුම නම් පසේ බුදුහු වැඩ විසූහ. සියල්ල තමන් වහන්සේම අවබෝධ කරගත්, අපරාජිත වූ බුදුපියාණන් වහන්සේ දුටු මම පිපුණු රුකඟුන ගසකින් මල් නෙලාගෙන, පස්මරුන් දිනූ පදුම බුදුරදුන් වෙත ගොස් ඒ මල් පිදුවෙමි.

මීට කල්ප තිස් එකකට පෙර යම් මල් පූජාවක් කළෙම් ද එහි විපාක වශයෙන් මම දුගතියක නූපන්නෙමි. මල් පූජාවේ විපාක මෙබඳුය.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
**“සංසරං දීඝමද්ධානං”** යනු ආයුෂ්මත් වජ්ජිත තෙරුන්ගේ ගාථාවන්ය. එහි උපත කෙසේද? පෙර බුදුවරු හමුවේ කළ ප්‍රාර්ථනා ඇති උන්වහන්සේ ඒ ඒ භවයේදී නිවන් පතාගෙන පින්දහම් රැස්කරමින් අවුත්, මීට කල්ප හැටපහකට පෙර එක් ප්‍රත්‍යන්ත ගමක උපන්හ. වැඩිවියට පත්ව වනයේ හැසිරෙන්නෙක් වූ ඔහු දිනක් උපශාන්ත නම් පසේ බුදුරදුන් පර්වත ගුහාවක වෙසෙනු දුටුවේය. උන්වහන්සේ සන්සුන් පැවතුම් දැක පැහැදුනු සිත් ඇති වැඳි තෙම සපුමලින් බුදුන් පිදුවේය. ඒ පින්කමේ විපාක වශයෙන් දෙව්මිනිස් දෙගතියේ සැරිසරා අවුත්, මේ බුද්ධෝත්පාද කාලයේදී කොසොල් රට ධනවත් පවුලක උපන් එකුමරු, උපන් දිනය් පටන්ම ස්ත්‍රියකගේ අතට ගියවිට හඬයි. බඹලොවින් චුතව මෙහි උපන් බැවින් ස්ත්‍රී ස්පර්ශය නො ඉවසයි. ඒ කුමරා ස්ත්‍රී ස්පර්ශය වර්ජිත වූ බැවින් **“වජ්ජිත”** නම තබන ලදි. තුරුණුවියට පත්ව ශාස්තෲන් වහන්සේගේ යමා මහ පෙළහර දුටු වජ්ජිත, ලැබූ ශ්‍රද්ධා ඇතිව සසුනේ පැවිදි විය. විදසුන් වඩා එදිනම ෂඩ් අභිඥා ලාභී මහතෙරනමක් වූ උන්වහන්සේ අපදාන පාළියේදී මෙසේ වදාළහ.
“එකල උපශාන්ත නම් පසේ බුදුරජාණන් වහන්සේ පර්වත ගුහාවක වාසය කළහ. ඒ නරෝත්තමයන් වහන්සේ සමීපයට එක් සපුමලක් ගත් මම ගියෙමි.
අපරාජිත වූ තථාගතයන් වහන්සේට දෝතින්ම ඒ මල පිදුවෙමි.
මීට කල්ප හැටපහකට පෙර යම් පුෂ්ප පූජාවක් ම විසින් කළෙම් ද එදා සිට අද දක්වා මම දුගතියක නූපන්නෙමි. මල් පූජාවේ විපක මෙබඳුය.
දැන් මම සියලු කෙලෙස් දැවූයෙමි. -පෙ- බුදුරදුන්ගේ අනුශාසනාව ඉටුකළෙමි.”
ෂඩ් අභිඥාලාභී වූ උන්වහන්සේ තම පෙර විසූ කඳ පිළිවෙල සිහිපත් කර බලා ධර්ම සංවේගයට පත් වූ සේක්, මේ ගාථා දෙක වදාළහ.
මෙහි **“සංසරං”** යනු ඒ ඒ භවයෙහි සැරිසරමින් දැඩිව ගැනීම්, බැඳගැනීම් වශයෙන් නැවත නැවත ඒ ඒ භවයේ හැසිරුණෙමි. **“දීඝමද්ධානං”** බොහෝ කාලයක්, අනාදිමත් සසර, අප්‍රමාණ කාලයක්. **“ගතීසු”** සැප දුක් කර්මයන්ගේ විපාක වශයෙන් සුගති දුගති ආත්ම භාවයන්හි. **“පරිවත්තිසං”** ගැටෙන්නාක් මෙන් පෙරළෙමින් චුති-උප්පත්ති වශයෙන් නැවත නැවත පෙරළුනෙමි. ඉපදුනෙමි. එසේවීමට හේතු මෙසේ දක්වයි. **“අපස්සං අරිය සච්චානී අන්‍ධභූතො පුථුජ්ජනො”** දුක්ඛාදි චතුරාර්ය සත්‍ය ධර්මය නුවණැසින් නුදුටු, අවබෝධ නොකළ බැවින් ම අවිද්‍යාවෙන් අන්‍ධ වූ හෙයින් අන්‍ධ වූ. වෙන්ව සිතමින්, වෙන්වීම් ජනනය කරන බැවින් **“පුථුජ්ජන”** නම් වූ පුහුදුන්-නූගත් වූ බැවින් සසර ඒ ඒ ගතිවල සැරිසැරුවෙමි. මෙනිසා බුදුපියාණන් වහන්සේ මෙසේ වදාළහ -
“මහණෙනි! මම ද නුඹලා ද මේ චතුරාර්ය සත්‍ය ධර්මය අවබෝධ නොකළ, ප්‍රත්‍යක්‍ෂ නොකළ බැවින් මේ දීර්ඝ සංසාරයෙහි සැරිසැරුවෙමි.”
ඉහතින් පැවසූ ලෙසම පෙර පුහුදුන්ව සසර සැරිසැරූ මම දැන් ශාස්තෲන් වහන්සේ පෙන්වූ මාර්ගය අනුගමනය කිරීමෙන් අප්‍රමාදීව - අප්‍රමාදී පිළිවෙතින් කටයුතු කර සමථ-විදර්ශනා භාවනාවෙන් මස්තකප්‍රාප්ත කොටගෙන සිටියෙමි. **“සංසාරා විනළීකතා”** මෙහි සත්ත්‍වයෝ සැරිසරනුයි **“සංසාර”** නම් වූ සංසාරික පැවැත්මට හේතුවන කර්ම ක්ලේශයන් අග්‍රමාර්ගයෙන් මුළුමනින්ම සිඳලූයෙමි. ක්‍ෂය කෙළෙමි මුල් නැති කළෙමි. **“ගති සබ්බා සමුච්ඡින්නා”** මෙසේ සසර පැවැත්මට හේතුවන කර්ම ක්ලේශයන් මුලිනුපුටා දැමූ හෙයින් නිරය ආදී වූ සියලුම ගතිවල මතු ඉපදීම නැති කළෙමි. විධ්වංසනය කළෙමි. එසේ ම “මා හට මතු නැවත පුනර්භවයක් නැත.” මෙම ප්‍රකාශයම තෙරුන්ගේ රහත් බව පැවසීම විය.
**“අස්සත්‍ථෙ හරිතොභාසෙ” **යනු ආයුෂ්මත් සන්‍ධිත තෙරුන්ගේ ගාථාවන්ය. ඒවායේ උපත කෙසේ ද? පෙර බුදුවරු හමුවෙහි කළ ප්‍රාර්ථනා ඇති උන්වහන්සේ ද ඒ ඒ භවයේදී පින්දහම් රැස්කරමින් පැමිණ, මින් කල්ප තිස් එකකට පෙර පහළ වූ **සිඛි** නම් භාග්‍යවතුන් වහන්සේගේ කාලයේදී එක් ගොපල්ලෙක් ව උපන්හ. ශාස්තෲන් වහන්සේ පිරිනිවි කල්හි එක්තරා තෙර නමකගෙන් බුදුගුණ ඇතුළත් ධර්ම දේශනාවක් ශ්‍රවණය කළ ගොපලු තෙම පහන් සිතින් “භාග්‍යවතුන් වහන්සේ කොහිද?”යි ඇසීය. උන්වහන්සේ පිරිනිවි බව අසා “මෙසේ මහානුභාව සම්පන්න බුදුවරු පවා අනිත්‍ය ධර්මයට පත්වෙති. අහෝ සංසාරය අස්ථිරය. අනිත්‍යය” යනුවෙන් අනිත්‍ය සංඥාව උපදවා ගත්තේය. ධර්‍මදේශනා කළ තෙරණුවෝ ඔහු බෝධි පූජාවට යොමු කළහ. ඉන්පසු ඔහු වරින් වර බෝ ගස සමීපයට පැමිණ බුදුගුණ සිහිකරමින් බෝධියට වන්දනා මාන කළේය. මේ පින්කමේ විපාක විඳිමින් දෙව් මිනිස් දෙගතියේ සැරිසැරූ හෙතෙම මේ බුද්ධෝත්පාද කාලයේ දී කොසොල් රට ධනවත් පවුලක ඉපිද, **“සන්‍ධිත”** යැයි ප්‍රකට විය. වැඩිවියට පත්ව අනිත්‍ය ප්‍රතිසංයුක්ත ධර්ම කථාවක් අසා සංවේග උපදවා ගෙන පැවිදි වූ සන්‍ධිත හිමියෝ විදසුනෙහි සිත පිහිටුවා, ඤාණයේ මුහුකුරායෑමක් සමග නොබෝ දිනකින් ෂඩ් අභිඥාලාභී මහතෙරනමක් වූහ. තම පෙර විසූ කඳ පිළිවෙල සිහිපත් කළ උන්වහන්සේ සිඛි භාග්‍යවතුන් වහන්සේගේ කාලයේ සිදුකළ බෝධි වන්දනාව, බුද්ධ පූජාව හා අනිත්‍ය සංඥා ප්‍රතිලාභය සිහිපත්ව, ඒ ආශ්‍රයෙන් දැන් තමන්වහන්සේගේ විශේෂාධිගමය ප්‍රකාශ කිරීමට මේ ගාථා දෙක වදාළහ.

මෙහි **“අස්සත්‍ථෙ”** සැනසීම (අශ්වත්‍ථ) ලැබූ තැන, දැන් අපගේ භාග්‍යවතුන් වහන්සේගේ බෝධි වෘක්‍ෂය වූ ඇසතු ගස තිබෙන තැන එදා සිඛි භාග්‍යවතුන් වහන්සේගේ ඇටඹ බෝ රුක විය. එය සැනසීම ලබාදෙන (සියලු බුදුවරුන්ටම) ස්ථානයේ පිහිටි හෙයින් **“අස්වත්‍ථ”** නම් විය. සත්ත්‍වයන්ට ආශ්වාස (සැනසීම) උදාකර දෙන බැවින් අස්සත්‍ථ නම් වේ. ඇතැම්හු ඇසතු බෝ රුක මුල හිඳ එදා බුද්ධානුස්සතිය වැඩූ බැවින් තෙරුන් වහන්සේ **“අස්සත්‍ථ”** යැයි පැවසූ බව කියති. “**හරිතොභාසෙ”** කොළපාට වූ ස්ඵටික මාණික්‍යමය වර්ණයෙන් බබළන **“සංවිරූළ්හම්හි”** මනාව වැඩුණු, මනාව පිහිටි, ඝන විචිත්‍ර කොළ, දළු වලින් වැඩී වැසීගත් යන අර්ථයයි. **“පාදපෙ”** වෘක්‍ෂයේ **“එකං බුද්ධගතං සඤ්ඤං අලභිත්‍ථං පතිස්සතො”** බුද්ධාරම්ණය අරමුණේ එකම ස්වභාව ඇති බැවින් එකම අරමුණකි. **“ඉතිපිසො භගවා”** ආදී වශයෙන් බුද්ධානුස්සති සංඥාව බුදුගුණ හෝ බුදුවරු පිළිබඳ පිහිට වූ සිතැති බැවින් ඒ පිළිබඳ සිහියෙන් යුක්තව.
එම බුද්ධ සංඥාව කවර දිනෙක උපදවා ගත්තේ ද? යන්න දැක්වීමට **“එකතිංසෙ ඉතො කප්පෙ”** යනුවෙන් මේ මහා භද්‍ර කල්පයට පෙර ආරෝහණ වශයෙන් තිස් එක් වන කල්පයේදී ය. **“යං සඤ්ඤං”** යම් ඒ බුද්ධානුස්සති සහගත වූ සංඥාවක්. යම් ඒ බුදුවරුන්ගේ පවා අනිත්‍යතාව දැක, එය සිහිපත් කිරීමෙන් සියලු සංස්කාරයන් පිළිබඳව අනිත්‍ය සංඥාව ලැබුවෙමි. **“තස්සා සඤ්ඤාය වාහසා”** මෙසේ දැක්වූ සංඥාව හේතුවෙන්, එය උපකාරීවීමෙන් දැන් මම ආශ්‍රවයන් ක්‍ෂය කළෙමි. දැන් මම අනාශ්‍රව වූයෙම් නිවණ අවබෝධ කළෙමි. මේ තෙරුන්ගේ අපදාන පාළියේ එන ගාථා දෙක ද මෙය ම වේ.
“පළාවන් පැහැ ඇති මනාව වැඩුණු බෝ රුක් මුල සිහියෙන් යුතුව හුන්නෙම් මේ බුද්ධානුස්සති සංඥාව ලැබුවෙමි. මීට කල්ප තිස් එකකට පෙර යම් බුද්ධානුස්සති සංඥාවක් ලැබුවෙම් ද, එහි බලයෙන් මම ආශ්‍රවයන් ක්‍ෂය කළෙමි. මීට කල්ප දහතුනකට පෙර දී සත් රුවනින් බබළන මහත් බල ඇති **ධම්මික** නම් ක්‍ෂත්‍රියෙක් වීමි.

දැන් මම සියලු කෙලෙස් දැවූයෙමි. -පෙ- බුදුරදුන්ගේ අනුශාසනය කරන ලද්දෙමි.
3. තික නිපාතය
**“අයොනිසුද්ධිමන්‍වෙසං”** යනු ආයුෂ්මත් අංගණික භාරද්වාජ තෙරණුවන්ගේ ගාථාවන්ය. ඒවායේ උපත කෙසේද? උන්වහන්සේ ද පෙර බුදුවරු හමුවේ කළ ප්‍රාර්ථනා ඇතිව ඒ ඒ භවයේදී සසරින් මිදීම සඳහා පින්දහම් රැස්කරගෙන අවුත්, මීට කල්ප තිස් එකකට පෙර පහළ වූ සිඛි නම් භාග්‍යවතුන් වහන්සේගේ කාලයේ දී සිටුගෙයක ඉපිද වැඩිවියට පත් වූහ. දිනක් ශාස්තෲන් වහන්සේ පිඬු පිණිස හැසිරෙනු දැක පහන් සිතින් පසඟ පිහිටුවා උන්වහන්සේට වැඳ ඇඳිලි බැඳගෙන සිටියේය. ඔහු ඒ පින්කම නිසා දෙව් මිනිස් දෙගතියෙහි සැරිසරමින් පැමිණ මේ බුද්ධෝත්පාද කාලයේ දී හිමවත සමීපයේ වූ **“උක්කට්ඨ”** නම් නුවර මහත් ධනවත් බමුණු ගෙයක ඉපිද **අංගාණික භාරද්වාජ** යැයි ප්‍රකට විය. වැඩිවියට පත් ඒ බමුණු කුමරු සිප් සතර හදාරා අවසන, ගිහිගෙන් නික්මීමේ අදහස් ඇති වූ බැවින් පිරිවැජියෙකු ලෙස පැවිදිව පඤ්චතාජනාදී අමර තපස් කරමින් ඒ ඒ තැන හැසිරුණේය. දිනක් සම්මා සම්බුදු රජාණන් වහන්සේ ජනපද චාරිකාවේ හැසිරෙනු දැක පැහැදුණු සිතින් උන්වහන්සේ වෙත පැමිණ ධර්‍මශ්‍රවණය කළ පිරිවැජි තෙම, මිසදිටු ගැනීම් අත්හැර සසුනේ පැවිදි විය. විදසුන් කමටහන වැඩූ උන්වහන්සේ නොබෝ දිනකින්ම ෂඩ් අභිඥාලාභී වූහ. අපදාන පාළියේදී උන්වහන්සේ මෙසේ වදාළහ.
“ශ්‍රේෂ්ඨ උතුම් වූ ධීර වූ මහර්ෂී වූ කෙලෙස් සතුරන් ජයගන්නා සුලු වූ ඒ බුද්ධ ශ්‍රේෂ්ඨයන් වහන්සේට සතුටු සිතින් පැහැදුණු සිතින් මම වැන්දෙමි.
මීට කල්ප තිස් එකකට පෙර දී යම් බුදුවරයෙකුට මම වැන්දෙම් ද එතැන් සිට මේ දක්වා දුගතියක නූපන්නෙමි. බුද්ධ වන්දනාවේ විපාක මෙබඳුය.
[missing trans]
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
ෂඩ් අභිඥාලාභීව විමුක්ති සුව විඳිමින් විසූ උන්වහන්සේ ඤාතීන්ට අනුකම්පා පිණිස තම උපන් බිමට වැඩමවා දහම් දෙසමින් බොහෝ ඤාතීහු සරණ සිල්හි පිහිටුවා, ඉන්පසු කුරු රට කුණ්ඩිය නම් නියම් ගම සමීපයේ වූ අරණ්‍යයක විසූහ. කිසියම් කටයුත්තකට උග්ගාරාමයට ගිය උන්වහන්සේට උත්තරා පථයෙන් පැමිණි, පෙර දැක පුරුදු හිත මිත්‍ර බමුණු පිරිසක් හමු විය. ඔවුහු තෙරුන් හැඳිනගෙන, “පින්වත් භාරද්වාජය! නුඹ කුමක් දැක බමුණු දහම හැර දමා මේ බුදුසමය පිළිගත්තෙහි ද?” යි විචාළහ. එවිට ඔවුන්ට “මේ බුදු සසුනින් පිටත් වෙනම දහමක සංසාර ශුද්ධියක් නැත”යි පවසමින් තෙරණුවෝ මේ පළමු ගාථාව වදාළහ.
එහි **“අයොනී”** අනුවණින්, අනුපායයෙන් **“සුද්ධිං”** සංසාර ශුද්ධිය, භවයෙන් මිදීම. **“අන්‍වෙසං”** සොයමින්, පරීක්‍ෂා කරමින්. **“අග්ගිං පරිචරිං වනෙ”** මේ ශුද්ධි මාර්ගය’යි යන අදහසින් වනයේ ගිනි ශාලාවක්, ගිනි ගෙයක් කොට යාග ද්‍රව්‍ය ගිනිදෙවියා පිදුවෙමි. වේද ග්‍රන්‍ථයන්හි පැවසූ පරිදි ගිනි දෙවි පිදුවෙමි. **“සුද්ධිමග්ගං අජානන්තො අකාසිං අමරං තපං”** සසරින් මිදෙන නිවන් මග නොදත් මම ගිනි පිදීම මෙන්ම “පඤ්ච තාපන ආදී ශරීරයට දැඩි දුක් දෙන ක්‍රියාමාර්ගවලින් (අත්තකිලමථානුයෝගයෙන්) පිරිසිඳු වන මඟ යැ”යි යන අදහසින් හැසිරුණෙමි. එම ඉගැන්වීම් පිළිපැද්දෙමි.
මෙසේ මේ තෙරණුවෝ අසපුවෙන් අසපුවට යන්නාක් මෙන් වේදයෙහි කී පරිදි ගිනි පිදීම් ආදී දෙයින් සංසාරික ශුද්ධියක් නොලැබූ බව දක්වා, බාහිර සමයන්හි මිදීමක් නොමැති බව පෙන්වා දී දැන් “මේ බුදුසසුනෙහි දී ම විසින් සංසාරික ශුද්ධිය අවබෝධ කළෙමි”යි දක්වමින් මේ දෙවන ගාථාව වදාළහ.
එහි **“තං”** යම් ඒ අර්ථයක් සඳහා වූ සංසාරික ශුද්ධියක් සොයමින්, එය ලබා ගන්නා නිවැරදි මඟ නොදැන ගිනිපිදීම්, අමර තපස් කරන ලද්දෙම් ද, ඒ නිවන් සැපය සමථ විදර්ශනාදී සුවය සඳහා වූ ප්‍රතිපදාවෙන් අත්තකිලමථානුයෝගයට නොපැමිණි ම විසින් ලැබූවෙමි. පැමිණියෙමි. අවබෝධ කළෙමි. **“පස්සධම්ම සුධම්මතං”** ශාස්තෲන් වහන්සේගේ ශාසන ධර්මයේ සුධර්මත්‍වය හෙවත් විපරීත නොවූ නෛර්‍ය්‍යාණික ධර්ම ස්වභාවය බලවු. දැනගනිවු. යනුවෙන් ධර්මයට ඇමතීම් වශයෙන් කියයි. නැතිනම් තමාටම ආමන්ත්‍රණය කරයි. එම උතුම් නිවන සැපත හෙවත් සංසාරික ශුද්ධි තමා ලබාගත් බව දක්වමින්,
**“තිස්සො විජ්ජා අනුප්පත්තා කතං බුද්ධස්ස සාසනං”**යි -
“ත්‍රිවිද්‍යා ලැබූවෙමි. බුදුරදුන්ගේ අවවාදය කරන ලදි” පැවසූහ. එහි අර්ථ ඉතා ප්‍රකටය. මෙසේ විමුක්තිය අවබෝධ කරගත් බැවින්, “එතැන් පටන් මම පරමාර්ථ වශයෙන්ම බ්‍රාහ්මණයෙක් වීමි”යි දක්වමින් මේ තෙවන ගාථාව වදාළහ.
මෙහි අර්ථ මෙසේ ය - මීට පෙර මම ජාති මාත්‍රයෙන්, ප්‍රඥප්ති වශයෙන් බ්‍රාහ්මණයෙක් වූයෙමි. බ්‍රාහ්මණයන්ගේ හැඳින්වීම් අනුව **“බ්‍රහ්මබන්‍ධු”** නම් වූයෙමි. දැන් පාප ධර්ම බැහැර ලූ බැවින් අර්හත් මාර්ගාවබෝධයෙන් පරමාර්ථ වශයෙන්ම **“බ්‍රාහ්මණයෙක්”** වීමි. මීට පෙර භව රැස් කරන ත්‍රිවේද නම් විද්‍යාවන් අධ්‍යයනය කිරීමෙන් ප්‍රඥප්ති වශයෙන් **“තේවිජ්ජ”** නම් වූයෙමි. දැන් භව ක්‍ෂය කරන්නා වූ විද්‍යාවන්ගේ වශයෙන් ත්‍රිවිද්‍යා අවබෝධ කරගත් බැවින් පරමාර්ථ වශයෙන් ම **“තේවිජ්ජ”** නම් වෙමි. එසේම මීට පෙර දී භවාශ්වාදයේ ගැලුණු බැවින් නහාතක ව්‍රතය සමාදන් වූ බැවින් ප්‍රඥප්ති වශයෙන් **‘ස්නාතක’** නම් වූයෙමි. දැන් ආර්ය අෂ්ටාංගික මාර්ග නම් ජලයෙහි මනාව සෝදා හළ කෙලෙස් මල ඇති බැවින් පරමාර්ථ වශයෙන්ම **“නහාතක”** නම් වෙමි. මීට පෙර දී භවාශ්වාදයේ අධිකව ඇලී මන්ත්‍රධර වූ බැවින් ප්‍රඥප්ති වශයෙන් සොත්‍ථිය නම් බ්‍රාහ්මණයෙක් වූයෙමි. දැන් මනාව මිදුණු භවාශ්වාද ඇති ධර්මධර වූයෙම් පරමාර්ථ වශයෙන්ම සොත්‍ථිය නම් වෙමි. මීට පෙර දී පාප ධර්ම අත් නොහැරම වේදත්‍රය ඉගෙනගත් (හදාළ) පමණින් **“වෙදගූ”** නම් වූයෙමි. දැන් වේද නම් වූ ආර්ය මාර්ග ඤාණයෙන් සංසාර මහෝඝයේ පරතෙරට චතුරාර්ය සත්‍යාවබෝධයෙන් ගිය බැවින්, අවබෝධ කරගත් බැවින්, දැනගත් බැවින් පරමාර්ථ වශයෙන්ම **වෙදගු** නම් වෙමි. මේ ගාථාත්‍රය ඇසූ බමුණෝ බුදුසසුන පිළිබඳව සිය මහත් වූ ප්‍රසාදය පළකළහ.
**“පඤ්චාහාහං පබ්බජිතො”** යනු ආයුෂ්මත් **පච්චය** තෙරුන්ගේ ගාථාවන් ය. එහි උපත කෙසේද? උන්වහන්සේ ද පෙර බුදුවරු හමුවේ කරන ලද ප්‍රාර්ථනා ඇතිව ඒ ඒ භවයේදී පින් දහම් රැස් කරමින් අවුත්, මීට කල්ප අනූ එකකට පෙර විපස්සී භාග්‍යවතුන් වහන්සේගේ කාලයේදී සිටුගෙයක ඉපිද වැඩිවියට පත් වූහ. එක්දිනක් ශාස්තෲන් වහන්සේ විනකා නම් නදී තීරයේ වැඩම කරනු දැක පහන් සිතින් ඉතා රසවත් වූ මහත් දිඹුල් ඵලයක් ගෙන පූජා කළයේ. හෙතෙම ඒ පින්කමේ විපාක වශයෙන් කාම සුගතීන්හි ම සැරි සරා මේ මහා භද්‍ර කල්පයේ දී කාශ්‍යප භාග්‍යවතුන් වහන්සේ ලොව පහළව, පැවැත්වූ දම්සක් දෙසුම් ඇතිව හික්මවිය යුතු ජනයාට අනුග්‍රහ කරන කල්හි උන්වහන්සේගේ සසුනේ පැවිදි විය. පැවිදි වී විදසුනෙහිම සිත පිහිටුවා භාවනාවෙහි නිරත වූයේ, දිනක් උන්වහන්සේ සසර දුක් සිහිකර, අතිශයින්ම සංවේගයට පත්වූයේ විහාරයේ හිඳගෙන ම “රහත් නොවී මෙතැනින් නික්ම නොයමි”යි දැඩි අධිෂ්ඨානයෙන් වෑයම් කළ නමුත් ඤාණය (නුවණ) මුහුකුරා නොගිය බැවින් සිත විදර්ශනාවට නංවා ගැනීමට අපොහොසත් වූහ.
ඉන් කලුරිය කර දෙව් මිනිසුන් අතර සැපවිඳි ඔහු මේ බුද්ධෝත්පාද කාලයේදී රෝහිණී නුවර ක්‍ෂත්‍රිය රජ කුලයේ ඉපිද, පච්චය නමින් ප්‍රකට විය. වැඩිවියට පත්ව පියාගේ ඇවෑමෙන් රාජ්‍යයේ පිහිටි පච්චය තෙමේ දිනක් මහාරාජ බලියක් කරවීමට පටන් ගත්තේය. එහි උත්සවය බැලීමට මහාජන සන්නිපාතයක් විය. ඒ මහා සමාගමයේදී ඔහුට ප්‍රසාදජනනය කිරීම සඳහා ශාස්තෲන්වහන්සේ මහජනයාට පෙනෙමින්ම අහසෙහි වෛශ්‍රවණ විසින් මැවූ රුවන්මය කුළුගෙයි රුවන්මය සිංහාසනයේ වැඩහිඳ දහම් දෙසූ සේක. එහිදී මහත් ජනකායක් ධර්මාවබෝධ කරගත්හ. එසේ දෙසූ දහම් ඇසූ පච්චය රජු ද රජකම හැරදමා පූර්වහේතුසම්පත් ඇති බැවින් සසුනේ පැවිදි විය. ශ්‍රද්ධාවෙන් පැවිදි වූ පච්චය තෙරණුවෝ එදා කාශ්‍යප බුද්ධ ශාසනයේ ප්‍රතිඥා කලාක් මෙන්ම ප්‍රතිඥා තබා විහාරයට පිවිස විදසුන් භාවනාව වැඩූහ. එවිට උන්වහන්සේගේ ඤාණය මුහුකුරා ගොස් තිබූ බැවින් එකෙණෙහිම රහත් වූහ. උන්වහන්සේ අපදාන පාළියේ දී මෙසේ වදාළහ.
“පුරුෂෝත්තම වූ බුදුරජාණන් වහන්සේ විනතා ගංතෙර වැඩ විසූහ. මම එකල සන්සුන් වූ කෙලෙස් දූවිලි පිසලූ එකඟ සිතින් හුන් උන්වහන්සේ දුටුවෙමි.
කෙලෙස් මල සෝදාහල උන්වහන්සේ කෙරෙහි පහන් සිත් ඇති මම දිඹුල් ඵල ගෙන බුද්ධ ශ්‍රේෂ්ඨයන් වහන්සේට දුන්නෙමි.
මෙයින් කල්ප අනූ එකකට පෙර මම යම් ඵල දානයක් දුන්නෙම් ද ඒ හේතුවෙන් දුගතියක නූපන්නෙමි. ඵල දානයේ විපාක මෙබඳුය”
“මේ මහා භද්‍ර කල්පයේදී පහළ වූ කාශ්‍යප බුදුරදුන්ගේ සසුනෙහි සංවේගයට පත් සිතැති මම පැවිදිවූයෙමි.
එසේ පැවිදි වූ මම භාවනාවට සිත් යොමු කළෙමි. “උතුම් වූ අර්ථයට හෙවත් රහත් බවට පත්නොවී විහාරයෙන් නික්ම නොයමි” යන දැඩි අධිෂ්ඨානයෙන් භාවනා කළත් එකළ මාගේ පැතුම ඉටු නොවිණි. දැන් වනාහි නුවණ මුහුකුරා ගියෙම් අචල වූ නිවනට පත්වූයෙමි. ස්ථිර වූ අච්චුන පදය නම් වූ නිවන් අවබෝධ කරගත් මම දැන් සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”


රහත් බවට පත්වූ තම පිළිවෙත් මඟ ප්‍රකාශ කිරීම් වශයෙන් සිය රහත් බව ප්‍රකාශ කරන පච්චය තෙරණුවෝ මේ ගාථා තුන වදාළහ.

මෙහි **“පඤ්චාහාහං පබ්බජිතො”** මම පැවිදි වී දින පසක් ගතවීමි. පැවිදි වූ දින පටන් දින පහක් මේ වනවිට ගෙවී අවසන්ය. **“සෙඛො අප්පත්ත මානසො”** අධිශීල ශික්‍ෂාදියේ හික්මීම් වශයෙන් **සේඛ** නම් වීමි. ඉතිරි නොවනසේම මානය මුලුමනින්ම සිඳ දැමීම් අර්ථයෙන් “මානස” නම් වූ අර්හත්‍වයට ඔහු නොපැමිණියේ නුයි **“අප්පත්තමානසො”** (නොපැමිණි අග්‍රමාර්ග අනියෙම්). **“විහාරං මෙ පවිට්ඨස්ස මෙතසො පණිධී අහූ”** මෙසේ සේඛයකු වූ මට වසන්නා වූ විහාරයට පැමිණි විට මෙබඳු වූ - දැන් මතු පවසන්නා වූ චිත්ත ප්‍රාර්ථනාවක් ඇති විය. මෙබඳු සිතක් මාහට විය.
**“නාසෙස්සං”** ආදී වශයෙන් එම චිත්ත ප්‍රණිධිය දැක්වේ. එහි **“නාසෙස්සං”** යම් කිසි භෝජනයක් නොවළඳමි. නොවළඳවන්නෙමි. “තණ්හා නම් සැතින් මගේ හදවත විඳිනා තෙක්ම, උපද්‍රව කරන තෙක්ම” යනුවෙන් සෑම පදයකම යෙදිය යුතුයි. **“න පිවිස්සාමී”** පානය කළයුතු දෑ පානය නොකරන්නෙමි. **“විහාරතො න නික්ඛමෙ”** දැන් මේ මම වසන කුටියෙන් නික්ම නොයන්නෙමි. **“නපි පස්සං න නිපාතෙස්සං”** මගේ ශරීරයේ පැති දෙකින් එක පසෙකිනුදු කයෙහි වෙහෙස දුරු කරගනු සඳහා සයනය නො කරන්නෙමි. එක් පැත්තකිනිදු නිදා නො ගන්නෙමි.
**“තස්ස මෙවං විහරතො”** ඒ මම මෙසේ දැඩිව සිතාගෙන, දැඩි වීර්යයෙන් හා අධිෂ්ඨානයෙන් යුතුව විදසුන් භාවනාව වඩමින් වාසය කරන විට, **“පස්ස විරිය පරක්කමං”** ඉහත කියූ ලෙසින්ම වීර්යයෙන් උතුම් ස්ථානය නොඉක්මවන බැවින් **“පරාක්‍රම”** නම් වූ ඒ මාගේ උත්සාහවත් වූ අධික වෑයම බලවු. එය දැනගවු. එම දැඩි වීර්ය නිසා මම ත්‍රිවිද්‍යාවන් අවබෝධ කළෙමි. බුදුරදුන්ගේ අනුශාසනය කොට නිමවූයෙමි. මෙහි අර්ථ ඉහත දක්වන ලදි.
**“යො පුබ්බෙ කරණීයානි”** යනු ආයුෂ්මත් **බක්කුල** තෙරුන්ගේ ගාථාවන්ය. ඒවායේ උපත කෙසේ ද? උන්වහන්සේ ද පෙර, මෙයින් අසංඛ්‍ය කල්ප ලක්ෂයකටත් අධික වූ කාලයෙහි පහළ වූ අනෝමදස්සි භාග්‍යවතුන් වහන්සේ පහළවීමට පෙරදීම, බමුණු කුලයක උපන්හ. නිසිවියට පත්ව ත්‍රිවේදය හදාළා වූ ඒ බ්‍රාහ්මණ තෙමේ එහි හරයක් නොදැක, “පරලොවට අර්ථයක් සොයන්නෙමි” සෘෂි ප්‍රවෘජ්‍යාවෙන් පැවිදිව පර්වත පාදයෙහි සිටිමින් පංචාභිඥා අෂ්ට සමාපත්ති උපදවා ගත්තේය. එසේ වෙසෙන සමයේ බුද්ධෝත්පත්තිය අසා උන්වහන්සේ සොයා ගොස් ධර්මශ්‍රවණය කොට, සරණ සිල්හි පිහිටියේය. එවක ශාස්තෲන් වහන්සේට උදරාබාධයක් ඇති විය. කැළයට ගිය බමුණා බෙහෙත් ගෙනවුත් ඒ රෝගය සන්සිඳවීය. එසේ කළ පින්කමෙන් නිරෝගී සැප ලබාගැනීමට මුහුකරවමින් ඉන් චුතවූ ඔහු බඹලොව ඉපිද එක් අසංඛ්‍යයක් දෙව් මිනිසුන් අතර සැරිසරා අවුත් පදුමුත්තර බුදුන් පහළ වූ සමයේ හංසවතී නුවර සිටුගෙයක ඉපදුණි. දිනක් ශාස්තෲන් වහන්සේ එක් භික්‍ෂුවක් අල්පාබාධ ඇති භික්‍ෂූන් අතුරෙන් අග්‍රස්ථානයෙහි තබනු දැක පැහැදී තමා ද එම තනතුර පතාගෙන චිත්ත ප්‍රණිධිය කොට දිවි ඇති තාක් පින්දහම් කොට කාමසුගතීන්හිම සැරිසැරීය. නැවත විපස්සී බුදුහු පහළවීමට පෙර දී බන්‍ධුමතී නුවර බමුණු පවුලක ඉපිද පෙර ලෙසින්ම සෘෂි ප්‍රවෘජ්‍යාවෙන් පැවිදිව ධ්‍යානාභිඥා උපදවාගෙන පර්වත ප්‍රාන්තයෙහි විසීය. බුදු උපත අසා උන්වහන්සේ වෙත ගොස් ධර්මය අසා සරණ සිල්හි පිිහිටා භික්‍ෂූන්ට තිණ පුප්ඵක (තණමල්වලින් හටගන්නා) රෝගය උපන් කල්හි, එය සන්සිඳුවා ආයු පමණින් සිට ඉන් චුතව බඹලොව උපන්නේ ය. මීට කල්ප අනූ එකකට පෙර දී ඉන් චුතව දෙව් මිනිසුන් අතර සැරිසරනුයේ කාශ්‍යප භාග්‍යවතුන් වහන්සේ පහළ වූ සමයෙහි බරණැස සිටු ගෙයක ඉපිද ගිහි වාසයේ සිටිමින් එක් දිරා වැනසී යන මහාවිහාරයක් දැක එහි වූ උපෝසථාගාර ආදී සියලු ආරාමික ගොඩනැගිලි පිළිසකර කරවා, එහි විසූ භික්‍ෂු සංඝයාට සියලුම බෙහෙත් ද්‍රව්‍ය සපයා දී දිවි ඇතිතාක් කුසල් කළේය. ඉන් චුතව එක් බුද්ධාන්තරයක් දෙව් මිනිසුන් අතර සැරිසරමින් අවුත්, අපගේ බුදුරජාණන් වහන්සේ පහළවීමට පෙරදීම කොසඹෑ සිටුහුගේ ගෙයි උපන්නේ ය. පෙර පින් බලයෙන් ඔහු නිරෝගී විය. මහා යමුනා නදියේ දිය නානා විට කිරිමවගේ අතින් ගිලිහුණු ඒ දරුවා මත්ස්‍යයකු විසින් ගිලින ලදි. මත්ස්‍යයා මාළු බාන්නන්ට හසුව, අල්ලා බරණැස සිටුදේවියට විකුණූහ. සිටුදේවිය මාළුවා කපද්දී පින් බෙලෙන් නීරෝගීවම දරුවා ලැබුණි. ඇය “පුතෙක්” යැයි රැගෙන ආදරයෙන් පෝෂණය කළාය. මේ පුවත ඇසූ දරුවා බිහිකළ දෙමාපියෝ “මේ අපගේ පුතාය. අපට පුතා දෙන්න”යි යෙදුණු කල්හි රජතුමා “මේ දරුවා පවුල් දෙකටම අයත් ය”යි කුල දෙකටම දායාද කළ බැවින්, එසේ විනිශ්චය දුන් බැවින් **“බක්කුල”** නමින් දරුවා ප්‍රකට විය. වැඩිවියට පත් බක්කුල කුමරු මහත් සැප සම්පත් විඳිමින් අසූ වයස් දක්වා සිට ශාස්තෲන් වහන්සේ සමීපයට ගොස් දහම් ඇසීය. දහම් ඇසීමෙන් ලැබූ ශ්‍රද්ධා ඇතිව සසුනේ පැවිදි වූ බක්කුල හිමියෝ දින හතක්ම පුහුදුන්ව සිටියහ. අටවන දින අරුණ නැගෙත්ම සිවුපිළිසිඹියා පත් මහරහත් තෙරනමක් වූහ. අපදාන පාළියේ දී උන්වහන්සේ මෙසේ පැවසූහ.
“හිමවතට නුදුරෙහි සෝභිත නම් පර්වතයක් විය. එහි මට මනාව සෑදූ අසපුවක් විය. එය මාගේ ම සිසුන් විසින් සාදන ලද්දකි.
ඒ අසපුවේ බොහෝ මණ්ඩප විය. පිපුණු සින්‍දුවාර, පිපුණු ජීවංජීවක, දිවුල් යන වෘක්‍ෂ සමූහයෙන් ඒ අසපුව අලංකාර විය.
නික - ඩෙබර - නෙල්ලි - උගුරැස්ස ගස්වලින් ලබු වැලින් ද පිපුණු සුදු නෙළුමින්ද ආලක බෙලි, කෙසෙල්, උගුරැස්ස ගස් වලින් ලබුවැලින් ද පිපුණු සුදු නෙළුමින්ද ආලක බෙලි, කෙසෙල්, නාරන්, උක්, කුඹුක්, පුවක් ආදී ගසින් ද යුක්ත විය.

කොහොඹ, හොර, කොළොම්, නුග, ගිවුළු යන ගස්වලින් සැරසුණු ඒ අසපුවේ ශිෂ්‍යයන් සමග මම සතුටින් විසුවෙමි.
“සියල්ල තමන් ම අවබෝධ කරගත් ලෝක නායක වූ අනෝමදස්සි බුදුරජාණන් වහන්සේ විවේකය සොයමින් මගේ අසපුවට වැඩම කළහ.
මහත් යශස් ඇති උන්වහන්සේට වාතාබාධයක් ඇති විය.
අරණෙහි හැසිරුණු මම උන්වහන්සේගේ ස්වභාවය දැක නිසැකයෙන්ම මහත් යශස් ඇති, පසැස් ඇති ලෝකනාථයන් වහන්සේ ව්‍යාධියෙන් පෙළෙන බව දැනගතිමි.

වහා අසපුවට ගිය මම සිසුන් අමතා බෙහෙතක් සෑදීමට පැවසුවෙමි.
ඔවුහු සැම එක්ව ගෞරව සහිතව බෙහෙත පිළියෙල කිරීමට සහාය වූහ.
ශාස්තෲ ගෞරවය නිසා වහා පර්වතයට නැගුණු මම ඖෂධ සොයා බෙහෙත සාදා බුදුරදුන්ට පිළිගැන්වූයෙමි.
එය වැළඳූ කල්හි මහාවීර වූ සර්වඥ වූ ලෝකනාථයන් වහන්සේගේ වාතාබාධය සන්සිඳුණි.”
“ක්ලාන්තය සන්සිඳුණු **අනෝමදස්සි බුදුහු** සිය අසුනේ හිඳ මේ ප්‍රකාශය කළ සේක.
“යමෙක් මට බෙහෙත් දුන්නේ ද මාගේ රෝගය සන්සිඳවීද ඔහුගේ අනාගතය පිළිබඳව පවසමි. එම වදන් සැමදෙන අසවු.
මෙතෙම කල්ප ලක්‍ෂයක් දෙව්ලොව සැප විඳින්නේය. දිව්‍ය වාද්‍ය - නෘත්‍යයන්හි සතුටු වන මෙතෙම කුශල මූලයෙන් මෙහෙයවා මනුලොවට පැමිණ දහස් වරක් සක්විති රජ වන්නේය.

මීට කල්ප පනස් පහකට පසුව සිවුමහ දිවයින්ට හා සිවු සයුරු සහිත පෘථිවියට අධිපති වූ සත්රුවන් පිරි මහ බල ඇති අනෝම නම් ක්‍ෂත්‍රිය සක්විති රජව තව්තිසාව ද කළඹා රාජ්‍ය කරන්නේය.

දෙව් හෝ මිනිස් හෝ මොහු නිරෝගී බව ම ලබන්නේය. අවසන ගිහිගෙය හැර දමා ව්‍යාධි දුක්ඛය ද නසන්නේ ය.
මෙයින් අප්‍රමාණ කල්ප ලක්‍ෂයකට පසුව ඔක්කාක කුලයේ ගෞතම නම් ශාස්තෲහු ලොව පහළ වෙති.
උන්වහන්සේගේ ධර්ම දායාද වූ ඖරස පුත්‍ර වූ ධර්මයෙන් නිර්මිත වූ ආශ්‍රව ක්‍ෂය කළ බුද්ධ පුත්‍රයෙක් වන මෙතෙම කෙලෙස් ගිනි නිවූ, තෘෂ්ණා සැඩ පහර තරණය කළ **“බක්කුල”** නම් අග්‍රශ්‍රාවකයෙක් වන්නේ ය.

මේ සියල්ල දත් **ගෞතම** බුදුරජහු සඟ මැද වැඩ හිඳ මෙතෙම අග තනතුරෙහි පිහිටුවන සේක.”
“සියල්ල තමන්ම අවබෝධ කරගත් අනෝමදස්සි භාග්‍යවත්හු විවේකය කැමතිව මගේ අසපුවට වැඩම කළහ.
එළඹියා වූ මහාවීර වූ ලෝකනාථයන් වහන්සේට පහන් සිතින් සියලු ඖෂධයන්ගෙන් පූජා කළෙමි.
ඒ මැනවින් කළ මාගේ පින්කම සාර කෙතක වපුළ බිජු මෙන් අස්වැන්න ඉතා සරු වූවකි. ඒ පුණ්‍ය විපාකය අවසන් කළ නොහැක්කෙමි.
ලෝකනායකයන් වහන්සේ දැකීම මට මහත් ලාභයකි. මට වූ යහපත් ලැබීමකි. ඒ පුණ්‍ය කර්මයේ ඉතිරි විපාක වශයෙන් නිවන නම් අචල පදයට පත්වීමි.
ශාක්‍යකුල ශ්‍රේෂ්ඨ වූ ගෞතම බුදුහු මේ සියල්ල දැන සග මැද හිඳ මා අග්‍රස්ථානයෙහි පිහිටවූහ.”
“මීට කල්ප ලක්‍ෂයකටත් අධික වූ කාලයේදී කළ කුසල කර්මය නිසා මේ දක්වාම දුගතියක නූපන්නෙමි. බෙහෙත් දානයේ විපාක මෙබඳුය.
දැන් මම සියළු කෙලෙස් දැවූයෙමි. -පෙ- බුදුරදුන්ගේ අනුශාසනය ඉටු කළෙමි.”
රහත් බවට පත්වූ **බක්කුල තෙරණුවෝ** දිනක් තම ශ්‍රාවකයන් පිළිවෙලින් අග තනතුරෙහි පිහිට වූ ශාස්තෲන් වහන්සේ විසින් අල්පාබාධ භික්‍ෂූන්ට අග්‍රස්ථානයෙහි තැබූහ. පිරිනිවන සමයේදී බක්කුල තෙරණුවෝ අන්‍ය භික්‍ෂූන්ට අවවාද දීම් වශයෙන් සිය රහත් බව පළකරන්නාහු මේ ගාථා තුන වදාළහ.
මෙහි **“යො පුබ්බෙ කරණීයානි පච්ඡා සො කාතුමිච්ඡතී”** යම් පුද්ගලයෙක් පෙර, අතීතයේදී ජරාරෝගාදියෙන් නොමැඩලූ කාලයෙහිම කළ යුතු, තමාට හිත සුව එළවන කටයුතු පමාවීමෙන් නොකර සිට, පසුව කළයුතු කාලය ඉක්මවා කිරීමට සිතයි ද ඔහු. **“සො”** යනු නිපාතයකි. එසේ සිතුවත් ජරා රෝගාදියෙන් මැඩුණු බැවින් ඔහුට පසුව එම කටයුතු කළ නොහැකි වේ. නොහැකිවනුයේ ද **“සුඛා සො ධංසතෙ ඨානා පච්ඡා ච මනුතප්පතී”** ඒ පුද්ගලයා ස්වර්ගයෙන් ද නිවණින් ද යන සැප ස්ථානවලින් පිරිහී යයි. ඊට අවශ්‍ය කටයුතු සිදු නොකළ බැවිනි. “මවිසින් යහපත් දේ නොකරන ලදී.” යැයි පසුව තැවේ. විපිළිසර බවට පත් වේ. මෙහි “ම” කාරය පද සන්ධි කරන්නකි. **“අනුතප්පතී”** විය යුතුයි. “මෙසේ නුඹලාට අවවාද දෙන මම කළ යුතු දේ කොට නිමවූවෙක් මි”යි පවසන සේක් උන්වහන්සේ **“යං හි කයිරා”** යන දෙවන ගාථාව වදාළහ.
එහි **“පරිජානන්ති”** යනු “මොහු මෙබන්දෙකි” යි වෙන්කර දැනගනිති. හඳුනාගනිති. බුහුමන් නොකරති යන අර්ථයයි. යහපත් පිළිවෙත් පිරීම් (ප්‍රතිපත්ති) වශයෙන් කියන ලෙසම කරන්නා බබලයි. ඉන් බැහැර වූවෝ නොබබලති. කළයුතු ආකාරය දැක්වීමෙන් සාධාරණව දැක්වූ අර්ථය, දැන් සරූප වශයෙන් දැක්වීමට **“සුසුඛං වත”** යනාදී තෙවන ගාථාව පැවසූහ. එහි අර්ථ මෙසේය. – “මනාව තමා විසින්ම සියලු ධර්ම අවබෝධ කරගත්තා වූ සම්මා සම්බුද්ධ වූ භාග්‍යවතුන් වහන්සේ විසින් දෙසූ, සියලුම ශෝක කරන හේතු නැසූ බැවින් ශෝක රහිත වූ, දුරු කළ රාගාදී කෙලෙස් ඇති, සතර ඕඝයන්ගෙන් උපද්‍රව නොවූ බැවින් ක්‍ෂේම වූ නිවණට, ඒකාන්ත සැපයට පැමිණියෙමි. ඒ නිර්වාණාවබෝධයේදී සියලුම සංසාරික දුක් අතිශයින්ම නිරුද්ධ වේ. සන්සිඳේ.
**“සුඛං චෙ ජීවිතුං ඉච්ඡෙ”** යනු ආයුෂ්මත් **ධනිය** තෙරුන්ගේ ගාථාවන්ය. එහි උපත කෙසේද? උන්වහන්සේද පෙර බුදුවරු හමුවේ කළ ප්‍රාර්ථනා ඇතිව ඒ ඒ භවයේදී පින්දහම් රැස්කරමින් අවුත් **සිඛි** නම් භාග්‍යවතුන් වහන්සේ පහළ වූ සමයෙහි සිටුගෙයක ඉපිද වැඩිවියට පත්වූහ. දිනක් ශාස්තෲන් වහන්සේ දැක පැහැදුණු සිතින් බට මලක් ගෙන පූජා කළේය. ඒ පින්කමේ විපාක වශයෙන් දෙව් මිනිස් දෙගතියේ සැරිසැරූ හෙතෙම මේ බුද්ධෝත්පාද කාලයේදී රජගහ නුවර කුඹල් පවුලක ඉපිද **ධනිය** නමින් ප්‍රකට විය. තරුණවියට පත් කුඹල් කර්මාන්තයෙන් ජීවත් විය. එක් සමයක ශාස්තෲන් වහන්සේ ධනිය කුම්භකාරකයාගේ ශාලාවේ වැඩහිඳ **පුක්කුසාති කුලපුතුට** ඡධාතුවිභංග සූත්‍රය දේශනා කළ සේක. පුක්කුසාති එය අසා රහත් ඵලයට පත් විය. (කතකිච්චො) ඒ කුලපුතුගේ පිරිනිවීම ඇසූ ධනිය “මේ බුද්ධ ශාසනය ඒකාන්තයෙන්ම නෛර්‍ය්‍යාණිකය. එක් රැයක් පුරුදු කිරීමෙන් වුවත් සසර දුකින් මිදීමට හැකි වේ” යැයි ලැබූ ශ්‍රද්ධාවෙන් පැවිදි විය. පැවිදි වූ පසුව කුටිය අලංකාර කිරීමෙහිම යෙදුණු නිසා කුටි කිරීම පිළිබඳව භාග්‍යවතුන් වහන්සේගේ ගැරහුමට ද පාත්‍ර වූ ධනිය හිමියෝ සංඝයාට අයත් සෙනසුනක වසමින් විදසුන් වඩා රහත් වූහ. අපදාන පාළියේදී උන්වහන්සේ මෙසේ වදාළහ.
“රන්වන් පාටින් බබළන දායකයන්ගේ පූජා පිළිගන්නා වූ වනමතුයෙහි අහසින් යන්නා වූ ලෝකනායකයන් වහන්සේ දුටුවෙමි.
එකෙණෙහි මම බටමලක් ගෙන නික්මුණෙමි. චතුරෝඝයන් තරණය කළා වූ ආශ්‍රව රහිත වූ සම්බුදුරජාණන් වහන්සේ දුටුවෙමි.
පහන් සිත් ඇති සොම්නස් වූ මම දක්‍ෂිණාර්හ වූ **මහාවීර වූ** සියලු ලොවට අනුකම්පා කරන්නා වූ බුදුපියාණන් වහන්සේට ඒ මල පිදුවෙමි.
මෙයින් තිස් එක්වන කල්පයේදී යම් මල් පූජාවක් කළෙම් ද එයින් පසු දුගතියක නො උපන්නෙමි. බුද්ධ පූජාවේ විපාක මෙබඳුය.
දැන් මවිසින් සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත් බවට පත්ව, යම් භික්‍ෂු පිරිසක් ධුතාංග සමාදානයෙන් තමා උසස් කරමින්, සඟබත් ආදිය ඉවසන අනික් භික්‍ෂූන්ට අවමන් කරත්ද ඒ භික්‍ෂූන්ට අවවාද දීම් වශයෙන් සිය රහත්බව ප්‍රකාශ කරන ධනිය හිමියෝ මේ ගාථා තුන වදාළහ.
මෙහි **“සුඛං චෙ ජීවිතුං ඉච්ඡෙ සාමඤ්ඤස්මිං අපෙක්ඛවා”** යන ශ්‍රමණ භාවයෙහි - මහණ කමෙහි අපේක්‍ෂාවෙන්, ශික්‍ෂාවන්හි තියුණු ගෞරව ඇතිව සුවසේ වසනු කැමති නම්, ඉදින් නුසුදුසු ජීවිකාවන් හැර දමා පැවිදි සුව විඳිනු කැමති නම්. **“සංඝිකං නාතිමඤ්ඤෙය්‍ය චීවරං පාන භොජනං”** සංඝයාට පැමිණියා වූ සිවුරු, ආහාර සඳහා අවමන් නොකරන්නේ ය. සංඝයාට උපදින ලාභ නම් පරිසුද්ධුප්පාද නම් වේ. “එය පරිභෝජනය කරන්නාගේ දිවි පැවැත්ම පිරිසිදුවීමෙන් ස්වභාවයෙන් ශ්‍රමණ සැප අතට පත්වේමය” යන අදහසයි. **“අභිමූසික සොබ්භං වා”** මීයකු විසින් සාරන ලද බිලයේ වසන සර්පයකු මෙන් සෙනසුන් ඇසුරු කරන්නේය. යම් සේ සර්පයා තමාම තමාට නිවාසස්ථානයක් සාදා නොගෙන මී ආදී අනිකකු විසින් සෑදූ බිලයෙහි වැස, කැමති තැනකට යන්නේද, එලෙසින්ම භික්‍ෂුවද තමා සෙනසුන් නිසා කිලිටිබවට නොපැමිණ යම් කිසි (ඕනෑම) තැනක වැස, ඉන් වෙනත් තැනකට යන්නේය.
දැන් “කී නොකී ප්‍රත්‍යයන්ගේ යථාලාභ සන්තෝෂයෙන්ම ශ්‍රමණබවේ සැප ඇති වේ. වෙනත් දෙයකින් ඒ සැප ඇති නොවේ” යැයි දක්වනු සඳහා. “ඉතරීතරෙන තුස්සෙය්‍ය” “යම්කිසි හීන වූ හෝ ප්‍රණීත වූ හෝ යම් සේ ලද ප්‍රත්‍යයෙන් සන්තෝෂයට පැමිණෙන්නේ ය” යන අර්ථයයි. **“එකධම්මං”** අප්‍රමාද ධර්මයෙහි යෙදුනහුට නිරවද්‍ය වූ සියලු ලෞකික සුවයන් ද ලෝකෝත්තර සුවයන්ද අතට පත්වූයේමය. එනිසා භාග්‍යවතුන් වහන්සේ **“අප්පමත්තො හි ඣායන්තො පප්පොති විපුලං සුඛං”** යනුවෙන් අප්‍රමාදී වූ ධ්‍යාන වඩන්නා විපුල වූ සැපයට පැමිණේ යැයි වදාළහ.
**“අතීසීතං”** යනු ආයුෂ්මත් මාතංග පුත්ත තෙරුන් වහන්සේගේ ගාථාවන්ය. එහි උපත කෙසේ ද? උන්වහන්සේ වනාහි පදුමුත්තර භාග්‍යවතුන් වනහන්සේගේ කාලයේදී හිමවත සමීපයේ වූ මහත් ඉබේ හටගත් විලක් යට මහත් වූ නාග භවනයක, මහානුභාව ඇති නා රජෙකු වී ඉපදුණහ. දිනක් භවනයෙන් නික්ම හැසිරෙන කල්හි ශාස්තෲන් වහන්සේ අහසින් වැඩම කරනු දැක පහන් සිතින් තම කණ්ඨක මාණික්‍යය පූජා කළේය. ඒ පින්කමේ විපාක වශයෙන් දේව මිනිස් දෙගතියේ සැරිසරා පැමිණි හෙතෙම මේ බුද්ධෝත්පාදයේදී කොසොල් රට මාතංග නම් කෙළෙඹියාගේ පුතු ලෙස ඉපිද, මාතංග පුත්ත නමින් පතල විය. වැඩිවියට පත් ඔහු අලසයෙක්ව, කිසිදු කාර්යයක් නොකරන්නෙක් බවට පත් විය. නෑයන් හා අන්‍යයන් විසින් ගරහන ලද මාතංග පුත්ත, “මේ ශ්‍රමණ ශාක්‍ය පුත්‍රයෝ සැපසේ ජීවත්වෙති”යි සැපසේ ජීවත්වනු කැමතිව භික්‍ෂූන් වෙත පැමිණ, හුරුපුරුදු ඇසුරු ඇතිව ශාස්තෲන් වහන්සේගෙන් ධර්ම ශ්‍රවණය කළේය. ඉන් ලැබූ ශ්‍රද්ධා ඇතිව සසුනේ පැවිදි වූ උන් වහන්සේ, සෙසු භික්‍ෂූහු සෘද්ධිමය හැකියා පෙන්වනු දැක, ඒ පිළිබඳ ආශාවෙන් සෘද්ධිබල පතාගෙන, ඊට අවශ්‍ය කමටහන් ශාස්තෲන් වහන්සේගෙන් ලබාගෙන භාවනාවෙහිම සිත යෙදූ සේක්, ෂඩ් අභිඥාලාභී වූහ. අපදාන පාළියේදී උන්වහන්සේ මෙසේ වදාළහ.
**“පදුමුත්තර**” නම් වූ සියලු ධර්මයන්හි පරතෙරට ගිය පස්මරුන් ජයගත් විවේක සැප කැමති බුදුරජාණන් වහන්සේ අහසින් වැඩම කළ සේක.
හිමවතට නුදුරින් ස්වයංජාත මහවිලක් විය. මගේ පෙර පිණින් පහළ වූ භවන එහි විය.
භවනෙන් නික්මුණු මම නිලුපුල් මෙන් දිලිසෙන ඇවිලගත් ගින්නක් බඳු ලෝක නායකයන් වහන්සේ දුටුවෙමි.
බුදුරදුන්ට පිදීමට මලක් සෙවුමුත් හමුනොවිණි. සිය සිත පැහැද වූ මම ශාස්තෲන් වහන්සේට වැන්දෙමි.
මගේ හිසෙහි වූ මැණික ගෙන, “මේ මැණික පිදීමේ විපාක යහපත් වේවා”යි සිතා පූජා කළෙමි.
ලෝකයාගේ පූජාවන් පිළිගැනීමට යෝග්‍ය වූ බුදුරජාණන් වහන්සේ අහසෙහි හිඳ මෙසේ වදාළ සේක.”
“නුඹගේ ඒ අදහස සමෘද්ධිමත් වේවා. සසර මහත් සැප ලබත්වා. මෙම මැණික් පූජාවෙන් මහත් යශස් අනුභව කරව” යනුවෙන් වදාළ භාග්‍යවත්වූ පදුමුත්තර බුද්ධ ශ්‍රේෂ්ඨයන් වහන්සේ අහසින් වැඩි සේක.

[missing trans]
මගේ පැතුම ලෙසම සසර දී මම කර්ම සිහිකරන දෙවි වූ මා හට මාගේ ම මැණික් පහළ වේ.
මගේ පිරිවර වූ සුවාසු දහසක් ස්ත්‍රීහු විසිතුරු වස්ත්‍රාභරණ හා පැළඳි මිණිකඬොලින් අලංකාරව, දිග ඇසිපිය ඇතිව, සිනාසෙමින් මනාව තන හා සිහින් කටී ප්‍රදේශ ඇතිව නිතර මා පිරිවරාගෙන සිටිති. මැණික් පූජාවේ විපාක මෙබඳුය.”

“රන්මය, මැණික්මය හා පද්ම රාග මාණික්‍යමය මාගේ භාණ්ඩයෝ මැනවින් කරන ලද්දාහුය. මනාව නිර්මිත වූ පළඳනාවෝ මට පහළ වෙති.
රම්‍ය වූ කූඩාගාරද ගුහා ද මාහැඟි සයනාසන ද මාගේ අදහස් දැන ඒ අනුව පහළ වේ.
යමෙක් මිනිසුන්ට පින්කෙතක් සව්සත්නට බෙහෙතක් වූ ධර්ම ශ්‍රවණය ලබත් නම් එය ඔවුනට මහත් ලාභයකි. මනාවූ ලාභයකි.
යම් බඳු වූ මම බුදුරදුන් දිටිම් ද මා විසිනුදු මනා වූ කර්මයක් කරන ලදි. එයින් දුගතියෙන් මිදුනෙමි. අචල පදය වූ නිවනට ද පැමිණියෙමි.
දෙවි හෝ මිනිස් හෝ යම් යම් යෝනියෙක උපදිම් ද, හැමකල්හි හාත්පස සත්රියනක් මාගේ ආලෝකය පැතිර සිටී.
එම මැණික් පූජාවෙහි විපාක ලෙස සම්පත් අනුභව කොට, මා විසින් ඥානාලෝකය දක්නා ලදි. අචල වූ ශාන්ති පදයට පැමිණියෙමි.
මෙයින් කල්ප ලක්‍ෂයකට පෙර යම් බුද්ධ පූජාවක් කෙලෙම් ද එහි විපාක වශයෙන් දුගතියක නූපන්නෙමි. මැණික් පූජාවේ විපාක මෙබඳුය.
දැන් මවිසින් සියළු කෙලෙස් දැවූයෙමි. -පෙ- බුදුරදුන්ගේ අනුශාසනය ඉටු කළෙමි.”
ෂඩ් අභිඥාලාභී වූ උන්වහන්සේ පුද්ගල අධිෂ්ඨාන වශයෙන් කුසීත බවට ගරහමින් තමාගේ වීර්යාරම්භය ප්‍රකට කරන සේක් මේ ගාථා තුන වදාළහ.
මෙහි **“අතිසීතං”** යනු හිම වැටීම්, වැහි වලා පිරීම් ආදියෙන් අතිශය සීතලය. “දැන් ඉතා ශීත වේ.” යනුවෙන් සම්බන්ධ කර අර්ථ ගත යුතුයි. **“අතිඋණ්හං”** ග්‍රීෂ්ම පිරිතැවීම් ආදියෙන් අතිශයින් උණුසුම්ය. මේ සෘතු සම්පත් දෙකින්ම කුසීත බවට හේතු කියන ලදි. **“අතිසායං”** දවස අවසන “දැන් ඉතා හවස් විය.” සවස පැවසූ විට මෙහිදී “දැන් ඉතා උදේ” යැයි සිතීම ද අදහස් වේ. ඒ දෙකින්ම කාල වශයෙන් කුසීත බවට හේතු දක්වන ලදි. “ඉති” මේ ආකාරයෙන්, මෙයින් “මහණෙනි! මේ සස්නෙහි භික්‍ෂුව විසින් යායුතු මාර්ගය මෙසේ ය”යි ආදී වශයෙන් දක්වන ලද කුසීත හේතු අදහස් කරයි. **“විස්සට්ඨකම්මන්තෙ”** හැර දැමූ කර්මාන්ත ඇති කල්හි **“ඛණා”** ක්‍ෂණ සම්පත්තියයි. බුද්ධෝත්පාදය හා බඹසර වාසයට අවසර ඇති බව පැවතීම. **“අච්චෙන්ති”** ඉක්මවා යති. **“මානවෙ”** සත්ත්‍වයිනි! **“තිණා භිය්‍යො න මඤ්ඤති”** තණපතකට වඩා නොසිතයිද, තණපතක් මෙන් සීතෝෂ්ණ දෙක මැඬලා තමා විසින් කළයුතු කටයුතු කරයි. **“කරං”** එසේ කරන්නා වූ **“පුරිසකිච්චානි”** වීර පුරුෂයකු විසින් තමාට හා අනුන්ට වැඩදායක ලෙස කළ කටයුතුවලින් **“සුඛා”** සුවයෙන්, නිවන් සුවයෙන් යන අදහසයි. තෙවන ගාථාවේ අර්ථ ඉහත දී පවසන ලද්දේමය.
**“යෙ චිත්තකථී බහුස්සතා”** යන ගාථා ආයුෂ්මත් **ඛුජ්ජසෝභිත** තෙරුන් වහන්සේගේය. ඒවායේ උපත කවරේද? උන්වහන්සේ පෙර **පදුමුත්තර** බුදුරජාණන් වහන්සේගේ කාලයේදී සිටුගෙයක ඉපිද නුවණැති බවට පත්වූහ. දිනක් ඔහු මහත් භික්‍ෂු සංඝයා සමග වඩින බුදුරජාණන් වහන්සේ දැක, පැහැදුනු සිතැතිව දස ගාථාවකින් උන්වහන්සේ වර්ණනා කළේය. ඒ පින්කමේ විපාක වහයෙන් දෙව්මිනිස් දෙගතියේ සැප විඳි හෙතෙම, මේ බුද්ධෝත්පාද කාලයේ දී පාටලීපුත්‍ර නගරයෙහි බමුණු කුලයක ඉපිද සෝභිත නමින් පතළ විය. ඔහුගේ ශරීරය මදක් කුදු වූ බැවින් **ඛුජ්ජසෝභිත** නමින් හැඳින්විණි. තරුණ පත් ඒ බමුණු කුමරු ශාස්තෲන් වහන්සේ පිරිනිවි කල්හි ආනන්ද මහරහතන් වහන්සේ සමීපයෙහි පැවිදි වී ෂඩ් අභිඥා උපදවා ගත්තේය. අපදාන පාළියේදී උන්වහන්සේ මෙසේ වදාළහ.
“බබළන කුඹුක් ගසක් වැනි වූ දේවාති දේව වූ නරශ්‍රේෂ්ඨ වූ වීථියට පිළිපන්නා වූ බුදුරදුන් දැක කවරෙක් නම් නොපහදී ද?
මෝහ ගනඳුර නසා බොහෝ දෙන සසරින් එතෙර කොට, ඥානාලෝකයෙන් බබළන බුදුරදුන් දැක කවරෙක් නොපහදී ද?
රහතුන් ලක්‍ෂයක් සමග වඩින්නා වූ ලෝකනායක වූ බොහෝ සත්ත්වයන් දුකින් මුදවන්නා වූ බුදුරදුන් දැක කවරෙක් නොපහදී ද?
දහම් බෙරය ගසන්නා වූ තීර්ථක සමූහයා මඩින්නා වූ සිංහනාද කරන්නා වූ බුදුරදුන් දැක කවරෙක් නොපහදී ද?
බඹලොව තෙක් දෙවියෝ බඹුන් සහිත වූවාහු අවුත් සියුම් පැන විචාරත් ද ඒ බුදුන් දැක කවරෙක් නො පහදී ද?
දෙවියන් සහිත ලෝ වැසියෝ යම් උතුමෙකුට ඇඳිලි බැඳ අයදිත්ද එයින් ඔහුට පින් ලැබේද ඒ බුදුරදුන් දැක කවරෙක් නොපහදී ද?
සියලු දෙන රැස්ව බුදුරදුන් පවසත්. එසේ ආරාධිත වූයේ ද නොසැලෙන බුදුරදුන් දැක කවරෙක් නොපහදී ද?
නුවරට පිවිසෙන යමෙකුට බොහෝ බෙර නාද කරයි ද මත් ඇත්තු කුඤ්චනාද කරත් ද එබඳු වූ බුදුරදුන් දැක කවරෙක් නම් නොපහදී ද?
හැමකල්හි වීථියෙහි වඩින්නා වූ සැමකල්හි සිරුර සියලු පැහැයෙන් බබළන්නා වූ බිම උස් තැන් පා තබන විට සම වන්නා වූ බුදුරදුන් දැක කවරෙක් නම් නොපහදී ද?
බුදුරදුන් දහම් දෙසන කල්හි සක්වලටම ඇසේ. හැම සතුන්ට ම එය අවබෝධ වේ. ඒ බුදුරදුන් දැක කවරෙක් නම් නොපහදී ද?”
මීට කල්ප ලක්‍ෂයකට පෙර යම් බුදුවරයකු මෙසේ මම වර්ණනා කළෙම් ද ඒ හේතුවෙන් මේ දක්වා දුගතියක නූපන්නෙමි. බුදුරදුන් පැසසීමේ විපාක මෙබඳු ය.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටු කළෙමි.”
ෂඩ් අභිඥාලාභීව පළමු මහා සංගීතිය පවත්වන සමයේදී රජගහනුවර සප්තපර්ණි ගුහාවට රැස් වූ මහා සංඝයා විසින් “ආයුෂ්මත් ආනන්ද තෙරුන් කැඳවව”යි අණ කරනු ලැබූ ඛුජ්ජසෝභිත හිමියෝ, පොළවෙහි කිමිදී තෙරුන්ගේ ඉදිරියේ සිට සංඝයා ගේ හසුන පැවසූහ. එසේ පවසා අහසින් තමා පළමුව සප්තපර්ණි ගුහාද්වාරයට පැමිණියේය. මෙසමයෙහි මාරයාගේ ද මාරසහායකයන්ගේ ද උවදුරු වළකනු සඳහා දේව සමූහයා විසින් එවන ලද එක්තරා දේවතාවෙක් ගුහා දොරකඩ සිටියාය. ඇයට තමන් වහන්සේගේ පැමිණීම දැනුම් දෙන ඛුජ්ජසෝභිත හිමියෝ මේ පළමු ගාථාව වදාළහ.
මෙහි **“චිත්තකථි”** යනු විසිතුරු ධර්ම කථාවන්ය. සංක්‍ෂේප කිරීම, විස්තර කිරීම, ගැඹුරු කිරීම, ප්‍රකට කිරීම, සැක දුරු කිරීම, දහම්හි පිහිටීම යනාදී නානාවිධ න්‍යායයන්ගෙන් අනුන්ගේ අදහස් අනුව දහම් දෙසීමේ හැකියාව ලබයි” යන අර්ථයයි. **“බහුස්සුතා”** යන පර්යාප්ති, ප්‍රතිවේධ, බහුශ්‍රැත බව යනාදියෙන් පිරිපුන්-බොහෝ ඇසූ පිරූ තැන් ඇති. සියලු අයුරින්ම සංසිඳවූ පාපධර්ම ඇති බැවින් **“සමණා”** ශ්‍රමණයෝ නම් වේ. පාටලී පුත්‍ර නම් නුවර වසන බැවින් **“පාටලීපුත්තවාසිනො”** නම් වේ. **“තෙසඤ්ඤතරො”,** “පාටලීපුත්‍රයේ වසන එබඳු භික්‍ෂූන් අතුරින් එක්තරා අයෙක්මි. දීර්ඝායු සම්පත් ඇති මේ ආයුෂ්මත්තෙම සප්තපර්ණිගුහාද්වාරයේ සිටියි. ගුහාවට පිවිසීමට සංඝයාගේ අවසරය ලැබේවා” යනුයි. මෙය ඇසූ දෙව්දුව තෙරුන්ගේ පැමිණීම සංඝයාට දැනුම් දෙමින් මේ දෙවන ගාථාව පැවසුවාය.
එහි **“මාලුතෙරිතො”** සෘද්ධිමය සිතින් ජනිත වායුවෙන් මෙහෙයවා පැමිණ, සෘද්ධි බලයෙන් ආවා වූ.
මෙසේ ඇයගේ දැන්වීමෙන් සංඝයා විසින් දෙන ලද අවසර ඇති තෙරණුවෝ සංඝයාගේ සමීපයට යමින් මේ තෙවන ගාථාවෙන් සිය රහත් බව ප්‍රකාශ කළ සේක.

එහි **“සුයුද්ධෙන”** පූර්ව භාගයෙන් තදංග, විෂ්කම්භන, ප්‍රහාණ වශයෙන් කෙලෙසුන් සමග මනාව යුද්ධ කිරීමෙන්. **“සුයිට්ඨෙන”** අතරින් පතර කළණ මිතුරන් විසින් දෙන ලද යෝග්‍ය වූ ධර්ම දානයෙන්. **“සංගාම විජයෙන ච”** මුළුමනින්ම සියලු කෙලෙස් ප්‍රහාණය කිරීමෙන්, මැඩලීමෙන් ලැබූ සංග්‍රාම ජය ඇතිව. **බ්‍රහ්මචරියානු චිණ්ණෙන** පුරුදු පුහුණු කළ අග්‍ර මාර්ග නම් බඹසරින් යුතුව. **“එවායං සුඛමෙධතී”** මෙසේ කියන ලද ක්‍රමයෙන් “මේ ඛුජ්ජසෝභිත තෙමේ නිවන් සුවය ඵල සමවත් සුවය ද ලබයි. ඊට පැමිණෙයි. එම සුවයන් අනුභව කරයි.’ යන අර්ථයයි.
**“යොධ කොචි මනුස්සෙසු”** යනු ආයුෂ්මත් **වාරණ** තෙරුන් වහන්සේගේ ගාථාවන්ය. ඒවායේ උපත කෙසේ ද? උන්වහන්සේ ද පෙර බුදුවරු හමුවේ කරන ලද ප්‍රාර්ථනා ඇතිව ඒ ඒ භවයේදී පින්කම් රැස්කරමින් අවුත්, මීට කල්ප අනූදෙකකට පෙර දී තිස්ස බුදුරජාණන් වහන්සේ පහළවීමට පෙරදී සුමේධ නමින් බමුණු කුලයෙහි ඉපිද වේද ශිල්පයන්හි පරතෙරට ගොස්, සෘෂි ප්‍රවෘජ්‍යාවෙන් පැවිදි වූහ. එසමයේදී තිස්ස බෝධිසත්ත්‍වයෝ තුසිත දෙව්ලොවින් නික්ම අවසන් භවයේ දී මවුකුස පිළිසිඳ ගන්නා අවස්ථාවෙහි මහ පොළොව කම්පා විය. ඒ දුටු මහජනයා, භය වී ත්‍රස්ත වී, ඒ සෘෂිවරයා වෙත පැමිණ පොළොව කම්පාවීමට හේතු විචාළේය. ඔහු එවිට “මහබෝසත්හු මවුකුස පිළිසිඳගත්හ. එනිසා මේ පොළෝ කම්පාව සිදුවිය. නුඹලා බිය නොවවු”යි බුදුවරයකුගේ උපතේ පූර්ව නිමිති පිළිබඳව පවසා මහජනයා අස්වැසීය. බුද්ධාරම්මණයෙහි සිය ප්‍රීතියද පළ කළේය. මේ පින්කමේ විපාක විඳිමින් ඔහු දෙව්-මිනිස් දෙගතියෙහි සැරිසරා මේ බුද්ධෝත්පාද කාලයේදී කොසොල් රට බමුණු කුලයක උපන්නේ ය. වාරණ නමින් ප්‍රකට වූ ඒ බමුණා නිසිවියට පත්ව දිනක් එක්තරා තෙරනමකගෙන් දහම් අසා, ලැබූ ශ්‍රද්ධා ඇතිව සසුනේ පැවිදිව මහණදම් පිරීය. එක්දිනක් බුද්ධෝපස්ථානයට යන අතරමගදී උන්වහන්සේ මුගටියකු හා නයෙකු ඔවුනොවුන් හා කලහ කොට මැරී සිටිනු දැක, “මේ සත්ත්වයෝ ඔවුනොවුන්ට විරුද්ධවීමෙන් ජීවිතක්‍ෂයට පත්වෙති”යි සංවේග පත් සිතින්ම භාග්‍යවතුන් වහන්සේ වෙත ගියහ. භාග්‍යවතුන් වහන්සේ වාරණ තෙරුන්ගේ සිත දැන ඊට අනුරූප වූ ම අවවාදයක් දෙන සේක්, මේ ගාථා තුන වදාළහ.
එහි **“යොධ කොචි මනුස්සෙසු” **මෙලොව මිනිසුන් අතර යම් කිසිවෙක්, ක්‍ෂත්‍රියයෙක් හෝ බ්‍රාහ්මණයෙක් හෝ වෛශ්‍යයෙක් හෝ ශුද්‍රයෙක් හෝ ගිහියෙක් හෝ පැවිද්දෙක් හෝ යන ඕනෑම මිනිසෙක්. මෙහි **“මනුස්ස”** ශබ්දයෙන් උත්කෘෂ්ඨ සත්ත්‍වයකු දක්වන ලදැයි දතයුතුයි. **“පරපාණානි හිංසතී”** අනිකුත් සතුන් මරයා. පීඩාවට පත්කරයි ද **“අස්මාලොකා”** මේ ලෝකයෙන්. **“පරම්හා”** පරලෝකයෙන්. **“උභයාධංසතෙ”** මෙලෝ පරලෝ දෙකින්ම පිරිහේ. දෙලොවටම අයත් හිතසුව පිරිහී යන්නේය යන අර්ථයයි. **“නරො” **යනු සත්ත්‍වයා.
මෙසේ අනුන් පෙළන පාපධර්ම හා විපාක දක්වා දැන් අනුන් පෙළීමෙන් වැළකීමෙන් ලැබෙන කුසල් දහම් දක්වනසේක් **“යොච මෙත්තෙන”** යන දෙවන ගාථාව වදාළහ. එහි **“මෙත්තෙන චිත්තෙන”** මෛත්‍රී සම්ප්‍රයුක්ත සිතින්, අර්පණාධ්‍යානයට හෝ ඊට වඩා ඉහළ ධ්‍යානයකට සමවැදුණු සිතින්, **“සබ්බපාණානුකම්පතී”** සියලු සතුන් තම ඖරස පුත්‍රයන් මෙන් සලකා මෛත්‍රී කරයි**. “බහුං හි සො පස්වති පුඤ්ඤං තෙන තාදිසකො නරො”** ඒ මෛත්‍රී විහාරයෙන් යුක්ත පුද්ගලයා බොහෝ වූ අනල්ප වූ මහත් කුසල් රැස්කරයි. ලබයි. පත්වෙයි.
දැන් ඔහු පරිවාර සහිත සමථ විදර්ශනා දහම්හි යොදවන සේක්, **“සුභාසිතස්ස”** යනාදී තෙවන ගාථාව වදාළහ. එහි **“සුභාසිතස්ස සික්ඛෙථ”** අල්පේච්ඡාදී කථාවන්හි, සුභාෂිත වූ පර්යාප්ති ධර්මය ඇසීම, දැරීම, පුහුණුව, විචාරීම යනාදී වශයෙන් හික්මෙන්නේ ය. **“සමණුපාසනස්ස ච”** සන්සිඳවූ පාප ඇති ශ්‍රමණයන්ගේ, කළණ මිතුරන්ගේ, උපාසකයන්ගේ කලින් කලට පැමිණ ඇසුරු කිරීම මෙන්ම ඔවුන්ගේ පිළිවෙත් පිරීම, ඔවුන් අනුව හැසිරෙමින් හික්මෙන්නේය. **“එකාසනස්සච රහො චිත්තවූපසමස්සවා”** එකම අසහාය වූ කායවිවේකය වඩන්නාට රහසිගතව කමටහනෙහිම සිත පිහිටුවා අසුනෙහි ම හිඳ නික්මෙන්නේ ය. මෙසේ කමටහන් අනුව යෙදෙන්නා භාවනාවෙහි ද මස්තක ප්‍රාප්ත වී මුලුමනින්ම සිතේ පවතින කෙලෙස් ධර්ම වනසා දමා හික්මෙන්නේ ය. අධි ශීල ශික්‍ෂාදියෙහිදී කෙලෙස් අතිශයින්ම සන්සිඳී ප්‍රහීණවේමය. මාර්ගඵල ශික්‍ෂාවෙහි හික්මෙන්නහුගේ අතිශයින්ම සන්සිඳුණේ නම් වේ. එම ගාථා දේශනාව අවසන්හිම තෙරණුවෝ විදසුන් වඩා රහත් වූහ. අපදාන පාලියේදී වාරණ තෙරණුවෝ මෙසේ වදාළහ.
“මම එකල්හි හිමවතට පිවිස මන්ත්‍ර කියවීමි. පනස් සතර දාහක් ශිෂ්‍යයෝ මට උපස්ථාන කළහ.
ඒ සැමදෙනම වේද හදාළහු. වේදය දත්තාහු ෂඩංගවේදයේ පරතෙරට ගියාහු. ස්වකීය විද්‍යාවන්හි පරතෙරට ගියාහු හිමවතෙහි විසූහ.
එකල්හි මහත් යසස් ඇති බෝසත් තෙම උපදනා කල්හි දසසහස්සී ලෝකධාතුව කම්පා විය. ලෝකනායකයන් වහන්සේ උපදනා කල්හි අන්‍ධයෝ ඇස් ලැබූහ.

මේ සම්පූර්ණ පෘථිවිය හැමලෙසින්ම කම්පා විය. ඒ මහත් හඬ අසා මහජනයා නොසන්සුන් විය.
සියලු දෙන එකතුව මාගේ සමීපයට පැමිණියාහුය. “මේ පොළොව කම්පා විය. එහි විපාක කවරේ ද?”යි මගෙන් විමසූහ. මම එකල්හි ඔවුනට මෙසේ කීවෙමි.
“බිය නොවවු. තොපට බියෙක් නැත. සියල්ලෝම සැක නැත්තෝ වවු. මෙය සැප ඇති උපතෙකි.
හේතු අටක් නිසා මේ මහපොළොව කම්පා වෙයි. එබඳු නිමිති ප්‍රකට වේ. මේ අතිමහත් ආලෝකයකි. පසැස් ඇති බුදුරජාණන් වහන්සේ නිසැකවම උපදිති”යි ජනයාට දැන්වූ මම ඔවුන්ට පන්සිල් දුන්නෙමි.

පන්සිල් ගැනීමෙන් ද බුදු උපත ඇසීමෙන් ද සතුටු වූ ඔවුහු හටගත් උද්වේග ඇත්තෝ වූහ.
මීට කල්ප දෙකකට පෙරදී යම් නිමිත්තක් විවරණය කර දුන්නෙම් ද එහි ආනිසංස වශයෙන් මම දුගතියක නූපන්නෙමි. බුද්ධ නිමිති විවරණ කිරීමේ පින මෙබඳුය.
දැන් මම සියලු කෙලෙස් දැවූයෙමි. බුදුරදුන්ගේ අනුශාසනාව ඉටුකළෙමි.”
**“එකොපි සද්ධො මෙධාවී”** යනු ආයුෂ්මත් පස්සික තෙරුන් වහන්සේගේ ගාථාවන්ය. ඒවායේ උපත කෙසේ ද? උන්වහන්සේද පෙර බුදුවරු හමුවේ කළ ප්‍රාර්ථනා ඇතිව ඒ ඒ භවයේ ඉපිද පින් කරමින් අවුත් අත්‍ථදස්සි භාග්‍යවතුන් වහන්සේගේ කාලයේ දී සිටුගෙයක ඉපිද නුවණැති බවට පත්වූහ. දිනක් ශාස්තෲන් වහන්සේ දැකීමෙන් හටගත් ප්‍රසන්න වූ සිතින් ඔහු පුලිල ගෙඩි පූජා කළේය. ඒ පින්කමේ විපාක වශයෙන් දෙව් මිනිස් දෙගතියේ සැරිසැරූ හෙතෙම මේ බුද්ධෝත්පාදයේදී කොසොල් රට බමුණු පවුලක ඉපිද පස්සික නමින් ප්‍රකට වැඩිවියට පත්ව අප ශාස්තෲන් වහන්සේගේ යමාමහපෙළහර දැක ලැබූ ශ්‍රද්ධා ඇතිව සසුනේ පැවිදි විය. මහණදම් පුරමින් සිටි පස්සික හිමියෝ වරෙක රෝගාතුර වූහ. ඉක්බිති උන්වහන්සේ ඤාතීහු වෙදෙකු ගෙන්වා බෙහෙත් කරවීම් ආදියේ රෝගය දුරු කළ. ඒ ආබාධයෙන් සුවපත් වූ පස්සික හිමියෝ හටගත් සංවේගයෙන් භාවනාවට සිත යොදවා ෂඩ් අභිඥාලාභී වූහ. උන්වහන්සේ අපදාන පාළියේදී මෙසේ වදාළහ.
“මහත් වූ යසස් ඇති **අත්‍ථදස්සි බුදුරජහු** අහසෙහි වඩිනු දැක පැහැදුණු සිත් ඇති වූ මම; සතුටින් යුතුව උන්වහන්සේට පුලිල ගෙඩියක් පිදුවෙමි.
මීට කල්ප එක්දහස් අටසීයකට පෙර යම් ඵල පූජාවක් කළෙම් ද එහි විපාක වශයෙන් දුගතියක නූපන්නෙමි. ඵලදානයේ විපාක මෙබඳුය.
දැන් මම සියලු කෙලෙස් දැවූයෙමි. -පෙ- බුද්ධානුසාසනාව ඉටුකළෙමි.”
ෂඩ් අභිඥාලාභී උන්වහන්සේ අහසින් නෑයන් වෙත වඩමවා අහසේ හිඳ දහම් දෙසා ඔවුන් සරණ සිල්හි පිහිටවූහ. ඔවුන් අතරින් ඇතැමෙක් කළුරිය කොට සරණ සිල්හි පිහිටි බැවින් දෙව්ලොව උපන්හ. ඉක්බිති බුද්ධෝපස්ථානයට පැමිණි පස්සික තෙරුන් ඇමතූ බුදුරජාණන් වහන්සේ “පස්සික! නුඹ ගේ නෑයෝ සුවසේ වෙසෙත් ද?” විමසූහ. තෙරණුවෝ තමා නෑයන්ට කරන ලද උපකාර ශාස්තෲන් වහන්සේට පවසමින් මේ ගාථා තුන වදාළහ.

එහි පළමු ගාථාවේ අර්ථ මෙසේ ය. යමෙක් කර්ම ඵල පිළිබඳ විශ්වාසයෙන් ද රත්නත්‍රය පිළිබඳ විශ්වාසයෙන් ද යුක්ත වූයේ **“සද්ධො”** සැදැහැ ඇතිව, එසේම කර්මයෙන් කළ ඤාණාදී යෝග වශයෙන් **“මෙධාවී”** නුවණ ඇතිව, ශාස්තෲන් වහන්සේගේ අවවාද අනුව ක්‍රියා කිරීමෙන් ලෝකෝත්තර ධර්මයෙහි පිහිටි බැවින් **“ධම්මට්ඨො”** ලොවුතුරු දහම් පිහිටියේ, ආචාර සීලයෙන් ද මාර්ග සීලයෙන් ද ඵල සීලයෙන් ද යුක්තව **“සීල සම්පන්නො”** සීල සම්පන්න වූයේ. මෙසේ දැක්වූ ශ්‍රද්ධාදී ගුණමහිමයෙන් යුතු එකම පුද්ගලයා පවා එම ගුණ විරහිත වූ **“අස්සද්ධානං”** අශ්‍රද්ධාවන්ත **“ඉධ”** මේ ලෝකයෙහි “මොවුහු අපගේ යැයි දැනගෙන (ඤාතබ්බ) යුතු හෙයින් **“ඤාතී” **නම් ඤාතීන්ට, එසේම ප්‍රේම බන්‍ධනයෙන් බැඳුණු බැවින් **“බන්‍ධු”** යැයි ලැබූ ම් අති ඤාතිහිතමිත්‍රාදීන්ට **“අත්‍ථායහොති”** හිතවැඩ පිණිස වේ.
මෙසේ සැමට සාධාරණව පැවසූ ගුණ මහිම තමා තුළ වේ යැයි (අත්තූපනායික) තමා මුල් කොට දක්වනු සඳහා දෙවන, තෙවන ගාථාව කියන ලදි. එහි **“නිග්ගය්හ අනුකම්පාය චොදිතො ඤාතයො මයා”** “දැනුත් දුක්පත් බැවින් කුසලයක් නොකර, අනාගතයේ දුගතියට, පිරිතැවීමට නොපැමිණෙව”යි යනුවෙන් ඥාතීන්ට නිග්‍රහ කරමින් මවිසින් අවවාද දෙන ලදි. **“ඤාතී බන්‍ධව පෙමෙන”** – “මොහු අපගේ ඤාතියෙකි”යි මෙසේ පැවති ප්‍රේමය නිසා මගේ අවවාද ඉක්මවීමට අසමත් වූ ඔවුහු, **“කාරං කත්‍වාන භික්ඛසූ”** පැහැදුණු සිත් චීවරාදී සිවුපසය පරිත්‍යාග කිරීමෙන් ද උපස්ථාන කිරීමෙන් ද භික්‍ෂූන් වහන්සේ කෙරෙහි සත්කාර සම්මාන කොට, **“තෙ අබ්භතීතා කාලකතා”** ඒ මගේ ඥාතීහු කළුරිය කළාහු, මේ ලෝකය ඉක්මවූවාහු. නැවත **“තෙ”** යනු නිපාත මාත්‍රයකි. **“තිදිවං සුඛං”** දෙව්ලොවට අයත් සියලු සැප හෝ පැතූ දෙව් සැප ලබාගත්හ. “ඒ කවර ඤාතීහුදඝ”යි දැක්වීමට - **“භාතරො මය්හං මාතා ච මොදන්ති කාම කාමිනො”** මගේ සෝයුරෝ ද මෑණියෝ ද කළුරිය කළාහු තමා විසින් පැතුවාවූ වස්තු කාම සම්පත්තීන්ගෙන් යුක්තව සතුටු වෙති. ප්‍රීතිවෙති.
**“කාල පබ්බඞ්ගසංකාසො”** යනු ආයුෂ්මත් **යසෝජ** තෙරුන්ගේ ගාථාවන්ය. ඒවායේ උපත කෙසේ ද? උන්වහන්සේ ද පෙර බුදුවරු හමුවේ කළ පැතුම් ඇතිව, ඒ ඒ භවයේදී පින් රැස්කරමින් අවුත් විපස්සි භාග්‍යවතුන් වහන්සේගේ කාලයේදී ආරාමය ආරක්ෂා කරන පවුලෙහි උපන්හ. දිනක් ඒ කුමරු වැඩිවියට පත්ව සිටියේ, විපස්සි භාග්‍යවතුන් වහන්සේ අහසින් වඩිනු දුටුවේය. ඔහු පහන් සිතින් රට දෙල් ගෙඩියක් පිදීය.
ඒ පින්කමේ විපාක වශයෙන් දෙව් මිනිසුන් අතර සැරි සැරූ හෙතෙම, මේ බුද්ධෝත්පාදයේදී සැවැත් නුවර දොර කෙවුල් ගමෙහි පන්සීයක් පවුල්වලට නායකයා ගේ පුතු ව උපන්නේ ය. යසෝජ නාමය තැබූ ඔහු වැඩිවියට පත්වම තම යහලු වූ කෙවුල් පුතුන් සමග මසුන් ඇල්ලීමට අචිරවතී නදියට ගොස් දැලක් දැමීය. ඒ දැල තුලට එක් රන්වන් මහා මත්ස්‍යයෙක් ඇතුළු විය. යසෝජ ඒ මාළුවා ගෙන ගොස් පසේනදී කොසොල් රජුට දැන්වීය. රජතුමා “මේ මාළුවාගේ රන්වන් වීමට හේතුව භාග්‍යවතුන් වහන්සේ දන්නේයැ”යි කියා මාළුවාත් ගෙන භාග්‍යවතුන් වහන්සේ වෙත ගෙන ගොස් දැක්වීය. භාග්‍යවතුන් වහන්සේ “මෙතෙම කාශ්‍යප බුදුරදුන්ගේ සසුන පිරිහෙන කාලයේ දී පැවිදිව, වැරදි පිළිවෙත් වලින් සසුන පිරිහවා නිරයේ උපන්නේ ය. එක් බුද්ධාන්තරයක්ම නිරයේ පැසී ඉන් චුතව අචිරවතියේ මත්ස්‍යයෙක් ව උපන්නේ ය. ඔහුගේ නැගණිවරු ද නිරයේ උපන් බවත් සොහොයුරු වූ තෙරුන්ගේ පිරිනිවීමත් යන සියලු කථාන්තරය කපිල සූත්‍රය ඇසුරින් දක්වන ලදි.
එම ශාස්තෲන් වහන්සේගේ ධර්ම දේශනාව ඇසූ යසෝජ සංවේගයෙන් තම යහලුවන් සමගම බුදු සසුනේ පැවිදිව යෝග්‍යස්ථානයක වෙසෙනුයේ, දිනක් පිරිවර සහිතව භාග්‍යවතුන් වහන්සේට වැඳීම සඳහා ජේතවනාරාමයට ගියේය. උන්වහන්සේගේ පැමිණීමත් සමග සෙනසුන් පැනවීම් ආදියෙන් විහාරයේ මහත් කලබල බවක්, මහත් ශබ්දයක් ඇති විය. ඒ හඬ ඇසූ භාග්‍යවතුන් වහන්සේ “පිරිවර සහිත වූ යසෝජ හිමියන් එලවා දමවු”යි යනාදී ලෙස උදාන පාළියේ දැක්වූ පරිදි එළවා දැමූ සේක. එළවා දැමූ ආයුෂ්මත් යසෝජ තෙරුන් කස පහර ලද භද්‍ර වූ අජානීය අශ්වයකු මෙන් සංවේගපත් සිතින් පිරිස සමග වග්ගුමුදා නදී තෙර වෙසෙමින් වීර්ය වඩා, උත්සාහ කර විදසුනට සිත් යොමුකර වස් කාලය ඇතුලතදී ම ෂඩ් අභිඥාලාභී විය. අපදාන පාළියේදී උන්වහන්සේ මෙසේ වදාළහ.
“එකල මම බන්‍ධුමතී නුවර ආරාම වතාවත් කරන්නෙක් වූයෙමි. අහසෙහි වඩින කෙලෙස් විරහිත බුදුරදුන් දුටුවෙමි.
දෙල් ගෙඩියක් ගෙන බුද්ධ ශ්‍රේෂ්ඨයන් වහන්සේට පිළිගැන්වීමි. මගේ ප්‍රීතිය ඇතිකරවන, මෙලොවදී ම සැප ගෙන දෙන, මහත් යසස් ඇති බුදුරජාණන් වහන්සේ අහසේ වැඩ හිඳිමින්ම එය පිළිගත් සේක.

ඵල පූජාව කිරීමෙන් මහත් වූ ප්‍රීතිය ද උතුම් වූ සැපය ද ලැබූ මම ඒ ඒ භවයේ ඉපිද රත්රුවන් ලැබූවෙමි.
මීට කල්ප අනූ එකකට පෙර යම් ඵල දානයක් දුන්නෙම් ද එහි විපාක වශයෙන් මේ දක්වා ම දුගතියක නූපන්නෙමි.
-පෙ- දැන් ම විසින් බුද්ධානුශාසනාව කරන ලදි.”
ෂඩ් අභිඥාලාභී වූ පිරිස සහිත ආයුෂ්මත් තෙරණුවන් කැඳවූ ශාස්තෲන් වහන්සේ අකම්පිත පිළිසඳර කථා කළ සේක. උන්වහන්සේ සියලුම ධූතාංග ධර්ම සමාදන්ව සිටියහ. එනිසා යසෝජ තෙරුන්ගේ සිරුර ඉතා කෘෂ දුර්වර්ණ රළු වූවක් විය. භාග්‍යවතුන් වහන්සේ ඒ පරම අල්පේච්ඡතාවය පසසන සේක් මේ පළමු ගාථාව වදාළහ.
එහි **“කාල පබ්බංගසංකාසො”** මස් රැස්කිරීම, වර්ධනය කිරීම දුරලූ බැවින් කෘශ වූ නපුරු වූ ශරීරාවය ඇති, කළුවැල් පුරුක් බඳු වූ ශරීරාංග ඇති, එනිසා කියන ලදි. **“කිසො”** මොන්‍යෙය ප්‍රතිපදාව පිරීමෙන් කෘශ වූ ශරීර ඇති, “**ධමනිසත්‍ථතො”** අල්ප වූ මස් ලේ ඇති ශරීරයේ ප්‍රකට වූ ඉල්පුණු නහරවැලින් පිරී ගිය සිරුරු ඇතිව මහ නහර, ශිරා පැතිරී ශරීරය ඇතිව, **“මත්තඤ්ඤූ”** සොයන, පිළිගන්නා, පරිභෝග කරන, අත්හරින භෝජනයෙහි පමණ දන්නා. **“අදීනමනසො”** කුසීත බව ආදියෙන් නොමැඩලූ බැවින් ස්ථිර සිත් ඇති. කම්මැලි නොවූ පැවැත්ම. **“නරො”** පුරුෂයා. සාමාන්‍ය පුරුෂයකුගේ බර ඉසිලීමට සමත් වූ පුරුෂ ලක්ෂණයේ, පුරුෂ වීර්යයෙන් යුතු.
මෙසේ යසෝජ තෙරුන් වහන්සේ ශාස්තෲන් වහන්සේ විසින් පසසන ලද ඒ ගුණ මහිම තමා තුළ වේ යැයි වීර්යාරම්භය, විවේකයේ ඇලීම ආදි ගුණ ප්‍රකට කිරීම් වශයෙන් භික්‍ෂූන්ට දහම් දෙසමින් මේ ගාථා දෙක වදාළහ.

එහි **“නාගො සංගාමසීසෙවා”** යම් සේ ආජානෙය්‍ය ඇත් රජු යුධ මැද දී කඩු, හී, තෝමරාදී පහර ඉවසමින් සතුරු සෙනඟ විධ්වංසනය කරන්නේ ද එසේම කැළයෙහි වෙසෙන භික්‍ෂුව ද ආරණ්‍යක වූ මැසිමදුරු ආදී උපද්‍රව සිහි ඇතිව ඉවසන්නේ ය. එසේ ඉවසමින් භාවනා බලයෙන් මාර බලය සුණුවිසුණු කරන්නේ ය.
**“යථා බ්‍රහ්මා”** බ්‍රහ්මයා හුදකලාව සිත් කෝපවීම් විරහිතව නිරන්තරව ධ්‍යාන සුවයෙන්ම සුවපත් ව වසන්නේ යම් සේද එසේම **“එකො”** භික්‍ෂුව ද තනිව, හුදකලාව විවේක සැපය විඳිමින් සැප විඳියි. හුදකලා වූ ශ්‍රමණයාගේ සැපය ඉතා උසස් යැයි කියන ලදි. මේ ප්‍රකාශයෙන් හුදකලාව වෙසෙන භික්‍ෂුව බ්‍රහ්මයකු වැනි යැයි අවවාද දෙයි. **“යථා දෙවො තථා දුවෙ”** දෙවියන් අතර සිත් කෝපවීම් ආදිය ඇතිවන්නාක් මෙන් භික්‍ෂූන් දෙදෙනෙකු සිටින විට, එක්ව විසීමේ දී ගැටුම් ද ඇති වේ. එනිසා දෙදෙනෙකු සමග විසීම දෙවියන් හා සමවූවකි. **“යථා ගාමෙ තථා තයො”** මෙය අප පාඨයකි. තිදෙනෙක් වූ භික්‍ෂුව එක්ව විසීම ගමක විසීම හා සමය. විවේක වාසයක් නොවේ යන අදහසයි. **“කොලාහලං තතුත්තරිං”** තිදෙනෙකුට වඩා වූ බොහෝ පිරිසක් සමග විසීමෙන්, කෝලාහලයක්, මහත් - උස් ශබ්ද ඇති මහාජන සන්නිපාතයක් හා සමාන කලබලයක් ඇති වේ. “එනිසා හුදකලා වාසය කිරීම අගනේය” යන අදහසයි.
**“අහු තුය්හං පුරෙ සද්ධා”** යනාදී ගාථා ආයුෂ්මත් සාටිමත්තිය තෙරුන් වහන්සේගේය. එහි උපත කෙසේද? උන්වහන්සේ ද පෙර බුදුවරු හමුවේ කළ ප්‍රාර්ථනා ඇතිව, ඒ ඒ භවයේ දී පින් රැස් කරමින් අවුත් සිද්ධත්‍ථ භාග්‍යවතුන් වහන්සේගේ කාලයේ දී සිටුගෙයක උපන්හ. නුවණැති බවට පත් ඒ සිටු කුමරු දිනක් ශාස්තෲන් වහන්සේ දැක පැහැදුණු සිතින් තල් අත්තක් (වටාපතක්) දුන්නේ ය. ඒ පින්කමේ විපාක වශයෙන් දෙව්-මිනිස් දෙගතියේ සැරි සැරූ හෛතම, මේ බුද්ධෝත්පාද කාලයේදී මගධ රට බමුණු කුලයක ඉපිද **සාටිමත්තික **නමින් ප්‍රකට විය. ඔහු තුරුණු වියට පැමිණ පූර්ව හේතු සම්පත් ඇති බැවින් ආරණ්‍යයක භික්‍ෂූන් සමීපයේ පැවිදි වී විදසුන් කමටහන වඩා ෂඩ් අභිඥාලාභී මහතෙරනමක් විය. උන්වහන්සේ අපදාන පාළියේදී මෙසේ වදාළහ.
“මම සිද්ධාර්ථ බුදුරජාණන් වහන්සේට රන් රුවනින් වසන ලද තල් වටක් දුන්නෙමි. එයින් මහත් යසස් දරමි.
මීට කල්ප අනූ හතරකට පෙර මම තල් අත්තක්, වටාපතක් පිදුවෙම් ද එහි විපාක වශයෙන් දුගතියක නූපන්නෙමි.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
ෂඩ් අභිඥාලාභී වූ උන්වහන්සේ භික්‍ෂූන්ට අවවාද දෙති. අනුශාසනා කරති. බොහෝ සත්ත්‍වයන්ට ධර්මය දෙසමින් සරණ සිල්හි පිහිටුවති. එක්තරා ශ්‍රද්ධාව නැති අප්‍රසාද වූ පවුලක් බුදුසමයෙහි විශේෂයෙන් පැහැදුණු බවට පත් කළහ. එනිසා එම පවුලට අයත් මිනිස්සු තෙරුන් වහන්සේ කෙරෙහි විශේෂයෙන්ම පැහැදුණහ. එම පවුලේ එක් රූමත් දැකුම්කළු දැරිවියක් පිඬුපිණිස වැඩම කළ තෙරුන්ට මැනවින් සකසා දානය පූජා කරන්නීය. දිනක් මාරයා “මෙසේ කිරීමෙන් මේ තෙරුන්ගේ අපකීර්තිය වැඩේ. සසුනේ පිිහිටක් නොලැබේ” යැයි සිතා තෙරුන්ගේ රුව මවාගෙන ගොස් ඒ දැරියගේ අත අල්ලා ගත්තේය. දැරිය “මේ මනුෂ්‍ය ස්පර්ශයක් නොවේ” යැයි සිත දැනගත්තී අත මුදාගත්තීය. මෙය දුටු ඒ ගෙදර වැසියෝ තෙරුන් පිළිබඳව අප්‍රසාදයක් ඇතිකර ගත්හ. දෙවැනි දිනයේ සාටිමත්තිය තෙරුන් එම කාරණය සිහි නොකරම ඒ ගෙදරට පිඬුසිඟා වැඩි නමුත් ඒ ගෙදර මිනිස්සු අනාදර-අප්‍රසාද බවක් දැක්වූහ. එවිට තෙරණුවෝ ඊට හේතු විමසා බැලූහ. පෙරදින මාරයාගේ ක්‍රියාව දුටු තෙරණුවෝ ඔහුගේ බෙල්ලෙන්ම බලුකුණ ඉවත්කරමියි අධිෂ්ඨාන කොට, ඒ දුෂ්ට ක්‍රියාවෙන් තෙරුන් මුදවා ගැනීමට පැමිණි මාරයා ලවා පෙරදින සිදු වූ ඒ පුවත තත්වාකාරයෙන්ම ප්‍රකාශ කරවා, මාරයා බිය කරවා, තර්ජනය කර අත්හැරියහ. ඒ දුටු ගෙදර ප්‍රධානියා, “ස්වාමීනි! වරදට සමාවනු මැනවි” යි තෙරුන්ගෙන් සමාව ගෙන, “ස්වාමීනි! මම අද පටන් ඔබ වහන්සේට උපස්ථාන කරමි”යි පැවසීය. තෙරණුවෝ ඔහුට දහම් දෙසන සේක් මේ ගාථා තුන වදාළහ.

එහි **“අහු තුය්හං පුරෙ සද්ධා සා තෙ අජ්ජ න විජ්ජතී”** උපාසකය, මීට පෙර නුඹ මා කෙරෙහි, “**මෙ** ආර්යයන් වහන්සේ ධර්මයෙහි හැසිරෙන්නෙකි. ධාර්මිකව හැසිරෙන්නෙකි”යි ආදී වශයෙන් ශ්‍රද්ධාවෙන් යුතු විය. ඒ ශ්‍රද්ධාව දැන්, අද නුඹ හට නැති විය. එනිසා මේ දෙය නුඹහටම වේවා. සිවුපස දීම හෝ නොදීම නුඹගේම කටයුත්තකි. ඉන් මා හට වන අර්ථයක් ලාභයක් නැත. යහපත් වූ පැහැදුණු සිතින්ම දන් දිය යුතුයි” යන අදහසයි. නැතහොත් “නුඹලා කරගත් දෙය නුඹලාටම ලැබේ. නුඹ අද මා කෙරෙහි අගෞරව දැක්වීද එය ද නුඹටම අයත් ය. එහි විපාක නුඹ විසින්ම අනුභව කළ යුතු වේ. ම විසින් නොවේ” යන අර්ථයයි. **“නත්‍ථි දුච්චරිතං මම”** යනු මගේ දුශ්චරිතයක් නම් නැත. ආර්ය මාර්ගයේ ගමන් කිරීමෙන්ම දුශ්චරිතයට හේතු වූ කෙලෙස් දහම් මුලිනුපුටා හළ බැවිනි.
**“අනිච්චාහි චලා සද්ධා”** පුහුදුන් ශ්‍රද්ධාව, චල ශ්‍රද්ධාව අනිත්‍ය වූවකි. එය ස්ථිරව නොපිහිටයි. එනිසාම **“චල”** නම් වේ. අසුපිට තැබූ මැටි බඳුනක් මෙන් ද දහයියා ගොඩේ සිට වූ කණුවක් මෙන් ද අස්ථිරය. චංචලය. **“එවං දිට්ඨාහි සා මයා”** මෙසේ වූ ඒ ශ්‍රද්ධාව ම විසින් නුඹ කෙරෙහි ඇති බව ප්‍රත්‍යක්‍ෂයෙන්ම දැනගන්නා ලද්දේය. **“රජ්ජන්ති පි විරජ්ජන්ති”** මෙසේ වූ ඒ අස්ථිර භාවය නිසාම මේ සත්ත්‍වයෝ ඇතැම් දිනෙක, ඇතැම් තැනෙක මිත්‍ර පැවතුම් වශයෙන් ඇලෙති. සෙනෙහස දක්වති. ඇතැම් දිනෙක විරුද්ධ වෙති. නොඇලුණු සිත් ඇත්තෝ වෙති. **“තත්‍ථ කිං ජීය්‍යතෙ මුනි”** ඒ පුහුදුන් පුද්ගලයන්ගේ ඇලීමෙහිදීත් ගැටීමෙහිදීත් මුනිවරයාට, පැවිද්දාට පිරිහීමක් වේ ද? ඔහුට කුමන හානියක් සිදුවේද? හානියක්, පිරිහීමක් නොවේ යන අර්ථයයි.
“ඉදින් මාගේ සිවුපසය නොගන්නෙහි නම් නුඹ වහන්සේ කෙසේ නම් යැපෙන්නෙහිද?” යනුවෙන් නොසිතිය යුතු බව දක්වමින්, ඊට පිළිතුරු ලෙස **“පච්චති”** යන තෙවන ගාථාව වදාළහ. එහි අර්ථ මෙසේ ය. “පැවිදි වූ මුනිවරයාට ආහාර ගෙයක් ගෙයක් පාසා දිනපතාම ටික ටික පැසෙයි. නුඹේ ගෙයිම පමණක් එසේ පැසෙන්නේ නොවේ. **“පිණ්ඩිකාය චරිස්සාමි අත්‍ථි ජංඝාබලං මම”** මාගේ ජංඝා (කෙණ්ඩ) ඉතා ශක්තිමත් ය. බිඳුණු කුදු වූ හෝ රෝග සහිත පා මට නැත. එනිසා පිඬු පිණිස, මිශ්‍රාහාර පිණිස හැසිරෙන්නෙමි. “බඹරා මල්වලින් රොන් ගන්නාක් මෙන්” ආදී වශයෙන් ශාස්තෲන් වහන්සේ වදාළ ආකාරයෙන් ගමෙහි හැසිර යැපෙන්නෙමි”යි දක්වයි.
**“සද්ධාය අභිනික්ඛම්ම”** ආයුෂ්මත් **උපාලි** තෙරුන් වහන්සේගේ ගාථාවන්ය. එහි උපත කෙසේද? උන්වහන්සේ පෙර පදුමුත්තර බුදුරජාණන් වහන්සේගේ කාලයේදී හංසවතී නුවර සිටුගෙයක ඉපිද, දිනක් ශාස්තෲන් වහන්සේගේ දැහැමි කථාව අසමින් සිටිය දී එක් භික්‍ෂුවක් විනයධාරීන් අතරින් අග තනතුරෙහි තබනු දැක, එම තනතුර කැමතිව ප්‍රාර්ථනා කළ සේක. දිවි ඇති තාක් පින් දහම් කළ හෙතෙම දෙව් මිනිස් දෙගතියෙහි සැරිසරා මේ බුද්ධෝත්පාද කාලයේ දී කරණවෑමි කුලයේ ඉපිද උපාලි නමින් ප්‍රකට විය. වැඩිවියට පත් ඔහු අනුරුද්ධ ආදී ක්‍ෂත්‍රීය කුමාරවරු සදෙනාට ඉතා ප්‍රියමනාපව සිටියේය. අප තථාගතයන් වහන්සේ අනුපිය අඹවනයේ වෙසෙන කල්හි පැවිදිවීම පිණිස නික්මුණු ඒ ක්‍ෂත්‍රීය කුමරු සදෙනා සමග නික්මී පැවිදි විය. ඔහුගේ පැවිදිවීම පිළිබඳ තොරතුරු ත්‍රිපිටක පෙළෙහි ඇත.
පැවිදි වූ උපාලි හිමියෝ උපසම්පදාව ලබා භාග්‍යවතුන් වහන්සේගෙන් කමටහන් ගෙන, “ස්වාමීනි, මා හට ආරණ්‍යවාසය අනුදත්තා සේක්වා”යි ඉල්වූහ. “මහණ! නුඹට අරණ්‍ය වාසයෙන් එකම ධුරයක් වර්ධනය වේ. අපගේ සමීපයේ විසීමෙන් නුඹට විපස්සනා ධුරයත්, ග්‍රන්ථ ධුරයත් යන දෙකම සම්පූර්ණ වන්නෙහිය” යනුවෙන් වදාළ ශාස්තෲන් වහන්සේගේ වදන් පිළිගත් උපාලි තෙරණුවෝ විදසුන් වඩා නොබෝ කලකින්ම රහත් බවට පත්වූහ. අපදාන පාළියේදී උන්වහන්සේ මෙසේ වදාළහ.
“හංසවතී නුවර රැස් කරගත් අසූ කෙළක් ධනය ඇති, සමෘද්ධිමත් ධන ධාන්‍ය ඇති වේද හදාරන්නා වූ, මන්ත්‍ර දරන්නා වූ, වේදත්‍රයෙහි පරතෙරට ගිය, ලක්‍ෂණ ශාස්ත්‍රයේ ද ඉතිහාසයෙහි ද බමුණු ධර්මයේ ද පරතෙරට ගිය සුජාත නම් බමුණෙක් වීමි.

එකල එක් සිළුවක් ඇති ඒකසිඛයෝ ද පිරිවැජියෝ ද ගෝතමසෘෂිහුගේ ශ්‍රාවකයෝ ද චරකයෝ ද තවුසෝ ද පොළොවෙහි හැසිරෙති.
ඔවුහු ද ප්‍රසිද්ධ බ්‍රාහ්මණයෙකැයි මා පිරිවරති. බොහෝ දෙන මට පුදති. මම කිසිවෙකු නො පුදමි.
තථාගතයන් ලොව පහළ නොවනතාක්ම **“බුද්ධ”** යන වචනය පවා ලෝකයේ නැත. එකල මම මානයෙන් තදවූයෙම් පිදිය යුත්තෙකු නොදුටුවෙමි.”
“බොහෝ දිවා රාත්‍රී පසුවීමෙන් පසැස් ඇති පදුමුත්තර නම් වූ ලෝකනායකයන් වහන්සේ ලොව පහළ වූහ.
ලොව සියලු අඳුරු දුරුකොට, බුදුසසුන පැතිරුණු කල්හි මැනවැයි සම්මතව අභිවෘද්ධියට පැමිණි කල්හි බුදුපියාණන් වහන්සේ හංසවතී නුවරට වැඩම කළහ.
පසැස් ඇති බුදුපියාණන් වහන්සේ පියාණන්ට වැඩ පිණිස දහම් දෙසූහ. එකල්හි පිරිසද හාත්පස යොදුනක් පමණ තැන්හි පැතිරුණේය.”
“මිනිසුන් අතර සුනන්ද නමින් ප්‍රකට තවුස්තෙම බුදුපිරිස වැසෙන සේ මල් වලින් පූජා කළේය.
මල් මඩුවෙහි (පූජ්‍ය මණ්ඩපයෙහි) හිඳිමින් බුද්ධ ශ්‍රේෂ්ඨයන් වහන්සේ චතුස්සත්‍යය දේශනා කළ කල්හි කෙළ ලක්ෂයක් ප්‍රාණීන්ට ධර්මාවබෝධය ලැබුණි.
පස්මරුන් දිනූ බුදුරජාණෝ සතියක්ම දහම් වැසි වස්වා අටවන දින සුනන්දට මෙසේ වදාළහ.
“මෙතෙම සසරෙහි දෙව් මිිනිස් දෙගතියෙහි සැරිසරන්නේ ය. භවයන්හි සියල්ලන්ටම උතුම්ව හැසිරෙන්නේ ය.
කල්පලක්ෂයකින් මතුයෙහි ඔක්කාක කුලයේ උපදින ගෝත්‍රයෙන් ගෞතම නම් වූ ශාස්තෲහු ලොව පහළවෙති.
ඒ උතුම් ගෞතම බුදුසසුනේ ධර්මයට දායාද වූ බුදුරදුන්ගේ ඖරස පුත්‍ර වූ ධර්මයෙන්ම මවන ලද වැනි වූ පුණ්ණමන්තානි පුත්ත නම් බුද්ධ ශ්‍රාවකයා වන්නේ ය.”
එකල සම්බුදුරජාණෝ සියලු දෙනා සතුටු කරමින් තම බලය ද දක්වමින් සුනන්ද තවුසාට පැවසූ මෙ වදන් ඇසූ ජනයෝ ඇඳිලි බැඳගෙන, “බුදුරජාණන් කෙරෙහි පින්කම් කොට තම ගතිය පිරිසිදු කළේය” යි සුනන්ද තවුසාට නමස්කාර කළහ.”

“බුදුපියාණන් වහන්සේගේ වදන් ඇසූ මට ද මෙසේ සිතුණි.” යම් පින්කමක් කිරීමෙන් ගෞතම බුදුහු දැකිය හැකිවේ ද මම ද එබඳු පින්කමක් කරමි” යැයි සිතූ මම “ඒ සඳහා කළ යුතු පින්කම කුමක්ද?”යි සෙවූවෙමි. ඉතා උතුම් වූ පින්කෙතක් වූ තුණුරුවනට මම කවර පූජාවක් කරම් ද?”යි සිතුවෙමි.

“**පදුමුත්තර** බුදුරජාණෝ **පාඨික** නම් භික්‍ෂුව බුදුසසුනේ සියලු මධුස්වර පාඨකයක් අතුරින් ද විනයෙහි ද අග්‍රස්ථානයෙහි තැබූහ. මම ඒ තනතුර පැතීමි.
මාගේ මේ අපමණ සම්පත් සයුර මෙන් නොකැළඹිය හැකිය. ඒ මාගේ ධනයෙන් බුදුරදුනට ආරාමයක් කරවීමි.
නගරයට නැගෙනහිරින් වූ සෝභන නම් උයන ලක්ෂයකට මිලදී ගෙන එහි සංඝාරාමයක් කරවීමි.
එහි කුළු ගෙවල් ද ප්‍රාසාද ද මණ්ඩප ද සඳලු සහිත ගෙවල් ද දොර නොලූ ගුහාවන් ද සක්මන් මළු ද මනාව සැකසූවෙමි.
ජන්තාඝරය ද ගිනිගෙය ද පැන් කල තබන ගෙය ද නහන ගෙය ද කරවා සංඝයාට පිදුවෙමි.
දික්සඟලා පුටු ද කුඩා පුටු ද පරිභෝග භාජන ද ආරාමිකයන්ට දෙන බෙහෙත් ද යන සියල්ල දුන්නෙමි.
සන්සුන් සිත් ඇති, අකම්ප්‍ය වූ ගුණ ඇති උතුමන්ගේ ගුණයන්ට කිසිවෙකු පීඩා නොකෙරෙත්වා යි ආරක්ෂාව දැඩිකොට තබා පවුරක් කරවීමි.
ලක්‍ෂයක් ධන වියදමින් ඒ සංඝාරාමයේ කරවූ ආවාසය ඉතා උසස් බවට පමුණුවා බුදුරදුන්ට පිදුවෙමි.”
“මවිසින් ආරාම සාදා නිමවන ලදි. තථාගතයන් වහන්ස! ඔබවහන්සේ මෙය පිළිගත මැනවි. වීරයන් වහන්ස, මෙය ඔබවහන්සේට දෙන්නෙමි. පසැස් ඇති උතුමාණෙනි, මෙය පිළිගත මැනව.”යි යන මාගේ අදහස දත්; පූජාසත්කාර පිළිගැනීමට සුදුසු වූ ලෝකනායක වූ පදුමුත්තර බුදුපියාණෝ ඒ අරම ඉවසූ සේක.

මහර්ෂීන් වහන්සේ එය පිළිගත් බව දුටු මම භෝජනය පිළියෙල කර, කාලය ආරෝචනය කළෙමි.
කල් දැන්වූ විට පදුමුත්තර බුදුහු දහසක් රහතුන් පිරිවරා මාගේ ආරාමයට වැඩම කළහ.
සුදුසු කාලය දැන වැඩ හුන්නා වූ උන්වහන්සේ ආහාර පානයෙන් තෘප්තිමත් කළෙමි. වළඳා අවසන් වූ උන්වහන්සේට සුදුසු අවස්ථාව බලා මෙසේ පැවසූවෙමි.
“සෝභන උයන ලක්‍ෂයක් මිල ගෙවා මිලදී ගත්තෙමි. එපමණම මුදලකින් සෙසු කටයුතු සිදු කළෙමි. බුදුරජාණන් වහන්සේ එය පිළිගත් සේක.
මේ ආරාම පූජාවෙන් ද චිත්ත ප්‍රණිධියෙන් ද භවයේ උපදින මාහට පැතූ සියල්ල ලැබේවා”
මනාව නිමවූ ඒ සංඝාරාමය පිළිගත් බුදුපියාණන් වහන්සේ බික් සඟන මැද හිඳ ඒ ආරාම පූජාවෙහි අනුසස් මෙසේ දැක්වූ සේක.
“යමෙක් මේ සංඝාරාමය මනාව කරවා බුදුරජාණන් වහන්සේට පූජා කළේ ද, ඒ ආරාම පූජා ආනිසංස දක්වන මාගේ වචන මනාව අසවු. ඔහු පිළිබඳ පවසන මේ වදන් සැම දෙන අසවු.”
“ඇත්-අස්-රිය-පාබළ සේනා නිරන්තරව මොහු පිරිවරා සිටියි. මෙය සංඝාරාම පූජාවේ ආනිසංසයි.
සැට දහසක් තූර්ය නාදයෝ ද මනාව සැරසූ බෙරවයන්නෝ ද නිතර මොහු පිරිවරා සිටිති.
මනාව විසිතුරු ආභරණයන්ගෙන් සැරසීගත්, එල්වූ මිණිකොඬොල් ඇති මහත් වූ දිගු ඇස් ඇති, සතුට උපදන ලීලා විලාස ඇති, මනාවූ ශරීරාවයව ඇති, සිහින් ඉඟ ඇති, සොළොස් දහසක් ස්ත්‍රීහු නිරතුරුව මොහු පිරිවරා සිටිති. සංඝාරාම පූජාවේ විපාක මෙබඳුය.

කල්ප තිස් දහසක් මුලුල්ලෙහි දෙව්ලොව සිත් අලවා වසන්නේ ය. ශක්‍රව දහස් වරක් දිව්‍ය රාජ්‍යය කරවන්න්ය.
දෙව්රජව සියලු සැප සම්පත් ලබා දිව්‍ය රාජ්‍යය කරවන්නේ ය.
සක්විති රජව දහස් වරක් උපදින්නේ ය. මොහු පෘථිවි රාජ්‍ය සම්පත් පමණ කළ නොහැක.
මීට කල්ප ලක්‍ෂයකට පසුව ඔක්කාල කුලයේ ගෞතම නම් ශාස්තෲන් වහන්සේ ලොව පහළ වෙති.
උන්වහන්සේගේ ඖරස පුත්‍ර වූ ධර්මයෙහි හිමිකම් ඇති, ධර්මයෙන් නිර්මිත වූ උපාලි නම් බුද්ධ ශ්‍රාවකයා වන්නේ ය.
විනයෙහි කෙළ පැමිණ කටයුතු-නොකටයුතු මනාව දන්නා වූ හෙතෙම ත්‍රිපිටක ධර්මය දරමින් අනාශ්‍රවව වෙසෙන්නේ ය.
ශාක්‍යකුල ශ්‍රේෂ්ඨ වූ බුදුරජාණෝ සියල්ල දැන මෙතෙම සඟ මැද හිඳ අග්‍රස්ථානයෙහි තබන්නාහ.”
“අපමණ කලක සිට ඔබගේ සසුනෙහි විනයධාරීන් අතර අග තනතුර පැතුවෙමි. සියලු සංයෝජන ක්‍ෂය කිරීම නම් වූ ඒ අර්ථය මාවිසින් ලබන ලදි.
රාජ දණ්ඩනයෙන් තැති ගත් පුරුෂයා හුලෙහි හිඳුවා සැපයක් නොවිඳින්නේ ඉන් මිදීම කැමති වන්නාක් මෙන් මහාවීරයන් වහන්ස! මම ද භව දණ්ඩනයෙන් තැතිගෙන කර්මය නම් හුලෙහි ඇමිණි තෘෂ්ණාවෙන් මඬනා ලද්දෙමි.

රාගාදී ත්‍රිවිධ ගින්නෙන් දැවෙමින් භවයේ සැපතක් නොවින්දෙමි. රජ දඬුවමින් තැතිගත්තකු මෙන් මිදීම සොයමි.
සර්පයකු විසින් දෂ්ට කළ පුරුෂයෙක් ඉන් පෙළෙමින් විෂ නසන ආයුෂ රකින බෙහෙතක් සොයන්නේ, ඒ බෙහෙත ලැබ ඉන් මිදීම පිණිස බෙහෙත බී සුවපත් වන්නාක් මෙන් මහාවීරයන් වහන්ස! මම ද විෂයෙන් නැසීම මෙන් අවිද්‍යාවෙන් පෙළුණෙමි.


සදහම් බෙහෙත සෙවූවෙමි. සියලු ඖෂධයන්ට අග්‍ර වූ සියලු හුල් දුරු කරන ඒ බුද්ධ ශාසන නම් සදහම් ඔසුව දුටුවෙමි.
ඒ සදහම් ඔසුව බිවු මම සියලු අවිද්‍යා විෂ නැසුවෙමි. අජරාමර වූ සිසිල් වූ නිවණ ප්‍රත්‍යක්‍ෂ කළෙමි.”
“භූතයෙකු විසින් පෙලූ මිනිසෙක් භූත ග්‍රහණයෙන් පීඩිත වූයේ භූතයාගෙන් මිදීම පිණිස භූත වෛද්‍යවරයකු සොයයි.
සෙවූ ඔහුට භූත විද්‍යාවෙහි දක්‍ෂ වෛද්‍යවරයකු හමු වේ. ඒ වෙදතුමා ඔහුගේ භූතයා නසන්නේය. සහමුලින්ම වනසන්නේය.
එලෙසින් මම ද මහාවීරයන් වහන්ස, ක්ලේශාන්ධකාරයෙන් පෙළුනෙම් අඳුරින් මිදීමට ඤාණාලෝකය සොයමි.
ඉක්බිති කෙලෙස් අඳුර දුරලන්නා වූ ශාක්‍ය මුනීන් වහන්සේ දුටුවෙමි. උන්වහන්සේ භූත වෛද්‍යවරයා භූතයා දුරුකළාක් මෙන් මාගේ කෙලෙස් අඳුර දුරු කළ සේක.
භූත වෛද්‍යවරයා බඳු බුද්ධ ඉගැන්වීම් අනුගමනයෙන් මම සසර සැඬ පහර සින්දෙමි. තණ්හා සැඬ පහර වැළැක්වූයෙමි. සියලු භව මුලිනුපුටා දැමීමි.”
“ගුරුළා තම ගොදුර වූ නාගයා වෙත වේගයෙන් බසී ද මහසමුදුර හාත්පස යොදුන් සීයක් පමණ තැන් කළඹා ද නාගයා ගෙන හිස යටිකුරු කර පෙළන්නේ රිසි තැනකට ගෙන යයි.

මහාවීරයන් වහන්ස, එසේම මම ගුරුළා බිලි සොයන්නාක් මෙන් අසංඛත නම් වූ නිවණ සොයන්නෙම් කෙලෙස් දෝෂ සමුච්ඡේද වශයෙන් සෝදා හැරියෙමි.
නිරන්තර ශාන්තපදය වූ උතුම් නිර්වාණ ධර්මය දක්නා ලද මම ගුරුළා නාගයා ගත්තාක් මෙන් ධර්මය ගෙන වෙසෙමි.”
“චිත්‍ර ලතා වනයෙහි හටගත් ආසාවතී නම් වැලක් ඇත. ඒ වැලේ අවුරුදු දහසකින් එක් මලක් පිපෙයි.
එතෙක් දිගු කලක් ගොස් මල ඇති වූ කල්හි ඒ වැල දෙවියෝ ඇසුරු කරති. ඒ ආසාවතී නම් උතුම් වැල මෙසේ දෙවියන්ට ප්‍රිය වෙයි.
කල්ප ලක්ෂයක පටන් මම ඒ බුදුරජාණන් වහන්සේ ඇසුරු කරමි. උදේ හවස නමදිමි. දෙවියන් ආසාවතී වැල ඇසුරු කරන්නාක් මෙනි.
බුදුරදුන්ට උපස්ථාන කිරීම වඳ නොවන්නකි. නමස්කාර කිරීම සිස් නොවූවකි. සසර බොහෝ දුර සිට ආවා වූ මට ඇති වූ මේ බුද්ධෝත්පාද ක්‍ෂණය මා ඉක්මවා නො ගියේය.
පරීක්‍ෂාකර බැලූ මම භවයෙහි මතු ප්‍රතිසන්‍ධියක් නො දකිමි. මම ඛන්‍ධ - කෙලෙස් උපධි විරහිත වූයෙම් කෙලෙසුන්ගෙන් මිදුනෙම් සන්සිඳුනෙම් හැසිරෙමි.”
“පියුම් හිරු රැසින් පිපෙන්නාක් මෙන් මහාවීරයන් වහන්ස, මම ද බුදු රැසින් පිපුනෙම් වෙමි.
කොක් ජාතියෙහි හැම කල්හි පිරිමි සත්තු විද්‍යමාන නොවෙති. ඒ කෙකණියෝ හැමදා මේඝ ගර්ජනා කරන කල්හි ගැබ් ගනිති.
යම්තාක් කල් වැසි නොවසීද ඒ තාක් කල්ම ඒ කෙකණියෝ ගැබ් දරති. වැසි වසින කල්හිම ගැබ් බරින් මිදෙති.
ඒ ආකාරයෙන්ම ධර්මය නම් මේඝ ගර්ජනා පැවැත්වූ පදුමුත්තර බුදුරජාණන් වහන්සේ නැමති ධර්ම මේඝයාගේ ශබ්දය අසා මම දහම් ගැබ් ගත්තෙමි.
කල්ප ලක්‍ෂයක පටන් මම ඒ පින් නැමති ගැබ දැරූයෙමි. ධර්මය නම් මේඝ ගර්ජනාව නොමැති කල්හි ඒ ගැබ් බරින් මම නොමිදුනෙමි.
ශාක්‍යමුනීන්‍ද්‍රයන් වහන්ස, යම් කලෙක්හි ඔබ රම්‍ය වූ කපිලවත්‍ථු නගරයේ ධර්ම මේඝයෙන් ගර්ජනා පවත්වා දහම් වැසි වැස්වීද එවිට මම ගැබ්බරින් මිදුනෙමි.”
“ශූන්‍ය වූ නිමිති නොමැත්තා වූ තෘෂ්ණා උපධි රහිත වූ සසරින් මිදෙන විමෝක්‍ෂ ධර්මයද චතුර්විධ ශ්‍රමණ ඵල ද යන මේ සියලු දහම් උපදවා ගත්තෙමි.
පමණ කළ නොහැකි කාලයක සිට ඔබ වහන්සේගේ සසුන පැතීමි. ඒ පැතුමට අනුව මම අර්ත්‍ථයට පැමිණියෙමි. ශාන්ත පදය වූ නිවණට පැමිණියෙමි.
පදුමුත්තර බුදුසසුනේ පාඨික භික්‍ෂුව මේ විනයෙහි පරතෙරට පත් මාහට සමානයකු නැත. මම ඔවාද සාසනය දරමි.
විනයෙහි උභතෝ විභංගයෙහි ද ඛන්‍ධකයෙහි ද තික සංඝාදිසේස-තික පාචිත්තියාදියෙහි ද පස්වන පරිවාරයෙහි ද අකුරකවත්, ව්‍යඤ්ජනයකවත් මාගේ සැකයක් නොමැත.
පාපීන්ට නිග්‍රහ කිරීමෙහි ද සාපත්තික භික්‍ෂූනට ප්‍රතිකර්ම දීමෙන් ද කරුණෙහි හා නොකරුණෙහි දක්‍ෂ වූයෙම් නැවත සසුනට ඇතුළු කර ගැනීමෙහිද ඇවතින් නැගිටුවා ලීමෙහි ද යන මේ සියලු කාරණයන්හි පරතෙරට ගියෙමි.
විනයෙහි ද ඛන්‍ධකයෙහිද සුදුසු පද බහා විභංග ඛන්‍ධක දෙකින් නිරවුල් කොට ක්‍රම දක්වා කෘත්‍ය වශයෙන් සුදුසු අදහස් ඇතුළත් කරමි.
නිරුක්තියෙහි ඉතා දක්‍ෂ වූයෙම් අභිවෘද්ධි පරිහාණි ධර්මයන්හිද දක්‍ෂ වූයෙමි. ත්‍රිපිටකයෙහි මා නොදන්නා දෙයක් නැත. බුදු සසුනේ අසහාය වූ අග්‍රවිනයධරයා වූයෙමි.
මම අද ශාක්‍ය පුත්‍ර වූ බුදුරජාණන් වහන්සේගේ සසුනෙහි විනය විනිශ්චය දර්ශනයෙහි සියලු සැක දුරලමි. සියලු කුකස් සිඳ දමමි.”
“පෙර පසු පද අකුරු ද දශවිධ ව්‍යඤ්ජන විධානය ද නිදානය ද නිගමනය ද යන මේ සියල්ලෙහිම මම දක්‍ෂ වෙමි.
යම් සේ බලවත් රජෙක් සතුරු රජුගේ සෙනඟ පහකොට යුද්ධය ජයගෙන එහි නුවරක් ඉදි කරන්නේ ද පවුරද දිය අගල ද ඉන්‍ද්‍රඛීලය ද දොරටුව ද විවිධ අටලු ද යන බොහෝ දෙය එහි ඉදි කරන්නේ ය.

සිවු මංසන්‍ධිය ඇතුළු වීථීද මැනවින් බෙදන ලද ආපනශාලාවන් ද එහි වරද - නිවරද කරන අධිකරණ ශාලාව ද කරවන්නේ ය.
හෙතෙම සතුරන් නැසීම පිණිස ද නිදොස් දැනගැනීම පිණිස ද භට සමූහයා රැකීම පිණිස ද සෙන්පතියකු තබයි.
ඒ රජු “මගේ බඩු විනාශ නොවේවා”යි කියා රාජ භාණ්ඩයන්ගේ ආරක්ෂාව පිණිස ධන තැන්පත් කරන දක්‍ෂ පුරුෂයකු භාණ්ඩාගාරාරක්‍ෂකයා කර තබයි.
යමෙක් රජුට මමත්‍වය කරන්නේ ද යමෙක් ඒ රජුගේ අභිවෘද්ධිය කැමැත්තේ ද ඒ මිත්‍රයාට පිළිපැදීමට අධිකරණයේ නායකත්‍වය දෙයි.
ඔහු උත්පාත ශාස්ත්‍රයෙහි ද නිමිති ශාස්ත්‍රයෙහි ද ලක්‍ෂණ ශාස්ත්‍රයෙහි ද දක්‍ෂ වූ වේද හදාරන්නා වූ මන්ත්‍ර දරන්නා වූ පුරුෂයකු පුරෝහිත තනතුරෙහි තබයි.
මේ අංගයන්ගෙන් යුක්ත වූයේ ක්‍ෂත්‍රියයා යැයි කියනු ලැබේ. මේ සේනාව ස්ව ඤාතීන් වූ දුක්ඛිතයන් රකින සක්වාලිහිණියා මෙන් හැම කල්හි රජතුමා රකියි.
මහාවීරයන් වහන්ස! එසේම ඔබ වහන්සේ නසන ලද සතුරන් ඇති රජෙකු මෙන් දෙවියන් සහිත ලෝකයෙහි “ධර්ම රාජ” නම් වන සේක.
ඔබ වහන්සේ තීර්ථකයන් ද සේනා සහිත මාරයා ද නසා ඝන මෝහාන්‍ධකාරය දුරුකොට ධර්‍මනගරය මැවූ සේක.
“ප්‍රාඥයන් වහන්ස! ඒ ධර්ම නගරයෙහි ප්‍රාකාරය ශීලයයි. දොර කොටුව ඔබවහන්සේගේ ඥානයයි. ඉන්‍ද්‍රඛීලය ඔබවහන්සේගේ ශ්‍රද්ධාවයි. ද්වාර පාලකයා නම් සංවරයයි.
අටල්ල සතිපට්ඨානයයි. සර්වඥයන් වහන්ස! ඇතුළු වීථිය ඔබවහන්සේගේ ප්‍රඥාවයි. සතරමං සන්ධිය සෘද්ධි පාදයයි. සත්තිස් බෝධිපාක්‍ෂික දහම් නැමති වීථීන්ගෙන් මැනවින් නිර්මිතය.
සූත්‍ර අභිධර්‍ම විනය යන සියලු නවංග බුද්ධ වචනය ඔබගේ නගරයේ ධර්මාධිකරණ සභාවයි.
සුඤ්ඤත විහාරය ද අනිමිත්ත විහාරය ද අප්පණිහිත විහාරය ද අනේජ විහාරය ද නිර්වාණය ද යන මේ ගුණධර්ම ඔබවහන්සේගේ ධර්ම කුටීහු වෙති.”
“ප්‍රඥාවෙන් අග්‍ර ස්ථානයෙහි තබන ලද, වැටහීමෙහි ද දක්‍ෂ වූ, නමින් ශාරිපුත්‍ර වූ ශ්‍රාවකයන් වහන්සේ ඔබ වහන්සේගේ ධර්ම සේනාපති වෙති.
සර්වඥයන් වහන්ස! චුතූපපාත ඤාණයෙහි දක්‍ෂ වූ සෘද්ධියෙහි පරතෙරට පැමිණි නමින් කෝලිත නම් ශ්‍රාවකයන් වහන්සේ ඔබගේ පුරෝහිතයා වෙති.
මුනීන්‍ද්‍රයන් වහන්ස! පෞරාණික වංශය දරන්නා වූ, උග්‍ර වූ තේජස් ඇති, ළංවිය නොහැක්කා වූ ධුතවාදී වූ ධුතගුණයෙන් අග්‍ර වූ මහා කාශ්‍යප ස්ථවිරයන් වහන්සේ ඔබ වහන්සේගේ අක්ඛදස්ස හෙවත් විවාද විනිශ්චයෙහි ප්‍රධානියා වෙති.
බුදුරජාණන් වහන්ස! ශාසනයෙහි බහුශ්‍රැත වූ ධර්මධර වූ සියලු ධර්ම අධ්‍යයනය කරන්නා වූ නමින් ආනන්ද නම් ශ්‍රාවකයන් වහන්සේ ඔබගේ ධර්‍ම ආරක්ෂකයා වෙති.
භාග්‍යවතුන් වහන්සේ මේ සියලු ශ්‍රාවකයන් ඉක්මවා මා පමණ කළ සේක. විනයෙහි විනය දත් නැණවතුන් විසින් ප්‍රකාශ කරන ලද දෝෂ විචාරණය මට ම පැවරූ සේක.
යම්කිසි බුද්ධ ශ්‍රාවකයෙක් විනය පිළිබඳ ප්‍රශ්නයක් විචාරා ද එහි මාගේ විමතියක් නැත. මම ඒ විචාළ අර්ථය කියමි.
බුද්ධ ක්‍ෂේත්‍රය යම් පමණ තැනක පැතිරේ නම් එපමණ තැන්හි ඒ බුදුරජාණන් වහන්සේ හැර විනය පිටකයෙහි දක්‍ෂ වූ මා වැනි කෙනෙක් නැත. මට වැඩි කෙනෙක් කෙසේ ඇති වේද?”
ගෞතම බුදුරජාණන් වහන්සේ භික්‍ෂු සංඝයා මැද හිඳ “විනයෙහි ද ඛන්‍ධකයෙහි ද උපාලි තෙරුන් හා සම කෙනෙක් නැත”යි සිංහනාද කරන සේක.
“බුදුරජාණන් වහන්සේ වදාළ නවාංග සත්‍ථු ශාසනය මුළුමනින්ම විනයෙහි ඇතුළත්ය. විනය මුල්කොට ඇත්තේ යයි දකින්නා වූ මාගේ පූර්ව ප්‍රාර්ථනා කර්මය ගෞතම නම් වූ ශාක්‍ය මුනීන්‍ද්‍රයන් වහන්සේ සිහිකොට භික්‍ෂු සංඝයා මැද වැඩ හිඳ මා එතදග්‍රස්ථානයෙහි තැබූ සේක.

කල්ප ලක්‍ෂයක පටන් මේ තනතුර පැතුවෙමි. පැමිණෙන ලද එම අර්ථ ඇත්තෙම් විනයෙහි පරතෙරට පත්වූයෙමි.”
“මම පෙර ශාක්‍යයන් සතුටු කරන කපුවෙක් වූයෙමි. ඒ කුලය හැර මහර්ෂී වූ බුදුරජාණන් වහන්සේගේ පුත්‍රයෙක් වූයෙම් ශාක්‍ය පුත්‍ර වෙමි.
මීට කල්ප දෙකකට පෙරදී මම අපමණ තෙද ඇති අනන්ත වූ පිරිවර ඇති මහා ධනවත් පෘථිවි පාලක වූ අඤ්ජස නම් රජුගේ පරිවාර, භෝග, ජාති යනාදී මදයන්ගෙන් මත් වූ, චන්දන නම් පුත්‍රයාව උපන්නෙමි.

ඇත් කුලයෙහි උපන් සියලු ඇත් අබරණින් සැරසුණු ලක්‍ෂයක් පමණ ත්‍රිමද ගලිත ඇත්තු නිතර මා පිරිවරා ගනිති.
තම භට සෙනඟ විසින් පිරිවරන ලද මම උයනට යනු කැමැත්තෙම් සිරික නම් ඇතුපිට නැඟී නුවරින් නික්මුණෙමි.
එකල පසළොස්චරණ ධර්මයන්ගෙන් යුතු වසන ලද ඉන්‍ද්‍රිය ද්වාර ඇති මනාව රැකි කය හා සිත් ඇති දේවල නම් පසේ බුදුරජාණෝ මා ඉදිරියට පැමිණි සේක.
එකල සිරික ඇතු යවා බුදුන් හා ගැටවීමි. ඉන් හටගත් කෝප ඇති ඇතා නිශ්චලව සිටියේය.
දූෂ්‍ය සිත් ඇති මම ඇතුගේ ස්වභාවය දැක බුදුන්ට කෝප කළෙමි. බුදුන් වහන්සේ පෙළා උයනට පිවිසියෙමි.
ඒ කර්ම විපාකය නිසා හිස ඇවිල ගත්තෙකු මෙන් සුවයක් නොවිඳිමි. බිළිය ගිලි මසෙකු මෙන් දැවිල්ලෙන් තැවෙමි.
සයුර කෙළවර කොට ඇති පෘථිවියම ඇවිළ ගත්තාක් මෙන් වැටහුණි. පියාගේ සමීපයට ගිය මම “කිපුණු සර්පයකු මෙන් ද පැමිණි ගිනි කඳක් මෙන් ද දළ ඇති මතැතෙකු මෙන් ද යම් පසේ බුදුවරයකු හා මා ගැටුනෙම් ද, සෙස්සන්ට නොගැටිය හැකි බැවින් සෝර වූ උග්‍ර තපස් ඇති පස්මරුන් දිනූ පසේ බුදුන් හා ගැටුනෙම් ද ඉන් අප සියලු දෙනා වැනසී යා හැක. ඊට පෙර උන්වහන්සේගෙන් සමාව ගනිමු”යි කීවෙමි.


ඉදින් එකඟ සිත් ඇති ඒ පසේ බුදුරජාණන් වහන්සේ ක්‍ෂමා නොකරන්නෙමු නම්, සත් දිනකින් මෙපිට මාගේ රට විනාශ වන්නේ ය.
**සුමෙඛල, කෝසිය, සිග්ගව, සත්තුක **යන රජවරු සිවුදෙන සෘෂීන්ට කරදර කොට තම රටත් සමගම දුකට පත් වූහ.
කාය සංයමයෙන් යුතු බ්‍රහ්මචාරී වූ සෘෂීහු යම් කලෙක්හි කිපෙත් ද, එවිට සාගර පර්වත සහිත වූ දෙවියන් සහිත ලෝකය වනසති.
එසමයේ මම තුන් දහසක් යොදුන් ප්‍රදේශයේ ජනයා රැස් කරවූයෙමි. වරද පැවසීම සඳහා බුදුරදුන් වෙත එළඹුණි.
තෙත් වූ වස්ත්‍ර ඇතිව, තෙත් වූ කෙස් ඇතිව සියලු දෙන ම බැඳි ඇඳිලි ඇතිව බුදුරදුන් පාමුල වැටී,
“මහාවීරයාණෙනි! සමාවුව මැනවි. ජන සමූහයා විශේෂයෙන් එය ආයාචනය කරයි. දැවිල්ල දුරු කළ මැනවි. අපේ රට නොනසනු මැනවි.
දෙවි මිනිසුන් සහිත වූ අසුර-රාක්‍ෂයන් සහිත වූ සැම දෙනම හැම කල්හි යකුලින් මාගේ හිස පළන්නාහුය” යැයි පැවසීමි.
“දියෙහි ගිනි නොසිටී. ගලෙහි බිජු පැල නොවේ. බෙහෙතේ කාමීහු නොසිටිති. එසේම බුදුරදුන් කෙරෙහි (තුල) කෝපය නොපිහිටයි. හට නොගනියි.
පොළොව නොසෙල්විය හැකි වෙත් ද මහසයුර පමණ කළ නොහැකි වෙත් ද අහස කෙළවරක් නැත්තේ ද එසේම බුදුවරු නොකැළඹිය හැක්කෝය.
මහාවීර වූ බුදුවරයෝ හැම කල්හි කමා කළාහුය. තපස්වීහු කමා කරණ ලද්දාහු වෙති. කමා කළවුන්ගේ ද කමා කරනු ලැබුවන්ගේ ද ඡන්දාදී අගති ගමනක් නොවේමය.”
මෙසේ වදහළ පසේ බුදුරජාණෝ ජනයාගේ සෝ තැවුල් දුරලා අහසට නැඟ වැඩම කළ සේක.
ප්‍රාඥයන් වහන්ස!, ඒ අකුසලය නිසා කරණවෑමියෙකු වූ මම ඒ කුලය හැර දමා අභයපුර නම් නිවණට පැමිණියෙමි.
මහාවීරයන් වහන්ස!, එකල්හි ද දැවෙන්නා වූ මැනවින් වරද පිළිගෙන සිටියා වූ මාගේ සන්තාපය දුරු කළ සේක. ඒ පසේ බුදුරජාණෝ ක්‍ෂමා කොට මාගේ වරද ඉවසූහ.
මහාවීරයන් වහන්ස! අදත් ත්‍රිවිධාග්නියෙන් දැවෙන්නා වූ මා නිවූ සේක. ත්‍රිවිධා (රාගාදී)ග්නිය සිසිල් බවට පත්කළ සේක.
යම් බඳු වූ තොපගේ කන් යොමු කිරීමක් ඇත්නම් ඒ මාගේ වදන් අසවු. නිර්වාණ පය මා දක්නා ලද පරිදි තොපටද පවසමි.
ශාන්ත වූ සිතැති එකඟ වූ ඒ පසේ බුදුරදුන්ට අවමන් කළ නිසා මම පහත් කුළයෙහි උපන්නෙමි.
නුඹලා මේ බුද්ධෝත්පාද ක්‍ෂණය වරදා නොගනිවු. ක්‍ෂණ සම්පත ඉක්මවූවෝ ශෝක කරත්මය. ස්ව අභිවෘද්ධියෙහි වෑයම් කරවු. තොප බුද්ධෝත්පාද ක්‍ෂණය ලැබුවෙහු.”
“කිසිවෙකුට වමනය ද කිසිවෙකුට විරේචනය ද එසේම කිසිවෙකුට හලාහල විෂය ද ඖෂධ වේ යයි ඇතැම්හු කියති.
මාර්ගස්ථ පුද්ගලයන්ට වමනය ද ඵලස්ථයන්ට විරේචනය ද ඵල ලබා සිටියවුන්ට නිර්වාණය ද දිව්‍ය, මනුෂ්‍ය, නිවන් සම්පත් සොයන්නන්ට පින් කෙත වූ සංඝයා ද ඖෂධ යැයි වදාළ සේක.
සසුනට විරුද්ධ වූවන්ට එය හලාහල විෂ මෙන් විපත් ගෙන දෙයි. ආශිවිෂ, දෘෂ්ට විෂ සර්පයා මෙන් ඒ විරුද්ධතාව ඒ පුද්ගලයා වනසා දමයි.
වරක් පානය කළ හලාහල විෂය එක් ජීවිතයක් විනාශ කරයි. සසුන හා විරුද්ධ වීමේ පාපය ඒ පාපීයා කප් කෙළ ගණනක් දවයි.
ක්‍ෂාන්තියෙන් ද අවිහිංසාවෙන් ද මෙත් සිතින් ද ඒ බුදුරජාණන් වහන්සේ දෙවියන් සහිත ලෝකයා සසරින් එතෙර කරන සේක. එනිසා තොප උන්වහන්සේට එරෙහි නොවිය යුත්තේය.
බුදුවරයෝ මහපොළොව වැනි වෙති. ලාභ අලාභ දෙක්හි ද සම්මානන අවමානන දෙක්හි ද නො ඇලෙති. නොගැටෙති. එහෙයින් උන්වහන්සේලා තොප විසින් විරුද්ධ නොකළ යුත්තෝය.”
“බුදුරජාණන් වහන්සේ වධක වූ දේවදත්තයාය, චෞර වූ අංගුලිමාලයා ය, මත් වී ඉදිරියට ආ ධනපාල හස්තියාය, ඖරස පුත්‍ර රාහුල තෙරය යන මේ සියලු දෙනාහට සම මෙත් ඇති සේක.
ඔවුන් පිළිබඳ පටිඝ නම් තරහවක් නැත. එසේම රාගයක්, ඇලීමක් ද නැත. සර්වඥ තෙම වධකයාට ද තම ඖරස සූත්‍රයාට ද සමාන වූ මෙත් ඇත්තේය.
මග අතහැර දැමූ අශුචි වැකුණු කසාවත ද දැක සෘෂි ධ්වජය යැයි මුදුනෙහි ඇඳිලි බැඳ වැඳිය යුතුයි.
අතීතයේ වූ ද වර්තමානයේ වූ ද අනාගතයේ වූ ද යම් බුදු කෙනෙක් වෙත් නම්, මේ සිවුරෙන් පිරිසිදු වෙත්. එහෙයින් මේ බුදුවරයෝ වැඳිය යුත්තාහුය.”
“බුදුරජාණන් වහන්සේ වැනි වූ සුන්දර වූ විනය පිටකය මම හදවතින් දරමි. හැමකල්හි විනයට නමස්කාර කරමින් වසන්නෙමි.
මාගේ වාස භවන විනයයි. සිටින තැන සක්මන් කරන තැන ද විනයයි. විනයෙහි දැරීම්-පැවැත්වීම් වශයේ වෙසෙමි. විනය මාගේ ගෝචරයයි.
මහාවීරයන් වහන්ස, විනය පිටකයෙහි පරතෙරට පැමිණි, අධිකරණ සමථයෙහි දක්‍ෂ වූ උපාලි නම් භික්‍ෂුව ශාස්තෲ වූ ඔබවහන්සේගේ දෙපා වඳියි.
ඒ මම ධර්මයේ සුන්දර බව දැන ඒ ධර්මයටද සම්‍යක් සම්බුද්ධයන් වහන්සේට ද වඳිමින් ගමින් ගමටද නගරයෙන් නගරයට ද යමි.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනය ඉටුකළෙමි.”
එසේ ම ශාස්තෲන් වහන්සේ තමන් වහන්සේම උපාලි තෙරුන්ට විනය පිටකය ඉගැන්වූ සේක. උපාලි තෙරණුවෝ ඊට පසු කාලයෙහි භාරුකච්ඡවස්තුව, අජ්ජක වස්තුව, කුමාර කස්සප වස්තුව යන මේ ත්‍රිවිධ වස්තූහි විනිශ්චය කළහ. ඒ එක් එක් වස්තුව විනිශ්චය කළ කල්හි සාධුකාර දැන් බුදුපියාණෝ වස්තු තුනම විචාල කල්හි, එය අර්ථෝත්පත්ති කරගෙන උපාලි තෙරුන් විනයධාරීන් අතුරින් අග තනතුරට පත් කළහ. මෑත කාලයේ දී උන්වහන්සේ එක් පොහෝ දිනෙක ප්‍රාතිමෝක්‍ෂය උදෙසන කල්හි සෙසු භික්‍ෂූන්ට අවවාද දෙමින් මේ ගාථා තුන වදාළහ.
එහි **“සද්ධාය”** ශ්‍රද්ධාව නිමිති කොට, ජීවත්වීම සඳහා නොවේ. කර්මඵල තෙරුවනෙහි ගුණ අදහමින් - විශ්වාස කරමින්. **“අභිනික්ඛම්ම”** ගිහි ගෙදර වාසයෙන් නික්මී අවුත්. “නව පබ්බජිතො” අලුත පැවිදි වූ, තරුණ කාලයේදීම පැවිදි වූයේ. **“නවො”** සසුනේ හික්මෙනුයේ නවක පැවිද්දෙකු වූයේ. **“මිත්තෙ භජෙය්‍ය කල්‍යාණෙ සුද්ධාජීවෙ අතන්‍දිතෙ”** “ප්‍රිය වූයේ ගරු සම්භාවනා කටයුතු වූයේ” යනාදී ලෙස සඳහන් වන ලක්‍ෂණ සහිත කලණ මිතුරන්, වැරදි දිවි පැවතුම් ඉවත ලූ පිරිසිදු සම්මා ආජීවයෙන් යුතු අරඹන වීර්යය ඇති බැවින් මැලිබවක් නොමැති වූවන් ඇසුරු කරන්නේය. වෙත, සමීපයට එළඹෙන්නේය. ඔවුන්ගේ අවවාද අනුශාසනා පිළිගැනීම් වශයෙන් ඇසුරු කරන්නේ ය. **“සංඝස්මිං විහරං”** භික්‍ෂු සංඝයා, සමූහයා වෙත සිටිමින් වත් පිළිවෙත් පිරීම් වශයෙන් වෙසෙන්නේය. **“සික්ඛෙථ විනයං බුධො”** සම්බෝධි ඤාණයෙහි දක්‍ෂයෙකු වී විනය පර්යාප්තිය උගන්නේය. විනය යනු සසුනේ ආයුෂයි. විනය මනාව සුරැකුණු කල්හි සසුන ස්ථාවර වූයේ වේ. මෙහි **“බුධො”** යන පදය **“බුද්ධො”** යනුවෙන් ද කියති. එම අර්ථයමය. **“කප්පාකප්පෙසු”** කැප අකැප දෙක්හි දක්ෂව, සූත්‍ර වශයෙන් ද සූත්‍රානුලෝම වශයෙන් ද නිපුණ වූයේ, දක්‍ෂ වූයේ. **“අපුරක්ඛතො”** තණ්හාදිය පෙරටු කර, එසේම බලාපොරොත්තු අපේක්ෂාවන්ගෙන් යුක්තව නොවෙසෙන්නේය.
**“පණ්ඩිතං වත ම සන්තං”** යනු ආයුෂ්මත් උත්තරපාල තෙරුන් වහන්සේගේ ගාථාවන්ය. එහි උපත කෙසේ ද? උන්වහන්සේ ද පෙර බුදුවරු හමුවෙහි කළ පැතුම් ඇතිව, ඒ ඒ භවයේදී පින්දහම් රැස්කරමින් අවුත් විපස්සි නම් භාග්‍යවතුන් වහන්සේ වඩින මග ඒදණ්ඩක් කරවූහ. හෙතෙම ඒ පිනේ විපාක විඳිමින් දෙවි මිනිසුන් අතර සැරිසරා, මේ බුද්ධෝත්පාද කාලයේදී සැවැත් නුවර බමුණු කුලයක ඉපිද උත්තරපාල නමින් ප්‍රකට විය. බුදුපියාණන් වහන්සේගේ යමා මහ පෙළහර දැකීමෙන් ලැබූ ශ්‍රද්ධා ඇති ඒ බමුණා පැවිදිවී මහණදම් පිරුවේය. උත්තරපාල තෙරුන්ට දිනක් අනුවණින් සිහිපත් කළ පෙර අත්විඳි අරමුණක් නිසා කාමරාගය උපන්නේය. උන්වහන්සේ වහාම එය දැන බඩු සහිත සොරෙකු අල්ලාගත්තාක් මෙන් තම සිතට දැඩි සේ නිග්‍රහ කොට, සංවේගයට පත් ව ප්‍රතිවිරුද්ධ අරමුණු සිහිපත් කරමින් කෙලෙස් යටපත් කළහ. විදසුන් කමටහන වඩමින් සිත භාවනාවට යොමුකළ උන්වහන්සේ රහත් වූහ. අපදාන පාළියේ දී උන්වහන්සේ මෙසේ වදාළහ.
“එකල මම විපස්සි භාග්‍යවතුන් වහන්සේගේ මාර්ගය ඉදිරියෙහි පහන් සිතින්, සතුටින් යුතුව ඒදණ්ඩක් කරවූයෙමි.
මීට කල්ප අනූ එකකට පෙර සෑදූ ඒ සේතු පූජාවේ අනුසස් වශයෙන් මම දුගතියකට නොගියෙමි. ඒ දඬු පූජවේ විපාක මෙබඳුය.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත් බවට පත් තෙරණුවෝ තම පිළිවෙත් මඟ නැවත සිහිපත් කර බලා සිංහ නාද පවත්වන සේක්, මේ ගාථා තුන වදාළහ.

එහි **“පණ්ඩිතං වත මං සන්තං”** සුතමය හා චින්තාමය ප්‍රඥා වශයෙන් වූ නුවණැති භාවයෙන් යුක්ත මා වැනි වූ. **“අලමත්‍ථවිචින්තකං”** තමාගේ ද අනුන්ගේ ද හිත වැඩ සැලසීමෙහි, ඒ පිළිබඳ සිතීමෙහි සමත් වූ. නැතහොත් **“අලං”** යනු පර්යාප්ති සද්ධර්මයයි. එහි අර්ථ සෙවීමෙහි, කෙලෙසුන් මුලිනුපුටා දැමීමෙහි, අර්ථ දැකීමෙහි දක්ෂ වූ. තෙරණුවෝ මේ තමාගේ අන්තිම භවය බැවින් මේ සියලුම ප්‍රකාශයන් සිදු කළහ. **“පඤ්චකාමගුණා”** රූප, ශබ්ද, ගන්‍ධ, රස, ස්පර්ශ යන පස්කම් සැපයෙහි. **“ලොකෙ”** ඒ පංචකාමයන්ගේ පවතින ස්ථානය දක්වයි. මොලොව. **“සම්මොහා”** මුලාවට නිමිති වූ හේතු වූ. අනුවණින් මෙනෙහි කිරීමේ හේතුවෙන්. මුලාවූ, මුලාව ඇති කරන. **“පාතයිංසු”** වීරභාවයෙන් එය හෙළා දැමුවෙමි. “ලෝකයෙන් මිදෙනු කැමති මම ලෝකයට අයත් (ලෞකික) ධර්මතා දුරලූයෙමි” යන අර්ථයයි.
**“පක්ඛන්තො”** පිවිසියෙහි. බැසගතිමි. **“මාරවිසයෙ”** කෙලෙස් මාර විෂයෙහි. “කෙලෙස් මරුට ගෝචර වූ ස්ථානයෙහි. ඔහුගේ වසඟයට ගිය තැන්හි.” යන අර්ථයයි. නැතහොත් දේවපුත්‍ර මාරයාගේ පාලනයට පිවිස සිටියෙමි. ඇතුලත් වූයෙමි. **“දළ්හසල්ලසමප්පිතො”** දැඩි ස්ථිර, දැඩි වූ සිතින් යුක්තවූයෙමි. දැඩි රාග නම් සැතින් හදවත දැඩි සේ විඳිනා ලද්දෙමි. **“අසක්ඛිං මච්චුරාජස්ස අහං පාසා පමුච්චිතුං”** ආර්ය මාර්ගය නම් අඬුවෙන් රාග ආදී කෙලෙස් හුල් ඉතිරි නොකරම උදුරා දමමින් ම, රාග භව බන්‍ධන නම් වූ මරුගේ පාශයෙන් (උගුලෙන්) මාහට මිදීමට හැකි විය. ඉන් තමා මුදවා ගත්තෙමි.
එසේම සියලු කාමයෝ ප්‍රහීණ කලෙමි. මාගේ සියලු භවයෝ නසන ලද්දෙමි. වස්තු ආරම්මණාදී නොයෙක් ප්‍රභේද සහිත සියලු කෙලෙස් කාමයන් ආර්ය මාර්ගයේ උපකාරයෙන් මවිසින් සමුච්ඡේද වශයෙන් ම මුලිනුපුටා දමන ලද්දෙමි. කෙලෙස් කාමයන් ප්‍රහීණ වූ විට වස්තුකාමයන් ද ප්‍රහීණ වූයේමය. එසේම කාම, භව, කර්ම භවාදී සියලු භවයෝ මග නුවණින් නැසුවෙමි. විධ්වංසනය කළෙමි. කර්ම භව නැසූ විට උත්පත්ති භව ද නැසුවේම වේ. මෙසේ කර්ම භව නැසූ බැවින් ම ක්‍ෂය වූ සංසාරික ඉපදීම ඇති බැවින් දැන් මා හට පුනර්භවයක් නැත. එහි අර්ථ ඉහත කී පවසන ලද පරිදි දත යුතුයි. මෙම ගාථාවන්ම තෙරුන්ගේ රහත්බව ප්‍රකාශ කරන ගාථා ද විය.
**“සුනාථ ඤාතයො සබ්බෙ” **යනු ආයුෂ්මත් අභිභූත තෙරුන්ගේ ගාථාවන්ය. එහි උපත කෙසේ ද? උන්වහන්සේ ද පෙර බුදුවරු හමුවෙහි කළ ප්‍රාර්ථනා ඇතිව ඒ ඒ භවයේදී පින් රැස් කරමින් අවුත් වෙස්සභූ භාග්‍යවතුන් වහන්සේගේ කාලයේදී සිටුගෙයක ඉපිද නුවණැති බවට පත්වූහ. ඒ සිටුකුමරු තමාට ගැලපෙන කළණ මිතුරන් ඇසුරු කළ හෙයින් බුදුසසුනෙහි වඩාත් ප්‍රසන්න වූවෙක් විය. හෙතෙම ශාස්තෲන් වහන්සේ පිරිනිවීමෙන් පසු ධාතු ගැනීමට මහජනයා උත්සාහවත් වූ විට, සියල්ලන්ටම පළමුව සුවඳ දියෙන් චිතකය නිවූයේය. ඒ පින්කම නිසා දෙව් මිනිසුන් අතර සැරිසරා පැමිණි හෙතෙම මේ බුද්ධෝත්පාද කාලයේ දී වේඨිපුර නුවර රජගෙයි ඉපිද අභිභූත නමින් පියාගේ ඇවෑමෙන් පසුව රජකමට පත්විය. ජනපද චාරිකාවෙහි යෙදුණු බුදුපියාණන් වහන්සේ මෙසෙමයේ දී අනුපිළිවෙලින් ඒ නගරයට වැඩම කළ සේක”යි අසා ශාස්තෲන් වහන්සේ සමීපයට පැමිණ ධර්ම ශ්‍රවණය කළේය. දෙවැනි දින මහා දානයක් දුන්නේය. වළඳා අවසන භාග්‍යවතුන් වහන්සේ රජුගේ අදහස්වලට ගැලපෙන සේ පුණ්‍යානුමෝදනා කරමින් විස්තරාර්ථ සහිත ධර්ම දේශනාවක් කළ සේක. එයට සවන්දුන් රජු ලැබූ ශ්‍රද්ධා ඇතිව, පැහැදීම් ඇතිව රජකම හැර දමා සසුනේ පැවිදිව අරහත් ඵලය සාක්‍ෂාත් කරගත්තේය. අපදාන පාළියේ දී උන්වහන්සේ මෙසේ වදාළහ.
“වෙස්සභූ බුදුරජාණන් වහන්සේගේ ශරීරය චිතකයේ දැවෙන කල්හි සුවඳ දිය ඉසූ මම, ඒ චිතකය නිවූයෙමි.
මීට කල්ප තිස් එකකට පෙර දී මම යම් චිතකයක් නිවූයෙම් ද ඒ සුවඳ දිය ඉසි පිනින් දුගතියක නූපන්නෙමි.
දැන් කෙලෙස් දැවූයෙමි. -පෙ- බුදුරදුන්ගේ අනුශාසනාව ඉටුකළෙමි.”
රහත් බවට පත්ව විමුක්ති සුව විඳිමින් හුන් උන්වහන්සේ වෙත පැමිණි ක්‍ෂත්‍රිය ඤාතීහු ද ඇමතියෝ ද පිරිවර ජනයා ද නගර-ජනපද වාසීහු ද යන සියලු දෙනම “ස්වාමීනි! නුඹ වහන්සේ කුමක් නිසා අප අනාථකර පැවිදිවූයෙහි ද?යි විමසමින් අඬා වැලපුනහ. තෙරණුවෝ තම නෑයන් ඇතුළු ජනයා හඬා වැලපෙනු දැක ඔවුන්ට තමන්වහන්සේගේ පැවිදිවීමේ හේතුව ප්‍රකාශ කිරීම් වශයෙන් දහම් දෙසමින් මේ ගාථා තුන වදාළහ.
එහි **“සුණාථ”** යනු අසවු. “දැන් මවිසින් පවසන දෙය යොමු කළ කන් ඇතිව, ශ්‍රෝත ද්වාරයේ සිත පිහිටුවා සිතට ගනිවු” යන අර්ථයයි. **“ඤාතයො”** ඤාතීන් ප්‍රමුඛ කරගෙන සියල්ලන්ටම ආමන්ත්‍රණය කරයි. එනිසා **“සබ්බෙ යාවන්තෙත්‍ථ සමාගතා”** යනුවෙන් “මෙහි රැස්වූ තාක් ඔබ සියල්ලෝම. මාගේ පැවිදිවීම නිසා මෙහි පැමිණි සියලුදෙනම” යන අර්ථයයි.
දැන් **“අසවු”** යැයි යමක් සඳහා කියන ලද ද ඒ ඇසිය යුතු වදන් පිළිබඳව පවසමින් **“ධම්මං වො දෙසයිස්සාමි”** යැයි නුඹලාටම දහම් දෙසන්නෙමි”යි අනුදනියි. **“දුක්ඛා ජාති පුනප්පුනං”** යන්නෙහි **“ජාති”** යනු ගැබට බැස ගැනීම්, ඉපදීම් සඳහා මුල් වූ හේතු ද ජරාවට පත්වීම් ආදි ලෙස ද අනේක විධ දුක්ඛයන්ට හේතුවන බැවින් ඉපදීම දුකකි. එය නැවත නැවත පැවතීම අතිශය දුකකි.
එනිසා ඉපදීම නැති කිරීමට උත්සාහ කළයුතු යැයි දේශනාව අරඹා **“ආරභථ”** යනාදී ගාථ වදාළහ. එහි **“ආරභථ”** යනු ආරම්භ ධාතු නම් වූ වීර්යය කරවු. “නික්ඛමථ” කුසීත බැවින් නික්මීම් වශයෙන් නික්ඛම ධාතු නම් වූ දැඩි වීර්යය කරවු. අරඹවු. නික්මෙවු. **“යුඤ්ජථ බුද්ධ සාසනෙ”** යම්හෙයකින් සීල සංවරයෙන් යුතු වූයේ, ඉඳුරන්හි සුරැකි ද්වාර (දොරටු) ඇතිව, භෝජනයෙහි පමණ දනිමින්, සිහි කල්පනාවෙන් යුක්තව මේ ධර්මයන්හි පිහිටියවුන්ට නිදිවැරීමෙහි නිරතවීම් වශයෙන් ආරම්භ, නික්ඛම ධාතු සම්පූර්ණ වේ. එනිසා මෙසේ වූ සමථ විදර්ශනා නම් වූ, අධිසීල ශික්‍ෂාදි වශයෙන් භාග්‍යවතුන් වහන්සේගේ අනුශාසනයෙහි නිරත වවු. ඊට අනුව හැසිරෙවු. **“ධුනාථ මච්චුනො සෙනං නළගාරංව කුඤ්ජරො”** මෙසේ පිළිපදින්නෝ, ත්‍රිවිධ ධාතුවලට ප්‍රධාන වූ මාරයාගේ වසඟයට සත්ත්‍වයන් පමුණුවන බැවින් මාරයාගේ සේනාව නම් වූ අබල දුබල වූ කෙලෙස් ධර්ම; කාය බලයෙන් පිරිපුන් හස්ති රාජයෙකු බටවලින් සෑදූ ගෙයක් මොහොතින් වනසන්නාක් මෙන් වනසා දමවු. දුරුකරවු. විධ්වංසනය කරවු යන අර්ථයයි.
මෙසේ බුදුසසුනේ උත්සාහවත් වූ පුද්ගලයා ඒකාන්තයෙන්ම ජාති (ඉපදීම) ආදී දුකින් මිදෙන බව දක්වමින් **“යො ඉමස්මිං”** යනාදී තෙවන ගාථාව වදාළහ. එහි අර්ථ ඉතා පහසුවෙන් අවබෝධ වේ.
**“සංසරං”** යනු ආයුෂ්මත් ගෝතම තෙරුන්ගේ ගාථාවන්ය. එහි උපත කෙසේ ද? උන්වහන්සේ ද පෙර බුදුවරු හමුවේ කළ ප්‍රාර්ථනා ඇතිව ඒ ඒ භවයේදී පින්දහම් කරමින් අවුත්; සිඛි භාග්‍යවතුන් වහන්සේ පිරිනිවි කල්හි, උන්වහන්සේගේ සෑයට දෙවිමිනිසුන් විසින් පූජා පවත්වනු දැක තමා ද සපුමල් අටකින් පූජා පැවැත්වූහ. ඒ පින්කමේ විපාක විඳිමින් දෙවි මිනිසුන් අතර සැරිසැරූ හෙතෙම, මේ බුද්ධෝත්පාද කාලයේ දී ශාක්‍ය රජකුලයේ ඉපිද ගෝතම යැයි සෝත්‍ර වශයෙන් ලබන ලද නම් ඇතිව වැඩිවියට පත් විය. ශාස්තෲන් වහන්සේ කිඹුල්වතට වැඩම කළ ඤාති සමාගමයේදී ලැබූ ශ්‍රද්ධා ඇති ගෝතම කුමරු සසුනේ පැවිදිව, විදසුන් කමටහන් වඩනුයේ ෂඩ් අභිඥාලාභී මහතෙරනමක් විය. අපදාන පාළියේදී උන්වහන්සේ මෙසේ වදාළහ.
“භාග්‍යවත් වූ ලෝකබන්‍ධු වූ සිඛි නම් බුදුරජාණන් දවනු ලබන චිතකයට සපුමල් අටකින් පූජා කළෙමි.
මීට කල්ප තිස් එකකට පෙර දී යම් මල් පූජාවක් කළෙම් ද ඒ මල් පූජාවේ විපාක වශයෙන් දුගතියක නූපන්නෙමි.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
ෂඩ් අභිඥාලාභීව විමුක්ති සුවයෙන් වැඩවෙසෙන උන්වහන්සේගෙන් දිනක් නෑයෝ “ස්වාමීනි! කුමක් නිසා අප හැර දමා පැවිදිවූයෙහිද?”යි ඇසූහ. සසර දී තමා අත්විඳි සියලු දුක්ඛ දෝමනස්සයන් ද දැන් විඳින නිවන්සුවය ද ප්‍රකාශ කරන උන්වහන්සේ මේ ගාථා තුනෙන් ඔවුන්ට දහම් දෙසූහ.

එහි **“සංසරං”** යනු අනාදිමත් සංසාරයෙහි සැරිසරමින් කර්ම ක්ලේශයන් නිසා පංචගතීන්හි මැරි මැරී ඉපදීම් වශයෙන් ඒ ඒ භවයෙහි සැරි සරන්නේ යන අර්ථයයි. **“හී”** යනු නිපාතයක් පමණි. **“නිරයං අගඤ්ඡිස්සං”** සංජීවකාදි අට වැදෑරුම් මහා නිරයන්හි ද කුක්කුලාදී සොළොස් (16) වැදෑරුම් උස්සද නිරයන්හි පිළිසිඳ ගැනීම් වශයෙන් උපන්නෙමි. ගියෙමි. **“පුනප්පුනං”** නැවත නැවත යන මේ පදය සෙසු ප්‍රකාශයන්ට ද යෙදිය යුතුයි. **“පෙතලොකං” **ප්‍රේත විෂය, සා පිපාසාදී භේද ඇති ප්‍රේත භාවය යන අර්ථය යි. **“අගමං”** පිළිසිඳ ගැනීම් වශයෙන් ප්‍රේත ලෝකයට ගියෙමි. පැමිණියෙමි. **“පුනප්පුනං”** නැවත නැවත ඒ ඒ භවයෙහිදී **“දුක්ඛමම්හිපී”** ඔවුනොවුන් තියුණු කස, කෙවිටි ආදියෙන් තැලීමෙන් - ගැසීමෙන් ඇති වූ ඉවසිය නොහැකි දුකින්, ලිංග විපර්යාසයෙන්ම දුකින් යුක්ත වූයෙමි. **“තිරච්ඡාන යොනියා”** මුව-පක්‍ෂි ආදී ප්‍රභේද ඇති තිරිසන් යෝනියෙහි. **“නෙක්ධාහි”** ඔටු, ගෝත්‍ර, කොටළු ආදී වශයෙන් ද කපුටු, කෙකිණි, උකුසා ආදී වශයෙන් වූ ද නොයෙක් තිරිසන් ආත්මභවයන්හි නොයෙක් වර ඉතා දිගුකලක් ඉපිද මැරෙමින් විසුවෙමි. එසේ උපන් මම තැතිගැනීම්-බියවීම් ආදී වශයෙන් නේකදුක් වින්දෙමි. තිරිසන් යෝනියෙහි උපන් සත්ත්‍වයෝ මහත් මුලාවට පැමිණෙන බැවින් බොහෝ කාලයක් එහිම නැවත නැවත ඉපිද මැරෙමින් සිටින බව දැක්වීමට මෙහි **“චිරං”** යන්න දැක්විණි.
**“මානුසොපි ච භවොභිරාධිතො”** මවිසින් මනුෂ්‍යාත්ම භාවයන් ද ඊට සුදුසු වූ කුසල කර්මයන්ගේ එකතුවීමෙන් ලබන ලද්දෙමි. මිනිස් බවට පැමිණියෙමි. මෙහිදී කාණකච්ඡූපම සූත්‍රය (කණ කැස්බෑ උපමා සූත්‍රය) ගෙනහැර දැක්විය යුතුයි. **“සග්ගකාය මගමං සකිං සකිං”** ස්වර්ග නම් වූ කාමාවචර දේව ලෝකවලට ද වරින්වර ඉපදීම් වශයෙන් ගියෙමි. **“රූපධාතුසු”** පුහුදුන් භවයන්හි කෙළවර, අවසානයේ වූ රූප භවයන්හිද **“අරූපධාතුසු”** අරූප භවයන්හිද **“නෙවසඤ්ඤීසු අසඤ්ඤීසු ඨිතං”** හුදෙක් රූපාරූපාදී සංඥා භවයන්හි පමණක් නොව නේවසංඥාසංඥික භවයෙහිද අසංඥ භවයෙහි ද ඉපදුනෙමි. “ඒවායෙහි ද මම සිටියෙමි”යි අර්ථ ගත යුතුයි. මෙහි නේවසංඥායතනය ගැනීමෙන් නේවසංඥීනාසංඥී භවය ගන්නා ලදි. ඉදින් මෙම භව දෙකද රූපාරූප භවයන්ට ම අදාළ වුවත්, මේ සසුනින් බැහැර වූ දර්ශනවාදයන්හි නිත්‍ය සංඥීහු ද භවවිමෝක්‍ෂ සංඥීහු ද ඇති බැවින් ඔවුන්ගේ ඒ සංඥාවේ වැරදි (සාවද්‍ය) බව දැක්වීමට මෙසේ වෙන වෙනම සංඥී, අසංඥී භව දක්වන ලදැයි දත යුතුයි. මෙසේ මුල් ගාථා දෙකින් භව මූල හේතූන් මුලිනුපුටා නොදැමූ බැවින් අනාදිමත් සංසාරයෙහි තමා විඳි සසර දුක් සමූහය දක්වා, දැන් ඒ භවමූල හේතුන් මුලිනුපුටා දැමීමෙන් තමා විඳින සසරින් මිදීමේ නිවන් සුවය දක්වමින් මේ “සම්භවා” යන තෙවන ගාථාව වදාළහ.
එහි **“සම්භවා”** කාම භවාදියෙහි ම. හේතු ප්‍රත්‍ය සමවායෙන් (එතුවීමෙන්) හටගන්නා බැවින් මෙහිදී කාම භවාදිය සම්භවයෝ යැයි කියන ලදි. **“සුවිදිතා”** යනු විදර්ශනා ප්‍රඥාවෙන් යුක්ත මාර්ග ප්‍රඥාවෙන් මනාව දැනගත්. **“අසාරකා”** ආදී වශයෙන් සංසාර භවයන් පිළිබඳ දැනගත් ස්වභාවයන් දක්වයි. එහි **“අසාරකා”** යනු නිත්‍ය වූ සාර වූ ස්වභාවයෙන් දුරු වූ - අසාර වූ (හරයක් නැති) **“සංඛතා”** හේතු ප්‍රත්‍ය සමවායෙන් (එක්වීමෙන්) කරන ලද්දා වූ. **“පචලිතා”** සංඛත වූ බැවින් ම ඉපදෙන දිරායන ස්වභාවය නිසා සෙලවෙන, අස්ථිර වූ. **“සදෙරිතා”** සැම කල්හිම කැඩී බිඳී යන බැවින්, ස්වල්ප වශයෙන් භංගයට පත්වන බැවින් පභංගුර වූ - කම්පිත වූ යන අර්ථයයි. **“තං විදිත්‍වා මහමත්තසම්භවං”** ඉහතින් කියන ලද පරිදි සංඛ්‍යා ස්වභාවයෙන් යුතු තමාට ලැබුණු, තමා කෙරෙහි හටගත්, තමා අයත් වූ ආත්මභාවය පිළිබඳව ඉසුරු බව, ප්‍රධානත්‍වය දැක්වීම් වශයෙන් ද අනුන් අයත් ආත්මභාව පිළිබඳව පිරිසිඳ දැනගැනීම් වශයෙන් ද මම මනාව දැනගෙන, ඊට විරුද්ධ වූ ශාන්ත වූ නිවණටම මාර්ග ප්‍රඥාවෙන් සිහි ඇතිව පැමිණියෙමි. නිවන අවබෝධ කළෙමි. ආර්ය මාර්ග භාවනාවෙන් (වැඩීමෙන්) නිවණට පැමිණියෙමි. මෙසේ ගෝතම තෙරණුවෝ සිය ඤාතීන්හට ධර්මදේශනා කරමින් ම සිය රහත් බව ප්‍රකාශ කළ සේක.
**“යො පුබ්බෙ කරණීයානී”** යනාදී ගාථා ආයුෂ්මත් හාරිත තෙරුන් වහන්සේගේය. එහි උපත කෙසේ ද? උන්වහන්සේ පෙර පදුමුත්තර භාග්‍යවතුන් වහන්සේගේ කාලයේදී සිටුගෙයක ඉපිද සිටියහ. නුවණැති බවට පත් වූ ඒ සිටු කුමරු ශාස්තෲන්වහන්සේ පිරිනිවි කල්හි ඒ චිතකයට පූජා පවත්වමින් සුවඳ දුම් පූජා කළේය. ඒ පින්කමේ විපාක වශයෙන් දෙව් මිනිස් දෙගතියෙහි සැරිසැරූ හෙතෙම මේ බුද්ධෝත්පාද කාලයේ දී සැවැත් නුවර බමුණු පවුලක උපන්නේ ය. හාරිත නම් වූ ඒ බමුණු කුමරු වැඩිවියට පත්ව, ජාති මානයෙන් මත්ව සෙස්සන්ට “වසලයෝ” යැයි අමතමින් කල් ගත කළේය. හෙතෙම භික්‍ෂූන් සමීපයට ගොස් ධර්ම ශ්‍රවණය කිරීමෙන් ලැබූ ශ්‍රද්ධා ඇතිව පසුකලෙක පැවිදි වුවත්, ඉතා දිගු කලක් පුරුදු වූ වසල වාදයෙන් ඇමතීමේ පුරුද්ද අත් නොහළේය. එක් දිනක් ශාස්තෲන් වහන්සේ සමීපයේදී ධර්ම ශ්‍රවණය කළ **හාරිත** තෙරණුවෝ, හටගත් සංවේග ඇතිව වහා සිත විදසුන් භාවනාවෙහි පිහිට වූහ. තම සිතේ පැවැත්ම පිළිබඳව පරීක්‍ෂා කර බලා මානයෙන් විසිරීගිය සිත හඳුනාගෙන ඊට නිග්‍රහ කරමින් එම සිතුවිලි බැහැර කර විදසුනෙහි සිත පිහිටුවා රහත් බවට පත්වූහ. උන්වහන්සේ අපදාන පාළියේදී මෙසේ වදාළහ.
“නොයෙක් සුවඳ ද්‍රව්‍යයන්ගෙන් චිතකය සාදනු ලබන කල්හි මම පහන් සිතින් ඉතා සතුටුව සුවඳ මිටක් පූජා කළෙමි.
මීට කල්ප ලක්‍ෂයකට පෙරදී යම් චිතකයට සුවඳ ද්‍රව්‍ය පිදුවෙම් ද ඒ චිතක පූජාවේ විපාක වශයෙන් මම මේ දක්වාම දුගතියකට නොගියෙමි.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත් බවට පත්වූ හාරිත තෙරණුවෝ විමුක්ති සුවය විඳින සේක්, භික්‍ෂූන්ට අවවාද දීම සඳහා “**යො පුබ්බෙ කරණීයානි - පච්ඡා සො කාතු මිච්ඡතී” **යනාදී ගාථා තුන වදාළහ. මෙම ගාථා සහ එහි අර්ථ විස්තරය ඉහතින් දැක්වූ බක්කුල තෙරුන් වහන්සේගේ (3.1.3) ගාථා අර්ථ වර්ණනාවේ සඳහන් වේ. මේ ගාථා දේශනා කිරීමත් සමගම හාරිත තෙරුන්ගේ රහත් බව ද ප්‍රකාශ විය.
**“පාපමිත්තෙ”** යනු ආයුෂ්මත් **විමල** තෙරුන් වහන්සේගේ ගාථාවන්ය. එහි උපත කෙසේ ද? උන්වහන්සේ ද පෙර බුදුවරු හමුවේ කළ ප්‍රාර්ථනා ඇතිව ඒ ඒ භවයෙහි සසරින් මිදීම සඳහා පින් රැස් කරමින් අවුත් **පදුමුත්තර** භාග්‍යවතුන් වහන්සේගේ කාලයේ දී සිටුගෙයක ඉපිද නුවණැති බවට පත්වූහ. ශාස්තෲන් වහන්සේ පිරිනිවීමට පත්ව ආගමික උත්සව පවත්වන දිනයන් ඉක්ම ගිය කල්හි උපාසකයෝ ඒ උතුම් බුදුසිරුර ගෙන දවන තැනට ගෙන ගියහ. එසේ ගෙන යන පෙරහැර දැක සිටුකුමරු බුදුගුණ සිහිපත් කරමින් සතුටු සිතින් දෑසමන් මලින් බුදුසිරුර පිදුවේය. ඒ පින්කමේ විපාක වශයෙන් දෙව් මිනිස් දෙගතියෙහි සැරිසැරූ හෙතෙම මේ බුද්ධෝත්පාද කාලයේ දී බරණැස බමුණු පවුලක ඉපිද, විමල නමින් ප්‍රකට විය. වැඩිවියට පත් ඔහු **සෝමමිත්ත** තෙරුන් නිසා සසුනේ පැවිදිව උන්වහන්සේගේම මෙහෙයවීමෙන් විදසුන් වඩා නොබෝ කලකින් රහත් බවට පත්විය. විමල තෙරණුවෝ අපදාන පාළියේදී මෙසේ වදාළහ.
“ශරීරය ආදාහනය සඳහා ගෙනයමින් බෙර වයද්දී පහන් සිත් ඇති මම සතුටු සිතින් දෑ සමන් මලින් බුදුසිරුරට පූජා කළෙමි.
මීට කල්ප ලක්‍ෂයකට පෙර දී යම් මල් පූජාවක් කළෙම් ද එහි විපාක වශයෙන් මම දුගතියක නූපන්නෙමි.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත් බවට පත් වූ උන්වහන්සේ තම සහායක භික්‍ෂුවට අවවාද දෙමින් මේ ගාථා තුන වදාළහ.

එහි **“පාපමිත්තෙ”** අයහපත් මිතුරන්, අසත්පුරුෂයන්, අලස පුද්ගලයන්. **“විවජ්ජෙත්‍වා”** ඔවුන් ඇසුරු නොකරන දුරින්ම දුරු කර. **“භජෙය්‍යුත්තම පුග්ගලෙ”.** සත්පුරුෂ, නුවණැති, කලණ මිතුරන්ම ඇසුරු කරමින්, ඔවුන්ගේ අවවාද - අනුශාසනා පිළිගනිමින් සේවනය කරන්නේය. **“ඔවාදෙ චස්ස තිට්ඨෙය්‍ය”** ඒ කලණ මිතුරාගේ අවවාදයෙහි පිහිටා එය පිළිපැදීම් වශයෙන් සිටින්නේය. කටයුතු කරන්නේය. **“පත්‍ථෙන්තා”** පතනුයේ කැමති වනුයේ. **‘අචලං සුඛං’** උතුම් නිවන් සුවය. නිවන නොවෙනස්වන බැවින් අචල, ස්ථිර වූවකැයි කියනු ලැබේ. සෙසු පදයන්ගේ අර්ථ ඉතා ප්‍රකටය.
ථෙරගාථා-අට්ඨකථා
(දෙවන භාගය)
4. චතුක්ක නිපාතය
**“අලංකතා”** යනාදී ගාථා සතර ආයුෂ්මත් **නාගසමාල** තෙරුන් වහන්සේගේය. එහි උපත කෙසේ ද? උන්වහන්සේ පදුමුත්තර භාග්‍යවතුන් වහන්සේගේ කාලයේ දී සිටුගෙයක ඉපිද නුවණැති බවට පත්වූහ. ඔහු දිනක් ග්‍රීෂ්ම සමයේ සූර්ය තාපයේ තැවුණු බිම වැඩම කරන ශාස්තෲන් වහන්සේ දැක පහන් වූ සිතින් කුඩයක් පූජා කළේය. ඒ පින්කමේ විපාක වශයෙන් දෙව් මිනිස් දෙගතියෙහි සැරිසැරූ හෙතෙම, මේ බුද්ධෝත්පාදයේදී ශාක්‍ය රජ කුලයේ ඉපිද නාගසමාල නමින් ප්‍රකට විය. වැඩිවියට පත් වූ එකුමරු කිඹුල්වත් පුරට වැඩම වූ බුදුරදුන්ගේ ඤාති සමාගමයෙහි දී ලැබූ ශ්‍රද්ධාවෙන් සසුනේ පැවිදිව මද කලක් බුදුරජාණන් වහන්සේගේ උපස්ථායකයා ලෙස ද කටයුතු කළේය. නාගසමාල තෙරණුවෝ දිනක් පිඬුපිණිස නගරයට පිවිසි සේක්, අලංකාරව සැරසුණු එක් නිළියක් මහා මාර්ගයේ තූර්යවාදන පවත්වන විට නටනු දුටු සේක. ඒ දැක, “මේ සිතේ ක්‍රියාව අනුව වායෝ ධාතුවේ මෙහෙයවීමෙන් මැගේ සිවුමහා භූතමය කය ඒ මේ අත පෙරැළේ. අහෝ සංස්කාර ධර්මයෝ අනිත්‍යයහ”යි ක්‍ෂයවීම - වැයවීම පිළිබඳව සිහිපත් කරමින් විදසුනෙහි සිත පිහිට වූ උන්වහන්සේ රහත් බවට පත්වූහ. අපදාන පාළියේ දී උන්වහන්සේ මෙසේ වදාළහ.
“පොළව අඟුරු මෙන් විය. මිහිකත උණු අළු සහිත විය. පදුමුත්තර බුදුරජාණන් වහන්සේ එළිමහනෙහි සක්මන් කළ සේක.
කුඩයක් ගත් මම එකල මඟට පිවිසියෙමි. අතරමඟදී බුදුරජාණන් වහන්සේ දැක සතුටට සත් වූ මම, භූමිය මිරිඟුවෙන් වැසුණේය. මේ පොළොව රත් වූ අඟුරු මෙනි. ශරීරයේ ප්‍රාණය නසන මහ සුළං හමන්නේය. ශීතල හා උණුසුම නසන, වාතය හා අව්ව වළකන මේ ඡත්‍රය පිළිගනු මැනවි. ඒ හේතුවෙන් මම නිවන් දකින්නෙමි”යි පවසා බුදුරදුන්ට කුඩය පිළිගැන්වූයෙමි.


එකල අනුකම්පා සිත් ඇති කාරුණික වූ මහර්ෂි වූ පදුමුත්තර බුදුරජාණෝ මාගේ අදහස දැන, එය පිළිගත් සේක.
කල්ප තිහක් පුරා ශක්‍ර දේවේන්ද්‍රව දෙව්රජය කරවූ මම පන්සිය වාරයක් සක්විති රජව උපන්නෙමි.
මා ලැබූ ප්‍රදේශ රාජ සම්පත් පමණ කළ නොහැක. පෙර ම විසින්ම කළ මනා වූ පින්කමේ විපාක අනුභව කරමි.
මේ මාගේ අවසන් ආත්ම භාවයයි. අවසන් සිරුර දරණ මාහට සැමකල්හිම සේසතක් ඇරෙයි.
මීට කල්ප ලක්‍ෂයකට පෙර දී යම් ඡත්‍ර දානයක් පැවැත්වූයෙම් ද ඒ හේතුවෙන් මේ දක්වාම දුගතියක නො ගියෙමි. ඡත්‍ර දානයේ විපාක මෙබඳුය.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත් බවට පත් නාගසමාල තෙරණුවෝ සිය පිළිවෙත් මග ප්‍රකාශ කිරීම් වශයෙන් රහත් බව විවරණය කරමින් මේ ගාථා සතර වදාළහ.
“තතො චිත්තං විමුච්චි මෙ, පස්ස ධම්ම සුධම්මතං, 
තිස්සො විජ්ජා අනුප්පත්තා කතං බුද්ධස්ස සාසනං”

එහි **“අලංකතා”** යනු අත්පා අබරණවලින් අලංකාර වූ ශරීරාවයව ඇති, **“සුවසනා”** යහපත් වස්ත්‍ර ඇඳි, ශෝභන මනස්කාන්ත ඇඳුමින් සැරසුණු. **“මාලිනී”** මල් දම් පැළඳි, මල් දමින් සැරසුණු. **“චන්‍දනුස්සදා”** සඳුන් ආලේප කරගත් සිරුරු ඇතිව, **“මජ්ඣෙ මහපථෙ නාරී තුරියෙ නච්චති නට්ටකී”** නලඟනක්, නිළියක් මාවත මැද හිඳ පසඟතුරු නද පවත්වන කල්හි නටන්නීය. පටන්ගත් මොහොතේ සිටම නටයි.
**“පිණ්ඩිකාය”** පිඬු පිණිස **“පවිට්ඨො”** නුවරට පිවිසියෙමි. **“ගච්ඡන්තො නං උදික්ඛිසං”** නුවර වීථියෙහි පිඬු සිඟා ගිය මම උපද්‍රව වළකා ගැනීම සඳහා පාර දෙස බැලුවෙම්, ඒ නිළිය දුටුවෙමි. කුමක් මෙන් ද? **“මච්චුපාසංව ඔඩ්ඩිතං”** මාරයාගේ, මෘත්‍යුරාජයාගේ උගුලක් මෙන්. රූපාදී අරමුණු උගුලක් මෙන් ලොව සැරිසරන සත්ත්‍වයන්ට ඒකාන්තයෙන්ම අයහපත සලසයි. ඒ නිළිය ද අනුවණ පුහුදුන් අන්ධ පුද්ගලයන්ට ඒකාන්තයෙන්ම අයහපත, අනර්ථය කැඳවන නිත්‍ය මාරපාශයක් හා සමානය.
**“තතො”** එසේ මාර උගුලක් බඳු වූ හෙයින්. **“මෙ”** යනු මාහට. **“මනසිකාරො යොනිසො උදපජ්ජථ”** මේ ඇට සැකිල්ල නහරවලින් සම්බන්ධ වූයේ, මසින් තවරන ලද්දේ-පිරුණේ, සමින් වැසුනේය. මේ සිරුර අශුචියෙන් පිරි, දුඟඳ හමන ඉතා පිලිකුල් වූවකි. අනිත්‍ය වූ අස්ථිර වූවකි. ඇඟ ඉලීම්, පිරිමැදීම්, බිඳීම්, වෙන්වීම් ආදී විකාරයන්ට පත්වෙයි.” යනුවෙන් ශරීරය පිළිබඳ යථාර්ථාවබෝධය නුවණින් මෙනෙහි කිරීමෙන් ලැබුවෙමි. **“ආදීනවො පාතුරහූ”** මෙසේ කයට සාධාරණ වූ ස්වභාව දැක්වීම් වශයෙන් කය ඇසුරු කරගත් චිත්ත චෛතසිකයන්ගේ ඉපිද නැසී යාම, ක්‍ෂණ භංගුරත්වය, මොහොතක් පාසා වෙනස්වන බව සිහිපත් කරන මාහට ඒවා පිළිබඳව යක්‍ෂරාක්‍ෂාදීන් දුටු කලෙක මෙන් භයක් උපන්නේය. එවිට මා හට මේ පංචාරම්මණයන්ගේ ආදීනව පිළිබඳ නානාප්‍රකාර දෝෂයන් අවබෝධ විය. ඊට විරුද්ධ වූ නිර්වාණයේ ආනිසංස ද අවබෝධ විය. **“නිබ්බිදා සමතිට්ඨථ”** සංවේගයට පැමිණ ආදීනව පිළිබඳව සිහිපත් කර බැලීමෙන් හටගත් නිර්වේද ඤාණය මාගේ හදවතෙහි පිහිටියේය. මොහොතක් හෝ ඒ ඒ රූපාරූප ධර්මයන්ගේ ගැනීම පිළිබඳ සිතක් නූපන්නේය. ඒකාන්තයෙන් මිදෙනු කැති (කාමුකත්‍වයෙන්) බවට පත් වූ උදාසීන සිතුවිලි උපන්නේය යන අර්ථයයි.
**“තතො”** ඒ විදර්ශනා ඥානයෙන් **“චිත්තං විමුච්චි මෙ”** ලෝකෝත්තර සිත් වැඩීමෙන් පවතින මාර්ග සිත් පිළිවෙලින් සියලු කෙලෙසුන්ගෙන් මගේ සිත මිදුනේය. ඉන් ඵලයන්ට පැමිණීම දක්වයි. මාර්ග ක්‍ෂණයෙහි දීම “සිත කෙලෙසුන්ගෙන් මිදෙයි” නම් වේ. එලක්‍ෂණයෙහි “සිත කෙලෙසුන්ගෙන් මිදුනේය” නම් වේ. සෙසු පදයන්ගේ අර්ථ ප්‍රකටය.
**“අහං මිද්ධෙන”** යනු ආයුෂ්මත් භගු තෙරුන් වහන්සේගේ ගාථාවන්ය. එහි උපත කෙසේද? උන්වහන්සේ පෙර පදුමුත්තර භාග්‍යවතුන් වහන්සේගේ කාලයේ දී කුල ගෙයක ඉපිද නුවණැති බවට පත්වූහ. ශාස්තෲන් වහන්සේ පිරිනිවි කල්හි උන්වහන්සේගේ ධාතූන්ට මලින් පූජා පැවැත්වූ ඒ සිටුකුමරු පසුව එම කුසලානුභාවයෙන් නිම්මාණරතියෙහි ඉපදුනේය. ඒ ඒ කාම සුගතීන්හි සැරිසැරූ හෙතෙම මේ බුද්ධෝත්පාද කාලයේ දී ශාක්‍ය රජකුලයේ ඉපිද භගු නාමයෙන් ප්‍රකට විය. පසුව අනුරුද්ධ, කිම්බිල ආදී ශාක්‍ය කුමරුන් සමඟම ගිහිගෙන් නික්ම පැවිදි වූ භගු තෙරණුවෝ බාලකලෝණක ග්‍රාමයේ වසන සේක්, දිනක් නිදිමත දුරු කිරීම සඳහා විහාරයෙන් නික්ම සක්මනට නැංගහ. එහිදි පෙරලී වැටුණු විට එයම අංකුසයක් කරගෙන කය සිත මැලි බව (ථීනමිද්ධ නීවරණය) දුරින්ම දුරු කොට විදසුන් වඩා රහත් වූහ. භගු තෙරණුවෝ අපදාන පාළියේදී මෙසේ වදාළහ.
මහත් යශස් ඇති **පදුමුත්තර **බුදුරජාණන් වහන්සේ පිරිනිවි කල්හි මම දෑසමන් මලින් මුදුන් මල් කඩක් කොට බුද්ධ දේහයට පිදුවෙමි.
එහි සිත පහදවාගත් මම නිර්මාණරතී දෙව්ලොව උපන්නෙමි. එහිදී මා කළ පින්කම සිහිකළෙමි.
හැමකල්හි මා හට අහසින් මල් වැසි වසියි. ඉදින් මම මිනිස් ලොව සැරිසරම් නම් මහත් යශස් ඇති රජෙක් වෙමි.
සියල්ල දක්නා වූ බුදුරදුන්ට කළ මල් පූජාවේ අනුහසින් මා හට මිනිස් ලොවදී ද මල් වැසි වසී.
මේ මාගේ අවසන් භවයයි. අන්තිම භවය දරන මා හට අද පවා හැමකල්හිම මල් වැසි වසී.
මීට කල්ප ලක්ෂයකට පෙරදී යම් මල් පූජාවක් කළෙම් ද ඒ පින්කමෙහි විපාක වශයෙන් මේ දක්වාම දුගතියක නූපන්නෙමි.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත් බවට පත්ව ඵල සුවයෙන් ද නිවන් සුවයෙන් ද කල් යවන උන්වහන්සේ වෙත වැඩම වූ ශාස්තෲන් වහන්සේ ඒක විහාර වාසයේ වැදගත්කම ප්‍රකට කරවනු සඳහා “මහණ! නුඹ අප්‍රමාදීව වෙසෙන්නේ කෙසේ ද?”යි විචාළ සේක්, තමාගේ අප්‍රමාදී වූ විහරණය ප්‍රකට කරමින් මේ ගාථා සතර වදාළහ.

එහි **“මිද්ධෙන පකතො”** කයෙහි අලස බව නම් වූ සිතේ කරදරකාරී බවක් නොමැති කල්හි ඇතිවන නිදිමතින්, කයේ මැලිබවින් මඬනා ලද්දෙම්. “විහාරා” විහාරයෙන්, සෙනසුනින්, **“උපනික්ඛමි”** සක්මන් කිරීමට නික්මුණෙමි. **“තත්‍ථෙව පපතිං ඡමා”** එහිම, ඒ සක්මන් මළුවෙහිම නිදිමත නිසා වැටුනෙමි. බිම පෙරලුනෙමි. **“ගත්තානි පරිමජ්ජිත්‍වා”** බිම වැටීමෙන් අවයවයන්හි තැවරුණු පස් දූවිලි පිසදමා ශරීරාංග පිරිමැද, **“පුනපාරුය්හ චඞ්කමං” **“මම වැටුනෙමි” යි හැකිලීමට-පසුබෑමට නොගොස් නැවත සක්මනට නැග. **“අජ්ඣත්තං සුසමාහිතො”,** ගෝචර නම් වූ අධ්‍යාත්මයෙහි වැඩූ කමටහනින් නීවරණ ධර්‍ම මුලිනුපුටා දමා මනාව සංසිඳුණු එකඟ සිත් ඇත්තෙකුව සක්මන් කළෙමි” යනු අදහසයි. සෙසු පදයන්ගේ අර්ථ ඉතා ප්‍රකටය. මේ සිවුගාථා භගු තෙරණුවන්ගේ රහත් බව ප්‍රකාශ කරන ගාථා ද විය.
**“පරෙච”** යනු ආයුෂ්මත් සභිය තෙරුන් වහන්සේගේ ගාථාවන්ය. එහි උපත කෙසේද? උණ්වහන්සේ ද පෙර බුදුවරු හමුවෙහි කළ ප්‍රාර්ථනා ඇතිව ඒ ඒ භවයේදී පින්දහම් රැස්කරමින් අවුත්, කකුසඳ භාග්‍යවතුන් වහන්සේගේ කාලයේ දී සිටුගෙයක උපන්හ. නුවණැති බවට පත් ඒ සිටුකුමරු දිනක් ශාස්තෲන් වහන්සේ විහාරයෙන් නික්ම වැඩම කරනු දැක පහන් සිතින් පාවහන් යුවලක් පිදීය. ඒ පින්කමේ විපාක වශයෙන් දෙව් මිනිස් දෙගතියේ සැරිසරා අවුත් කාශ්‍යප භාග්‍යවතුන් වහන්සේ පිරිනිවි කාලයේ දී රන්වන් සෑයෙහි කුලපුතුන් සයක් සමඟ තමා සත්වැනියාව පැවිදි විය. ඒ සත්දෙන කමටහන් ගෙන ආරණ්‍යයෙහි වෙසෙමින් උත්සාහ කළත් ගුණ විශේෂයක් උපදවා ගත නොහැකි විය. ඔවුන්ගෙන් කෙනෙක් මෙසේ කීය. “අපි පිණ්ඩපාතයේ යමින් ජීවිතය පිළිබඳ අපේක්‍ෂා සහිතව වෙසෙමු. ජීවිතයේ අපේක්‍ෂා සහිතව ලෝකෝත්තර දහම් ඉපදවීම අසීරුය. එය කළ නොහැක. පුහුදුන්ව කළුරිය කිරීම ද දුකකි. එනිසා අපි හිණිමඟක් බැඳ පර්වතයට නැගී කයෙහිත් ජීවිතයෙහිත් අපේක්‍ෂා රහිතයෝ වී මහණදම් පුරමු.” එය ඇසූ ඒ සත්දෙන පර්වතයට නැංගහ.
ඔවුන්ගෙන් වැඩිමල් තෙරණුවෝ උපනිශ්‍රය සම්පත් ඇතිව එදිනම ෂඩ් අභිඥාලාභී මහ තෙරනමක්ව, උතුරුකුරු දිවයිනෙන් පිණ්ඩපාතය රැගෙන පැමිණියහ. සෙසු සදෙන, “ස්වාමීනි! නුඹ වහන්සේ කළයුතු දෙය කර අවසන් වූවෙහිය. නුඹවහන්සේ සමඟ කථා සල්ලාපයත් අපට බාධාවකි. අපි මහණදම් පමණක්ම පුරමු. නුඹවහන්සේ තමන්ගේ දිට්ඨධම්ම සුඛ විහරණයෙහි ම නියලුණු මැනව”යි පැවසූහ. පිණ්ඩපාතය ප්‍රතික්‍ෂේප කළවිට එය කෙසේවත් පිළිගැන්වීමට නොහැකි වූ රහතන් වහන්සේ වෙනත් තැනකට වැඩම කළහ.
ඒ සදෙනාගෙන් තවත් හිමිනමක් දෙතුන් දිනකින් පංචාභිඥා සහිතව අනාගාමී ඵලයට පත්ව රැගෙන ආ පිණ්ඩපාතයද සෙස්සන් විසින් ප්‍රතික්‍ෂේප කරන ලද බැවින් වෙනත් තැනකට ගියේය. ඒ සත්දෙනාගෙන් රහතන් වහන්සේ පිරිනිවියහ. අනාගාමී තෙරණුවෝ ශුද්ධාවාසයෙහි උපන්හ. ඉතිරි පස්දෙන පුහුදුන්වම මියගොස් සදෙව් ලොව්හි අනුලෝම ප්‍රතිලෝම වශයෙන් දෙව් සැප විඳ, අපගේ බුදුරජාණන් වහන්සේ පහළ වූ සමයේ ඉන් චුතව එක් අයෙක් මල්ල රජ කුලයෙහි ද තවත් අයෙක් ගන්‍ධාර රාජ කුලයෙහි ද තවත් අයෙක් බාහිය රටේ ද තවත අයෙක් රජගහනුවර එක් සිටු දුවකගේ කුසෙහි ද පිළිසිඳ ගත්හ. ඉතිරි පුද්ගලයා එක් පරිබ්‍රාජිකාවකගේ කුසෙහි පිළිසිඳ ගත්තේය. ඇය එක් ක්‍ෂත්‍රියක රජෙකුගේ දුවකි. ඇගේ මාපියෝ, “අපගේ දුව වෙනත් ආගම් දන්නියක් වේවා”යි එක් පිරිවැජියෙකුට ඇය භාරදුන්හ. ඉක්බිති එක් පිරිවැජියෙක් ඇය සමග වරදේ බැඳුණි. ඉන් ඇය ගැබ් ගත්තාය. ඇගේ ගැබ දුටු පිරිවැජියෝ ඇය අරමින් ඉවත් කළහ. ඇය වෙනත් තැනකට යන්නී අතර මඟ දී රැස්වීමකදී (සභාවකදී) දරුවා වැදුවාය. එනිසා පුතුට සභිය යන නම තැබීය. සභිය කුමරු වැඩී පිරිවැජියෙකු වී නානා විධ ශාස්ත්‍රයන් ඉගෙන මහාවාදියෙකු විය. වාද කරමින් ඒ මේ තැන හැසිර තමා හා සමානයකු නොදැක නුවර දොර ළඟ අසපුවක් සාදවා ගෙන, ක්‍ෂත්‍රිය කුමාරාදීන්ට ශිල්ප උගන්වමින් සිටියේය. සභියගේ මව ස්ත්‍රී භාවය පිළිබඳ කළකිරී එය පිළිකුල් කරන්නී ධ්‍යාන උපදවාගෙන බඹලොව ඉපිද සකසා ගත් ප්‍රශ්න විස්සක් සභියට දුන්නීය. සභිය ඒ ප්‍රශ්න රැගෙන ඒ ඒ ශ්‍රමණ බ්‍රාහ්මණයන්ගෙන් විචාළ නමුත් ඒවා විසඳීමට කිසිවකුට නොහැකි විය. සභිය සූත්‍ර වර්ණනාවෙහි “ශුද්ධාවාස” වැසි බ්‍රහ්මයෝ මේ ප්‍රශ්න සාදා දුන්නේයැ”යි කියැවේ.
මෙම කාලයේ දී පැවැත් වූ උතුම් දම්සක් පැවතුම් ඇති අප භාග්‍යවතුන් වහන්සේ අනුපිළිවෙලින් රජගහ නුවරට වැඩමවා වේළුවනාරාමයේ වෙසෙන සේක. එකල සභිය එහි ගොස් ශාස්තෲන් වහන්සේ සමීපයට පැමිණ, ඒ ප්‍රශ්න විමසීය. ශාස්තෲන් වහන්සේ එම ප්‍රශ්න විසඳූ සේක. ඒ සියල්ල සභිය සූත්‍රයේ පැමිණි අයුරින් දත යුත්තේය. ඒ පැන විසඳුම් අසා පැහැදුණු සභිය ශ්‍රද්ධාව උපදවාගෙන සසුනේ පැවිදි ව, විදසුනේ සිත පිහිටුවා රහත් ඵලයට පැමිණියේය. සභිය තෙරණුවෝ අපදාන පාළියේදී මෙසේ වදාළහ.
“වැස නිම වූ බඹසර ඇති බ්‍රාහ්මණ වංශයෙහි උපන් දිවා විහරණයෙහි හැසිරෙන කකුසඳ බුදුරජාණන් වහන්සේට මම පය ලෑමට, පා පුවරුවක් පිදුවෙමි.
මේ මහා භද්‍ර කල්පයේදීම දෙන ලද එම දානයේ විපාක වශයෙන් මේ දක්වා දුගතියක නූපන්නෙමි. පාවහන් දානයේ විපාක මෙබඳුය.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත් වූ සභිය තෙරණුවෝ සංඝභේදයට උත්සාහ කරන දේවදත්තගේ පක්‍ෂය ගත් භික්‍ෂූන්ට අවවාද දෙමින් මේ ගාථා සතරින් දහම් දෙසූහ.

එහි **“පරෙ”** පණ්ඩිත නුවණැත්තන් හැර අන්‍යයෝය. **“ධර්මය අභිධර්මය”** ආදී වශයෙන් භේද කරන වාද විවාදයන්හි නියැලුණු අනුවණයෝ “අන්‍යයෝ” නම් වෙති. ඔවුහු “මෙහි වාද විවාද කරන අපි වැනසෙමු. නො ඇලෙමු. නැසෙමු. නිරන්තරව මාරයා සමීපයට නොනැවතී යන්නෙමු”යි නොදනිති. **“යෙච තත්‍ථ විජානන්තී”** යම් පණ්ඩිත, නුවණැති අයෙක් “අපි මාරයා සමීපයට යන්නෙමු”යි දනිත් නම්. **“තතො සම්මන්ති මෙධගා”** මෙසේ දැනගත් ඔවුහු නුවණැස මෙහෙයවා, උපදවා වාද විවාද කලහ සන්සිඳවීමට කටයුතු කරති. ඔවුන්ගේ මේ පිළිවෙත නිසා, එමගින් කලහයෝ සන්සිඳෙත්. නැතහොත් **“පරෙ ච”** යනු - ශාස්තෲන් වහන්සේගේ අවවාද අනුශාසනා නොපිළිගන්නා බුදුසසුනින් බැහැර වූවෝ අන්‍යයෝ නම් වෙති. ඔවුහු ‘අපි මිසදිටු අදහස් පිළිගෙන, මෙහි මෙලොවදීම බුදුසසුන ප්‍රතික්‍ෂේප කිරීමෙන් වැනසීමට වෑයම් කරමු”යි යම්තාක් කල් නොදනිත් ද ඒතාක් කල්ම විවාදයෝ නො සන්සිඳෙති. යම් කලෙක ඒ ගත් වැරදි අදහස් ඉවත ලා, ඒ වාද විවාදයන්හි යෙදනවුන් අතුරින් ධර්මාධර්ම භේද බැහැරලා ධර්මය තත් වූ පරිද්දෙන්ම දැනගනිත්ද එකල්හි ඒ සත්පුරුෂ පණ්ඩිත පුරුෂයන් නිසා විවාද නම් වූ කලහයෝ සන්සිඳෙති. මෙසේ ද මෙහි අර්ථ දත යුතුයි.
**“යදා”** යම් කලෙක. **“අවිජානන්තා”** වාද විවාද සන්සිඳුවන උපාය වූ “ධර්මය හා අධර්මය පිළිබඳ තත්වූ පරිද්දෙන් දැනගැනීම” නොමැත්තෝ ද **“ඉරීයන්ත්‍යමරාවිය”** නොමැරෙන්නවුන්, ජරා මරණ ඉක්මවූවන් මෙන් උඩඟුව, ආඩම්බරයෙන්, මුඛරිව, විසිරුණු වදන් ඇතිව චපලව පවතින්නාහු ද වසන්නාහු ද ඔවුන් නිසා විවාදයෝ කිසිදා නො සන්සිඳෙති. **“විජානන්ති ච යෙ ධම්මං ආතූරෙසු අනාතුරා”** යමෙක් වනාහී ශාස්තෲන් වහන්සේගේ ශාසන ධර්මය තත්ත්වාකාරයෙන් දනිත් ද ඔවුහු කෙලෙස් රෝගයෙන් පීඩාවූවන් මැද නිරෝගීව, කෙලෙස් නොමැතිව, දුක් පීඩා විරහිතව වෙසෙති. ඔවුන්ගේ පැවතීම් වශයෙන් වාද විවාදයෝ අතිශයින්ම සන්සිඳෙති” යන අදහසයි.
**“යං කිංචි සිථිලං කම්මං”** පසුබැසීම්, හීන වීර්ය වශයෙන් ලිහිල්ව ගැනීමෙන් කරන ලද, ලිහිල් වීර්ය ඇතිව කරන ලද කුසල කර්මය. **“සංකිලිට්ඨං”** වෙසඟනන් ආදී නුසුදුසුවූවන් හා හැසිරීමෙන් හෝ නැතිගුණ පෙන්වීම් ආදි කුහක වැරදි ජීවනයන්ගෙන් කිලිටි වූ ව්‍රත සමාදානයන්ගෙන් ද **“සංකස්සරං”** සැකයෙන් සිහිකළ යුතු, විහාරයෙහි කිසියම් නුසුදුසු හැසිරීමක් අසා, “එය ඒකාන්තයෙන්ම අසුවලා විසින් කරන ලදැ”යි අන්‍යයන් විසින් සැක කළ යුතු, උපෝසථ කර්මාදී විනය කර්ම කිරීමට රැස් වූ මහා සංඝයා දැක” ඒකාන්තයෙන්ම මොවුහු මාගේ හැසිරීම් දැන මා එළවීමට රැස්වූවාහුයැ”යි මෙසේ තමා විසින් හෝ සැක සංකා සහිතව සිහිකරන, විපරමින් වඩ වඩාත් සැකයෙන් ජීවත්වන. **“න තං හොති”** මෙබඳු වූ බඹසර හැසිරීම හෝ මහණදම් පිරීම ඒ පුද්ගලයාට මහත්ඵල පිණිස හේතු නොවේ. ඔහුට මග ඵල නූපදින බැවින් ඒ භික්‍ෂුවගේ ප්‍රත්‍ය දායකයන්ට ද මහත් පින් ඵල නොලැබේ. “එනිසා සැහැල්ලු වූ, කෙලෙස් දුරු කරන ජීවන පැවැත්මම වාද විවාදයන්ට අවසරයක් නොලබන්නකි” යන අදහසයි.
**“ගාරවො නූපලබ්භතී”,** අවවාද අනුශාසනා දෙන බැවින් ද අල්ප වූ දක්‍ෂිණා ඇති බැවින් ද ගරු කටයුතු සබ්‍රහ්මචාරීන් කෙරෙහි යම් පුද්ගලයෙකු තුළ ගෞරවයක්, ගරු සත්කාර කිරීමක් නොමැත්තේ ද “ආරකා හොති සද්ධම්මා” එබඳු පුද්ගලයා ප්‍රතිවේධ සද්ධර්මයෙන් ද ප්‍රතිපත්ති සද්ධර්මයෙන් ද දුරුවේ. ඉවත් වේ. එබඳු පුද්ගලයාට ගුරුවරු මැනවින් නූගන්වති. විනයෙන් තොරවූයේ ශික්‍ෂාකාමිත්වයෙන් දුරුවූයේ විනය සිකපද නොපිළිපදියි. පිළිවෙත් නො සපුරන්නාට කෙසේ නම් සද්ධර්මය අවබෝධ වේද? එනිසා **“ආරකා හොති සද්ධම්මා”** සද්ධර්මයෙන් දුරුවේ යැයි කියන ලදි. කෙසේද යත්? **“නභං** **පුථුවියා යථා”** අහස පොළොවෙන් දුරුවීම ස්වාභාවිකවම සිදුවේ. කිසිකලෙකත් අහස හා පොළොව එකතු නොවේ. වැරදි පිළිවෙත් ඇත්තා සද්ධර්මයෙන් දුරුවීමද එබඳුම යැයි මෙහිදී දැක්වේ.
එනිසා කියන ලදි -
“රජතුමනි! අහස හා පොළව ඉතා දුරින් පිහිටියේය. මුහුදෙහි කෙළවර ඊටත් වඩා දුරය. මේ සියලුම වස්තූන්ගේ දුරට වඩා අසත්ධර්මය හා සත් ධර්මය අතර ඇති දුර අතිමහත්ය.
**“ධීරත්‍ථු”** යනාදී ගාථා සතර ආයුෂ්මත් නන්‍දක තෙරුන් වහන්සේගේ ය. එහි උපත කෙසේ ද? උන්වහන්සේ පෙර පදුමුත්තර භාග්‍යවතුන් වහන්සේගේ කාලයේ දී හංසවතී නුවර මහත් සම්පත් ඇති සිටුවරයෙක් ව උපන්හ. ඔහු සැමදාම ශාස්තෲන් වහන්සේ සමීපයේ සිට ධර්ම ශ්‍රවණය කරයි. දිනක් ශාස්තෲන් වහන්සේ එක් භික්‍ෂුවක් භික්ඛුණෝ වාදක භික්‍ෂූන්ගෙන් අග්‍ර භාවයට පත් කරනු දැක, තමා ද ඒ තනතුර පැතීය. ලක්‍ෂයක් අගනා වස්ත්‍ර භාග්‍යවතුන් වහන්සේට පිදූ ඔහු සිය ප්‍රාර්ථනාව ප්‍රකාශ කළේය. ඒ ශාස්තෲන් වහන්සේගේ බෝධි වෘක්‍ෂයට පහන් පූජාවක් ද පැවැත්වූ සිටුතුමා, මෙම පින්කම්වල විපාක වශයෙන් දෙව් මිනිස් දෙගතියෙහි සැප වින්දේය. කකුසඳ භාග්‍යවතුන් වහන්සේගේ කාලයේ දී කොවුලෙක්ව ඉපිද මිහිරිව හඬ නඟමින් උන්වහන්සේ පැදකුණු කළ හෙතෙම පසුකාලෙක මොණරෙක්ව උපන්නේය. එසේ බුදුරජාණන් වහන්සේ කෙනෙකුන් වසන ගුහා ද්වාරයක සිට පහන් සිතින් දිනපතාම තුන්වාරයක් මිහිරිව නාද පූජා පැවැත්වීය. මෙසේ ඒ ඒ අත්බවෙහිදී පින්දහම් රැස් කරගත් හෙතෙම, අපගේ භාග්‍යවතුන් වහන්සේ පහළ වූ සමයෙහි සැවැත් නුවර සිටුගෙයක ඉපිද නන්දක නමින් ප්‍රකට විය. වැඩිවියට පත් ඔහු; ශාස්තෲන් වහන්සේ සමීපයෙහි බණ අසා ලැබූ ශ්‍රද්ධා ඇතිව පැවිදි වී විදසුන් වඩා රහත් විය. අපදාන පාළියේදී නන්දක තෙරණුවෝ මෙසේ වදාළහ.
“ඉතා සතුටින් යුතු පහන් සිත් ඇති මම පදුමුත්තර බුදුරජාණන් වහන්සේගේ උතුම් බෝධි වෘක්‍ෂය වෙත ගොස් පන්දම් තුනකින් පූජා කළෙමි.
පන්දම් ගිනිසිළු දරමින් මීට කල්ප ලක්‍ෂයකට පෙර දී යම් පූජාවක් කෙළෙම් ද එහි විපාක වශයෙන් දුගතියකට නොගියෙමි. පහන් ආලෝක පූජාවේ විපාක මෙබඳුය.
දැන් මම සියලු කෙලෙස් දැවූයෙමි. -පෙ- බුදුරදුන්ගේ අනුශාසනාව ඉටු කළෙමි.”
රහත් බවට පත්ව විමුක්ති සුවයෙන් කල් යවන නන්දක තෙරණුවෝ ශාස්තෲන් වහන්සේ විසින් භික්‍ෂුණෝවාදක තනතුරෙහි යොදවන ලදහ. එක් පොහෝ දිනෙක පන්සීයක් භික්‍ෂුණීහු නන්දක තෙරුන්ගේ එක් අවවාදයක් අසා රහත් වූහ. එනිසා භාග්‍යවතුන් වහන්සේ භික්ඛුණෝවාදක භික්‍ෂූන්ගේ අග්‍රභාවයට නන්දක තෙරණුවන් පත් කළහ. දිනක් උන්වහන්සේ සැවැත් නුවර පිඬු පිණිස හැසිරෙන කල්හි පෙර ගිහි කල භාර්‍ය්‍යාවක් වූ ස්ත්‍රියක ක්ලේශ වසඟව උන්වහන්සේ දෙස බලා සිනාසුනීය. නන්දක තෙරණුවෝ ඇගේ ඒ විප්‍රකාරය දැක ශරීරයේ පිළිකුල් බව ප්‍රකාශ කරමින් මේ ගාථා සතරින් ධර්ම දේශනා කළහ.
එහි **“ධී”** යනු පිළිකුල් කිරීම් අර්ථයේ නිපාතයකි. **“අත්‍ථු”** වේවා. ර කාරය පද දෙක සන්‍ධි කරන්නකි. “පිළිකුල් වූ නුඹට නින්දා වේවා! නුඹගේ ක්‍රියාව නින්දා සහගතය” යන අර්ථයයි. **“පූරෙ”** ආදී වශයෙන් ඇගේ නින්දනීය බවට ආමන්ත්‍රණය කරන ආලපන වදන් යොදා ඇත. එහි **“පූරෙ”** යනු අතිශය පිළිකුල්, නානාප්‍රකාර කුණුපයන්ගෙන්, නානාවිධ අශූචීන්ගෙන් පිරුණු **“දුග්ගන්‍ධෙ”** කුණුපයන්ගෙන් පිරි බැවින් ම ස්වභාවයෙන්ම දුගඳ හමන. **“මාරපක්ඛෙ”** විෂභාග වස්තුවක් වූ ස්ත්‍රී රූපය අඳබාල පුහුදුන් පුද්ගලයන්ට අනුවණින් සිහි කිරීමට නිමිති වන බැවින් කෙලෙස් මාරයන්ගේ වැඩීමට උපකාර වේ. දේව පුත්‍ර මාරයාට ද පිවිසීමට ඉඩ අවස්ථා සලසා දෙයි. එනිසා මාර පාක්‍ෂික වූවකැයි කියන ලදි. **“අවස්සුතෙ”** සැමකල්හි කෙලෙස් වැසි වැසීමෙන් ද ඒ ඒ තැන අශුචි ගලා යෑමෙන් ද කාමාශාවෙන් තෙත් වූ. දැන් ඇගේ **“නව සොතානි තෙ කායෙ යානි සන්‍ධන්ති සබ්බදා” **නව දොරකින් අශූචි වැගිරෙන බව කියයි. ඇසෙන් කඳුලු නම් වූ අශුචි ආදි වශයෙන් අශූචීන්ගේ වැගිරීම් ස්ථාන දත යුතුයි.
මෙසේ නව දොරකින් නිති මල වෑහෙන, අශූචියේ පිරි කයේ දොස තත්ත්වාකාරයෙන් මම දනිමි. පෙර මා එය නොදන්නා බැවින් නුඹ සමඟ සිනා කෙළි කවටකම් පැවැත්වූයෙමි. දැනුත් එසේ නුඹ හා හැසිරෙතියි නො සිතව. **“මා සාදෙසි තථාගතෙ”** යම් සේ උපනිශ්‍රය සම්පත්තියෙන් පෙර වූ බුද්ධ ශ්‍රාවකයෝ නිවණට පැමිණියාහු ද එසේ වූ යහපත් ප්‍රතිපත්තියෙන් පැමිණි, අවබෝධ කළ නිවන් සැප ඇති; රූප ධර්මයන්ගේ තථ ලක්‍ෂණය, යථාස්වභාවය ද චතුරාර්ය සත්‍ය ධර්මය ද අවබෝධ කරගත්තා වූ, දැන ගත්තා වූ ද; මේ තථාගත ආර්ය ශ්‍රාවකයන් කෙරෙහි වෙනත් පුහුදුන් පුද්ගලයන්ට මෙන් කෙලෙස් වසඟව අවඥා නොකරව. සමීපයට පැමිණ හිරිහැර-අපහාස නොකරව. ඇලීම් නොකර සිටීමට හේතු දක්වයි. **“සග්ගෙ පි තෙ නරජ්ජන්ති කිමංග පන මානුසෙ”** සර්වඥ වූ සියල්ල දත් සම්මා සම්බුදුරජාණන් වහන්සේට පවා කියා නිම කළ නොහැකි සැප ඇති දිව්‍ය ලෝකවල පවා ඒ බුද්ධ ශ්‍රාවකයෝ නො ඇලෙති. සංස්කාර ධර්මයන් හි ආදීනව මනාව දක්නා ලද බැවින් දෙවඟනන් දුටුවත් රාගයක් උන්වහන්සේලාට ඇති නොවේ. අශූචි ගොඩක් වැනි වූ මේ මනුෂ්‍ය ලෝකයේ ස්ත්‍රීන් දැක පංච කාමයන්හි උන්වහන්සේලාගේ නොඇලීම පිළිබඳව කියනු කිම? එය කිවයුත්තක් නොවේ.
**“යෙ ච ඛො”** යමෙක් අඳබාල බවට සුදුසු ද ඒ **“බාලා”** මෝඩයෝ, ධර්මයේ රස විඳින ප්‍රඥාව නැති බැවින් **“දුම්මෙධා”** දුෂ්ප්‍රාඥ වූවෝ; නපුරු සිතුවිලි සිතන බැවින් අසුභ දෙය සුභ වශයෙන් දකිති. **“දුම්මන්තිනො”** වරදවා සිතති. මෝඩකමින් පිරී, අනුවණ බවින් සියලුම ආකාරයෙන් වැසුණු සිත් ඇති බැවින් **“මොහපාරුතා”** මෝහයෙන් වැසුණු. මේ ලක්‍ෂණයන්ගෙන් යුක්ත අඳ පුහුදුන් පුද්ගලයෝ ඒ ස්ත්‍රී සංඥා ඇති, මාරයාගේ බන්‍ධනයෙහි - මාරයා ඇටවූ උගුලෙහි ඇලෙති. අතිශයින් ගිජුව මුලාව ඊට බැසගෙන සිටිති.
**“විරාජිතා”** යම් ඒ ක්‍ෂීණාශ්‍රවයන් වහන්සේලා, තෙල්වල ඇලුණාක් මෙන් මිදීම අපහසු වූ රාගය ද, ඉඩ ලද වහා දූෂිත කටයුතු කරන සතුරෙකු බඳු ද්වේෂය ද, චතුරාර්ය සත්‍ය නොදන්නා වූ අවිද්‍යාව ද ආර්ය මාර්ගය නම් විරාගී ඖෂධයෙන් සර්වප්‍රකාරයෙන්ම ප්‍රහීණ කළහ. මුලිනුපුටා දැමූහ. දුරු කළහ. එබඳු වූ ආර්ය මාර්ගය නම් ආයුධයෙන් සිඳී **“භව උප්පත්ති”** නම් තණ්හා නූල කෙසේවත්, කිසිවකුටත් නැවත බැඳිය නොහැක. එනිසා කෙලෙස් බන්‍ධන රහිතය. එනිසා ඒ රහතන් වහන්සේලා මුලින් දැක්වූ මාරයාගේ උගුලෙහි නො ඇලෙති. මෙසේ ඒ ස්ත්‍රියට දහම් දෙසූ තෙරුන් වහන්සේ විහාරයට වැඩි සේක. එම ගාථා දේශනාව උන්වහන්සේගේ රහත් බව ප්‍රකාශ කිරීම විය.
**“පඤ්ච පණ්ණාස”** යනාදී ගාථා සතර ආයුෂ්මත් ජම්බුක තෙරුන් වහන්සේගේය. උන්වහන්සේ ද පෙර බුදුවරුන් ඉදිරියේ තැබූ ප්‍රාර්ථනා ඇතිව ඒ ඒ භවයේදී පින්දහම් සිදුකරමින් අවුත්, තිස්ස භාග්‍යවතුන් වහන්සේගේ කාලයේ දී සිටුගෙයක ඉපිද නුවණැති බවට පත් වූහ. ඔහු දිනක් ශාස්තෲන් වහන්සේගේ සම්මා සම්බෝධිය සිහිකරමින් බෝධිවෘක්‍ෂයට වැඳ විජිනි පතකින් පූජා පැවැත්වීය. ඒ පින්කමේ විපාක වශයෙන් දෙව් මිනිස් දෙගතියෙහි සැරිසරා අවුත්, කාශ්‍යප භාග්‍යවතුන් වහන්සේගේ කාලයේ දී ඉපිද නුවණැති බවට පත්ව, සසුනේ පැවිදි වී එක්තරා උපාසකයකු විසින් කරවා දුන් ආරාමයක නේවාසිකයකු වූ හෙතෙම ඒ උපාසකයාගේ උපස්ථාන ලබමින් වාසය කළේය. දිනක් එක් රහතන් වහන්සේ නමක් දිරාගිය සිවුරක් පොරවාගෙන කෙස් බෑම සඳහා ආරණ්‍යයේ සිට ගම දෙසට එනු දුටු ඒ උපාසකයා; උන්වහන්සේගේ ඉරියවු දැක පැහැදී කරණවෑමියකු ලවා උන්වහන්සේගේ කෙස් රැවුල් කැප්පවීය. ප්‍රණීත භෝජන වළඳවා සුන්දර සිවුරක් දී “ස්වාමීනි! මේ විහාරයේම වසනු මැනවි”යි තමා සෑද වූ අරම පෙන්වීය. මෙය දුටු එතෙක් ආවාසයේ සිටි භික්‍ෂුව ඊර්ෂ්‍යා මසුරු බවින් යුක්ත වූයේ රහතන් වහන්සේට “මහණ! මේ පාපී උපාසකයාගේ උපස්ථාන ලබමින් මෙහි විසීමට වඩා ඇඟිලිවලින් කෙස් උගුල්ලා අචේල තාපසයකු වී මළමුත්‍රාහාරයෙන් ජීවත්වීම උතුම් වේ” යැයි පැවසීය. එසේ කියූ එම පුහුදුන් භික්‍ෂුව එකෙණෙහිම වැසිකිළියට පිවිස කිරිබතක් වඩන්නාක් මෙන් අතින් මළ ගුලි වඩා ඇතිතෙක් කෑවේය. මුත්‍ර ද බීවේය. මේ ක්‍රමයෙන් දිවි ඇති තෙක් කල්යවා, මැරී ගොස් නිරයේ පැසී, නැවත ගූථ නිරයෙහි මළමුත්‍රාහාරයෙන් වැස, ඒ කර්මයේ විපාක වශයෙන්ම මිනිසුන් අතර උපන්නත්, පන්සීයක් ආත්ම භාවයන්හි නිගණ්ඨකුව මළ අනුභව කළේය.
නැවත මේ බුද්ධෝත්පාදයේදී මිනිස් යෝනියෙහි උපන්නත් ආර්යයන් වහන්සේට අපවාද කිරීම නිසා දුප්පත් පවුලක ඉපදුණි. ඒ දරුවාට තනකිරි හෝ කිරි හෝ ගිතෙල් හෝ පොවන විට එය හැරදමා මුත්‍රම බොයි. බත් කවන විට එය ඉවත දමා අශූචිම කයි. මෙසේ මළමුත්‍රාහාරයෙන් වැඩෙන ඒ දරුවා වැඩිවියට පත් වුවත් ඒවාම අනුභව කළේය. ඔහු ඉන් වළක්වා ගැනීමට අපහසු වූ පසු නෑයෝ ඔහු එළවා දැමූහ. නිර්වස්ත්‍ර පැවිද්දෙන් පැවිදි වූ ඔහු නොනායි බැඳුණු කුණු තට්ටු ඇතිව කෙස් රැවුල් උගුලා දැමූ ඔහු වෙනත් ඉරියව් බැහැර ලා එක් පයකින් සිටගෙන සිටියි. ආරාධනා නො ඉවසයි. මාසයක්ම ආහාර නොගෙන උපවාස කරයි. මාසයක් මාසයක් පාසා පින් කැමැත්තන් විසින් පිළිගන්වන ආහාර එක්වරක් කුස තණ අගකින් ගෙන දිවේ තබා ගනියි. රාත්‍රියට අමු අශූචි ප්‍රාණීන් සහිත යැයි නොකා, වියළි අශූචි ම කයි. මෙසේ ජනයා රවටමින් වසර පනස් පහක් ඉක්මවීය. මහජනයා “මොහු මහා තාපසයෙකි. අතිශයින් ම අල්පේච්ඡයෙකි”යි සිතමින් වඩ වඩාත් ගරුසත්කාර කරන ලදි.
ඉක්බිති අප භාග්‍යවතුන් වහන්සේ ඔහුගේ චිත්තාභ්‍යන්තරයෙහි කළයක් තුළ වූ පහනක් මෙන් පැවති රහත්වීමේ හේතු සම්පත් දිළිසෙනු දුටු සේක්. තමන් වහන්සේම එතැනට වැඩම කොට දහම් දෙසා සෝවාන් ඵලයෙහි පිහිට වූ සේක. ඒහි භික්‍ෂු මහණ උපසම්පදාව ලබාගෙන සසුනට පිවිසි ජම්බුකාජීවක තෙමේ විදසුනෙහි සිත පිහිටුවා රහත් ඵලයෙහි පිිහිටියේ ය. මේ දක්වන ලද්දේ සංක්‍ෂිප්තවයි. විස්තර වශයෙන් ධම්මපද පාළියේ **“මාසෙ මාසෙ කුසග්ගෙන”** යන ගාථාවට ලියූ වර්ණනාවෙහි කියූ පරිද්දෙන් දත යුතුයි. රහත් බවෙහි පිහිටි ජම්බුක තෙරණුවෝ පිරිනිවෙණ අවස්ථාවෙහි තමා මුල සිටම වැරදි පිළිවෙතින් යුක්ත වූවත්, සම්මා සම්බුදුරජාණන් වහන්සේ නිසා බුද්ධ ශ්‍රාවක භාවය මවිසින් ලබන ලදී”යි දක්වමින් මේ සතර ගාථා වදාළහ.

එහි **“පඤ්ච පඤ්ඤාස වස්සානී රජොජල්ලමධාරයිං”** නිර්වස්ත්‍ර පැවිද්දට පැමිණ නෑම ප්‍රතික්‍ෂෙප කර, පනස් පස් වාරයක් පුරාම ශරීරයේ ඇලුණු පිටතින් ගසාගෙන පැමිණි රජස්, දූවිලි ද ශරීර කුණු නම් වූ දැලි කුණු ද දරා සිටියෙමි. **“භුඤ්ජන්තො මාසිකං භත්තං”** රෑට අශුචි කමින් ලෝකයා රවටනු පිණිස මාසික උපවාසයෙන් යුක්ත වීමි. පින් කැමැත්තන් විසින් දෙනු ලබන ආහාරය මාසයකට එකවර බැගින් දාවල දිවඟ තැබීම් වශයෙන් අනුභව කළෙමි. **“ආලොචයිං”** හුණු අළු දැමීමෙන් ලිහිල් වූ මුල් ඇති කෙස් රවුල් ඇඟිලිවලින් ගලවා, උදුරා දැමුවෙමි.
**“එකපාදෙන අට්ඨාසිං ආසනං පරිවජ්ජයිං”** සර්ව ප්‍රකාරයෙන් ම සියළු වැඩ හිඳින, හිඳගන්නා ආසන ඉවත් කළෙමි. සිටගෙනම දෑත් ඔසවා ගෙන එක පයින් සිටියෙමි. **“උද්දෙසං”** දානමාන දී ආරාධනා, උදෙසා කළ ඇරයුම් යැයි ඇතැමෙක් කියති. **“න සාදියි”** නොපිළිගත්තෙමි.” ප්‍රතික්‍ෂෙප කළෙමි යන අර්ථයයි.
**“එතාදිසං කරිත්‍වාන බහුං දුග්ගතිගාමිනං”** මෙසේ මෙබඳු වූ විපාක දෙන, දුගතියට පමුණුවන බොහෝ පව්කම් පෙර ජාතිවල දී මේ ආත්මභාවයේදී ද සිදුකොට, **“වුය්හමානො මහොඝෙන”** කාමාදී මහත් වූ සතර ඕඝයෙන් විශේෂයෙන් ම දිට්ඨි ඕඝයෙන් අපාය නම් මහමුහුදට අදිනු ලබන්නෙම්. **“බුද්ධං සරණමාගමං”** එබඳු වූ පින්කම් නම් සිදුරකින් දුක සේ මනුෂ්‍යාත්ම භාවයක් ලැබ, දැන් පෙර පින් බලයෙන් බුදුසරණ ගියෙමි. “ඒ භාග්‍යවතුන් වහන්සේ සම්මා සම්බුද්ධය” යි අචල වූ ශ්‍රද්ධාවෙන් ශාස්තෲන් වහන්සේ කෙරෙහි පැහැදුනෙමි. **“සරණාගමනං පස්ස, පස්ස ධම්මසුධම්මතං”** වාසයට පැමිණි මාගේ සරණාගමනය බලව, ශාසන ධර්මයේ මනාවූ ධර්මතාවය බලව, යම් කලෙක මම වැරදි පිළිවෙත් හි නිරතව සිටියෙම් ද එකල ශාස්තෲන් වහන්සේ විසින් එකම අවවාදයකින් මම මෙවැනි මහත් සැපතකට පමුණුවන ලද්දෙමි. **“තිස්සො විජ්ජා”** යනාදී වශයෙන් එම සම්පත් දැක්වේ. ඒක ජම්බුක තෙරණුවෝ අපදාන පාළියේදී මෙසේ වදාළහ.
“මම තිස්ස බුදුරදුන්ගේ බෝධි වෘක්‍ෂයට වැන්දෙමි. විජිනිපතක් ගෙන එහි සිහසුනට පවන් සැලීමි.
මීට කල්ප අනූ දෙකකට පෙර සිහසුනට පවන් සැලූයෙම් ද ඒ නිසා දුගතියක නූපන්නෙමි. පවන් සැලීමේ විපාක මෙබඳුය.
මා විසින් සියලු කෙලෙස් දවන ලදි. -පෙ- බුදුරදුන්ගේ අනුශාසනාව ඉටු කළෙමි.”
**“ස්වාගතං වත”** යනු ආයුෂ්මත් සේනක තෙරුන් වහන්සේගේ ගාථාවන්ය. එහි උපත කෙසේ ද? උන්වහන්සේ ද පෙර බුදුවරු හමුවේ කරන ලද ප්‍රාර්ථනා ඇතිව ඒ ඒ භවයේදී පින් රැස් කරමින් අවුත් සිඛි නම් භාග්‍යවතුන් වහන්සේගේ කාලයේ දී සිටුගෙයක උපන්හ. නුවණැති බවට පත්ව දිනක් ඒ ශාස්තෲන් වහන්සේ දුටු සිටු කුමරු මොණර පිල් කළඹක් උන්වහන්සේට පහන් වූ සිතින් පූජා කළේය. හෙතෙම ඒ පින්කමේ විපාක විඳිමින් දෙව් මිනිස් භවයන්හි සැරිසරා අවුත් මේ බුද්ධෝත්පාද කාලයේදී බමුණු පවුලක, උරුවේල කාශ්‍යප තෙරුන්ගේ නැගණියගේ කුසෙහි පිළිසිඳ ගත්තේය. “සේනක” නාමයෙන් ඉපිද වැඩිවියට පත් එකුමරු බමුණු ශිල්ප ශාස්ත්‍රයන්හි පරතෙරට ගොස් ගිහිගෙයි විසීය. එසමයේ මහජනයා වසරක් වසරක් පාසා මැදින් මස උත්තර එග්ගුන (උතුරුපල්) නැකතින් උත්සවයක් අරඹා ගයාවේ තීර්ත්‍ථාභිෂේකය සිදු කරයි. එනිසා එහි මහෝත්සවයට “ගයා එග්ගුනී” යැයි කියති. එබඳු උත්සව සමයකදී හික්මවිය හැකි ජනයා කෙරෙහි අනුකම්පාවෙන් අප භාග්‍යවතුන් වහන්සේ ගයා තීර්ත්‍ථය සමීපයේ වාසය කළහ. මේ කාලයේ සේනක බමුණා ද තීර්ත්‍ථාභිෂේකය සඳහා ගයාවට පැමිණ, ශාස්තෲන් වහන්සේ දහම් දෙසනු දැක එතැනට එළඹ ධර්ම ශ්‍රවණය කළේය. ඉන් ලැබූ ශ්‍රද්ධා ඇතිව සසුනේ පැවිදි වූ සේනක තෙරණුවෝ විදසුන් වඩා නොබෝ දිනකින්ම රහත් ඵලයෙහි පිහිටියහ. අපදාන පාළියේදී උන්වහන්සේ මෙසේ වදාළහ.
“මොණරපිල් වැටියක් ගත් මම පහන් සිතින්. සතුටට පත්වූයෙමි. ලෝක නායක වූ බුදු රදුන් වෙත එළඹුනෙමි. එළඹ මොණරපිල් කළඹ පිදුවෙමි.
මේ මොණර පිල් වැටි දානයෙන් ද චිත්ත ප්‍රණිධිය නිසාද රාග, ද්වේෂ, මෝහ යන තුන් ගිනි නිවී මාගේ සිත සුවපත් විය. ඉන් සැප ලබමි.
බුදුවරයෝ අසිරිමත් වෙති. ධර්මය ද අසිරිමත් ය. අපගේ ශාස්තෲ සම්පත්තිය ද අසිරිමත් ය. මොණර පිල් කළඹ පිදූ මම මහත් සුව ලබමි.
මාගේ රාගාදී තුන් ගිනි නිවුණි. සියලු භව නැසුණි. ආශ්‍රව ක්‍ෂය කරන ලද්දෙමි. දැන් නැවත ඉපදීමක් නැත.
මීට කල්ප තිස් එකකට පෙර දී යම් දානයක් දුන්නෙම් ද ඒ හේතුවෙන් දුගතියක් නොදකිමි. මොණර පිල් දානයේ විපාක මෙබඳුය.
දැන් මම සියලු කෙලෙස් දැවූයෙමි. -පෙ- බුදුරදුන්ගේ අනුශාසනාව ඉටු කළෙමි.”
රහත් බවට පත්ව තම පිළිවෙත් සිහිපත් කර බලා හටගත් සොම්නස් ඇති වූ සේනක තෙරණුවෝ මේ සතර ගාථා වදාළහ.

එහි **“ස්වාගතං වත මෙ ආසි”** ඒකාන්තයෙන්ම මම මනාව පැමිණියෙමි. නැතහොත් මාගේ පැමිණීම ඉතා සුන්දර වූවකි. **“ගයායං”** ගයා තීර්ථය සමීපයට **“ගයාඑග්ගුයා”** ගයාඑල්ගු නම් ලද මැදින් මස උතුරුපල් නැකතෙහි. **“යං”** යනුවෙන් පැමිණීම යහපත්වීමට හේතු වූ කරුණ දක්වයි. එහි **“යං”** යනු යම්හෙයකින් ද, **“අද්දසාසිං”** දුටුවෙමි. “**සම්බුද්ධං”** මනාව සියලු දහම් අවබෝධ කරගත් බැවින් සම්බුද්ධ නම් වේ. **“දෙසෙන්තං ධම්මමුත්තමං”** උතුම් වූ අග්‍ර වූ සියල්ලට ශ්‍රේෂ්ඨ වූ ඒකාන්තයෙන් නෛර්‍ය්‍යාණික වූ ධර්මය හික්මෙන ජනයාගේ අදහස් අනුව දේශනා කරන **“මහප්පභං”** මහත් වූ ශරීර ප්‍රභාවෙන් ද ඤාණ ප්‍රභාවෙන් ද යුක්ත වූ, **“ගණාචරියං”** භික්‍ෂු පිරිස ආදී සිවුවණක් පිරිස ම උතුම් දමනයෙන් ආචාර ශික්‍ෂා ඉගැන්වීමෙන් සමූහයාගේ ආචාරී වූ. ගණාචාර්ය වූ. සදේව ලෝකයාට සීලාදී ගුණයන්ගෙන් අග්‍ර භාවයට පත් වූ **“අග්ගප්පත්තං”, විනායකං”** දෙව් මිනිසුන් උතුම් වූ හික්මවීමෙන් හික්මවන බැවින් ද තමන් වහන්සේට නායකයකු නැති බැවින් ද විනායක වූ. **“සදෙවකස්ස ලොකස්ස ජිනං”** මුලු ලොව අභිබවා සිටි බැවින්, පස් මරුන් දිනූ බැවින්, දෙවියන් සහිත ලෝකයාට අසහාය පුද්ගලයා වූ, දෙවියන් සහිත ලොවේ අග්‍ර පුද්ගලයා වූ **“අතුලදස්සනං”** දෙතිස් මහපුරිස් ලකුණින් ද අසූවක් අනු ව්‍යඤ්ජනයන්ගෙන් ද අලංකාර වූ රූපකායක් ඇති බැවින් ද දශබල චතුර් වෛශාරද්‍ය ගුණයන්ගෙන් අලංකෘත ධර්මකායක් ඇති බැවින් ද දෙවියන් සහිත ලෝකයා විසින් අප්‍රමාණ දැකුම් ඇති බැවින් ද අසදෘශ දර්ශන ඇති බැවින් ද අසම වූ දර්ශන ඇති.
**“මහානාගං”** ගමන, බල පරාක්‍රමාදී සම්පත්වලින් මහා හස්තිරාජයකු හා සමාන වූ බැවින් ද ක්‍ෂීණාශ්‍රව මහානාගයන් අතර මහානුභාව සම්පත් වූ බැවින් ද මහා නාග වූ **“මහාවීරං”** මහත් වූ වික්‍රමයෙන් මරසෙනඟ පලවා හැරි බැවින් මහාවීර වූ. **“මහාජුතිං”** මහත් ප්‍රතාප ඇති, මහත් තේජස් ඇති. ‘මොහුට සතරක් වූ ආශ්‍රවයෝ නැත” යන අරුතින් අනාශ්‍රව වූ **“අනාසව”**. සියලු වාසනා සහිතව ආශ්‍රව ඉතිරි නොවන සේ ක්‍ෂය කළ බැවින් **“සබ්බාස්වපරික්ඛීණං”** නම් වූ. ඒකාන්තයෙන් ශ්‍රාවක බුදුවරු ද පසේ බුදුවරු ද ක්‍ෂීණාශ්‍රවයෝ ම ය. නමුත් සර්වඥ බුදුවරුම වාසනා ගුණ සහිත වූ ආශ්‍රම ක්‍ෂය කරන බව දැක්වීමට **“අනාස්වං”** යැයි පවසා නැවත **“සබ්බාසවපරික්ඛීණං”** යනුවෙන් සියලුම ආශ්‍රව ක්‍ෂය කරන ලදැයි කියන ලදි. එනිසා සියලුම ආශ්‍රව වාසනා සහිතව ම මොහු ක්‍ෂය කළේනුයි **“සබ්බාස වපරික්‍ඛීණං”** නම් වේ. සුදුසු පරිදි මෙලෝ පරලෝ පරම අර්ථයෙහි පිහිටුවා හික්මවිය හැකි පුද්ගලයන්ට අනුශාසනා කරන බැවින් **“සත්‍ථාරං”** ශාස්තෲ වූ. චතුර් වෛශාරද්‍ය ඥානයෙන් විශාරද වූ හෙයින් කිසි තැනකිනුත්, කිසිවකුගෙනුත් බිය නොවන බැවින් **“අකුතොභයං”** අකුතෝභය වූ. කෙසේවත් බිය නොවන. යන මේ ගුණමහිම සහිත වූ සම්මා සම්බුදුරජාණන් වහන්සේ දක්නා ලද බැවින් ගයාවට පැමිණි මාගේ ගමන ඒකාන්තයෙන්ම ඉතා යහපත් වූ ගමනකි.
දැන් ඒ ශාස්තෲන් වහන්සේ දැකීමෙන් තමා ලැබූ ගුණමහිම දක්වනු සඳහා මේ සිවුවන ගාථාව වදාරති. එහි අර්ථ මෙසේය. “කැඳ පිරුණු ලබු ගෙඩියක් මෙන් ද මෝරු පිරුණු කළයක් මෙන් ද වුරුණු තෙල් උරාගත රෙදි කඩමාල්ලක් මෙන් ද කිලිටි සහිත වස්තූන්ගෙන් පිරි ඉමක් කොණක් නොපෙනෙන සසර බොහෝ කාලයක් කිලිටි වූ මම, ටැඹක දම්වැලින් බඳිනා ලද බල්ලකු මෙන් සක්කාය (තම කය සාරවශයෙන් ගැනීම) නම් ටැඹෙහි මිසදිටු නම් දම්වැලින්, මිසදිටු බැඳුම්වලින් බඳිනා ලද්දෙමි. වෙලනා ලද්දෙමි. ඒ සේනක නම් වූ මා ඒ බැඳීම්වලින් මුදමින් ද අභිධ්‍යා දී (දැඩි ලෝභය) සියලු ගැටවලින් (සසරට බැඳ තබන කෙලෙස් වලින්) මා ගලවමින් ද ආර්ය මාර්ගය නම් වූ අතින් මා මුදවා ගත් සේක්, ඒ භාග්‍යවතුන් වහන්සේය. “උන්වහන්සේ මාගේ ශාස්තෲහුය”යි භාග්‍යවතුන් වහන්සේ කෙරෙහි දැඩි පැහැදීම ප්‍රකාශ කරයි.
**“යො දන්‍ධ කාලෙ”** යන ගාථා සතර ආයුෂ්මත් **සම්භූත** තෙරුන් වහන්සේගේය. එහි උපත කෙසේ ද? උන්වහන්සේ ද පෙර බුදුවරු හමුවේ කළ ප්‍රාර්ථනා ඇතිව ඒ ඒ භවයේදී පින්දහම් සිදුකරමින් අවුත්, බුදුවරුන්ගෙන් ලෝකය ශූන්‍ය වූ කාලයක චන්‍ද්‍රභාගා නම් නදී තෙර කිඳුරු යෝනියේ ඉපිද, දිනක් එක් පසේ බුදුවරයකු දැක සිත් පහදවාගෙන. උන්වහන්සේට වැඳ ඇඳිලි බැඳගෙන කුඹුක් මලින් පූජා කළහ. ඒ පින්කමේ විපාක වශයෙන් දෙව් මිනිස් දෙගතියේ සැරිසැරූ හෙතෙම මේ බුද්ධෝත්පාද කාලයේ දී සිටුගෙයක **සම්භූත** නමින් ඉපිද වැඩිවියට පැමිණියේය. අප භාග්‍යවතුන් වහන්සේගේ පිරිනිවණින් පසුව ධර්මභාණ්ඩාගාරික මහ තෙරුන්ගේ ධර්ම දේශනාවක් ඇසූ සම්භූත; ඉන් උපන් ශ්‍රද්ධාවෙන් උන්වහන්සේ වෙත පැවිදිව, මහණදම් පුරා විදසුනෙහි සිත පිිහිටුවා රහත් විය. අපදාන පාළියේදී සම්භූත තෙරණුවෝ මෙසේ වදාළහ.
“එකල චන්‍ද්‍රභාගා නදීතෙර කිඳුරෙක්ව උපන් මම කෙලෙස් රජස් විරහිත සියල්ල තමාම දැනගත් පස්මරුන් දිනූ බුදුරදුන් දුටුවෙමි.
පහන් සිත් ඇති මම සතුටුව හටගත් ප්‍රීති ඇතිව බැඳැදිලිව කුඹුක් මල් ගෙන බුදුරදුන්ට පිදුවෙමි.
මැනවින් කළ ඒ කුසල කර්මයෙන් හා චිත්ත ප්‍රණිධියෙන් මම තව්තිසාවේ උපන්නෙමි.
ශක්‍ර දේවේන්ද්‍රව තිස් හයවරක් දෙව් රජය කළෙමි. දස වරක් සක්විති රජව උපන්නෙමි.
මා ලැබූ ප්‍රදේශ රාජ සම්පත් ගණන් කළ නොහැක. ස්වයම්භූ වූ ඒ මහා පින්කෙතේ වපුල බිජුවටෙහි ඵල මහත් අසිරිමත් විය.
මාගේ ඒ කුශලය තවමත් විද්‍යමානවේ. අනගාරී නම් පැවිද්දට පැමිණි මම අද ශාක්‍ය පුත්‍ර වූ බුදුරදුන්ගේ සසුනෙහි පිදිය යුත්තෙක් වෙමි.
දැන් මම සියලු කෙලෙස් දැවූයෙමි. -පෙ- බුදුරදුන්ගේ අනුශාසනාව ඉටු කළෙමි.”
රහත් බවට පත්ව විමුක්ති සුව විඳිමින් විසූ සම්භූත තෙරණුවෝ; සම්බුදු පිරිනිවණින් වසර සීයක් ඉක්ම ගිය තැන විශාලාවේ වජ්ජිපුත්තක භික්ෂූන්ගේ දස වස්තුව කාකණ්ඩපුත්ත යස මහ රහතන් වහන්සේ සමග එක්ව බිඳ දැමූහ. යස තෙරුන්ගේ මූලිකත්වය ලැබූ හත්සීයක් මහ රහතන් වහන්සේලා ඒ මිථ්‍යා මත බිඳ දමා සද්ධර්මය බබුළුවමින් ධර්ම විනය සංගායනා කළහ. ඒ වජ්ජිපුත්තක භික්‍ෂූන්ගේ ධර්ම විනයට විරුද්ධ වූ දස වස්තුක ඉගැන්වීම අසා ධර්ම සංවේගයට පත් සම්භූත තෙරණුවෝ මේ ගාථා සතර වදාරමින් තම රහත්භාවය ප්‍රකාශ කළහ.

එහි **“යො දන්‍ධකාලෙ තරතී”** කිසිවකුට කළයුතු කටයුත්තක් පිළිබඳව “මෙය කැපවේද, අකැපවේද?”යි විනය පිළිබඳ කුකුස් උපන් කල්හි එය ව්‍යක්ත විනයධර තෙරනමකගෙන් විමසා කුකුස් අත්නොහැර ගනියි ද ඉක්මන් නොවී, එම කටයුතු පිළිබඳව නොවිමසා, පමාවිය යුතු අවස්ථාවෙහි ඒ ගැන ඇල්ම මැඩ වේගවත්ව කල්යවයි ද **“තරණීයෙ ච දන්‍ධයෙ”** ගිහියන්ගේ සරණාගමන සීල සමාදානාදියේ ද පැවිද්දන්ගේ වත්පිළිවෙත් පිරීම්, සමථ විදර්ශනා භාවනාවන්හි හැසිරිය යුතු, පැමිණිය යුතු, අවස්ථාවේ වහා එය නොකර; අනාගත මාසයේ හෝ පක්‍ෂයේ හෝ කරන්නෙමියි පමාවේද, ඒ වහා කළයුතු කටයුත්ත නොකරමින් කල් යවයිද. **“අයොනි සංවිධානෙන”** මෙසේ පමා වී, ඉවසා සිටිය යුතු කටයුත්තෙහි වේගවත්ව ද වහ වහා කළයුතු කටයුත්තෙහි පමාවෙමින් ද උපාය රහිතව. අයපත් සංවිධානයන්ගෙන් බැහැරව ක්‍රියා කරන බාල අව්‍යක්ත මන්ද බුද්ධික පුද්ගලයා සම්පත් විරහිතව, මතු දුකට අනර්ථයට පත් වෙයි.
**“තස්සත්‍ථා පරිහායන්ති”,** මෙබඳු වූ පුද්ගලයාගේ මෙලොව, පරලොව ආදී භේද ඇති අර්ථයෙන් අව පස සඳ මෙන් පිරිහී යති. දිනපතා ඔහුගේ සම්පත් ක්‍ෂය වේ. වැනසීමට යයි. එසේම “අසුවල් පුද්ගලයා ශ්‍රද්ධාව නැත්තෙකි. ප්‍රසන්න නොවූවෙකි. කුසීතයෙකි. හීන වූ වීර්ය ඇත්තෙකි.” යනුවෙන් නුවණැත්තන්ගේ අපකීර්තියට, ගැරහුමට ලක්වෙයි. පැමිණෙයි. **“මිත්තෙහි ච විරුජ්ඣතී”**, “මෙසේ ක්‍රියා කරන්න. මෙසේ ක්‍රියා නොකරන්න” යි අවවාද දෙන කළණ මිතුරන් විසින් මා බැහැර කරනු ලබයි. අවවාද නොදෙන කල්හි එය මිතුරන්ගේ විරුද්ධවීමක් ද වේ.
මෙසේ දැක්වූ පරිදිම ඉතිරි ගාථා දෙකෙහි අර්ථ ද දත යුතුයි. ඇතැමෙක් මෙහිදී **“තරති දන්‍ධයෙ”** යන පදයන්ගේ අර්ථයෙන් භාවනා නිමිත්ත ඔසවා තබා ගැනීම හා ඊට නිග්‍රහ කිරීම යන අර්ථ ගෙනහැර දක්වති. එය අවසන් ගාථා දෙකට ගැලපේ. මුල් ගාථා දෙකින් “පැවිදි දින පටන් සපුරාගත යුතු මහණකම් නොසපුරා, කුකුස් කරමින් දස වස්තුවක් දක්වා සංඝයාගෙන් බැහැර වූ, නෙරපා දැමුණු වජ්ජිපුත්තක භික්‍ෂූන්ට “චෝදනා කරයි. ඒ සඳහා මුල් ගාථා දෙක වදාළහ. අවසන් ගාථා දෙකින් තමන් වහන්සේ වැනි වූ යහපත් පිළිවෙත් සපුරා ස්වාර්ථ සාධනය සිදුකරගත් ආර්යයන් පිළිබඳව කියැවේ.
**“උභයෙන”** යනු ආයුෂ්මත් **රාහුල** තෙරුන් වහන්සේගේ ගාථාවන්ය. එහි උපත කෙසේද? උන්වහන්සේ ද පෙර බුදුවරු හමුවෙහි කළ ප්‍රාර්ථනා ඇතිව ඒ ඒ භවයේදී පින් දහම් රැස් කරමින් අවුත් **පදුමුත්තර** භාග්‍යවතුන් වහන්සේගේ කාලයේදී සිටුගෙයක ඉපිද නුවණැති බවට පත් වූහ. දිනක් ධර්ම ශ්‍රවණය කරමින් සිටි ඔහු ශාස්තෲන් වහන්සේ විසින් එක් භික්‍ෂුවක් ශික්‍ෂාකාමීන් අතර අග තනතුරෙහි තබනු දැක තමාද එම තනතුර ප්‍රාර්ථනා කරමින් සෙනසුන් පිරිසිදු කිරීම්, බැබළවීම් ආදියෙන් මහත් වූ පින්කම් කළේය. ඉන් චුතව දෙව් මිනිස් දෙගතියේ සැරිසරමින් අවුත්, මේ බුද්ධෝත්පාද කාලයේ දී අපගේ බෝසතුන් නිසා යසෝදරා දේවියගේ කුස පිළිසිඳ ගෙන, **“රාහුල”** යන නම ලැබ මහත් ක්‍ෂත්‍රිය ආරක්‍ෂා විධිවිධාන යටතේ වැඩුනේය. රාහුල කුමරුගේ පැවිදිවීම මහා ඛන්‍ධකගේ පැමිණි ලෙසම දත යුතුයි. පැවිදි වූ රාහුල තෙරණුවෝ, අප ශාස්තෲන් වහන්සේගේ සමීපයේදී නොයෙක් සූත්‍ර දේශනා මගින් ලැබූ අවවාද ඇතිව නුවණ මුහුකුරා ගොස්, විදසුනෙහි සිත පිහිටුවීමෙන් රහත් බවට පත් වූහ. අපදාන පාළියේ දී උන්වහන්සේ මෙසේ පැවසූහ.
“ලෝක ජ්‍යෙෂ්ඨ වූ තාදී ගුණ ඇති පදුමුත්තර බුදුරජාණන් වහන්සේට සත්මහල් ප්‍රාසාදයක කැඩපතක් මෙන් ශෝභාමත් ඇතිරියක් අතුරා පූජා කළෙමි.
දෙපා ඇත්තවුන්ට අග්‍ර වූ මහාමුනි වූ නර ශ්‍රේෂ්ඨයන් වහන්සේ රහතුන් දහසක් පිරිවරා ගෙන ගඳ කිළියට පිවිසි සේක.
දෙවියන්ට දෙවි වූ නරශ්‍රේෂ්ඨ වූ ශාස්තෲන් වහන්සේ ගඳකිළිය බබුළුවමින් බික් සඟන මැද වැඩ හිඳ මෙසේ වදාළහ.
“යමෙකු විසින් මේ සෙනසුන බබුළුවන ලද ද කැඩපතක් මෙන් ප්‍රභාමත් ඇතිරිල්ලක් මනාව මෙහි අතුරන ලද්දේද මම ඔහුගේ අනාගතය පවසමි. ඒ මාගේ වදන් සාවධානව අසවු.
මොහුට සිත සතුටු කරන රන්, රිදී, වෙරළුමිණිවලින් කළ කැඩපත් පහළ වේ.
ශක්‍ර දේවේන්‍ද්‍ර සැට සතර වරක් දෙව්රජය කරන මෙතෙම දහස් වරක් සක්විති රාජ්‍යය කරන්නේය.
මෙයින් විසි එක්වන කල්පයේදී සිවුමහා දිවයින හා සිවුමහා සාගරය සහිත පෘථිවියම පාලනය කරන, සතුරු රජුන් ජයගන්නා වූ **විමල** නම් සක්විති රජව උපදින්නේය.
ඔහුගේ ගඩොලින් කළ නගරය රේණුවතී නමි. එය දිගින් යොදුන් තුන්සීයකි. හතරැස් හැඩයෙන් යුක්තය.
උතුම් වූ කුළු ගෙවලින් යුත් සත් රුවනින් අලංකාර කරන ලද විශ්ව කර්මයා විසින් මැවූ සුදර්ශන නම් ප්‍රාසාදයක් මොහුට පහළ වේ.
නීති විද්‍යාධරයන් ගැවසී එය දශවිධ ශබ්දයන්ගෙන් ගැවසී ගත් දෙවියන්ගේ සුදර්ශන නගරය මෙන් ශෝභාමත්ය.
එම ප්‍රාසාදයේ ශෝභාව හිරු උදාවන කල්හි විහිදේ. එය නිරතුරුව හාත්පස අටයොදුන් තැන බබළන්නේය.
මීට කල්ප ලක්‍ෂයකට පසුව ඔක්කාක කුලයේ ගෞතම නම් ශාස්තෲහු ලොව පහළ වෙති.
කුසල බල මහිම ඇති මෙතෙම තුසී පුරයෙන් නික්ම, උන්වහන්සේගේ ඖරස පුත්‍රව උපදින්නේය.
ඔහු ඉදින් ගිහි ගේ වෙසේ නම් සක්විති රජ වන්නේය. තාදී ගුණ සහිතයෝ ගිහිගෙයි ඇලීමට යාම සිදු නොවන දෙයකි.
සුශික්‍ෂිත වූ මෙතෙම ගිහිගෙන් නික්ම පැවිදි වන්නේය. ඔහු රාහුල නමින් රහත් වන්නේය.”
ඒ විවරණය එසේම සිදු විය. රාහුල හිමියෝ මෙසේ වදාළහ. “මහාමුනි වූ ගෞතම බුදුරජාණන් වහන්ස! කිරලා බිජුවට රකින්නාක් මෙන් ද සෙමෙර මුවා වලිගය රකින්නාක් මෙන් ද ශීලයෙන් යුක්ත වූ මම මනාව එය ආරක්‍ෂා කළෙමි. මම ඒ බුදුරජාණන් වහන්සේගේ ධර්මය දැන සසුනෙහි ඇලුනෙම් සියලු ආශ්‍රව ප්‍රහාණය කොට, අනාශ්‍රවව වෙසෙමි.

දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනය ඉටුකළෙමි.”
රහත් බවට පත් වූ රාහුල තෙරණුවෝ තම පිළිවෙත් මඟ සිහිපත් කරමින්, සිය රහත් බව ප්‍රකාශ කරන සේක් මේ ගාථා සතර වදාළහ.

එහි **“උභයෙනෙව සම්පන්නො”** ජාති (උසස් කුලයක ඉපදීමෙන්) සම්පත්තියෙන් ද ප්‍රතිපත්ති සම්පත්තියෙන් ද යන උභය සම්පත්තීන්ගෙන් යුක්ත වූයෙම්. **“රාහුලභද්දොති මං විදූ”** සබ්‍රහ්මචාරී තෙරුවරු “රාහුල භද්‍ර” යැයි මා අමතකි. ඒ කුමරුගේ උපත ඇසූ සිදුහත් බෝසත්හු “රාහුලයෙක් උපන්නා, බන්‍ධනයක් ඇතිවුණා”යි කියූ වදන් ගෙන සුදොවුන් මහරජතුමා “රාහුල” යන නාමය සිය මුණුබුරාට තැබීය. එසේ උපතේ සිටම පිය ආදීන් විසින් තමා ඇමතූ නමම ගෙන - “නුවණැත්තෝ “රාහුල භද්‍ර” යැයි මා අමතති” යි පැවසූහ. එහි “භද්දො” යනු ප්‍රශංසාත්මක වදනකි. යහපත් වූ. භද්‍ර වූ.
දැන් තමා ලැබූ උභය සම්පත් දැක්වීමට **“යඤ්චම්හි”** යනාදී පදය පැවසූහ. එහි **“යං”** යනු යම් හෙයකින්. “ච” ශබ්දය සමුච්චයාර්ථයේ නිපාතයකි. **“අම්හි පුත්තො බුද්ධස්ස”** මම සම්මා සම්බුදුරදුන්ගේ ඖරස පුත්‍රයා වෙමි. සිදුහත් කුමරුට දාව උපන්නෙමි. **“ධම්මෙසු”** ලෞකික ලෝකෝත්තර ධර්මයන්හි. චතුරාර්ය සත්‍ය ධර්මයන්හි. **“චක්ඛුමා”** මාර්ග ප්‍රඥා ඇස ඇති, සිවුසස් දහම්හි මඟ නුවණැති යැයි යෙදිය යුතුයි.
නැවතත් වෙනසත් ක්‍රමයකින් තමාගේ උභය සම්පත් දැක්වීමට **“යං ච මෙ ආසවා ඛීණා”** යනාදී දෙවන ගාථාව වදාළහ. එහි **“දක්‍ඛිණෙය්‍යො”** යනු දක්‍ෂිණාවට සුදුසුය. **“අමතද්දසො”** නිවණ නම් වූ අමෘතය දුටුවෙමි. ඉතිරි පදයන්ගේ අර්ථ ගැනීම ඉතා පහසුය.
දැන් යම් විද්‍යා සම්පත්තියකින් හා විමුක්තියකින් යුතුව. කෙමණෙහි බැඳි මසුන් මෙන් සසර බැඳී පවතින සත්‍ව කායක් නොමැතිව, ඒ සම්පත් දෙකම තමා කෙරෙහි ඇති බව දැක්වීමට **“කාමන්‍ධා”** යන ගාථා දෙක වදාළහ. එහි **“කාමන්‍ධ”** යනු කාමයෙහි අන්‍ධවූවෝ කාමන්‍ධයෝය. ඡන්‍දය, රාගය ආදී විභාග ඇති කෙලෙස් කාමයන්හිද රූපාදී වස්තු කාමයන්හිද ආදීනව නොදැකීම් නම් වූ අන්‍ධභාවයෙන් යුක්ත වූ. **“ජාලපච්ඡන්නා”** සියලු භවත්‍රයෙහි පැතිරී සිටි තණ්හා නමැති දැලින් සම්පූර්ණයෙන්ම වැසුණු, හාත්පසින් වැසූ **“තණ්හා ඡදනඡාදිතා”** එසේම තණ්හාව නම් වහලයෙන් වැසූ, සෙවිලි වූ, සර්වප්‍රකාරයෙන්ම යටි අතට හරවා වැසූ. **“පමත්ත බන්‍ධුනා බද්ධා මච්ඡාව කුමිනා මුඛෙ”** කෙමණෙහි ම‍ුවේ බැඳුණු මාළුවෝ මෙන්, මාළු අල්ලන පසුම්බියෙහි මුවේ බැඳුණු මාළුවෝ මෙන් ප්‍රමාදයේ ඥාති වූ මාරයා විසින් යම් කාමබන්‍ධනයකින් බැඳුණාහු ද, මේ සත්ත්වයෝ ඉන් නොමිදෙති. බන්‍ධනයට ඇතුලත්ව සිටිති.
“මෙබඳු වූ ඒකාන්තයෙන් මාරයාගේ බන්‍ධනයක් වූ කාමයෝ ඉවත ලා පූර්වභාග ප්‍රතිපත්තියෙන් අත්හැර, නසා නැවත ආර්ය මාර්ගය නම් සැනින් ඉතිරි නොවන සේ නසා, එම අවිද්‍යාව නම් මුල් සහිත කාමය, තණ්හාව උදුරා දමා, ගලවා දමා, සියලු කෙලෙස් නැමති දැවිල්ලෙන්, දාහයෙන් මිදුණු හෙයින් සිසිල් වූයෙමි. සෝපාදිසේස නිර්වාණ ධාතුවෙන් මම නිවුනෙමි ඒ මම උතුම් වූ නිවණින් සැනසුනෙමි” යන අර්ථයයි.
**“ජාතරූපෙන”** යනු ආයුෂ්මත් චන්දන තෙරුන්ගේ ගාථාවන්ය. එහි උපත කෙසේ ද? උන්වහන්සේ ද පෙර බුදුවරු හමුවෙහි කරන ලද ප්‍රාර්ථනා ඇතිව ඒ ඒ භවයේදී පින් දහම් රැස්කරමින් අවුත්, මීට කල්ප තිස් එකකට පෙර දී බුද්ධ ශූන්‍ය වූ ලෝකයෙහි රුක් දෙවියෙක්ව උපන්හ. **සුදස්සන** නම් පසේ බුදුරජාණන් වහන්සේ එක් පර්වත පාදයක වෙසෙනු දැක, පහන් සිත් ඇතිවූ ඒ දෙවියා උන්වහන්සේට කෙළින්ද මලින් පූජා කළේය. ඒ පින්කමේ බලයෙන් දෙව් මිනිස් දෙගතියේ සැරිසැරූ හෙතෙම මේ බුද්ධෝත්පාද කාලයේදී සැවැත් නුවර මහ සම්පත් ඇති පවුලක ඉපිද **චන්දන** නාමයෙන් ප්‍රකට විය. වැඩිවියට පත් චන්දන කුමරු ගිහිගේ වසමින්ම ශාස්තෲන් වහන්සේගෙන් ධර්ම ශ්‍රවණය කොට සෝවාන් ඵලයෙහි පිහිටියේය. එක් පුතෙකු ලැබුණු පසු ගිහිගෙයින් නික්ම පැවිදි වූ ඔහු විදසුන් කමටහනෙහි සිත පිහිටුවා අරණ්‍යයෙහි විසීය. දිනක් ශාස්තෲන් වහන්සේ වැඳ පුදා ගැනීමට සැවැත් නුවරට පැමිණි චන්ද තෙරණුවෝ සුසාන භූමියේ විසූහ. උන්වහන්සේ එහි වෙසෙන බව දැනගත් පැරණි (ගිහි කල) භාර්යාව තම එකම පුතු ද රැගෙන ඉතා අලංකාරව සැරසී මහත් පිරිවරින්, “මොහු ස්ත්‍රී මායම්වලින් රවටාගෙන සිවුරු හරවා ගන්නෙමි”යි තෙරුන් සමීපයට පැමිණියාය. තෙරණුවෝ ඇයගේ පැමිණීම දුරදීම දැක “දැන් මැයට වසඟ නොවන්නෙක් වන්නෙමි”යි උත්සාහවත්ව විදසුනෙහි සිත පිිහිට වූ සේක් රහත් වූහ. උන්වහන්සේ අපදාන පාළියේදී මෙසේ වදාළහ.
“හිමවතට නුදුරෙහි වසල නම් පර්වතයක් ඇත. සුදස්සන නම් පසේ බුදුරජාණන් වහන්සේ එහි පර්වත අතුරෙහි විසීය.
හිමවතේ හටගත් මල් ගෙන අහසින් යන මම කෙලෙස් දූවිලි නැති ඕඝයන් තරණය කළ ආශ්‍රව විරහිත බුදුරදුන් දුටුවෙමි.
එකල මම කෙළින්ද මල් හිසෙහි තබාගෙන මම ම සියල්ල බුදුරදුන්ට පිදුවෙමි.
මීට කල්ප තිස් එකකට පෙර සියල්ල තමාම අවබෝධ කළ, මහර්ෂී වූ බුදුරජාණන් වහන්සේට යම් මල් පූජාවක් කළෙම්ද ඒ බුදුපුදෙහි විපාක ලෙස මම දුගතියක නූපන්නෙමි.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටු කළෙමි.”
ෂඩ් අභිඥාලාභී වූ උන්වහන්සේ අහසේ සිට ඇයට දහම් දෙසා සරණ සිල්හි පිහිටුවා, තමන් වහන්සේ පෙර විසූ තැනටම ගියහ. එහි විසූ සහායක භික්‍ෂූහු “ඇවැත්නි! නුඹගේ ඉන්‍ද්‍රියයෝ ප්‍රසන්නයහ. කිම නුඹ විසින් චතුරාර්ය සත්‍ය අවබෝධ කළ සේක් ද?”යි විචාළහ. එවිට චන්දන තෙරණුවෝ -
යන ගාථා සතරින් තම පිළිවෙත් මඟ පහදමින් සිය රහත්භාවය ප්‍රකාශ කළ සේක.
එහි **“ජාතරූපෙන පච්ඡන්නා”** රන්රිදී වලින් කළ හිස, ගෙල ආදියේ පළඳින අලංකාර වූ ආභරණයන්ගෙන් වැසුණු ශරීර ඇති, සර්වාභරණවලින් සැරසුණු. **“දාසී ගණපූරක්ඛතා”** ඉතා සුදුසු සේ අලංකාරව සැරසුණු සිය දාසී සමූහයා විසින් පෙරටු කරගත් දාසී සමූහයා පිරිවරාගත් **“අංකෙන පුත්තං ආදාය”** මොහු පුතු දැකවත් ගිහිගේ වාසයට නැවත එනු ඇත” යන හැඟීමෙන් පුතු තම ඇකයේ රුවාගෙන,
**“ආයන්තිං”** එන්නාවූ. **“සකපුත්තස්ස මාතරං”** මගේ එකම ඖරස පුත්‍රයාගේ මව වූ, මගේ ගිහිකල භාර්යාව යන අර්ථයයි. මෙම ගාථා දෙකින්ම තෙරුන් වහන්සේ සිය කාමරාගය මුලිනුපුටා දැමූ බව කියැවේ. **“යොනිසො උදපජ්ජථ” **ඒ ස්ත්‍රියගේ ස්වරූපය දුටු මට නුවණැස පහළ විය. මෙබඳු සම්පත්තියෙන් අනූන මේ ස්ත්‍රීහුද ජරාවට, ව්‍යාධියට, මරණයට පත්වෙති. අහෝ! ඒකාන්තයෙන් සියලු සංස්කාරයෝ අනිත්‍යයහ. එහි ආශ්වාදයක් සැනසීමක් නොමැත. මෙසේ නුවණින් විමසා බැලීමෙන් යථාර්ථය අවබෝධ විය. ඉතිරි පදයන්ගේ අර්ථ ඉහතින් පැවසූ ලෙසම දත යුතුයි.
**“ධම්මො හවෙ”** යනු ආයුෂ්මත් **ධම්මික** තෙරුන් වහන්සේගේ ගාථාවන්ය. එහි උපත කෙසේද? උන්වහන්සේ ද පෙර බුදුවරුන් කෙරෙහි තැබූ ප්‍රාර්ථනා මහිම ඇතිව ඒ ඒ භවයේදී පින්දහම් රැස්කරමින් අවුත් **“සිඛි”** නම් භාග්‍යවතුන් වහන්සේගේ කාලයේ මුව වැද්දෙක්ව උපන්හ. දිනක් ශාස්තෲන් වහන්සේ ආරණ්‍යයේ වෙසෙමින් දෙව්පිරිසකට දහම් දෙසනු දුටු මේ වැදි පුරුෂයා “මෙතෙම ධර්ම දේශනා කරන්නේය” යනුවෙන් දහම් දෙසුම පිළිබඳව සිත පහදවා ගත්තේය. ඒ පින්කමේ විපාක විඳිමින් දෙව්-මිනිස් දෙගතියේ සැරිසැරූ හෙතෙම මේ බුද්ධෝත්පාද කාලයේදී කොසොල් රට බමුණු පවුලක ඉපිද **ධම්මික** නමින් ප්‍රකටව වැඩිවියට පත්විය. අප තථාගතයන් වහන්සේ ජේතවනාරාමය පිළිගත් උත්සවශ්‍රීය දැකීමෙන් පහන් සිත් ඇතිව ශ්‍රද්ධාවෙන් සසුනේ පැවිදි වූ ඔහු එක්තරා ග්‍රාමවාසියෙකුව ගමක වූ ආවාසයක විසීය. ධම්මික හිමියන් ආගන්තුක භික්‍ෂූන්ගේ වතාවත් කිරීමෙහි දොස් පවසමින් උන්වහන්සේලාට බණිමින් කල් යැවූ නිසා ඒ භික්‍ෂූහු විහාරය හැර දමා ගියහ. උන්වහන්සේ තනිවම එහි විසූහ. විහාරය කරවා දුන් උපාසකයා එකරුණ අසා භාග්‍යවතුන් වහන්සේට එපුවත දැන්වීය. ශාස්තෲන් වහන්සේ ධම්මික හිමියන් කැඳවා, මෙය සත්‍යද?යි විමසූහ. “එසේය ස්වාමීනි!යි වරද පිළිගත් කල්හි තථාගතයෝ, “මොහු අනුන්ට දොස් කියන්නෙකු වූයේ දැන් පමණක් නොව පෙරත් එසේම වීය”යි වදාරා භික්‍ෂූන්ගේ ඇරයුම අනුව රුක්ඛධම්ම ජාතකය දේශනා කළ සේක්. ධම්මික හිමියන්ට අවවාද කරමින් මේ සතර ගාථා වදාළහ.
එහි **“ධම්මො”** යනු ලෞකික - ලෝකෝත්තර සුචරිත ධර්මයයි. **“රක්ඛති”** අපායේ අපාය දුකින් ද සසරින් මිදීම වූ නිවණින් සංසාර දුකින් ද ආරක්‍ෂාව ලබාදෙයි. **“ධම්මචාරී”** ධර්මය අනුව හැසිරෙන, පිළිපදින පුද්ගලයා ධර්මයෙන් ආරක්‍ෂා වේ. **“සුචිණ්ණො”** මනාව රැස්කළ, කර්මඵල අදහාගෙන මනාව සකසා සිතෙහි රැස්කළ. “සුඛං” ලෞකික-ලෝකෝත්තර සුවය. එහි ලෞකික සැපය නම් ෂඩ් කාමාවචර (සදෙව්) ලෝකයන්හි විඳින සුවයයි. ස්වකීය සුවය දිට්ඨධම්මිකව (මෙලොවම) හෝ ලැබේ. වෙනත් ක්‍රමයකින් එළවයි. උපදියි. අන්‍යයන්ට සසරින් මිදීම නම් නිවණෙහි පිිහිටා සිත් පරපුරින් අවබෝධ කර ගැනීමෙන් සැප ගෙන දෙයි. උපනිශ්‍රය සම්පත් නැත්තන්ට ලෞකික සැප ලැබේ. උපනිශ්‍රය සම්පත් ඇත්තන් නිවන් සැප (ලෝකෝත්තර) ලැබේ. **“එසානිසංසො ධම්මෙ සුචිණ්ණෙ න දුග්ගතිං ගච්ඡති ධම්මචාරි”** ධර්මයේ හැසිරෙන පුද්ගලයා, ධර්මය මනාව රැස් කරන ලද්දේ, ඒ හේතුවෙන් දුගතියට නොයන්නේය. “මෙය ධර්මය ඇසීමේ ආනිසංසය” යන අර්ථයයි.
ධර්මයේ හැසිරීමෙන් දුගතියටම යන්නේය. අධර්මයෙන් පුද්ගලයා දුගතියට පමුණුවයි. එනිසා ධර්මයේ හා අධර්මයේ අමිශ්‍ර වූ, වෙන් වෙන් වූ විපාක ඇති බව දැක්වීමට **“නහි ධම්මො”** යන දෙවන ගාථාව වදාළහ. එහි **“අධම්මො”** ධර්මයට විරුද්ධ වූ දුශ්චරිතය. **“සමවිපාකිනො”** සමාන වූ විපාක, සම ප්‍රතිඵල.
**“තස්මා”** යම් හෙයකින් ධර්ම අධර්මයන්ගේ මෙසේ කියන ලද ආකාරයෙන් එකිනෙකට වෙනස් විපාක ඇත්තේ ද. එහෙයින්. **“ඡන්‍දං”** කරනු කැමැත්ත. ආශාව. **“ඉති මොදමානො සුගතෙන තාදිනා”,** මෙසේ කියන ලද ආකාරයෙන් අවවාද දීමෙන් මනාවූ ගමන් ඇති, මනාව නිවණට පිළිපන්නා වූ සුගතයන් වහන්සේ නිසා සිතට මනාව වූ අරමුණු පිළිබඳ කෙලෙස් දුරු කිරීමට පැමිණි, තාදී ගුණමහිම හේතුවෙන් සතුටුවෙමින්, සතුටට-ප්‍රීතියට පත්ව, ධර්මයෙහි ආශා කරන්නේය” යන අර්ථයයි. මෙපමණකින් සසර පැවැත්ම දක්වා දැන් නිවණ-සසරින් මිදීම දක්වමින් **“ධම්මෙ ඨිතා”** යන දෙපදය දැක්වූහ. එහි අර්ථ - “යම් හෙයකින් උතුම් වූ මනා වූ ගමන් ඇති හෙයින් සුගත නම් වූ සම්මා සම්බුදුරජාණන් වහන්සේගේ ශ්‍රාවකයෝ, උන්වහන්සේ දෙසූ දහමෙහි පිහිටා අතිශයින්ම අග්‍ර වූ සරණයෙහි පිහිටියා හුද එම සරණයෑමෙන් ද එම සරණාගමන නම් වූ ධර්මයෙහි පිහිටි බැවින් ද සියලුම සංසාර දුක්ඛයෙන් ඔවුහු මිදෙත් ද එහෙයින් ධර්මයෙන් ඇලීම - ආශාව කරන්නේය”
මෙසේ ශාස්තෲන් වහන්සේ තුන් ගාථාවකින් ධම්මික තෙරුන්ට දහම් දෙසූ කල්හි; ඒ දේශනාවේ උපකාරයෙන් හුන් තැනම හිඳ විදසුන් වැඩූ උන්වහන්සේ රහත් වූහ. අපදාන පාළියේදී ධම්මික තෙරණුවෝ මෙසේ වදාළහ.
“මම පෙර ජනයාගේ තොර වූ මහා වනයේ වෙසෙන මුව වැද්දෙක් වීමි. එහි දී දිව්‍ය සමූහයා විසින් පිරිවරන ලදුව චතුරාර්ය සත්‍ය ධර්ම දේශනා පවත්වන, නිවණ පෙන්වාදෙන්නා වූ කෙලෙස් රජස් දුරලූ බුදුරජාණන් වහන්සේ දුටුවෙමි.

සිඛි නම් වූ ලෝඛ බන්‍ධු වූ බුදුරජාණන් වහන්සේගේ මිහිරි කටහඬ ඇසුවෙමි. බ්‍රහ්ම ස්වරය ඇති උන්වහන්සේගේ ශබ්දයෙහි සිත පහදවා ගත් මම, ඉතා දුෂ්කර වූ සසර තරණය කළෙමි.
මීට කල්ප තිස් එකකට පෙර දී යම් ධර්ම සංඥාවක් ලැබුවෙම් ද එදා සිට ම මම දුගතියක නූපන්නෙමි. ධර්ම ඝෝෂා හඬ ඇසීමෙහි විපාක මෙබඳුය.
දැන් මම සියළු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
එසේ රහත් ඵලයෙහි පිිහිටි ධම්මික රහතන් වහන්සේ, තමා ලැබූ විශේෂාධිගමය ශාස්තෲන් වහන්සේට දන්වා සිටිමින් මේ අවසන් වූ සතරවන ගාථාවෙන් සිය රහත්භාවය ප්‍රකාශ කළ සේක.
එහි **“විප්ඵාටිතො”** විනාශ කොට, ආර්ය මාර්ග ඤාණයෙන් දුරු කළ, **“ගණ්ඩමූලො”,** “මහණෙනි, ඉන් අවිද්‍යාව වහනටය වේ නුයි. “ගණ්ඩ” නම් වේ යන බුද්ධ වචනයට අනුව “ගණ්ඩ” යනු පංචස්කන්‍ධයට තවත් සමාන වචනයකි. මෙසේ ශාස්තෲන් වහන්සේ වදාළ දුකට හුලක් බඳු වූ, කෙලෙස් නම් අශූචි වගුරුවන, ඉපදීම-දිරා යෑම හා (භංග) වැනසීම නම් වූ ඉදිමුණු, පැසුණු, බිදෙනසුළු බැවින් “ගණ්ඩ” නම් වූ උපාදානස්කන්ධ පහට මුල හේතුව. **“තණ්හාජාලො සමූහතො”** තණ්හාව නම් දැල ආර්ය මාර්ගයෙන් මුලිනුපුටා දැමූ **“සො ඛීණසංසාරො න චත්‍ථි කිඤ්චනං”** ඒ මම මෙසේ ප්‍රහීණ කළ තණ්හාව ඇති බැවින්, ක්‍ෂය කළ - ගෙවා දැමූ සසර ඇත්තෙමි. ක්‍ෂය කළ භව මුල් ඇති බැවින්, රාගාදී කිසිදු ක්ලේශයක් මා හට නැත. මා තුල නූපදී. **“චන්‍දො යථා දොසිනා පුණ්ණමාසියා”** යම් සේ සඳ මීදුම්-වළාකුළු ආදී දෝෂ රහිතව බබළන්නේ ද එසේම මම ද නැති කළ තණ්හාව ඇතිව, ආශාවන්ගෙන් දුරුව පුන්පෝදා පිරුණු සඳ මෙන් අරහත් ඵල අවබෝධයෙන් දුරුකළ රාගාදී කෙලෙස් ඇති බැවින් ද දහම් කොටස්වලින් පරිපූර්ණ වූ බැවින් ද පිරිපුන්ව බබලමි.
**“යදා බලාකා”** යනු ආයුෂ්මත් **සප්පක** තෙරුන් වහන්සේගේ ගාථාවන්ය. එහි උපත කෙසේ ද? උන්වහන්සේ ද පෙර බුදුවරු හමුවේ කළ ප්‍රාර්ථනා ඇතිව, ඒ ඒ භවයන්හිදී පින් දහම් රැස්කරමින් අවුත් මීට කල්ප තිස් එකකට පෙර දී මහානුභාව සම්පන්න නාගරාජයකුව උපන්හ. සම්භවක නම් පසේ බුදුරජාණන් වහන්සේ එළිමහනේ සමවත් සුවයෙන් සිටිනු දැක, උන්වහන්සේගේ හිස මත මහත් වූ පියුමක් දරමින් බුද්ධ පූජාවක් සිදු කළ ඒ නා රජු එම පින්කමේ බලයෙන් දෙව් මිනිස් යන කාම සුගතීන්හිම ඉපිද සැප වින්දේය. මේ අපගේ බුද්ධෝත්පාද කාලයේ දී සැවැත් නුවර බමුණු පවුලක **සප්පක** නමින් ඉපිද නුවණැති බවට පත් හෙතෙම, අප භාග්‍යවතුන් වහන්සේගෙන් දහම් අසා ලැබූ ශ්‍රද්ධා ඇතිව සසුනේ පැවිදි විය. සප්පක තෙරණුවෝ කමටහන් රැගෙන අජකරණී නම් නදී තෙර වූ ලෙන් විහාරයේ වෙසෙමින් විදසුන් වඩා නොබෝ දිනකින්ම උතුම් රහත් ඵලයෙහි පිහිටියහ. අපදාන පාළියේදී උන්වහන්සේ මෙසේ වදාළහ.
“හිමවතට නුදුරෙහි රෝමස නම් පර්වතයක් ඇත. එකල එහි සම්භව නම් පසේ බුදුරජාණන් වහන්සේ එළිමහනෙහි වැඩ සිටි සේක.
භවනයෙන් නික්ම පැමිණි මම උන්වහන්සේට පියුමක් දැරීමි. එක දිනක් එය දැරූ මම නැවත භවනයට ගියෙමි.
මීට කල්ප තිස් එකකට පෙර යම් බුද්ධ පූජාවක් කළෙම් ද එහි විපාක වශයෙන් දුගතියකට නොගියෙමි. බුද්ධ පූජාවේ විපාක මෙබඳුය.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත් බවට පත් සප්පක තෙරණුවෝ ශාස්තෲන් වහන්සේ වැඳ පුදා ගැනීමට සැවැත් නුවරට පැමිණියහ. ඤාතීන්ගේ පුද සත්කාර සම්මාන විඳිමින් එහි දින කිහිපයක් විසූ උන්වහන්සේ දහම් දෙසා ඤාති සමූහයා සරණ සිල්හි පිහිටුවා, පෙර විසූ තැනට ම යනු කැමති වූහ. ඒ ඤාතීහු “ස්වාමීනි! මෙහිම වසනු මැනවි. අපි සත්කාර කරන්නෙමු”යි ආරාධනා කළහ. යායුතු බවම හඟවමින් සප්පක තෙරණුවෝ තමා පෙර විසූ ස්ථානය ද විවේක සුවය ද වර්ණනා කරමින් සිය ඤාතීන්ට මේ ගාථා සතර දෙසූහ.
එහි **“යදා”** යනු යම් කලෙක **“බලාකා”** කෙකනියෝ, **“සුචිපණ්ඩරච්ඡදා”** ඉතා පිරිසිදු සුදුපාට පියාපත් ඇති, **“කාලස්ස මෙඝස්ස භයෙන තජ්ජිතා”** ජල සමූහයක් දරන බැවින් කළු පාට වූ අඳුන් ගිරි සමූහයක් වත් වැහිවලාවන්ගේ මේඝ ගර්ජනාවෙන්, දැන් වැසි වසීය යන බියෙන්, තැති ගත්. **“පලෙහීතී”** මෙතෙක් ආහාර ගනිමින් සිටි ගොදුරු බිම් හැර දමා යති. **“ආලයං”** වාසස්ථානයන්ට, තමාගේ කැදලිවලට, සිය වාසස්ථානයේ හිඳියි. එහි විසීම කැමති වේ යන අර්ථයයි. **“තදා නදී අජකරණීරමෙති මං”** ඒ වැසි කාලයේ අප්කරණී නම් ලද නදිය නව දිය පිරී, උතුරා යමින්, ඉවුරු තෙමා දමමින් මා සතුටු කරයි. මගේ සිත පිනවයි. විශේෂයෙන් සෘතු සම්පත්තිය පැවසීමෙන් සප්පක තෙරුන්ගේ විවේකයේ කැමති බව ප්‍රකාශ වේ.
**“සුවිසුද්ධපණ්ඩරා”** ඉතා පිරිසිදු සුදුපාට, පඬුවන් වෙනත් පාටක් හා මිශ්‍ර නොවූ සියළුම ශරීරය සුදුපාට වූ. **“පරියෙසතී”** සොයයි. **“ලෙනං”** විසීමට තැන් **“අලෙනදස්සිනී”** වාසයට සුදුසු තැනක් නොදක්නී, පෙර නිතරම වසන තැනක් නොමැති හෙයින් සැඟවෙන තැනක් නොදක්නී. දැන් වැසි කාලයේ මේඝ ගර්ජනාවෙන් නූපන් ගැබ් ඇති බැවින් **“පරියෙසතී ලෙනං”** සැඟවෙන තැන් සොයයි. නිතරම වෙසෙන තැන කැදැල්ලක් සාදයි යන අරුතයි.
**“කන්නු තත්‍ථ -පෙ- පච්ඡතො”** මා වෙසෙන මහ ලෙන පිටිපස. පසුපස ජලය පිරි, අජකරණී නදියෙන් දෙඉවුරම ඉතා විසිතුරුව දියෙන් පුරවා ශෝභමාන කරන කල්හි, නිතර පලබරින් නැමුණු අතුපතරින් සිසිල් වූ සෙවණින් යුතු ජම්බු ගස් සමූහය, ඒ ප්‍රදේශයෙහි කවරෙක්ගේ සිත නොපිනවන්නේද? “සියල්ලන්ගේ සිත් පිනවන්නේමය” යන අරුතයි.
**“තාමතමදසංඝසුප්පහීණා”** අමතං යනු බෙහෙත්ය. ඖෂධය. බෙහෙත් වලින් මඩිනු ලබනුයේ “අමතමද” නම් වේ. එනම් සර්පයෝය. ඔවුන්ගේ සමූහය, **“අමතමද සංඝ”** නම් වේ. ඒ සර්ප සමූහයාගෙන් මනාව දුරු වූ ඉවත් වූ **“සුප්පහීණා”** නම් වේ. සර්ප සමූහයාගෙන් දුරු වූ පෙදෙසේ ඒ මැඩියෝ - ගෙම්බෝ නදදෙති. මිහිරි නාද පතුරුවති. ඒ ස්ථානය මිහිරි හැඬීමෙන් - නාදයෙන් නින්නාද කරවයි. **“නාජ්ජ ගිරිනදීහි විප්පවාසසමයො”** අද, මේ දැන් අනික් පර්වත, ගිරි, නදීන්ගෙන් වෙන්ව විසිය යුතු කාලය නොවෙයි. විශේෂයෙන්ම දරුණු මත්ස්‍ය කිඹුල් ආදීන්ගෙන් දුරුවූ ක්‍ෂේම වූ (සැක බිය රහිත) අජකරණී නදිය, රසවත් ඵලඵල්වයනගෙන් පිරී ගස් සහිත සුදුවැලි තලාවෙන් යුක්තව ඉතා රමණීයව ගලා බසී. මගේ සිත එහිම ඇලේ යන අදහසයි.
මෙසේ පැවසූ සප්පක හිමියෝ නෑ සමූහයා හැර දමා, තමා පෙර විසූ ස්ථානයටම වැඩම කළහ. උන්වහන්සේ ශූන්‍යාගාර වාසයේ කැමැත්ත ප්‍රකාශ කළ මේ ගාථාවලින්ම, සිය රහත්භාවය ද විවරණය කළ සේක.
**“පබ්බජිං”** යනු ආයුෂ්මත් **මුදිත** තෙරුන් වහන්සේගේ ගාථාවන්ය. ඒවායේ උපත කෙසේද? උන්වහන්සේ ද පෙර බුදුවරු හමුවෙහි කළ ප්‍රාර්ථනා ඇතිව ඒ ඒ භවයේදී පින්දහම් රැස්කරමින් අවුත් **විපස්සි** භාග්‍යවතුන් වහන්සේගේ කාලයේදී සිටුගෙයක ඉපිද නුවණැති බවට පැමිණියහ. දිනක් ඒ ශාස්තෲන් වහන්සේ දැක සිත පහදවාගත් ඒ සිටුකුමරු එක් පැසක් පූජා කළේය. ඒ පින්කම නිසා දෙව් මිනිස් දෙගතියේ සැරිසරා පැමිණි ඔහු, මේ බුද්ධෝත්පාද කාලයේදී කොසොල් රට ගහපති පවුලක **මුදිත **නමින් ඉපිද නුවණැති බවට පැමිණියේ ය. ඒ කාලයේ දී එම ගහපති පවුල කිසියම් කරුණක් නිසා රජුගේ කෝපයට ලක්ව පළිගැනීම් සිදුවිය. ඊට බියවූ මුදිත එනුවරින් පලාගොස් එක් අරණ්‍යයකට පිවිස, එක්තරා රහත් තෙර නමක් වසන තැනකට පිවිසියේය. ඔහුගේ බියසුළු බව දුටු තෙරණුවෝ “දරුව, බිය නොවව” යි ඔහු අස්වසාලූහ. ඔහු ස්වාමීනි! මේ භය කවර කාලයකින් සන්සිඳේද”යි විමසූ විට තෙරණුවෝ “සත් අට මසකින් සන්සිඳේ” යැයි වදාළහ. “එපමණකල් ඉවසා සිටීමට නොහැක. මම පැවිදි වන්නෙමි. ස්වාමීනි! මා පැවිදි කළ මැනවි”යි ජීවිත ආරක්‍ෂාව සඳහා පැවිද්ද ඉල්ලීය. තෙරණුවෝ ඔහු පැවිදි කළහ. පැවිදිව බුදුසසුන පිළිබඳ උපදවාගත් ශ්‍රද්ධා ඇති මුදිත හිමියෝ රාජභය සන්සිඳුණු කල්හි ද මහණකමෙහිම ඇලී කමටහන් ගෙන විදසුන් භාවනාව වඩමින්, “රහත් නොවී මේ මම වසන කුටියෙන් පිටතට නො නික්මෙමි” යන ස්ථිර අධිෂ්ඨානයෙන් යුක්තව, විදසුනෙහිම සිත පිහිටුවා නොබෝ දිනකින්ම රහත් වූහ. අපදාන පාළියේදී උන්වහන්සේ මෙසේ වදාළහ.
“ලොවට එකම ජ්‍යෙෂ්ඨ වූ විපස්සි භාග්‍යවතුන් වහන්සේ දැක පහන් සිත් ඇති මම සියතින්ම එක් පැසක් පූජා කළෙමි.
එහි විපාක වශයෙන් සසරදී මා හට ඇත්, අස්, දිව යානා පහළ විය. ගී නැටුම් ආදී උත්සව ශ්‍රීයෙන් සැප විඳි මම දැන් සියලු ආශ්‍රව ක්‍ෂය කළෙමි.
මීට කල්ප අනූ එකකට පෙර දී යම් පැසක් පූජා කළෙම් ද එහි විපාක වශයෙන් මම දුගතියකට නොගියෙමි. පැස දානයේ විපාක මෙබඳුය.
දැන් මම සියලු කෙලෙස් දැවූයෙමි. -පෙ- බුද්ධානුශාසනය ඉටු කළෙමි.”
රහත් බවට පත්ව විමුක්ති සුව විඳිමින් කල් යැවූ මුදිත තෙරුන්ගෙන් යහළු භික්‍ෂූහු, අවබෝධ කළ මාර්ගඵල පිළිබඳව විමසූහ. එවිට තමන් වහන්සේ පිළිපැදි ආකාරය හා අවබෝධ කළ අර්හත්භාවය පෙන්වා දෙමින් මේ සිවු ගාථා වදාළහ.

එහි **“ජීවිකත්‍ථො”,** ජීවිතය සඳහා ජීවිතයෙන් ප්‍රයෝජන ඇතිව, මෙහි පැවිදි වී බිය නොමැතිව සුවසේ වෙහෙසට පත් නොවී ජීවත්වෙමියි යනුවෙන් ජීවත්වීම සඳහාම පැවිදිවී යන අර්ථයයි. **“ලද්ධාන උපසම්පදං”** පළමුව සාමණේරයකු පැවිදි වී, පසුව ඤත්ති චතුත්‍ථ කර්මයෙන් උපසම්පදාව ලැබ, **“තතො සද්ධං පටිලභි”** එසේ උපසපන් වූ කාලයේ සිටම කළණ මිතුරු ඇසුර ලැබීමෙන් උභය ප්‍රාතිමොක්‍ෂය, ත්‍රිවිධ අනුමෝදනා සහිත එක් සූත්‍රයක්, සමථ-විදසුන් ආදී කමටහන් විධි උගෙන බුද්ධාදී මහෝත්තමයන් මහානුභාවය දැක, “භාග්‍යවතුන් වහන්සේ සම්මා සම්බුද්ධයහ. ධර්ම මනාව දේශනා කරන ලදහ. සංඝයා මනාවූ පිළිවෙත් ඇත්තෝය” යනුවෙන් තුණුරුවන් විෂයෙහි ශ්‍රද්ධාව උපදවා ගත්තෙමි. **“දළ්හවිරියො පරක්කමිං”** මෙසේ ලැබූ ශ්‍රද්ධාවෙන් විදසුන් භාවනා කමටහනෙහි දැඩි වීර්යයෙන්, ස්ථිර වීර්යයෙන් නොබෝ දිනකින්ම චතුරාර්ය සත්‍ය අවබෝධය පිණිස උත්සාහ කළෙමි. අකුසල් දහම් ප්‍රහාණයටත් කුසල් දහම් වැඩිදියුණු කර ගැනීමටත් මනාව උත්සාහ කළෙමි.
ඒ පරාක්‍රම වීර්යයේ ආකාරය පැවසීම සඳහා **“කාමං”** යන ගාථාව වදාළහ. එහි “කාම” ඒකාන්තයෙන් අනිවාර්යයෙන්ම, **“භිජ්ජතුං කායො”** මේ මාගේ කුණුකය, මේ වීර්ය උපක්‍රමයෙන් බිඳී යේවා, සිඳී-බිඳී වැනසී යේවා. **“මංසපෙසී විසීයරුං”** මේ දැඩි වීර්ය හේතුවෙන් මගේ මේ කයින් මාශපේශී විසිරී යේවා, ඔබිනොබ පැතිරීයේවා. **“උභො ජණ්ණුක සන්‍ධීහි ජංඝායො පපතන්තු මෙ”** දෙදණ සන්‍ධියෙන් මගේ දෙකළවා, කෙන්ඩා බිඳී බිම වැටේවා. “මං” යන පාඨය ද යෙදේ. එහි අර්ථය ද එයම වේ. සෙසු පදයන්ගේ අර්ථ ඉහත පැවසූ පරිදිම දත යුතුයි.
