ඛුද්දක නිකාය
ථේරගාථා අටුවාව
(ප්‍රථම භාගය)
ග්‍රන්ථාරම්භකථා
මහාකාරුණික වූ ඤාණ සාගරයාගේ පරතෙර දුටුවා වූ දක්‍ෂ වූ ගැඹුරු පැන විසඳුම් ඇත්තාවූ විසිතුරු නය දෙසුම් ඇත්තා වූ තථාගතයන් වහන්සේට (අනුනට පිහිටවන උතුමන් වහන්සේට) මම වඳිමි.
අට වැදෑරුම් විද්‍යාවන්ගෙන් හා පසළොස් චරණ දහමින් යුක්ත වූ ලෝකයෙන් මිදීමට මඟ පෙන්වන්නා වූ සම්මා සම්බුදුරජාණන් වහන්සේලා විසිනුදු පුදන ලද ඒ උතුම් වූ ධර්‍මරත්නයට මම වඳිමි.
යමෙක් සීලාදි ගුණයන්ගෙන් යුක්තව මගඵලයන්හි පිහිටි සේක්ද ඒ අනුත්තර වූ පුණ්‍ය ක්‍ෂේත්‍රයක් හෙවත් පින් කෙතක් වු ආර්ය සංඝරත්නය මම නමඳිමි.
මෙසේ රත්නත්‍රයට වන්දනා කිරීමෙන් ජනිත වූ යම් පිනක් වේ නම්, ඒ පුණ්‍යානුභාවයෙන් සැමතැන්හි නසන ලද අතුරු ආන්තරා ඇති මම මේ අටුවාව ආරම්භ කරමි.
යම් ඒ කරන ලද කටයුතු ඇති සුභූති ආදී මහරහතන් වහන්සේලා විසින් ද ආමිෂයන්ගෙන් දුරු වූ රහත් තෙරණිවරුන් විසින් ද දේශනා කරන ලද,
ප්‍රීතිමය වාක්‍ය වැනි වූද ගැඹුරු වූ, ආර්ය මාර්ගයෙහි දක්‍ෂ වූ යහපත් වූ ප්‍රකාශන ද ශුන්‍යතා ධර්මයෙන් යුක්ත වූ ද ආර්ය ධර්ම මාර්ගය ප්‍රකාශ කරන්නා වූ ද,
ගාථා වන්ගෙන් යුක්ත වූ ධර්ම ග්‍රන්‍ථ **“ථේරගාථා”** හා **“ථේරිගාථා”** යන නම්වලින් ඛුද්දක නිකායෙහි තබා, තාදිගුණ ඇති මහරහතන් වහන්සේලා විසින් සංගායනා කළ සේක.
එම කෘති දෙකෙහි ගැඹුරු ඥානයෙන් බැස අවබෝධ කරගත යුතු වූ ධර්ම කරුණු පිළිබඳ අර්ථවර්ණනාව ඉතා දුෂ්කර වුවත් මවිසින් එය ඉටු කිරීමට කැමැත්තෙමි.
ශාස්තෘ ශාසනයෙහි පිහිටා සිටිමින්, පූර්වාචාරී නම් කේසර සිංහයන්ගේ අර්ථ විනිශ්චයන්හි ද පිහිටමින් එම අර්ථ වර්ණනාව කරමි.
එනිසා එම පුණ්‍ය විනිශ්චයෙහි එල්බ, පෝරාණ අට්ඨකථා න්‍යාය වු නිකාය පසෙහි එන ක්‍රමය ඇසුරු කරමින්,
ඉතා පිරිසිදු වූ මිශ්‍ර නොවූ අර්ථ විනිශ්චයෙහි දක්‍ෂ වු මහාවිහාර වාසීන්ගේ පිළිගැනීමට විරුද්ධ නොවී,
එය නොඉක්මවා, අනුපිළිවෙල කථාවෙන් තොරව යම් පදයක අර්ථ අවබෝධ කර ගැනීම අපහසු ද ඒ පදයන්ගේ අර්ථ විනිශ්චය ප්‍රකටව දක්වමින්,
මෙම යහපත් වූ ථෙරගාථා හා ථෙරිගාථා අර්ථ වර්ණනාව ශක්ති ඇති පරිද්දෙන් සකසා කරන්නෙමි.
මෙසේ ශ්‍රී සද්ධර්මයේ චිර පැවැත්ම කැමති වූ ථෙරථෙරී ගාථාවන්හි අර්ථ භේද විමසනු කැමැති වූ සත්පුරුෂයිනි! සාවධානව මේ අර්ථ වර්ණනාව අසවු.
මේ **“ථේරගාථා”, “ථේරිගාථා”** යනු මොනවාද? කෙසේ පැවත ආවේද? යනාදී ප්‍රශ්නයන්ට පිළිතුරු ඉහත දැක්වූ ගාථාවන්හි කියන ලද්දේමය. එය ප්‍රකටව දක්වනු සඳහා නැවත මෙසේ පවසනු ලැබේ.
එහි පළමුකොට **“ථේරගාථා”** යනු **“සුභූති”** ආදී තෙරවරුන් විසින් පැවසූ ගාථාවෝයි. එහි ඇතැම් ගාථා තමන් වහන්සේලා අවබෝධ කළ, මගඵල සුවය නුවණින් විමසා බලා ප්‍රීති වාක්‍ය වශයෙන් දේශිතය. ඇතැම් ගාථා තමන් වහන්සේලාගේ සමවත් සුව විහරණ, නුවණින් විමසා බැලීම් වශයෙන් දේශිතය. ඇතැම් ගාථා ප්‍රශ්න වශයෙන් දේශිතය. තවත් ගාථා රැසක් පිරිනිවන් පාන සමයෙහි සසුනේ ඇති නිදහස්ශීලී බව ප්‍රකටව දැක්වීම් වශයෙන් දේශනා කර ඇත. ඒ සියලු තෙරවරුන්ගේ ගාථාවෝ, ධර්ම සංගායනා කරන විට එක්රැස් කොට **“ථේරගාථා”** යන නාමයෙන් ධර්ම සංග්‍රාහක භික්‍ෂූන් වහන්සේ විසින් සංග්‍රහ කරන ලදහ. **“ථේරිගාථා”** වනාහි තෙරණිවරු සඳහා දේශිතය.
තෙරණිවරුන් විසින් වදාළ ගාථා එක්රැස් කර සංග්‍රහ කර ඇත. එම ථේරගාථාව සහ ථේරි ගාථාව විනය පිටකය, සූත්‍ර පිටකය හා අභිධර්ම පිටකය යන තුන් පිටකයන්ගෙන් සූත්‍ර පිටකයෙහි ඇතුළත් වේ. දීඝනිකාය, මජ්ඣිම නිකාය, සංයුක්ත නිකාය, අංගුත්තර නිකාය හා ඛුද්දක නිකාය යන සූත්‍ර පිටකයේ නිකාය පසින් ඛුද්දක නිකායට ඇතුළත් වේ. සූත්‍ර, ගෙය්‍ය, වෙය්‍යාකරණ, ගාථා, උදාන, ඉතිවුත්තක, ජාතක, අබ්භූතධම්ම හා වේදල්ල යන නවංග ශාසනයෙන් “ගාථා” අංගයෙහි ඇතුළත් වේ.
යනුවෙන් “අසූ දෙදාහක් බුද්ධ දේශිත වූත් දෙදහසක් ශ්‍රාවක භාෂිත වූත් අසූහාර දහසක් ධර්ම ස්කන්‍ධය මෙහි පවතින්නේ යැයි”
මෙසේ ධර්ම භාණ්ඩාගාරික අනඳ තෙරුන් විසින් ප්‍රතිඥා කරන ලද සුවාසු දහසක් ධර්ම ස්කන්ධයන් අතරින් ධර්ම ස්කන්ධයක කිහිපයක් සංග්‍රහ කරන ලදී.
එහි **ථෙරගාථා** පාළිය නිපාත වශයෙන් ඒක නිපාතයේ සිට එක එකක් වැඩිවීම් වශයෙන් දාහතර වන නිපාතය දක්වාත්, දාසය වන නිපාතය, විසිවන නිපාතය, තිස්වන නිපාතය, සතළිස් වන නිපාතය, පනස්වන නිපාතය, සැටවන නිපාතය, සැත්තෑවන නිපාතය යන මේ නිපාත සත ද සමඟ නිපාත විසි එකකින් යුක්ත වේ. වැටීම, හෙළීම (නිපතනං) බහා තැබීම (නික්ඛිපනං) යන අරුතින් “නිපාත” නම් වේ.
එක් එක් ගාථාවන්ගේ හෙලීම, බහා දැමීම, දැක්වීම යනු ඒක නිපාත යයි. මේ ක්‍රමයෙන් සෙසු නිපාතයන් හි ද අර්ථ දත යුතුයි.
එහි ඒක නිපාතයෙහි වග්ග දොළොසකි. එක් එක් වර්ගයේ දහය, දහය බැගින් තෙරවරු එක්සිය විස්සෙකි. ගාථා ද එපමණම වේ. කියන ලදී -
“කළ කිස ඇති අරහත් වූ - එක්සිය විස්සක් මහර්ෂී වූ තෙරවරු ඒකක නිපාතයෙහි ගාථා සංග්‍රහ කළහ යනුවෙන්.
දුක නිපාතයෙහි තෙරවරු සතළිස් නවයකි. ගාථා අනූ අටකි. තික නිපාතයෙහි තෙරවරු දාසයකි. ගාථා හතලිස් අටකි. චතුක්ක නිපාතයේ තෙරවරු දහතුන් දෙනෙකි. ගාථා පනස් දෙකකි. පඤ්චක නිපාතයෙහි තෙරවරු දොළොසකි. ගාථා සැටකි. ඡක්ක නිපාතයේ තෙරවරු දා හතරකි. ගාථා අසූ හතරකි. සත්තක නිපාතයෙහි තෙරවරු පස් දෙනෙකි. ගාථා තිස් පහකි. අට්ඨක නිපාතයේ තෙරවරු තිදෙනෙකි. ගාථා විසි හතරකි. නවක නිපාතයේ එක් තෙරනමකි. ගාථා නවයකි. දස නිපාතයෙහි තෙරවරු සත් දෙනෙකි. ගාථා සැත්තෑවකි. එකොළොස්වන නිපාතයේ එක් තෙරනමකි. ගාථා එකොළොසකි. දොළොස් වන නිපාතයේ තෙරවරු දෙනමකි. ගාථා විසි හතරකි. දහතුන්වන නිපාතයේ එක් තෙරනමකි. ගාථා දහතුනකි. දාහතර වන නිපාතයේ තෙරවරු දෙනමකි. ගාථා විසි අටකි. පසළොස්වන නිපාතයක් නැත. දාසය වන නිපාතයෙහි තෙරවරු දෙනමකි. ගාථා තිස් දෙකකි. විසිවන නිපාතයේ තෙරවරු දස නමකි. ගාථා දෙසිය හතළිස් පහකට අධිකය. තිස්වන නිපාතයේ තෙරවරු තුන් නමකි. ගාථා එකසිය පහකි. සතළිස් වන නිපාතයේ එක් තෙර නමකි. ගාථා සතළිස් දෙකකි. පනස් වන නිපාතයෙහි එක් තෙර නමකි. පනස් පහක් ගාථා ඇත. සැටවන නිපාතයේ එක් තෙර නමකි. ගාථා සැට අටකි. සැත්තෑවන නිපාතයේ ද එක් තෙර නමකි. ගාථා සැත්තෑ එකකි. මේ සියල්ල සම්පිණ්ඩනය කළ විට තෙරවරු දෙසිය හැට හතරකි. ගාථා එක් දහස් තුන්සිය හැටකි. එනිසා මෙය කියන ලදී.
“එහි ගාථා එක් දහස් තුන්සිය හැටකි. එම ගාථාවෝ තෙරවරු දෙසිය සැට හතර නමක් විසින් දේශනා කරන ලදහ.
**ථේරි ගාථාව** ද ඒක නිපාතයේ සිට එක එක වැඩිවීම් වශයෙන් නව වන නිපාතය දක්වාත්, එකොළොස්වන නිපාතය, දොළොස්වන නිපාතය, දාසය වන නිපාතය, විසිවන නිපාතය, තිස්වන නිපාතය, සතළිස් වන නිපාතය, මහා නිපාතය වශයෙන් නිපාත දහසයක් ඇතුළත් වේ. එහි ඒක නිපාතයේ තෙරණියෝ දහ අටකි. ගාථා ද දහ අටකි. දුක නිපාතයේ තෙරණියෝ දස නමකි. ගාථා විස්සකි. තික නිපාතයෙහි තෙරණියෝ අට නමකි. ගාථා විසි හතරකි. **චතුක්ක** නිපාතයේ එක් තෙරණියකි. ගාථා හතරකි. **පඤ්චක** නිපාතයෙහි තෙරණියෝ දොළොසකි. ගාථා සැට තුනකි. ඡක්ක නිපාතයේ තෙරණියෝ අට නමකි. ගාථා හතළිස් අටකි. **සත්තක** නිපාතයේ තෙරණියෝ තිදෙනෙකි. ගාථා විසි එකකි. අට්ඨ නිපාතයේ සිට සොළස නිපාතය දක්වා එක් එක් තෙරණිය ඒ ඒ නිපාතයේ ප්‍රමාණයට ගාථා දේශිතය. වීසති නිපාතයේ තෙරණියෝ සිවු දෙනෙකි. ගාථා අනූ හතකි. තිංස නිපාතයේ එක් තෙරණියකි. ගාථා තිස් හතරකි. චත්තාළීස නිපාතයේ එක් තෙරණියකි. ගාථා හතලිස් අටකි. මහා නිපාතයේ එක් තෙරණියකි. ගාථා සැත්තෑ පහකි. මෙසේ මෙම ථෙරි ගාථාවෙහි නිපාතය ද ගාථාවන්ගේ ද ප්‍රමාණය දත යුතුයි.
මෙසේ වෙන් කර දැක්වූ ප්‍රමාණ අනුව මේ ග්‍රන්‍ථ දෙකින් ථෙරගාථාව මූලික වේ. පළමු කෘතියයි. එහිද :-
යන මේ ගාථාව පළමු මහා සංගීති අවස්ථාවෙහි ආයුෂ්මත් ආනන්‍ද තෙරුන් විසින් ඒ තෙරවරුන්ට ස්තූති කිරීම් වශයෙන් දෙසූ පළමු ගාථාවයි. එහි **“සීහානං”** යනු සිංහයන්ගේ “සීහ” ශබ්දය “මහණෙනි! මෘගයන්ගේ රජ වූ සිංහයා”{1} (සීහො භික්ඛවෙ මිගරාජා) යන තැන්හි සිංහයාට යෙදුණි. “ඉක්බිති සීහ සෙන්පතියා භාග්‍යවතුන් වහන්සේ වෙත එළඹියේය”{2} යනාදියෙහි ප්‍රඥප්ති නාමයකැයි දත යුතුයි. පුද්ගලයෙකුගේ නමකි. “මහණෙනි! “සීහ” යනු තථාගත වූ අර්හත් වූ සම්මා සම්බුදුරජාණන් වහන්සේට යෙදෙන තවත් නාමයකි. (අධිවචනං){3} යනාදී තැන්හි තථාගතයන්ට ම යෙදී ඇත. තථාගතයන්ට සිංහයාට සමාන ඉරියවු පැවතුම් ඇත. මෙසේ මෙහිදී ද සමාන වූ පැවතුම් ඇතිවීම් වශයෙන් යෙදුණු බව දත යුතුයි. එනිසා **“සීහානංව”** යනුවේ. **සීහානං+ඉව** යන දෙපදය සන්‍ධිවීමේදී පරස්වරය ලොප් වේ. “එවංස තෙ”{4} යනාදියෙහි මෙනි. මෙහි **“ඉව”** යනු නිපාත පදයකි. **“සුණාථ”** යනු ආඛ්‍යාත (ක්‍රියා) පදයකි. සෙසු පද නාම පද වේ. සීහානං (සිංහයන්ගේ) යනු සම්බන්‍ධාර්ථයේ **ඡට්ඨි** විභක්ති වචනයකි. මෙහි ඒකාන්තයෙන් සම්බන්ධය ද ස්වරූප වශයෙන් නොකියන ලදී. අර්ථ වශයෙන්ම කියන ලද්දේය. යම්සේ **“ඔට්ඨස්සෙව මුඛං එතස්ස”** යන තැන්හි **“ඔට්ඨස්ස”** යැයි පැවසු විට “ඕට්ඨ ස්ස මුඛං විය මුඛං එතස්ස” (ඔටුවාගේ මුව මෙන් මොහුගේ මුව වේ) යන මේ අර්ථයම කියන ලදී. එසේම මෙහිද **“සීහානංව”** (සිංහයන් මෙන්) යැයි පැවසු විට, “සීහානං නාදො විය” (සිංහයන්ගේ නාදය මෙන්) යැයි අර්ථ ගත යුතුයි. එහි “මුඛ” ශබ්දය සමීප කිරීම් අර්ථයෙහි වේ. මෙහිද **“නදන්තානං”** (නද දෙන) පද සන්නිධානයකි. පද සමීප කිරීමකි. එනිසා **“සීහානංව”** යන පදය මෙහි නිදසුන් පදයකි. **“නදන්තානං”** යනුවෙන් ඒ නිදර්ශනය කළ දෙයෙහි සබඳතාව දක්වන ලදී. **“දාඨිනං”** යනු එයට යෙදුණු විශේෂණයකි.
**“ගිරිගබ්භරෙ”** යනු ඒ සිංහයන් සිටින තැන දැක්වීමකි. **“සුණාථ”** යනු ඇසීමෙහි යෙදවීමයි. **“භාවිතත්තානං”** යනු ඇසිය යුත්තාගේ ලක්‍ෂණ ප්‍රභාව දැක්වීමයි. “ගාථා” යනු ඇසිය යුතු වස්තුව, කාරණය දැක්වීමයි. **“අත්තූපනායිකා”** යනු එහි විශේෂණ දැක්වීමකි. කැමති නම් මෙහි “දළ ඇති නද දෙන සිංහයන්ගේ” යනුවෙන් පුරුෂ ලිංගයෙන් ඇති පදවල ලිංගය වෙනස් කර, “සිංහ ධේනුන්ගේ” (සීහීනං) ආදී ලෙස ස්ත්‍රී ලිංග වශයෙන් ද අර්ථ කිව යුතුයි. ඒක ශේෂ වශයෙන් හෝ අර්ථ ගත යුතුයි. සිංහයෝ ද සිංහ ධේනුහු ද සිංහයෝම ය. ඔවුහු දෙපිරිසම “සීහ” (සිංහ) නාමයෙන් ගැනීම සාධාරණය. එබැවින් මේ නිදාන ගාථා තුන ථෙරගාථාවන්ට ද ථෙරී ගාථාවන්ට ද සාධාරණම වේ.
එහි ඉවසීම් වශයෙන් ද (සහනතො) නැසීම්, වැනසීම්, වශයෙන් ද (හනනතො) “සීහ” නම් වේ. මෘගයන්ගේ රජ වූ සිංහයාගේ විශේෂ බලය යෙදීම් ආදී උපද්‍රව ද ඔහු ඉවසන්නේ මය. ගොදුරු පිණිස යන්නේ ද තේජස් බලයෙන් මත් වූ ගන්‍ධ හස්තීන්, වන මී මුන් ආදීන් වෙත පැමිණ නිර්භය බැවින් හා තැති නොගැනීමෙන් ඔවුන් අභි භවනය කරයි. එසේ මැඩ පවත්වමින් ඔවුන් ඒකාන්තයෙන් මරා, මෘදු මස් කා සුවසේ වෙසෙයි. මේ අයුරින්ම රහතන් වහන්සේලා ද ආර්ය බල විශේෂයක් යෙදීමෙන් සියල්ලන්ගෙන්ම වන උපද්‍රව ඉවසන සේක්, රාගා දී කෙලෙස් ධර්මයන් මැඩ පවත්වා, ඉවසන සේක් - දුරු කළ සේක් පිරුණු තේජසින් කවරෙකු කෙරෙහි වුවත් නිර්භයව, තැති නොගෙන ධ්‍යානාදී සුවයෙන් වෙසෙන සේක්, ඉවසීමෙන් ද නැසීමෙන් ද සිංහයන් මෙන් වූවාහු “සිංහයෝ” (සීහා) නම් වෙති. ශබ්දාර්ථ වශයෙන් යම් සේ “කන්තන” අර්ථයෙන් මුල - අග විපර්යාස වීමෙන් “තක්ක” යැයි කියනු ලැබේද, එසේම “හිංසන” අර්ථයෙන් “සීහො” යැයි පද සිද්ධ වූ බව දත යුතුයි. එසේම “සහන” අර්ථයෙන් ද “සිහො” නම් වේ. සෝදරාදී ප්‍රතික්‍ෂේප කරන නිරුක්ති න්‍යාය අනුව කියනු ලබන කල්හි, කිව යුත්තක් නැත්තේමය.
නැතහොත් මෘගරාජ වූ කේසර සිංහයා තමාගේ පිරුණු තේජස් බල මහිමය නිසා තනිව හැසිරෙමින් වාසය කරයි ද කිසිම සහායයෙකු (දෙවැනියකු) අපේක්ෂා නොකරයි ද, මෙලෙසින්ම පිරුණු තේජස් බල මහිම නිසාත් විවේකයෙහි ඇලුණු නිසාත් හුදෙකලාව - “තනිව හැසිරේ” යන අර්ථයෙනුත් සිංහයන් මෙනැයි රහතන් වහන්සේලා “සීහ” නම් වෙති. එනිසා බුදුහු මෙසේ වදාළහ. **“සීහංවෙකචරං නාගං”{1}** (සිංහයෙකු මෙන් ඇතෙකුමෙන් තනිව හැසිරෙන) යනුවෙන්.
නැතහොත් තැති නොගන්නා ජව පරාක්‍රමාධි විශේෂ බල මහිමයෙන් සිංහයන් මෙන් වූ යන අර්ථයෙන් මේ මහතෙරවරු “සිහ” නම් වෙති. භාග්‍යවතුන් වහන්සේ විසින් මෙසේ වදාළහ.
“මහණෙනි! මෙලොව දෙදෙනෙක් හෙන ගසද්දී තැති නොගනිති. කවර දෙදෙනෙක් ද? රහතන් වහන්සේ සහ මෘග රාජ වූ සිංහයා යන දෙදෙනයි.”{2}
සිංහයා ජවයෙන් ද එසේම පරාක්‍රමයෙන් ද (වේගවත්බව, උත්සාහය) අන් සතුන් අභිබවා සිටියි. එසේම සිංහයා උසභ සීයක් (උසභයක් යනු රියන් 140කි.) වුවත් පැන, වන මීමුන් මත වැටෙයි. පනිනුයේත් මඳ වැගිරෙන උතුම් මහා ඇතුන්ගේ හිසට පැන කුම්භස්ථලය බිඳ දන්ත කළීර මාංසය කයි. මේ රහතන් වහන්සේ ද ආර්ය මාර්ග ජවයෙන් ද සෘද්ධිමය ජවයෙන් ද අන්‍යයන් හා අසමාන වෙති. සම්‍යක් ප්‍රධාන වීර්යයෙන්ද අන්‍යයන් අභිබවා සිටිති. එනිසා **“සීහානංවා”** යනුවෙන් සිංහයන් හා සමාන වූවෝ වෙති. මෙහිදී සිංහයාට සම කළ හැකි අනිකකු නොසිටින බව දත යුතුයි. අතිශයින් විශිෂ්ඨ වූ ඉවසීම් ආදී අර්ථාදිය රහතන් වහන්සේ තුලම දක්නට ලැබෙන බැවින්, උන්වහන්සේ සිංහයාට සමාන වෙති.
**“තදන්තානං”** යනු ගර්ජනය කරන්නා වූ, නද දෙන, ගොදුරු පිණිස යෑම, පරාක්‍රමය, සතුට, දොළදුක් ආදියෙහි දී සිංහයෝ තමා වසන තැනින් නික්මවුත් කිළිපොලා සිංහ නාදය නම් වූ අභීත නාදය පවත්වති. එසේම රහතන් වහන්සේ ද ආධ්‍යාත්මික අරමුණු, ප්‍රත්‍යවේක්‍ෂණ, ප්‍රීති වාක්‍ය පහළ කිරීම් ආදියෙහි දී මේ අභීත වූ නාදය පවත්වති. එනිසා “සිංහයන් මෙන් නද දෙන” යැයි කියන ලදී. **“දාඨිනං”** යනු දළ ඇත්තවුන් අතර ප්‍රශස්ත වූ විශේෂ දළ ඇත්තා වූ, උසස් දළ ඇත්තාවූ යන අර්ථයි. යම්සේ සිංහයෝ අතිශය දැඩි වූ තියුණු වූ සතර දළයන්ගේ බලයෙන් ප්‍රතිවිරුද්ධ වූවන් මැඩලා, සිය මනදොළ පුරවා ගන්නාක් මෙන් සතරක් වූ ආර්ය මාර්ග නම් දළයන්ගේ බලයෙන් ඇරඹුමක් නැති සංසාරයෙහි පෙර මැඩලීමට නොහැකි වූ කෙළෙස් සතුරන් නසා, සිය මනදොළ (ප්‍රාර්ථනාව) ඉටු කරගන්නා රහතන් වහන්සේ දැකිය යුතුයි. මෙහි “දළ මෙන්” (දාඨා විය) යන තැන්හි “දාඨා” යන්නේ පරිසංකල්පනා වශයෙන්ම අර්ථ දත යුතුයි.
**“ගිරිගබ්භරෙ”** යනු පර්වත ගුහාවයි. සමීපාර්ථයේ සත්තමී වදනකි. ඇතැම්හු (අභයගිරිකාදී) “ගිරිගව්ගර” යි ද කියති. පර්වතයන්හි වන ගහණ, වන ලැහැබ්වල සිට යන අර්ථයයි. මෙහි වනාහී සිංහයන්ගේ බබළන තැන දැක්වීම මෙන්ම සිංහ නාදයට යෝග්‍ය වූ භූමිය දැක්වීම ද සිදුවේ. “ගිරි කඳුරෙහි නද දෙන” (නදන්තානං ගිරිගබ්භරෙ) යනු පද ගැලපීමයි. යම් සේ සිංහයෝ අන් සතුන් විසින් ළංවිය නොහැකි, ජන ශුන්‍ය වූ ගිරි කඳුරුවල බොහෝ සෙයින් වෙසෙන්නාහු, තමාගේ දර්ශනයෙන් (දැකීමෙන්) කුඩා සා-මුව ආදීන්ගේ සන්තානයේ ඇතිවන තැති ගැනීම දුරු කිරිම සඳහා ගොදුරු පිණිස යාමට පළමුව සිංහ නාද කරත් ද එමෙන් ම අන් ජනයා ළං නොවනගිරි කඳුරු පර්වත වැනි වූ ජන ශූන්‍ය ශුන්‍යාගාරවල වෙසෙන මහරහතන් වහන්සේලා ගුණවලින් කුඩාවූ පුහුදුන් ජන සිත්හි ඇති තණ්හා, මිසදිටු, පිරිතැවීම් දුරු කිරිම සඳහා දේශනා කළ “ගාථා” නම් වූ අභීත වූ සිංහ නාද පැවැත්වූහ. එනිසා මෙය කියන ලදී-
“ගිරි ගුහායෙහි නද දෙන, දළ ඇති සිංහයන් මෙන් වඩන ලද සිත් ඇති රහතන් වහන්සේලා තමා පිළිබඳව ගෙන හැර දැක්වූ ගාථා අසවු.” යනුවෙනි.
**“සුණාථ”** යනු ඇසීමට අණකළ වදනයි. මේ වචනයෙන් කියනු ලබන ගාථා, රැස් වූ පිරිස් විසින් ඇසීමට කැමැත්ත උපදවමින්, ඇසීමෙහි (ශ්‍රවණයෙහි) කැමැත්ත උපදවයි. උත්සාහය උපදවමින් ගරු - බහුමාන උපදවයි. නැතහොත් “සීහානං” යනාදී පදයන්ගේ පරිකල්පනය අත්හැර ප්‍රධාන වශයෙන්ම අර්ථ දත යුතුයි. “එනිසා දැඩි තියුණු බැවින් ප්‍රශස්ත වූ විශිෂ්ට දළ ඇති සිංහයන්ගේ ගිරි ගුහායෙහි සිට නද දෙන, සිංහ ගර්ජනය කරන මෘග රාජ වූ සිංහයන්ගේ නාදය මෙන් වූ රහතන් වහන්සේලාගේ අභීත සිංහ නාදය වැනි ගාථා අසවු.” යන අර්ථයයි. එනිසා මෙය කියන ලදී. “යම්සේ සිංහ නාද කරන සිංහයන්ට මෘගරාජයන්ට කිසිදු බියක් තැති ගැනීමක් නොමැති වුවත් ඒ අභීත සිංහ නාදය අන්‍ය මෘගයන් තැති ගැනීමට පත් කරයි ද, එසේම වැඩූ ඉඳුරන් ඇති අප්‍රමාදී වූ රහතන් වහන්සේලාගේ සිංහ නාදය වැනි වූ සියලු ආකාර භය හේතූන් ප්‍රහීණ කරන බැවින් “අභීත නාදයක් වූ ප්‍රමාදී පුහුදුන් ජනයා තැති ගන්වන ගාථා අසවු” යන අර්ථයයි.
**“භාවිතත්තානං”** යනු වඩන ලද සිත් ඇති යන්නයි. (ආර්යයන්ගේ) සිත වනාහී “අත්තාහි කිරදුද්දමො”{1} “යොවෙ ඨිතත්තො තස්සෙ උජු” යන තැන්හි සහ “අත්තසම්මාපණිධී”{2} යන මේ තැන්වලදී “අත්ත” (ආත්මය) යැයි කියැවේ. “එනිසා උසස් සමාධිමය වූ සමථ විදර්ශනාදිය වඩන ලද සිතැතිව, සමථ විදර්ශනා භාවනාවන් මස්තක ප්‍රාප්ත කරගෙන සිටි ආර්යයන්ගේ” යන අර්ථයයි. නැතහොත් “වඩනා ලද සිත් ඇති” යනු වඩන ලද ස්වභාව ඇති සීලාදි ගුණදම් වැඩීම ස්වභාවය වූ යන අර්ථයයි. ගායනා කරනුයේ (ගීයකි) “ගාථා” නම් වේ. අනුෂ්ටුභ් ආදී වශයෙන් සෘෂිවරුන් විසින් පවත්වාගෙන පැමිණි සිවු පද හෝ සපද (පදහයක් ඇති) වචනයයි. ඊට සමාන වූ ප්‍රබන්‍ධයන්ට ගාථා යැයි කියති. ආත්මාර්ථාදී ප්‍රභේද ඇති අභිවෘද්ධියට පමුණුවයි. ඒ අභිවෘද්ධි ආදිය තමා වෙත ගෙන දෙයි යන අරුතින් “අන්තූපනායික” නම් වේ.
නැතහොත් “භාවිතත්තානං” යනු වඩන ලද සිත් ඇති බවයි. ආත්ම භාවයෙහි පවතින “මමය” යන හැඟීම මමත්‍වය “අත්ත” යැයි (ආත්මය) කියයි. ඔවුන් විසින් එය අප්‍රමාදී භාවනාවෙන් ද ආවර්ජන භාවනාවෙන් ද වඩන ලදී. මැනවින් ගුණ-සුවඳ ගන්වන ලදී. එනිසා කියන ලදී. ඒ රහතුන්ට කාය භාවනාව, සීල භාවනාව, චිත්ත භාවනාව හා පඤ්ඤා භාවනාව යනු සිවු භාවනාවන්ගෙන් පිරිපුන් ආධ්‍යාත්මයක් ඇතැයි දක්වයි. “භාවනා” යනුවෙන් මෙහිදී සම්බුද්ධ ප්‍රතිපදාව අදහස් කරන ලදී. යමක සත්‍ය සම්බෝධියක් වේ නම් එය “අභිසමය” හා “තදත්‍ථ” වශයෙන් දෙපරිදි වේ. සම්බෝධිය ත්‍රිවිධාකාරය. සම්මා සම්බුද්ධත්‍වය, පච්චෙක සම්බුද්ධත්‍වය හා ශ්‍රාවක සම්බුද්ධත්‍වය යනුවෙනි. එහි යහපත් බව තමන් වහන්සේ විසින්ම සියලුම ධර්මයන් දැනගත් බැවින් ද අවබෝධ කර ගත් බැවින් ද අන්‍යයන්ට අවබෝධ කරවන බැවින්ද “සම්මා සම්බුද්ධ” නම් වේ. සර්‍වඥ ඥාන පදයෙහි පිහිටි මාර්ග ඤාණය ද, මාර්ග ඤාණ පදයෙහි පිහිටි සර්වඥතා ඤාණය ද “සම්මා සම්බුද්ධ” යැයි කියැවේ. එනිසා කියන ලදී-
“ඒ බුද්ධ” නම් වූ භාග්‍යවතුන් වහන්සේ සර්වඥ වූ සේක්, ගුරුවරයෙකු නොමැතිව පෙර නොඇසූ විරු ධර්මයන්හි තමන් වහන්සේ සත්‍යවබෝධ කළ සේක්, එහි ද සර්වඥ පදයට පත්වූ සේක්, තථාගත බලයන්හි ඉතා පුහුණුවූ සේක” යනුවෙන්. තථාගත බලයන්හි වසීභාවයෙන්, අවබෝධ කරගත් දේ අවබෝධ කරවීමෙහි (අනුන්ට) සමත්වන සේක.
වෙන් වෙන්ව (තනිව) තමන් වහන්සේම සත්‍යාවබෝධ කරගත්තේ “පච්චේක සම්බෝධි” නම් වේ. (පසේ බුදු) “ලොවුතුරු බුදු රදුන්ට දෙවැනි වූ තමාගේම ඤාණයෙන් සත්‍යය අවබෝධ කරගත්” යන අර්ථයයි. සම්මා සම්බුදුවරුන්ගේ තමාම අවබෝධ කරගත් ඤාණ ශක්තියෙන් පවතින සත්‍යාවබෝධය, බුදුරජාණන් වහන්සේට දෙවැනි වන අප්‍රමාණ සත්ත්‍වයන්ට සත්‍යාවබෝධ කිරීමට හේතු වේ. උපකාරී වේ. මේ පසේ බුදුවරු තනිවම සත්‍ය අවබෝධ කළ සේක්; සත්ත්‍වයන්ට සත්‍යාවබෝධ කිරීමෙහි හේතු නොවෙති. උපකාරී නොවෙති. ශාස්තෘෘන් වහන්සේගේ ධර්ම දේශනාව අසා අවසානයෙහි අර්හත් මගෙහි උපන්නෝ නම් ශ්‍රාවකයෝය. ශ්‍රාවකයන්ගේ සත්‍යාවබෝධය ලැබීම “ශ්‍රාවක සම්බෝධිය” නම් වේ.මේ සම්බෝධි තුන, ත්‍රිවිධ බෝසතුන්ගේ තම තමාට අයත් පරිදි ආවා වූ ප්‍රතිපදාවෙන් සතිපට්ඨානාදි සත්තිස් බෝධි පාක්‍ෂික ධර්මයන්ගේ වැඩීමෙන් පරිපූර්ණ වූ, මස්තකප්‍රාප්ත වූ බව දත යුතුයි. සෙසු අභිසමයන් මින් තොරව නොලැබේ. ප්‍රත්‍යක්‍ෂ අවබෝධයෙන් තොරව භාවනාභිසමය ඇතිනොවේමය. භාවානාභිසමය ඇති කල්හි සිහිය ද ප්‍රහාණාභිසමය ද පරිඤ්ඤාභිසමය ද (පිරිසිඳ දත්) සිද්ධ වූයේම වේ.
යම් කලෙක අප මහ බෝසතාණෝ, සම්පූර්ණව පුරනලද බෝධි සම්භාර ධර්ම ඇති සේක්, කරන ලද පූර්ව කෘත්‍ය ඇති සේක් බෝ මැඬට නැග, “මගේ සිත උපාදාය රහිතව ආශ්‍රවයන්ගෙන් නොමිදෙන තාක් මේ පළඟින් නො නැගිටිමි” යි ප්‍රතිඥා කොට, අපරාජිත පළඟින් හුන් සේක්; සන්ධ්‍යා භාගය එළඹීමට ප්‍රථමව මර බල පරදා, පෙරයම්හි පෙර කඳපිළිවෙළ දන්නා වූ නුවණින් නානාප්‍රකාර වශයෙන් පෙර ජාතීන්හි විසූ අයුරු සිහිපත් කර බලා, මැදියමෙහි දිවැස පිරිසිදු කිරීමෙන් චුති උත්පත්තිය පිළිබඳ දන්නාවූ අනාගත සංඥාවන් අවබෝධ කරගත් සේක. අවසන් (පශ්චිම) යාමයෙහි, “ඒකාන්තයෙන් මේ ලෝකය හිස්ය. මෙලොවට එන තැනැත්තා උපදියි, දිරායයි, මැරෙයි, චුතවෙයි. නැවත උපදියි. මෙසේ මේ සත්ත්‍වයා දුකෙහි ද ජරාමරණයන්හි ද නික්මීමක් නොදනියි” ආදී වශයෙන් ජරා මරණයන්ගේ සිට පටිච්ච සමුප්පාදය ප්‍රමුඛව විදර්ශනාව ආවර්ජනය කර බලා, මහා කැළයක් සිඳීමට ඇඹරුම් ගලෙහි පොරව මනාව මදින්නාක් මෙන් කෙලෙස් වන ගහණය සිඳීමට ලෝකනාථයන් වහන්සේ ඤාණ පොරව මුවහත් කරන සේක්, බුදු බවින් ද හේතු සම්පත් මුහුකුරා යෑමෙන් ද සර්වඥ ඥානාධිගමයෙන් විදර්ශනා ගැබ ගන්වමින් අතරින් පතර නොයෙක්, නොයෙක් සමාපත්තීන්ට සමවදිමින් ව්‍යවස්ථා කළ අයුරින් නාම රූපයෙහි ත්‍රිලක්‍ෂණය ආරෝපණය කර විදර්ශනාව වදනක් පාසා නා නා ප්‍රකාරව සංස්කාරයන් සිහිපත් කරන සේක්, තිස් හය කෝටි ලක්‍ෂයක් මාතෘකා වශයෙන් සිහිපත් කරන වාරය විස්තර කර, එහි “මහ වජ්‍රඤාණය” නම් වු තියුණු, ශූර වූ, ප්‍රසන්න වූ විදර්ශනා ඤාණයෙහි නැගිටීම් සිහිපත් කිරීම් වශයෙන් පවතින ආර්ය මාර්ග ප්‍රතිපදාවෙන් කෙලෙස් එක් දහස් පන්සීය නසා - ගෙවා දමා ඉහළම (අග්‍ර) මාර්ගය ලද කෙණෙහිම “සම්මා සම්බුද්ධත්වයට පත් වූ සේක්” නම් වේ. අග්‍ර වූ ඵලය ලක්‍ෂණ වශයෙන් අවබෝධ කළ තැන් පටන් සම්මා සම්බුද්ධ භාවයෙන් දස බල චතුර්වෛශාරද්‍ය ඥානය ම උන්වහන්සේගේ අතට පත් වූවක් ම විය. මෙය වනාහී අවබෝධයෙන් සම්මා සම්බුද්ධත්වය ලැබූ ප්‍රතිපදාවයි. (අභිසමයතො සම්මාසම්බොධිපටිපදා) ඒ සඳහා එළඹීම (තදත්‍ථතො) දීපංකර පාද මූලයෙන් නියත විවරණ ලැබීමේ සිට තුසිත භවනයෙහි ඉපදීම දක්වා මේ අතර වූ බෝධිසම්භාරයන් සම්පූර්ණ කිරීමයි. එහි යමක් කිවයුතු වේ නම් එය සියලුම ආකාරයෙන් චරියාපිටක වර්ණනාවෙහි සවිස්තර ලෙස පැවසේ. එහි කියන ලද පරිදි අවබෝධ කරගත යුතුයි.
පසේ බෝසත්වරු ද පසේ බුද්ධත්‍වය සඳහා කරන ලද ප්‍රාර්ථනා ඇති සේක්, අනුපිළිවෙලින් යහපත්ව පසේ බුදු බවට සුදුසු වූ පාරමී දම් පුරා සිටි කල්හි නුවණ මුහුකුරා යෑමෙන් උපන් සංවේග නිමිත්ත ගෙන, විශේෂ සහිතව භව සම්පත්තියෙහි ආදීනව දැක, තම නුවණින්ම පැවතුණු පැවතෙන හේතූන් ද නැතිවුණ නැතිවන හේතූන් ද පිරිසිඳ දැන “ඔහු මේ දුක යැයි නුවණින් මෙනෙහි කරයි.”{1} යනාදී ක්‍රමයෙන් පැවති, චතුරාර්ය සත්‍ය කමටහන් වඩන සේක්; තමාගේ ප්‍රාර්ථනාවන්ට අනුරූප වූ සංස්කාරයන් පිරිමදිමින් - විමසමින් අනුක්‍රමයෙන් විදර්ශනාව උත්සාහවත් කර, මග පිළිවෙලින් අග්‍ර මාර්ගයට පැමිණීම පසේ සම්බුදු බව තමාම අවබෝධ කිරීම නම් වේ. අග්‍ර වූ මගඵලය ලැබීමේ පටන් “පසේ බුදුවරු” යන නමින් දෙවියන් සහිත ලොවෙහි අග්‍ර දක්‍ෂිණෙය්‍ය පුද්ගලයෝ වෙති.
ශ්‍රාවකයෝ වනාහි ශාස්තෘන්වහන්සේ සමග එක්ව බඹසර හැසිරෙමින්, උන්වහන්සේ වෙතින් චතුසත්‍ය මිශ්‍රිත කමටහන් කථාව ශ්‍රවණය කර, එකෙණෙහිම කාලාන්තරයක් පුරා පුරන ලද පාරමී දම් අනුව සිට, ගැටෙමින් වෑයම් කරමින් විදර්ශනාව උත්සාහ කරති. ඉදින් ප්‍රතිපදාව වඩමින් චතුරාර්ය සත්‍යය අවබෝධ කරගනිමින් තම ප්‍රාර්ථනාවන්ට අනුව, ගැලපෙන අග්‍ර ශ්‍රාවක තත්ත්වය හෝ හුදෙක් මහා ශ්‍රාවක තත්ත්වය හෝ ලබති. හුදෙක් අග්‍ර මාර්ගය ලැබූ කෙණෙහිම “ශ්‍රාවක සම්බෝධිය” අවබෝධ කර ගැනීම නම් වේ. ඉන් අනතුරුව “ශ්‍රාවක බුද්ධ” නම් වේ. දෙවියන් සහිත ලොවෙහි අග්‍ර දක්‍ෂිණය්‍ය පුද්ගලයෝ වෙති. මෙසේ පච්චේක සම්බුද්ධත්‍වයේ ද ශ්‍රාවක සම්බුද්ධත්‍වයේ ද අවබෝධ කිරිම දත යුතුයි.
තදත්‍ථ වශයෙන් වනාහී මහා බෝධි සත්ත්‍වයෝ යටත් පිරිසෙන් (අන්තිම ප්‍රමාණයෙන්) සාරා සංඛ්‍ය කල්ප ලක්‍ෂයක් බෝධි සම්භාර ධර්ම සම්පූර්ණ කිරීමට කැමති විය යුතුයි. මධ්‍යම ප්‍රමාණයෙන් අටාසංඛ්‍ය කල්ප ලක්‍ෂයක් ද උපරිම ප්‍රමාණයෙන් (ඉහළම තත්ත්වයෙන්) දාසය සංඛ්‍ය කල්ප ලක්‍ෂයක් ද බෝධි සම්භාර ධර්ම සම්පූර්ණ කිරීම කළ යුතුයි. මෙම ප්‍රභේදයෝ පිළිවෙලින් ප්‍රඥාධික, ශ්‍රද්ධාධික හා විරියාධික වශයෙන් දත යුතුයි. ප්‍රඥාධික බෝසත්වරුන්ගේ ශ්‍රද්ධාව අල්ප වේ. ප්‍රඥාව ඉතා තියුණුය. එසේම උපාය කෞශල්‍යයෙන් ජනිත විශාරද - නෛපුණ්‍ය බව නිසා නොබෝ කලකින්ම පාරමිතා සම්පූර්ණ කර ගනිති. ශ්‍රද්ධාධික බෝසත්වරුන්ගේ ප්‍රඥාව මධ්‍යම ප්‍රමාණ වේ. ඔවුහු ඉතා වේගවත් නොවී ඉතා සෙමිනුත් නොවී පාරමිතා ධර්ම සම්පූර්ණ කරති. වීර්යාධික බෝසත්වරුන්ගේ ප්‍රඥාව ඉතා අල්ප වේ. ඔවුහු බොහෝ කාලයක් පාරමී ධර්ම සම්පූර්ණ කර ගැනීමට වැය කරති. මහා බෝධිසත්වරු මෙන් නොව පසේ බෝධිසත්‍වරුන් විසින් ප්‍රඥාධික බව ඇති නම් දෙයාසංඛ්‍ය කල්ප ලක්‍ෂයකින් බෝධිසම්භාර ධර්ම සම්පූර්ණ කිරීම කැමති විය යුතුයි. ඉන් වැඩි නොවේ. ශ්‍රද්ධාධික, විරියාධික පසේ බෝසත්වරු විසින් ද එකී සීමාවෙන් කල්ප කිහිපයක් ඉක්මවා පසේ බුද්ධත්‍වය ලබා ගනිති. අවබෝධ කර ගනිති. කිසිසේත්ම ඔවුහු තතියාසංඛ්‍ය කල්ප ලක්‍ෂයක් පෙරුම් දම් නොපුරති. ශ්‍රාවක බෝසත්වරු අතරින් යමෙක් අග්‍ර ශ්‍රාවකබවට ප්‍රාර්ථනා කළාහු නම් ඔවුහු එක් අසංඛෙය්‍ය කල්ප ලක්‍ෂයක් බෝධි සම්භාර ධර්ම සම්පූර්ණ කිරීම කැමති විය යුතුයි. යමෙක් මහා ශ්‍රාවක බව පතන්නාහු නම් ඔවුහු කල්ප ලක්‍ෂයක් ම පාරමී දම් පිරිය යුතුයි. බුදුරජාණන් වහන්සේගේ මවුපිය දෙදෙන ද උපස්ථායකයා ද පුත්‍රයා ද එසේම කල්ප ලක්‍ෂයක් පාරමී ධර්ම සම්පූර්ණ කළ යුතුයි. එහි යම්සේ:
“මනුෂ්‍යත්‍වය, පුරුෂයකුවීම, ධ්‍යාන සම්පත් ලැබීම, ශාස්තෲන් වහන්සේ දැකීමේ වාසනාව, පැවිදිවීම, ගුණ සම්පත් ලැබීම, ප්‍රාර්ථනාව ඊට ඇති අතිශය කැමැත්ත යන මේ කරුණු අට එක්වීමෙන් මහබෝසත්වරුන්ගේ ප්‍රාර්ථනාව සමෘද්ධිමත් වේ.”
මෙසේ පැවසූ පරිදි කරුණු අට සම්පූර්ණ වී කරන ලද ප්‍රාර්ථනාව ඇති මහාබෝධිසත්වරුන්ගේ නියත විවරණ ලබා ගැනීමේ සිට විශේෂ සහිතව දානාදී පාරමී ධර්ම සෙසු සියලු පාරමී ධර්මයන් ද රැස් කරනුයේ නමුදු, ඉහත කියන ලද කාල ප්‍රමාණය සම්පූර්ණ නොවී අතරමැද දී බුද්ධත්වයට පත්වීමක් නම් නැත. කුමක් නිසාද? ඤාණයාගේ මුහුකුරා යෑම නොසිදුවන බැවිණි. නියම කරන ලද කාල සීමාවෙහිදීම වැඩී, වර්ධනය වී, විපුල බවට පත් වී ගැබ් ගෙන මුහුකුරා යෑමට පත්වේ. එසේම,
“මිනිසත්බව, පුරුෂයෙකුවීමේ හේතු සම්පත්, ආශ්‍රව නැසුවකු දැකීම, ප්‍රාර්ථනාව හා පච්චේක බුද්ධත්‍වය කෙරෙහි කැමැත්ත යන මේ කරුණු පහ සම්පූර්ණවීමෙන් කරන ලද ප්‍රාර්ථනාව ඇත්තා වූ පසේ බෝසත්වරුන්ට ද ප්‍රාර්ථනාව හා කැමැත්ත (අධිකාරොච ඡන්‍දතා) යන කරුණු දෙකින් යුක්තව කළ පැතුම් ඇති ශ්‍රාවක බෝසත්වරුන්ට ද ඒ ඒ පදවි සඳහා කියන ලද කාල සීමාවන් සම්පූර්ණ නොවී, අතරමැද දී පච්චේක සම්බුද්ධත්‍වය ද ශ්‍රාවක සම්බෝධිය ද අවබෝධවීමක් නම් නැත. කුමක් නිසාද? ඤාණයාගේ මුහුකුරා නොයෑම හේතුවෙනි. මේ බෝසත්වරුන්ට ද මහා බෝධිසත්වරුන්ට මෙන් දානාදී පාරමී ධර්ම වඩන ලද්දාහු. ප්‍රඥා පාරමිතාව අනුපිළිවෙලින් ගැබ්ගෙන මුහුකුරා ගොස් බුද්ධ ඤාණය සම්පූර්ණ කරන්නාක් මෙන් දානාදී පාරමී දහම් වඩන ලදුයේ අනුපිළිවෙලින් සුදුසු පරිදි ගැබ්ගෙන මුහුකුරා ගොස් පච්චේක බෝධි ඥානයද ශ්‍රාවක බෝධි ඥානය ද සම්පූර්ණ කරයි. දන් දීමේ පුරුදුතාවයෙන් ඒ ඒ භවයන්හි අලෝභ සහගත අදහසින් සැම තැන්හි නොඇලුණු සිතින්, අපේක්‍ෂා රහිත වූ සිත් ඇතිව; සීලමය පුරුදුතාවයෙන් සංවර වූ කාය-වාග් ඉන්‍ද්‍රිය ඇතිව ඉතා පිරිසිදු වූ කාය වාග් කර්මාන්ත (කටයුතු) ඇතිව, පිරිසිදු දිවි පැවතුම් ඇත්තේ, ඉන්‍ද්‍රියයන්හි මැනවින් ආරක්ෂා කරන ලද දොරටු ඇතිව, භෝජනයෙහි ප්‍රමාණ දන්නෝ වී: නිදිවැරීමෙහි යෙදෙමින් සිත සමාධිගත කර ගනිති. මොවුන්ගේ මේ නිදිවැරීමෙහි යෙදීම ගතපච්චාගතික වත් පිරීම් (යන නැවත පෙරළා එන භික්‍ෂූහු විසින් පුරන වත) වශයෙන් දත යුතුයි.
මෙසේ පිළිපදින්නා වූ උතුමන්ගේ ප්‍රාර්ථනා සම්පත් අනුව අල්ප දුක් විඳීමකින්ම අෂ්ට සමාපත්තීහු ද පඤ්චාභිඥාවෝ ද ෂඩ් අභිඥාවෝ ද ප්‍රාර්ථනාවන්ට අනුගත පූර්වභාග විදර්ශනාව ද අතට පත් වූවාක් මෙන් වෙති. විරිය පාරමිතාදිය මෙහි ඇතුළත් වන්නේමය. යමකු තුළ ඇති පච්චේක බෝධියට හෝ ශ්‍රාවක බෝධියට හේතුවන දානාදී පුණ්‍ය ධර්ම පිරීමෙහි ඇතිවන අතිශය උත්සාහය “වීර්යය” (විරියං) නම් වේ. ඊට අනුරූප වූ අන්‍යයන්ගේ උපද්‍රව ඉවසීම “ක්‍ෂාන්ති” (ඛන්ති) නම් වේ. දාන සීලාදි පාරමිතා පිරීමෙහි මුලා කිරිමෙන් - රැවටීමෙන් තොරවූයේ නම් ඒ “සත්‍ය” (සච්ච) පාරමිතාවයි. සෑම කරුණක් ගැනම අනුශාසනා කිරීමෙහි ස්ථිර පිහිටීම් ඇති අධිෂ්ඨානශීලීත්‍වය “අධිට්ඨාන” පාරමිතාවයි. දාන ශීලාදිය යොමු කෙරෙන, පවත්වනු ලබන අන්‍ය සෑම සත්වග කෙරෙහි ම පවතින හිතවත් බව “මෛත්‍රිය” (මෙත්තා) නම් වේ. අනෙකුත් සත්ත්‍වයන් විසින් කරන ලද විප්‍රකාර ඇති කල්හි, ඊට මධ්‍යස්ථශීලී වේ නම් එය “උපේක්‍ෂාව” (උපෙක්ඛා) නම් වේ. මෙසේ දාන ශීල භාවනාවන් ද ශීල සමාධි ප්‍රඥාවන් ද සම්පූර්ණ කරනු ලබන කල්හි සෙසු වීර්යාදි පාරමිතාවෝ සම්පූර්ණ වෙත්මය. එසේ පච්චේක බෝධිය සඳහාත්, ශ්‍රාවක බෝධිය සඳහාත් දානාදී ප්‍රතිපදාවන් ඒ ඒ බෝධිසත්වරුන්ගේ චිත්ත සන්තානයෙහි වැඩීම, විශේෂයෙන් වර්ධනය කිරීම “භාවනා” නම් වේ. විශේෂ වශයෙන් දාන - ශීලාදිය රැස්කළ කල්හි සන්තානයෙහි පවතින සමථ විදර්ශනාමය ප්‍රතිපදාව භාවනාවයි. ඒ බෝසත්වරු පෙර භවයන්හි භාවනාවන්හි යෙදීමෙන් රැස් කරන ලද හේතු සම්පත් ඇත්තෝ වෙති. එනිසා භාග්‍යවතුන් වහන්සේ මෙසේ වදාළහ.
“ආනන්ද, පූර්වයෝගාවචරයාගේ මේ අනුසස් පහකි. කවර පසක්ද? ආනන්ද මේ සසුනෙහි පැවිදි වූ පූර්වයෝගාවචරයා මෙලොවදී ම කල් නොයවා මෙලොවදීම රහත් බව ලබා නොගත්තහු නම් මරණ අවස්ථාවෙහි රහත් ඵලය ලබා ගනියි. නැතිනම් දෙව් පුතෙකු වී රහත් බව ලබා ගනියි. නැතහොත් බුදුවරුන්ගේ සමීපයේදී වහා ලබන අභිඤ්ඤා (ඛිප්පාභිඤ්ඤො) ඇත්තෙකු වේ. නැතහොත් පසුකලෙක (ලොවුතුරු බුදුවරයකු පහළ නොවන සමයක) පසේ බුදුවරයකු වේ.{1}
මෙසේ පූර්වභාග ප්‍රතිපදාවෙන් ද පාරමිතා පුරුදු පුහුණු කිරීමෙන් ද සමථ විදර්ශනා භාවනාවන් ද වැඩීමෙන් නිවන ලැබීමේ මාර්ගය වැඩීමෙන් ද “අවබෝධය” (අභිසමය) නම් වූ මාර්ග භාවනාවෙන් ද වඩන ලද සිත් ඇති බැවින් බුදු, පසේ බුදු, බුද්ධ ශ්‍රාවකාදි උතුමෝ, “භාවිතත්තා” (වැඩූ සිත් ඇත්තෝ) නම් වෙති. ඔවුන් අතුරින් මෙහිදී බුද්ධ ශ්‍රාවකයෝම අදහස් කරන ලදී.
මෙහිදී “සීහානං ව” යන්නෙන් මේ තෙරවරුන්ගේ සිංහයන්ට සමාන පැවතුම් දැක්වීමෙන්, තමාට විරුද්ධ වූවන් විසින් නොමැඬලිය හැකි බවත් ඔවුහු මැඬලා පවතින බවත් දැක්වේ. “සිංහයන් මෙන් නද දෙන -පෙ- ගාථා” යන මේ ථෙර ගාථාවෝ සිංහ නාදයක් මෙන්ම පරවාදයන් විසින් අභිභවනය කළ නොහැකි බවත් ඒ පරවාදයන් මැඩලන බවත් දක්වයි. **“භාවිතත්තානං”** යන මේ වචනයෙන් මෙම කරුණු දෙකම ප්‍රකට කරයි. වඩන ලද සිත් ඇති බැවින් තෙරවරු මේ සසුනෙහි සිංහයන් වැනියැයි කියන ලදි. ඔවුන්ගේ ගාථාවෝ සිංහ නාදය හා සමානය. **“අත්තූපනායිකා”** යනුවෙන් අභිභවනය කිරීමෙහි ප්‍රයෝජන දක්වයි. එහි තෙරවරුන්ගේ විරුද්ධ වූවෝ නම් කෙලෙස් ධර්මයෝය. ඒවා මැඬලීමේදී තදංග, විෂ්කම්භන ප්‍රමාණයන් සමග සමුච්ඡේද ප්‍රහාණය ද වේ. එවිට පටිප්පස්සද්ධි (සංසිඳීම) ප්‍රහාණය ද නිස්සරණ (නික්මීම) ප්‍රහාණය ද සිදු වූයේ ම වේ. යම් සේ උන්වහන්සේලා “භාවිතත්තා” යැයි කියත් ද? ආර්යයෝ මාර්ග ක්‍ෂණයෙහි දී අප්‍රමාදී භාවනාව වඩනුයේ නම් වෙති. අග්‍ර වූ මාර්ග ඵලය ලැබීමේ සිට “භාවිතත්ත” (වැඩූ සිත් ඇත්තෝ) නම් වෙති. මෙසේ පවසන ලද්දෙහි විස්තරාර්ථ මෙසේ ය.
මේ ප්‍රහාණයන් අතුරින් තදංග ප්‍රහාණයෙන් ඒ තෙරවරුන්ගේ සීල සම්පදාව දක්වන ලදි. විෂ්කම්භන ප්‍රහාණයෙන් සමාධි සම්පදාව දැක්විණි. සමුච්ඡේද ප්‍රහාණයෙන් ප්‍රඥා සම්පදාව ද සෙසු ප්‍රහාණයන්ගෙන් ඒවායේ ඵලය (විපාකය) ද දක්වන ලදි. ඒ තෙරවරුන්ගේ පිළිවෙතෙහි මුල්ම යහපත් බව (ආදි කල්‍යාණතා) සීලයෙන් දැක්විණි. “කුසලධර්‍මයන්ගේ කුමක් මූලික වේද? ඉතා පිරිසිදු ශීලයයි.” (කොචාදි කුසලානං ධම්මානං, සීලඤ්ච සුවිසුද්ධං) “සීලයෙහි පිහිටා......” (සීලෙ පතිට්ඨාය){2} “සියලු පාපයන් නොකිරීම” (සබ්බ පාපස්ස අකරණං){3} යනාදී බුද්ධ වචන වලින් සීල ප්‍රතිපත්තිය මුල්ම යහපත් වීම බවත්, එය විපිළිසර නොවන ගුණ එළවන බවත් තහවුරු වේ. සමාධියෙන් මැද යහපත්වීම (මජ්ඣෙ කල්‍යාණතා) දැක්විණි. “සිත වඩමින්” (චිත්තං භාවයං){4} “කුශලයන් වැඩීමෙන්” (කුසලස්ස උපසම්පදා){5} යන බුද්ධ වචනවලින් සමාධි පිළිවෙතින් මැද යහපත් වීම ද සෘද්ධිමය හැකියා දී ගුණ පැමිණීම ද දැක්විණි. ප්‍රඥාවෙන් අවසාන යහපත් බව දැක්විණි. (පරියොසාන කල්‍යාණතා). “තම සිත දමනය කර ගැනීම.” (සචිත්ත පරියොදපනං){6} “ප්‍රඥාව වඩනුයේ” (පඤ්ඤා භාවයං){7} යන බුද්ධවචන වලින් ප්‍රඥා ප්‍රතිපත්තිය අවසානයට දැක්විණි. කුසල දහම් අතරින් ප්‍රඥාව උතුම් වේ. ප්‍රධාන වේ. එයම ඉෂ්ටානිෂ්ට තාදී ගුණ එළවීම ද සිදු කරයි.
“ඒකඝන ගල් පර්වතය සුළඟින් නොසෙල්වෙන්නාක් මෙන් නින්දා - ප්‍රශංසා දෙකෙහි දීම පඬිවරු නොසැලෙති.” යනුවෙන් ඒ බව පැවසුණි.
එසේම ශීල සම්ප්‍රදාවෙන් ත්‍රිවිද්‍යා ගුණ දැක්විණි. ශීල සම්පත්තිය නිසාම ත්‍රිවිද්‍යා ලාභය සිදුවේ. සමාධි සම්පත්තියෙන් ෂඩ්අභිඤ්ඤා බව ලැබේ. සමාධි සම්පත්තිය නිසා ෂඩ් අභිඤ්ඤාවන්ට පත්වෙති. ප්‍රඥා සම්පත්තියෙන් වෙන් වෙන් වූ පටිසම්භිදාවෝ ලැබෙති. ප්‍රඥා සම්පත්තිය හේතුවෙන් චතුර් ප්‍රතිසම්භිධාවන්ට (සිවු පිළිසිඹියාපත් බවට) පත්වෙති. මේ ථෙරගාථාවෙහි එන තෙරවරුන් අතුරින් ඇතැමෙක් ත්‍රිවිද්‍යා ලාභීහුය. ඇතමෙක් සිවු ෂඩ් අභිඤ්ඤා ලාභීහුය. ඇතමෙක් පිළිසිඹියාපත් රහතන් වහන්සේලා වෙති යන මේ අර්ථය දක්වන ලදැයි දත යුතුයි.
එසේම ශීල සම්පත්තියෙන් ඒ තෙරවරුන්ගේ කාමුක සැප සම්පත් විඳීම නම් වූ අන්තයාගේ දුරු කිරීම දක්වයි. සමාධි සම්පත්තියෙන් සිරුරට දැඩි දුක් දීම නම් වූ අත්තකිලමථානු යෝගය ද ප්‍රඥා සම්පත්තියෙන් මධ්‍යම ප්‍රතිපදාව ඇසුරු කළ බව ද දක්වයි. එසේම ශීල සම්පත්තියෙන් ඒ තෙරවරුන්ගේ ක්ලේශයන්ගේ වීතික්කම ප්‍රහාණය දක්වයි. සමාධි සම්පත්තියෙන් කෙලෙස්වල පරියුට්ඨාන ප්‍රහාණය ද ප්‍රඥා, සම්පත්තියෙන් අනුශය ප්‍රහාණය ද දක්වයි. ශීල සම්පත්තියෙන් දුශ්චරිත පාපි කෙලෙස් ධර්ම සෝදා හැරීමත්, සමාධි සම්පත්තියෙන් තෘෂ්ණාදී කෙළෙස් ධර්ම පිරිසිදු කිරීමත්, ප්‍රඥා සම්පත්තියෙන් වැරදි පිළිගැනීම් (දෘෂ්ටි) ආදී කෙලෙස් වලින් පිරිසිදු වීමත් දක්වයි. තදංගප්‍රහාණයෙන් ඒ තෙරවරුන්ගේ අපායගාමීත්‍වයෙන් වැළකීම දක්වන ලදි. විෂ්කම්භන ප්‍රහාණයෙන් කාම භවයන්ගෙන් මිදීම ද සමුච්ඡේද ප්‍රහාණයෙන් සියලු භවයන්ගෙන් මිදීම ද දක්වන ලදැයි දත යුතුයි.
වඩන ලද සිත් ඇත්තවුන්ගේ (භාවිතත්තානං) මෙහි සීල භාවනා, චිත්ත භාවනා හා ප්‍රඥා භාවනා වශයෙන් භාවනා තුනෙකැයි දත යුතුයි. ඒ භාවනාවන්ගෙන්, එම සියලු භාවනා ඇතුළත් වූ සීල භාවනා ප්‍රතිපත්තියම මූලික යැයි යන සියල්ල ඉහත පැවසූ පරිදි දත යුතුයි. සිංහ නාදය සෙසු මෘග සමූහයා නො ඉවසති. එයට බියවෙති. ඉදින් එම සිංහ නාදය මැඩ පැවැත්වීමක් කෙසේ ලැබේද? වෙනත් සිංහ නාදයකින්ම සිංහ නාදය මැඬලිය හැක්කේ වේ. මේ අයුරින්ම අන්‍ය තීර්ථකවාදීහු රහතන් වහන්සේලාගේ ප්‍රකාශන නො ඉවසති. එය මැඩ පැවැත්වීමක් කෙසේ ලැබේද? අනික් රහතන් වහන්සේලාගේ ප්‍රකාශනයකින්ම (ථෙරවාද) ඒවා අභිභවනය කළ හැකිවෙති. එයට හේතු කවරේද? “සියලු සංස්කාරයෝ අනිත්‍යයහ.” “සියලු සංස්කාරයෝ දුක් ගෙන දෙති” සියලු සංස්කාරයෝ අනාත්මයහ” යනුවෙන් නිර්වාණ ධාතුව පැවතීම හේතුවෙනි. ධර්මයන්ගේ ස්වභාවය කිසිවෙකු විසිනිදු වෙනස් කිරීමට, මෙසේ නොපවත්නා බවට පත් කිරීමට නොහැක්කේමය. මෙහි යමක් කිව යුතු නම් එය සෙසු අටුවාවන්හි ප්‍රකටව දැක්වේ. මෙසේ මේ පළමු ගාථාවෙහි සංක්‍ෂිප්ත අර්ථ දැක්වීම දත යුතුයි.
දෙවන ගාථාවෙහි සම්බන්ධය දැක්වීම් වශයෙන් එන අර්ථ විවරණය මෙසේය. එහි යම් තෙර නමකගේ ගාථා ඇසීමට කැමති නම් ඒ සියල්ලන්ගේ සාධාරණ වශයෙන් නම, ගෝත්‍රය හා ගුණමහිමාදිය ප්‍රකට කිරීම සඳහා “යථානාමා......” යනාදී ඇතුළත් වේ. එහි **“යත්‍ථනාමා”** යනු යම් යම් නම් ඇති; සුභූති, මහා කොට්ඨිත ආදී වශයෙන් නාම දැක්වීමෙන්, ප්‍රඥප්තිය දැක්වීමෙන් (පුද්ගල නාම) යන අර්ථයයි. **“යථා ගොත්තා”** යනු යම් යම් ගෝත්‍ර ඇති. ගෞතම, කාශ්‍යපාදි වශයෙන් කුල වශයෙන් ඒ ඒ ජාතියට අයත් යැයි දැක්වීම යන අර්ථයයි. **“යථාධම්ම විහාරිනො”** යනු යම් බඳු සමාපත්ති විහරණ ඇති; “පර්යාප්තිය පිහිට කරගෙන නොසිට, තමාට යෝග්‍ය සමාපත්ති විහරණයන්හි ද යෙදෙමින් වෙසෙන” යන අර්ථයයි. නැතහොත් “යථාධම්මවිහාරිනො” යනු ධර්මානුකූලව වැඩ වෙසෙන්නෝ ද යම් බඳු ශිලා දී ධර්මයන්හි ද දිව්‍යමය විහරණයන්හි නිතර වෙසෙන්නෝ, “යාදිසවිහාර” නම් වෙති. “යථාධිමුත්තා” යනු යම්බඳු අධිමුක්තීන් ඇති, ශ්‍රද්ධා විමුක්ති, ප්‍රඥා විමුක්ති ආදී යම් යම් අධිමුක්තියක් ඇති, ශූන්‍යාදී වශයෙන් යම් යම් සේ නිවණක් අවබෝධ කරන ලද ද **“යථාධිමුක්ත”** නම් වේ. “නිර්වාණාධිමුක්තිකයන්ගේ ආශ්‍රව ක්‍ෂය බවට යයි.” යනුවෙන් කියන ලදි. මේ දෙවිධියම පූර්වභාග වශයෙන් ම දත යුතුයි.ධර්මයට අනුව, විහරණයට අනුව, අරහත් බවට පත් වූ පූර්වයෙන්ම දැක්වූ පරිදි අධිමුක්තික වූ ශ්‍රාවකයෝ සෙසු සමයන්හි නොලැබේ. එනිසා භාග්‍යවත්හු මෙසේ වදාළහ-
“යම් පුද්ගලයෙක් ඇදහීම ඉක්ම වූයේ ද ප්‍රත්‍යක්‍ෂයට පැමිණියේ ද පස්කඳට කෙළෙහි ගුණ නොසලකයි ද පටිච්ච සමුප්පාදයේ අර කඩා බිඳ දැමී ද” යනුවෙන් ඒ උතුම් ගුණ කියැවේ.
“යථා විමුත්තා” යන පාඨයද මෙතැනට යෙදේ. “ප්‍රඥා විමුක්තිය, උභතො භාග විමුක්ති ආදියෙහි යම් යම් විමුක්තියක් වේද” එය යන අර්ථයයි. **“සප්පඤ්ඤා”** යනු ත්‍රිහේතුක ප්‍රතිසන්‍ධි ප්‍රඥාවෙන්, පාරිහාරික (පරිහරණය කළ) ප්‍රඥාවෙන්, භාවනා ප්‍රඥාවෙන් යන ත්‍රිවිධ ප්‍රඥාවෙන් යුක්ත වූයේ “විහරිංසු” යනු ඒ ප්‍රඥාවන්ත භාවයෙන්ම ලබන ලද පහසු විහරණ ඇතිව විසූහ. **“අතන්‍දිතා”** යනු අනලස්ව; තමාට හිතවත් පිළිවෙතෙහි යෙදෙමින්, ශක්ති ඇති පරිද්දෙන් අනුන්ට හිතවත් පිළිවෙතිද උත්සාහවන්ත වෙමින්” යන අර්ථයයි.
මෙහිදී නම් ගොත් ගැනීමෙන් ඒ ඒ තෙරවරුන්ගේ ප්‍රකාශයන්හි ප්‍රකට බව දක්වයි. ධර්ම විහාර ගැනීමෙන් සීල සම්පත්තිය ද සමාධි සම්පත්තිය ද දක්වයි. **“යථාධිමුත්තා** **සප්පඤ්ඤා”** යන මේ පදයෙන් ප්‍රඥා සම්පත්තිය දක්වන ලදි. **“අතන්‍දිතා”** යනුවෙන් සීල සම්පත් ආදියට හේතු භූත වූ වීර්ය සම්පත්තිය දක්වයි. “යථානාමා” යනුවෙන් ඒ තෙරවරුන්ගේ ප්‍රකාශිත නාමයක් වේද එය දක්වන්නේය. **“යථාගොත්තා”** යන මෙයින් සද්ධානුසාරී, ධම්මානුසාරී යන ගෝත්‍ර සම්පත්තීන් හි රැස්වීම ද දැක්වේ. **“යථාධම්ම විහාරිනො”** යනාදියෙන් සීල, සමාධි, ප්‍රඥා, විමුක්ති, විමුක්ති ඤාණ දර්ශන සම්පත්තීන්හි රැස්වීම ද **“අතන්‍දිතා”** යන මෙයින් මෙසේ ආත්මාර්ථය සාධනය කරගෙන සිටි උතුමන්ගේ පරාර්ථයෙහි යෙදීම දක්වයි.
නැතහොත් **“යථානාම”** යනු, මේ ඒ තෙරවරුන්ගේ ගුරුවරුන් විසින් ගත් නාමයන් දැක්වීමයි. තමාගේ නාමය පැවසීමයි. **“යථාගොත්තා”** යන මෙය කුල පුත්‍රයකු බව කුල-ගෝත්‍රාදිය ප්‍රකාශ කිරීමෙන් දැක්වීමයි. ඉන් ඔවුහු ශ්‍රද්ධාවෙන් පැවිදි වූවන් බව දක්වයි. **“යථාධම්මවිහාරිනො”** යන මෙය සීල සංවර ආදී මරණ සම්පත්තීන්ගෙන් යුක්ත බව දැක්වීමයි. **“යථාධිමුත්තා සප්පඤ්ඤා” **යන මෙය ඒ තෙරවරුන්ගේ ආසවක්ඛය ඤාණයෙන් අවසන් වන ඤාණ සම්පත්තීන්හි අවබෝධය දැක්වෙන අෂ්ට විද්‍යා සම්පත්තීන්ගෙන් යුක්ත බව දැක්වීමයි. **“අතන්‍දිතා”** යන මෙය චරණ සම්පත්තීන්ගේ අධිගම උපායයන් දැක්වීමයි. **“යථානාමා”** යන මෙයින් ඒ රහතන් වහන්සේලාට භාවිත නාම මාත්‍රය පමණක් දක්වයි. **“යථාගොත්තා”** යන වදනින් අවසන් චක්‍ර සම්පත්ති දෙක දක්වයි. යහපත් ව නොපිහිටුවන ලද සිත ද පෙර නොකළ පින් ඇති බව ද ඇත්තාට සද්ධානුසාරී හා ධම්මානුසාරී වූ ගෝත්‍ර සම්පත් පහළවීම නොවන්නේමය. **“යථාධම්ම විහාරිනො”** යන මෙයින් උන්වහන්සේලාගේ පූර්ව චක්‍ර සම්පත් දෙක දක්වයි. නුසුදුසු පෙදෙසක වෙසෙන හා සත් පුරුෂාශ්‍රායක් නැත්තාට එබඳු ගුණ විශේෂයක් නූපදින්නේමය. **“යථාධිමුත්තා”** යන මෙයින් සද්ධර්ම ශ්‍රවණ සම්පත්තියේ එක්වීම දක්වයි. අනුන්ගේ උපදේශනයකින් තොරව ශ්‍රාවකයන්ගේ සත්‍ය දැන ගැනීමක් නොම ඇතිවන්නේ ය. **“සප්පඤ්ඤා අතන්‍දිතා”** යන මෙයින් ඉහත කියන ලද පරිදි ගුණ විශේෂයන්ගේ විශේෂ හැසිරීමෙන් ඥානාරම්භය දක්වයි.
තවත් ක්‍රමයකි. **“යථාගොත්ත”** යන මෙහි ගෝත්‍ර දැක්වීමෙන් ඒ තෙරවරුන්ගේ නුවණින් මෙනෙහි කර බැලීම් සම්පත්තිය දක්වයි. කියන ලද පරිදි ගෝත්‍රාදියෙන් යුතු තැනැත්තාට යෝනිසෝ මනසිකාරය පහළවේ. **“යථා ධම්ම විහාරිනො”** යන මෙහි ධර්ම විහාර ගැනීමෙන් සද්ධර්ම ශ්‍රවණ සම්පත්තිය දක්වයි. සද්ධර්ම ශ්‍රවණයෙන් තොරව මේ සම්පත් නොපවතියි. **“යථාධිමුත්තා”** යන මෙයින් ම මස්තකප්‍රාප්ත වන ධර්මානුධර්ම ප්‍රතිපදාව දක්වයි. **“සප්පඤ්ඤා”** යන මෙයින් සැම තැන්හි විමසන නුවණැති බව දක්වයි. **“අතන්‍දිතා”** යන මෙයින් කියන ලද පරිදිම තමාට හිත පිණිස වූ සම්පත් සම්පූර්ණ කරගත් අනුන්ගේ හිතසුව පිණිස පිළිවෙත් පිරීමෙහි නොපසුබස්නා බව දක්වයි. එසේම **“යථාගොත්තා”** යන මෙයින් ඒ රහතන් වහන්සේලාගේ ශ්‍රද්ධානුසාරී ගෝත්‍ර දැක්වීමෙන් සරණාගමන සම්පත්තිය දැක්විණි. **“යථාධම්මවිහාරිනො”** යන මෙයින් ශීලස්කන්ධය පූර්වාංගම වූ සමාධි ස්කන්‍ධය දක්වන ලදි. **“යථාධිමුත්තා සප්පඤ්ඤා”** යන මෙයින් ප්‍රඥා ස්කන්‍ධාදිය දැක්විණි. ශ්‍රාවක ගුණ අතුරින් සරණාගමනය මුල් පියවරයි. සමාධි මැද පියවරයි. ප්‍රඥාව අවසන් පියවරයි. මෙසේ මුල - මැද - අග යනාදී ලෙස සියලුම ශ්‍රාවක ගුණ දක්වන ලද්දේ වේ.
මෙබඳු ගුණ විභූතියක් යම් යහපත් ප්‍රතිපදාවක නියැලීමෙන් ඒ මහ තෙරවරුන් විසින් අවබෝධ කරන ලද්දේ ද එය දැක්වීමට “ඒ ඒ තැන විදසුන් වඩා (තත්‍ථ තත්‍ථවිපස්සිත්‍ථා....) යනාදී ගාථාව දැක්විණි. “තත්‍ථ තත්‍ථ” ඒ ඒ අරණ්‍ය - රුක්මුල් - පර්වතාදියේ විවේකී සෙනසුන්වල නැතහොත් **“තත්‍ථ තත්‍ථ”** යනු ඒ ඒ ප්‍රීති වාක්‍ය (උදාන) පහළ කිරීමට පෙර කාලයෙහි **“විපස්සිත්‍ථා”** යන විමසා බලා නාමරූප ව්‍යවස්ථා කිරීම්, ප්‍රත්‍යවේක්‍ෂාදියෙන් දෘෂ්ටි විශුද්ධිය, කංඛාවිතරණි විශුද්ධිය සම්පාදනය කොට, කලාප සිහි කිරීම් ආදී වශයෙන් විදර්ශනාව උත්සාහ ගන්වා **“ඵුසිත්‍වා”** යනු පැමිණ, සාක්‍ෂාත් කර **“අච්චුතං පදං”** යන නිවණයි. එහි තමාම අනිර්වචනීය ධර්මතාව අවබෝධ කළ උතුමන්ගේ නූපදින හේතු - නොමැරෙන හේතු දැක්වීමයි. “මෙහි චුතුවීමක් නැත” (නත්‍ථි එත්‍ථි චුතී) යනු “අච්චුතං” (නිවණයි) සංඛත ධර්මයන් සමග අමිශ්‍ර බව දැක්වීම පිණිස ද එය කැමැත්තන් විසින් පිළිපැදිය යුතු බව දැක්වීම පිණිස ද “පදං” යැයි කියයි. **“කතන්තං”** යනු කල යුත්තෙහි කෙළවර, යම් ඒ ආර්ය මාර්ගයක් ඒ තෙරවරුන් විසින් තමාගේම උත්සාහයෙන් උපදවන ලද ද එය “කරන ලද” (කතො) නම් වේ. ඒ ආර්ය මාර්ගයේ අවසාන වූ ඵලයට පැමිණියේය යන අර්ථයයි. එසේ අවසන් කරන ලද අග්‍ර ඵලයේ ඇති. නැතහොත් හේතු ප්‍රත්‍යයන් විසින් කරන ලද, නිපදවන ලද බැවින් සංඛත ධර්මයෝ “කත” නම් වෙති. එහි නික්මීම - සිඳ දැමීම කරන ලද බැවින් “කතන්තො” යනු නිවණයි. ඒ නිවණ ප්‍රත්‍යවේක්‍ෂා කරන්නේ “මවිසින් ආර්ය මාර්ගය අවබෝධ කෙළෙමි” යනුවෙන් ආර්ය ඵල නිවන් විමුක්ති ඤාණ දර්ශනයෙන් ප්‍රතිපත්තිය සිහිපත් කර බලමින්. නැතහොත් සත්‍යාවබෝධ කිරීම් වශයෙන් යමක් ආර්යයන් විසින් නොකළ යුතු විශේෂයෙන් දැන ගැනීම් (පරිඤ්ඤා) ආදී දොළොස් වැදෑරුම් කෘත්‍ය (කටයුතු) අග්‍ර ඵලයෙහි සිටියහු විසින් නිපදවන ලද බැවින් ද පර්යේෂණ කොට සොයා ගත් බැවින් ද “කතං” (කරන ලද) නම් වේ. මෙසේ නිවණ ප්‍රත්‍යවේක්‍ෂා කරන්නා වූ මෙයින් තමාම ප්‍රහීණ කරන ලද කෙළෙස් පිළිබඳ ප්‍රත්‍යවේක්‍ෂාව දක්වන ලදි. පූර්ව න්‍යාය අනුව අනික් ප්‍රත්‍යවේක්‍ෂාවෝ යි “ප්‍රත්‍යවේක්‍ෂා දහ නවයක්” දක්වන ලද්දේ වේ.
**“ඉමමත්‍ථං”** යන මෙහි ‘ඉමං’ යනු “සියලු ථෙරථෙරී ගාථා” යන අර්ථයයි. තමාගේ ද සෙසු එහි රැස් වූ ධර්ම සංග්‍රාහක මහ තෙරවරුන්ගේ ද බුද්ධිය පෙරලා දමනු ලැබීමට ආසන්න වූ ප්‍රත්‍යක්‍ෂවීම් ඇතැයි කියන ලදි. **“අත්‍ථං”** යනු “මාගේ කුටිය සෙවිලි කරන ලදි” යනාදී ගාථාවලින් කියනු ලබන තමා පිළිබඳව වූත්, අනුන් පිළිබඳව වූත් ලෞකික - ලෝකෝත්තර කරුණු ප්‍රතිසංයුක්ත වූ අර්ථයයි. තේරුමයි. **“අභාසිංසු”** යනු ගාථා බැඳීම් වශයෙන් වදාළහ. එම ගාථා ප්‍රකටව දක්වමින් “මේ මවිසින් කියනු ලබන ඒ වඩන ලද සිත් ඇති මහ තෙරවරුන්ගේ තමා පිළිබඳව පැවසෙන ගාථා අසවු” යන අර්ථ යෝජනාවයි. ඒ මහ තෙරවරු ද මෙසේ දේශනා කරමින්, තමාගේ යහපත් පිළිවෙත් පැවසෙන ගාථාවලින් ශාසනයේ ඒකාන්ත නෛර්‍ය්‍යාණික බව දැක්වීමෙන්, අන්‍යයන් ද ඒ යහපත් පිළිවෙතෙහි යොදවමින් මේ අර්ථ දක්වයි. ආයුෂ්මත් ධර්ම භාණ්ඩාගාරික තෙරණුවෝ මෙසේ ගෙනහැර දක්වමින්, මෙම ගාථාවලින් ඒ මහතෙරවරුන්ට ස්තුති කිරීම් ද උන්වහන්සේලාගේ එම වදන්හි නිදාන භාවය ප්‍රකටවම උඩුකුරු කර දක්වන්නේ යැයි ද දත යුතුයි.
1. ඒකකනිපාතය
ප්‍රථම වර්‍ගය
දැන් **“ඡන්නා මෙ කුටිකා”** යනාදී වශයෙන් පවතින ථෙරගාථාවන්ගේ අර්ථවර්ණනාව දැක්වේ. ඒ මේ අර්ථ වර්ණනාව ඒ ඒ ගාථාවන්ගේ අර්ථෝත්පත්තිය පවසා, අනතුරුව දක්වනු ලබන්නේ නම් අර්ථය ඉතා ප්‍රකට වේ. ධර්ම කරුණු දැනගත හැකි ද වේ. එනිසා ඒ ඒ ගාථාවන්ගේ අර්ථෝත්පත්ති දක්වා පසුව අර්ථවර්ණනාව කරන්නෙමි.
**“එහි ජන්නා මෙකුටිකා”** යන ගාථාවෙහි උපත කෙසේවීද? කියනු ලැබේ. මේ මහා භද්‍ර කල්පයට කල්ප ලක්‍ෂයකට පෙර පදුමුත්තර භාග්‍යවතුන් වහන්සේ ලොව පහළ නොවූ කල්හිම හංසවතී නම් නුවර එක්තරා බමුණු මහසල් කුලයක එක් පුතෙක් ඉපදුණි. ඔහුට “නන්ද මාණව” යන නම විය. ඔහු වැඩිවියට පැමිණ ත්‍රිවිද්‍යා උගෙන, එහි සාරයක් (අර්ථයක්) නොදැක, තමාගේ පිරිවර වූ සතලිස් සතර දාහක් තරුණයන් සමග පර්වතයක් පාමුල සෘෂි ප්‍රවෘජ්‍යාවෙන් පැවිදිව අට සමවත් උපදවා, පංච අභිඤ්ඤාවන් ද ලබා ගත්හ. අතවැසි ආදීන්ට ද කමටහන් ප්‍රකාශ කරන අතර ඔවුහු ද නොබෝ දිනකින් ම ධ්‍යාන ලාභීහු වූහ.
මේ කාලයේදී පදුමුත්තර භාග්‍යවතුන් වහන්සේ ලොව පහළ වූ සේක්, හංසවතී නුවර ඇසුරු කරමින් වාසය කරන සේක්. එක් දිනක් අළුයම් කාලයෙහි ලොව බලා වදාරණ සේක්, නන්ද තාපසයාගේ අතවැසි ජටිලයන් රහත්වන බව ද නන්ද තාපසයාගේ අංග දෙකකින් යුක්ත ශ්‍රාවක තනතුරකට කරන ප්‍රාර්ථනාව ද දැක උදෑසනම සිරුර පිළිදැගුම් කොට නිමවා පෙරවරු සමයෙහි පා සිවුරු ගෙන අන් කිසි භික්‍ෂුවක් නො කැඳවා සිංහයෙකු මෙන් හුදෙකලාව, නන්ද තාපසයාගේ අතවැසියන් ඵල ඵල්ලව ගෙන ඒමට ගිය කල්හි “මාගේ බුද්ධ භාවය දැන ගනීවා” යි පෙනෙමින් ම අහසින් බැස නන්ද තාපසයා ඉදිරියේ පොළොවෙහි සිටි සේක. නන්ද තාපසයා බුද්ධානුභාවයත් එමෙන්ම පිරිපුන් ලක්‍ෂණ සම්පත්තියත් දැක, ලක්‍ෂණ ශාස්ත්‍රය සිහිපත් කර බලා “මේ ශරීර ලක්‍ෂණවලින් යුතු තැනැත්තා ගිහිගෙයි විසුවොත් සක්විති රජ කෙනෙක් වේ. පැවිදි වුවහොත් ලොව ඇලීම ඉවත් කළ (බැහැර ලූ) සර්වඥ වූ බුදුරජාණන් වහන්සේ නමක් වේ. මේ උත්කෘෂ්ඨ පුද්ගල තෙම අනිවාර්යයෙන්ම (නිසැකවම) බුදුවරයෙකි”යි දැන පෙරගමන් කොට පසඟ පිහිටුවා වැඳ අසුන් පනවා දුන්නේය. භාග්‍යවතුන් වහන්සේ පැනවූ අසුනෙහි වැඩ සිටි සේක. නන්ද තාපසයා ද තමාට යෝග්‍ය වූ අසුනක් ගෙන එකත් පසෙක සිටියේය.
එසමයෙහි සතලිස් සාර දහසක් ජටිලයෝ ඉතා රසවත්, පෝෂ්‍යජනක පළතුරු ගෙන ගුරුවරයා සමීපයට පැමිණියාහු; බුදුරදුන්ගේ ද ගුරුවරයාගේ ද හුන්නාවූ ආසන දැක මෙසේ පැවසූහ. “ගුරුතුමනි! අපි මේ ලෝකයේ ඔබට වඩා උතුම් පුද්ගලයෙක් නැතැයි සිතුවෙමු. මේ උතුම් පුරුෂයා වනාහි ඔබට වඩා ඉතා ශ්‍රේෂ්ඨ යැයි සිතන්නේ ද?” ඒ වදන් ඇසූ නන්ද තාපසතුමා “නුඹලා කුමක් කියහුද? අබ ඇටයක් සමග හැට අට ලක්‍ෂයක් යොදුන් උස් වූ මහමෙර සම කිරීමට කැමතිද? සර්වඥ බුදුවරයකු සමග මා සමාන නොකරන්න” යි පැවසීය. ඉක්බිති ඒ තාපසවරු “ඉදින් මොහු පහත් පුද්ගලයෙක් නොවන්නේ නම් අපගේ ගුරුතුමා මෙවැනි උපමා නොදක්වන්නේය. ඒකාන්තයෙන් මෙතෙම ශ්‍රේෂ්ඨතම පුරුෂයා” යැයි සිතා බුදු පියාණන් වහන්සේගේ පාමුල වැටී හිසින් වන්දනා කළහ. ඉක්බිති ඔවුන්ට ගුරුවරයා මෙසේ පැවසීය. “දරුවනි, අපට බුදුවරයන්ට දීමට සුදුසු දාන මානයක් නැත. භාග්‍යවතුන් වහන්සේ ද පිඬු සිඟා යන වේලාවෙහි මෙහි වැඩම කළ සේක. එනිසා, අපි ශක්ති පරිද්දෙන් දානයක් දෙමු. නුඹලා ගෙනෙන ලද ප්‍රණීත පළතුරු ඇත්තේ ද ඒවා ගෙනෙවු” යි කියා ඒවා ගෙන්වා අත් සෝදා, තමා ම එම පළතුරු තථාගතයන්ගේ පාත්‍රයෙහි තැන්පත් කළේය. ශාස්තෲන් වහන්සේ පළතුරු පිළිගත් මොහොතෙහි දෙවියෝ එහි දිව්‍ය ඕජස් බහාලූහ. තාපසතුමා තමා ම ජලය ද පෙරා පිළිගැන්වීය. ඉක්බිති ආහාර වැළඳීම නිමා කර හුන් බුදුරජාණන් වහන්සේ සියලු අතවැසියන් අමතා සමීපයේ හිඳුවා පිළිසඳර කථාව කරමින් හුන් සේක. ශාස්තෲන් වහන්සේ “භික්‍ෂු සංඝයා එත්වා!”යි සිතූ සේක. භික්‍ෂූහු ශාස්තෲන් වහන්සේගේ සිත දැන, ලක්‍ෂයක් පමණ මහරහත්හු පැමිණ උන්වහන්සේට වැඳ එකත් පසෙක සිටියහ.
නන්ද තාපසයා අන්තේවාසිකයන්ට ඇමතීය. “දරුවනි, බුදුරජාණන් වහන්සේ හුන් ආසනය ද කුඩා වූවකි. රහතන් වහන්සේලා ලක්‍ෂයකට ද ආසන නැත. නුඹලා විසින් භාග්‍යවතුන් වහන්සේට ද භික්‍ෂු මහා සංඝයාට ද මහත් සත්කාර කිරීමට සුදුසුය. පර්වත පාදයෙන් වර්ණවත් වූත් සුවඳවත් මල් රැගෙන එවු”යි පැවසීය. අචින්තනීය (නොසිතිය හැකි) සෘද්ධි මහිමයෙන් මොහොතකින්ම වර්ණවත් සුවඳ මල් ගෙනවුත් බුදුරදුන්ට යොදුනක් පමණ වූ මල් අසුනක් පැනවූහ. අග්‍ර ශ්‍රාවකයන්ට තුන් ගවුවක් වූ ආසන දෙකක් ද සෙසු භික්‍ෂූන් වහන්සේලාට අඩ යොදුන් ආදී මල් අසුන් ද නවක පැවිද්දන්ට උසභයක් පමණ (රියන් 140 ක්) මල් අසුන් ද සැදූහ. මෙසේ පනවන ලද ආසන ඇති කල්හි නන්ද තාපසයා බුදු රජාණන් වහන්සේ ඉදිරියෙහි ඇඳිලි බැඳගෙන සිට, “ස්වාමීනි! අපට බොහෝ කාලයක් හිතසුව පිණිස මේ මල් අසුන් පිළි ගන්නා සේක්වා”යි අයැද සිටියේය. භාග්‍යවතුන් වහන්සේ මල් අසුනෙහි වැඩහුන් සේක. මෙසේ ශාස්තෲන් වහන්සේ වැඩහුන් ආකාරය දැන භික්‍ෂූන් වහන්සේලා ද තම තමාට පැමිණි ආසනවල වැඩහුන් කල්හි, නන්ද තාපසයා මහත් වූ මල් කූඩයක් ගෙන තථාගතයන් වහන්සේගේ හිසට එය අල්ලාගෙන සිටියේය. ශාස්තෲන් වහන්සේ, “තාපසතුමන්ගේ මේ මහත් වූ සත්කාරය මහත් ඵල වේවා”යි නිරෝධ සමාපත්තියට සමවැදුණු සේක. ශාස්තෲන් වහන්සේ සමවතට සමවැදුණු බව දැන භික්‍ෂූන් වහන්සේලා ද සමවතට සමවැදුනහ. තථාගතයන් වහන්සේ සත් දිනක් නිරෝධ සමාපත්තියට සමවැද හුන් කල්හි තුළ අතවැසි තාපසවරු පිඬු සිඟා යන කාලයේදී වන මුල් පල වැල අනුභව කර, සෙසු කාලයෙහිදී බුදුරජාණන් වහන්සේට ඇඳිලි බැඳ වැඳගෙන සිටිති. නන්ද තාපසතුමා වනාහි පිඬුසිඟා යන වේලාවෙහිත් පිටත නොයා මල් කූඩය දරමින්ම සත් දිනක් ප්‍රීති සුවයෙන් ම ගත කළේය.
ශාස්තෲන් වහන්සේ නිරෝධ සමාපත්තියෙන් නැගිට මෛත්‍රී විහරණ අංගයෙන් ද දක්‍ෂිණාවට සුදුසු අංගයෙන් ද යන අංග දෙකින් සමන්විත වූ එක් ශ්‍රාවකයෙකුට “සෘෂි සමූහයාගේ මල් අසුන් පිදීමට පුණ්‍යානුමෝදනා කරව”යි අණ කළ සේක. උන්වහන්සේ සක්විති රජකු ළඟදී ලැබූ මහාලාභයක් ඇති මහා යෝධයකු මෙන් සතුටු සිතැතිව, තම විෂයෙහි සිට, ත්‍රිපිටක බුද්ධ වචනයම සිහිකර අනුමෝදනාව කළ සේක. උන්වහන්සේගේ දෙසුම අවසන්හි තථාගතයන් වහන්සේ ද ධර්ම දේශනාවක් කළ සේක. ධර්ම දේශනා අවසන් වූ කල්හි, හතලිස් හතර දාහක් තාපසයෝ සියළු දෙනම රහත් බවට පත්වූහ. ශාස්තෲන් වහන්සේ “මහණෙනි, මෙහි එව” යි අත දික් කළ සේක. එකෙණෙහිම ඔවුන්ගේ කෙස් රවුල් අතුරුදන් විය. අටපිරිකර කයෙහි හැඳ පොරවාගෙනම පහළ විය. සැට වස් පිරි මහතෙරුන් වහන්සේලා මෙන් ශාස්තෲන් වහන්සේ පිරිවරා ගත්හ. නන්ද තාපසතුමා වනාහී අවුල් වූ සිත් ඇති බැවින් සෝවාන් ආදී ගුණ විශේෂයකට නොපැමිණියේය. ඔහුට මෙත් විහරණ ඇති තෙරුන්ගෙන් බණ ඇසීමට පටන් ගත් මොහොතෙහි සිටම “අනේ, ඒකාන්තයෙන් මා හටද අනාගතයේ උපදින බුදුවරයකුගේ සසුනේදී මේ ශ්‍රාවකයන් වහන්සේ විසින් ලැබූ තනතුර ලැබෙන්නේ නම් යෙහෙකි”යි යන සිත පහළ විය. ඔහු එම කල්පනාව නිසා (විතර්කය නිසා) මගඵල සාක්‍ෂාත් කර ගැනීමට අපොහොසත් විය. ඉක්බිති තථාගතයන් වහන්සේට වැඳ ඉදිරියෙහි සිටි තාපසතුමා “ස්වාමීනි, යම් භික්‍ෂුවක විසින් සෘෂි සමූහයාට මල් ආසන අනුමෝදනා දේශනාව පැවැත්වූ සේක් ද උන්වහන්සේ ඔබ වහන්සේගේ ශාසනයෙහි කවර නම් ඇත්තෙකුවේද?” යි ඇසීය. “ඒ භික්‍ෂුව අරණ විහාරී අංගයෙන් ද දක්‍ෂිණෙය්‍ය අංගයෙන් ද අග්‍රභාවයට පත් වූවෙකි”යි බුදුහු දෙසූහ. “ස්වාමීනි, මා විසින් සත් දිනක් මල් කූඩයක් දරමින් ඔබ වහන්සේට සත්කාර කරන ලද්දෙමි. ඒ පුණ්‍ය මහිමයෙන් වෙනත් සැපතක් නොපතන්නෙමි. අනාගතයේ පහළ වන එක් බුදුරජාණන් වහන්සේ නමකගේ සසුනෙහි දී මේ තෙරුන් මෙන් අංග දෙකකින් සමන්විත අග්‍ර ශ්‍රාවකයෙක් වන්නේ නම් මැනවි”යි තාපසතුමා ප්‍රාර්ථනා කළේය.
ශාස්තෲන් වහන්සේ ද “මේ තාපසතුමාගේ ප්‍රාර්ථනාව ඉටු වන්නේදැ”යි අනාගත සංඥාව උපදවා බලන සේක්, කල්ප ලක්‍ෂයකට පසුව එය සමෘද්ධවන බව දැක නන්ද තාපසයාට මෙසේ වදාළහ. “මේ ඔබගේ ප්‍රාර්ථනාව හිස් වූවක් නොවන්නේය. කල්ප ලක්‍ෂයක් ඉක්මවා අනාගතයේදී “ගෞතම” නම් බුදුපියාණන් වහන්සේ ලොව පහළ වන සේක. ඔබගේ ප්‍රාර්ථනාව උන්වහන්සේ හමුයෙහි ඉටු වන්නේයැ”යි වදාරා, ධර්ම කථාවකින් ඔහු සිත් සතුටු කරවා බික් සඟන පිරිවරාගෙන අහසට පැන නැගි සේක. නන්ද තාපසතුමා ඇස් පෙනෙන මානය දක්වාම ශාස්තෲන් වහන්සේ සහ බික් සඟන උදෙසා ඇඳිලි බැඳ වැඳගෙන සිටියේය. ඔහු පසුව කලින් කලට බුදුපියාණන් වහන්සේ වෙත අවුත් බණ අසමින් නොපිරිහුණු ධ්‍යාන ඇතිව කල්යවා කළුරිය කොට, බඹලොව උපන්නේය. ඉන් චුතව වෙනත් ආත්ම භාව පන්සීයක ඉපිද පැවිදි වී ආරණ්‍යයෙහි වාසය කළේය. කාශ්‍යප බුදුරජාණන් වහන්සේ පහළ වූ සමයේත් පැවිදි වී ආරණ්‍යයෙහි වාසය කරමින් “ගත පච්චාගතවත” පුරන ලදි. මේ “වත” සම්පූර්ණ නොකර, මහා ශ්‍රාවක බවට පත් වීමක් නම් නැත. ගත පච්චාගත වත පිළිබඳව ආගමට්ඨකථාවන්හි පැවසූ පරිදිම දත යුතුයි. ඔහු අවුරුදු විසි දාහයක් ගතපච්චාගත වත පුරා කළුරිය කොට කාමාවචර දිව්‍ය ලෝක අතරින් තාවතිංස දෙව්ලොව උපන්නේය. මේ තොරතුරු අපදාන පාලියේ ගාථාවලින් මෙසේ දැක්වේ. අපදාන පාළියේ (I) සුභූති ත්‍ථෙරාපදානයේ සිංහලාර්ථය පහත දක්වනු ලැබේ.
“හිමවතට සමීපයේ වූ නිසභ නම් පර්වතයෙහි මා හට අසපුවක් විය. එහි මැනවින් සාදන ලද පන්සලක් විය.
එකල එහි වසන මම උග්‍ර වූ තපස් ඇති “කෝසිය” නම් ජටිලයෙක් වූයෙමි. නිසභ පර්වතයෙහි හුදෙකලාවම වාසය කළෙමි.
එදවස්හි මම ගස්වලින් නෙලාගත් ගෙඩි, මුල්, කොළ ආදිය අනුභව නොකළෙමි. ඉබේම වැටුණු ඉදුණු කොළම අනුභව කරමින් ජීවත් වූයෙමි.
දිවිගිය ද මේ යහපත් දිවිපැවැත්ම (සම්මා ආජීවය) වෙනස් නොකළෙමි. තම සිත අල්පේච්ඡ ගුණාදියෙහි පැහැද වූයෙමි. වෙදකම් ආදී නුසුදුසු ජීවිකාවන්ගෙන් දුරු වූයෙමි.” (313-816)
“යම් කලෙක මා හට රාග සිතක් උපදී නම්, මම ම එය නුවණින් සිහිකර බලමි. එකඟ වූ සිත් ඇති මම, මා හට ම මෙසේ අවවාද කර ගනිමින් සිත දමනය කර ගනිමි.
‘නුඹ ඇලුම් කරන දේවල්වල ඇලේ ද ගැටිය යුතු කරුණෙහි තරහ සිතින් ගැටේද මුළාවන කරුණුවල මුළාවන්නෙහි ද එසේ නම් වනයෙන් නික්ම ගිහි බවට යව.
මේ කැළයේ විසුම පිරිසිදු වූ නිර්මල තපෝ ගුණ ඇතියනට පමණක් අයත් වූවකි. නුඹ මේ පිරිසිදු වනය දූෂණය නොකර ඉන් පිටත්ව යව.
ගිහි භාවයට ගිය නුඹ සෑම කල්හිම නුඹට ප්‍රිය වූ දෑ ලබන්නෙහිය. නුඹ ගිහි බව ද පැවිදි බවද යන දෙකම වරද්දා නොගනුව! ඒ දෙක මිශ්‍ර කර නොගෙන වනයෙන් නික්ම යව.
යම්සේ සොහොනේ දැවුණු ගිණිපෙනෙල්ල කිසිදු සුභ කටයුත්තකට නොගනීද ගමෙහි හෝ කැලයේ “දර කැබැල්ලක්” ලෙස නොසලකන්නේ ද,
එලෙසින් ම නුඹ ද ගිහියෙක් ද පැවිද්දෙක් ද නොවන්නෙහිය. ගිහි පැවිදි දෙකින්ම මිදුණු නුඹ සොහොන් පෙනෙල්ලක් බඳුය. අදම වනයෙන් නික්ම යව.” (817-822)
“නුඹගේ මේ පාපී ස්වභාවය කවරෙකු නම් දන්නෙහිද? නුඹ ශ්‍රද්ධා ධුරය දුරු කරන්නෙහි නම් එය නුඹගේ කුසීතකම වැඩිවීමට හේතු වේ.
නුවර වැසියෙක් අශුචි පිළිකුල් කරන්නාක් මෙන් නුවණැත්තෝ නුඹ පිළිකුල් කරති. සෘෂිවරු නුඹ ඉවතට ඇද දමා සෑම කල්හි චෝදනා කරන්නාහුය.
නුවණැත්තෝ නුඹ සසුනින් බැහැර වූවෙකැයි පවසති. නුවණැත්තන් හා එක්ව විසුමක් නොලබන නුඹ කෙසේ නම් තනිව ජීවත්වන්නෙහිද?” (823-825)
“බලවත් වූ ඇත් රජෙක් පැමිණ, ත්‍රිමදගලිත වූ මාතාංග කුලයෙහි උපන්නා වූ සැට වයස් පිරි මහ ඇතෙකු ඇත් රැළෙන් ඉවතට ඇද දමන්නේ ය.
ඇත් රැළෙන් බැහැර එළවා දැමූ එම ඇතා සැපක් නම් නොලබයි. දුකින් දොම්නසින් යුතුව ලතවෙමින් වෙවුලයි.
එලෙසින්ම ජටාදර තවුසෝ අඥාන වූ නුඹ පිරිසෙන් බැහැරලති. ඔවුන් විසින් බැහැර කරන ලද නුඹ සිතින්, කයින් සුවයක් නොලබන්නෙහිය.
රෑ දවල් දෙක්හිම ඇණුනු ශෝක නමැති හුල් ඇතිව ඇත් රැලෙන් බැහැර කළ ඇතෙකු මෙන් නුඹ පරිලාහයෙන් දැවෙන්නෙහිය.
රන් කැබැල්ලක් කිසි තැනෙක යකුල නොදවන්නාක් මෙන් සීලයෙන් තොර වූ නුඹ කිසිලෙසකිනුත් කෙලෙස් නොදවන්නෙහිය.
නුඹ ගිහිගෙට ගොස් කෙසේ ජීවත් වන්නේද? නුඹට මවගෙන් හෝ පියාගෙන් උරුම වූ තැන්පත් කළ ධනාදියක් නොමැත.
සිරුරින් ඩාදිය වගුරුවමින් තමාට කර්මාන්ත කොට ගිහිගෙයි වසන්නෙහිය. එබඳු ගිහි වාසය නුඹට රුචි නොවේවා!”
මෙසේ මම පවට ගිය සිත කිළිටි බවින් මුදවමි. නොයෙක් ධර්ම කථා කියා සිත පවින් වළකන්නෙමි.” (826-833)
“මෙලෙස නොපමාවෙන් වනයෙහි වෙසෙන මම ඒ අයුරින් අවුරුදු තිස් දාහක් ගත කළෙමි.
උත්තමාර්ථය වූ නිවණ සොයන, අප්‍රමාදී බවේ ඇලුණු මා දුටු පදුමුත්තර බුදුරජාණන් වහන්සේ මාගේ සමීපයට වැඩම කළහ.
තියඹරා ගෙඩියක වර්ණයට සමාන පැහැ ඇති, අප්‍රමාණ වූ ගුණ මහිම ඇති, උපමා විෂයාතිකාන්ත වූ රූපයෙන් අසම වූ බුදුරජාණන් වහන්සේ එකල්හි අහසෙහි සක්මන් කළ සේක.
මැනවින් පිපුණු මහසල් රුකක් මෙන් ද වැසි වළාකුළු අතුරෙහි වූ විදුලියක් මෙන් ද නුවණින් අසම වූ බුදුපියාණන් වහන්සේ එකල්හි අහසෙහි සක්මන් කළ සේක.
අභීත වූ සිංහරාජයකු මෙන් ද, එඩිතර වූ ඇත් රජෙකු මෙන් ද බැබළුණු ව්‍යාඝ්‍රරාජයකු මෙන් ද බුදුරජාණන් වහන්සේ එකල්හි අහසෙහි සක්මන් කළ සේක.
‘සිංගී’ නම් රන් නිෂ්කයකට බඳු පැහැ ඇති, කිනිහිරි අඟුරු මෙන් දිලිසෙන ‘ජෝතිරස’ නම් මැණික බඳු වූ බුදුරජාණන් වහන්සේ එකල්හි අහසෙහි සක්මන් කළ සේක.
නිර්මල කෛලාකූටය වැනි වූ පුන්සඳ වැනි වූ මධ්‍යාහ්නයේ සූර්යයා වැනි වූ බුදුපියාණන් වහන්සේ අහසෙහි සක්මන් කළ සේක. (834-840)
අහසෙහි සක්මන් කරන උන්වහන්සේ දුටු මට එකල්හි මෙසේ සිතුණේය. “මේ මහා සත්‍වයා දෙවියෙක්ද? නැතිනම් මනුෂ්‍යයෙක්ද?
මවිසින් පොළොවෙහි වෙසෙන මෙබඳු මනුෂ්‍යයෙක් පිළිබඳව නො ඇසුවෙමි. එසේම නුදුටුවෙමි. මහා පුරිස් ලකුණු දැක්වෙන මන්ත්‍ර පදයකුත් ඇත. එනිසා මේ ශාස්තෲවරයෙක්ම ය.”
මෙසේ සිතූ මම, මාගේ සිත උන්වහන්සේ කෙරෙහි පැහැද වූයෙමි. නොයෙක් මල් ද සුවඳ ද්‍රව්‍ය ද රැස් කර,
අනගි මල් අසුනක් පණවා යහපත් සිතැති, මනෝඥ වූ පුරුෂයන් දමනය කරන්නවුන්ගෙන් අග්‍ර වූ බුදුරජාණන් වහන්සේට මෙම වදන් පැවසුවෙමි.
“වීරයන් වහන්ස! මවිසින් මේ අසුන ඔබ වහන්සේට සුදුසු කොට පනවන ලදි. මා සිත සතුට වඩමින් එම මල් අසුනෙහි හිඳිනු මැනවි.” (841-845)
“භාග්‍යවත් වූ බුදුරජාණන් වහන්සේ රෑ දාවල් සතක් මුළුල්ලෙහිම අභීත කේශර සිංහරාජයකු මෙන් එම මල් අසුනෙහි වැඩහුන් සේක.
මම ද එම සතිය පුරාම උන්වහන්සේට නමස්කාර කරමින් සිටියෙමි. ලෝකයේ අනුත්තර වූ ශාස්තෲන් වහන්සේ සමාධියෙන් නැගිට, මාගේ කර්මය ප්‍රකාශ කරන සේක, මෙම වදන් වදාළ සේක.
“භාවනාවන් අතුරින් ශ්‍රේෂ්ඨ වූ බුද්ධානුස්සති භාවනාව වඩවන්න. එය වැඩීමෙන් නුඹගේ අධ්‍යාශය සම්පූර්ණ වන්නෙහිය.
කල්ප තිස් දහසක් මුළුල්ලෙහි දිව්‍ය ලෝකයේ සිත් අලවා වාසය කරන්නෙහිය. අසූ වාරයක් ශක්‍ර දේවේන්‍ද්‍ර සම්පත් ලබන්නෙහිය. පෘථිවියේ දහස් වරක් සක්විති රජ වන්නෙහිය.
පෙදෙස් රජ සැප මෙතෙකැයි පමණ කළ නොහැක. මේ සියලු සැප සම්පත් නුඹ අනාගතයේ විඳින්නෙහිය. බුද්ධානුස්සති භාවනාවේ විපාකය මෙයයි.
කුඩා මහත් වූ භවයන්හි හැසිරෙමින් මහත් වූ භෝග සම්පත් ලබන නුඹගේ භෝග සැප සම්පතෙහි කිසිදු අඩුපාඩුවක් නම් නොමැත. මේ බුද්ධානුස්සතියෙහි විපාකයයි. (846-852)
“කල්ප ලක්‍ෂයකින් මත්තෙහි ඔක්කාක වංශයේ උපදින ‘ගෞතම’ නම් බුදුරජාණන් වහන්සේ ලොව පහළ වෙති.
නුඹ එකල්හි බොහෝ දැසි දස් කම්කරුවන් ද අසූකෙළක් ධනය ද හැරදමා ගෞතම බුද්ධ ශාසනයෙහි පැවිදි වන්නෙහිය.
ශාක්‍ය කුල ශ්‍රේෂ්ඨ වූ ගෞතම බුදුරජාණන් වහන්සේ සතුටු කොට, සුභූති නම් වූ බුද්ධ ශ්‍රාවකයෙක් වන්නෙහිය.
උන්වහන්සේ භික්‍ෂු සංඝයා මැද වැඩ හිඳ ඒ සුභූති තෙරුන් දක්‍ෂිණෙය්‍ය ගුණයෙහි ද එසේම නොඇලීමෙහි (අරණ විහාරයේ) ද යන දෙකරුණින් නුඹ අග තනතුරු ලබන්නෙහිය.
“ලෝකෝත්තර වූ බුදුරජාණන් වහන්සේ මෙසේ විවරණ ලබා දුන් සේක් අහසේ යන හංස රාජයකු පරිද්දෙන් අහසට පැන නැග වැඩි සේක.
මෙසේ ලෝක නාථයන් වහන්සේ විසින් ලැබූ අනුශාසනා ඇති මම උන්වහන්සේට වැඳ, හැම කල්හි තුටු වූ සිත් ඇතිව උතුම් බුද්ධානුස්සති භාවනාව වැඩුවෙමි.
මනාව කරන ලද එම පුණ්‍යකර්මයෙන් හා චිත්ත ප්‍රණිධියෙහි හේතුවෙන් මිනිස් කය හැර දැමූ මම තව්තිසා දෙව්ලොව ඉපදුනෙමි.
අසූවරක් ශක්‍රදේවේන්‍ද්‍රව ද දහස් වරක් සක්විති රජ ද වූයෙමි.
මා ලැබූ ප්‍රදේශ රාජ්‍ය සම්පත් ගණන් කළ නොහැක. උතුම් සම්පත් අනුභව කළෙමි. මේ බුද්ධානුස්සති භාවනාවේ විපාකයයි.
කුඩා මහත් භවයන්හි සැරි සැරූ මම, මහත් භෝග සම්පත් අනූනව ලැබුවෙමි. මේ බුද්ධානුස්සති භාවනාවේ විපාකයයි.
මෙයින් කල්ප ලක්‍ෂයකට පෙර කරන ලද එම පුණ්‍ය ක්‍රියාව නිසා දුගතියක් නම් නොදකිමි. බුද්ධානුස්සති භාවනාවේ මේ විපාකයයි.
සිවුපිළිසිඹියාවෝ ද අට වැදෑරුම් විමෝක්‍ෂයෝ ද ෂඩ් අභිඥාවෝ ද ප්‍රත්‍යක්‍ෂ ලෙසම අවබෝධ කර ගත්තෙමි. බුදුරජාණන් වහන්සේගේ අනුශාසනාව ඉටු කළෙමි. (853-864)
මෙලෙස ආයුෂ්මත් සුභූති තෙරුන් වහන්සේගේ මෙම ගාථාවන් වදාළ සේක.
මෙසේ සුභූති තෙරණුවෝ පෙර තව්තිසා භවනයෙහි නැවත නැවත ඉපදීම් වශයෙන් නොයෙක් දිව්‍ය සැප වළඳා, ඉන් චුතව මනුෂ්‍ය ලෝකයේ ඉපිදී දහස් වාරයක් සක්විති රජකම ද නොයෙක් වාරයන් හි ප්‍රදේශ රාජ සම්පත්තිය ද වළඳමින් මහත් වූ මනුෂ්‍ය සම්පත් ද වින්දනය කළ සේක. පසුව අපගේ සම්මා සම්බුදුරජාණන් වහන්සේ ලොව පහළ වූ සමයේ සැවැත් නුවර “සුමන” නම් සිටුහුගේ ගෙදර අනේපිඬු සිටුතුමාගේ බාල සොහොයුරා ලෙස ඉපිද “සුභූති” නාමයෙන් ප්‍රකට වූහ.
මෙම කාලයේදී අප භාග්‍යවතුන් වහන්සේ ලොව පහළව, උතුම් දම්සක් පැවතුම් සූත්‍ර දේශනාව පවත්වා, අනුපිළිවෙලින් රජගහ නුවරට වැඩි සේක. එනුවර වේළුවනාරාමාදී පූජාවන් ලබා ලොවට අනුග්‍රහ පිණිස අප තථාගතයන් වහන්සේ රජගහ නුවර සීත වනයේ වැඩ වාසය කළහ. එසමයේ අනාථපිණ්ඩික සිටුතුමා සැවැත් නුවර නිෂ්පාදිත බඩු බාහිරාදිය රැගෙන, තම යහලුවා වූ රජගහ සිටුවරයාගේ ගෙදරට පැමිණියේ ය. එහිදී බුදුරජාණන් වහන්සේ ලොව පහළ වූ බව ඇසූ සිටුතුමා සීතවනයේ වෙසෙන ශාස්තෲන් වහන්සේ වෙත වහා පැමිණ වැඳ සතුටු සාමීචියෙහි (පිළිසඳර කථාවෙහි) යෙදුණි. තථාගතයන් වහන්සේගේ පළමු හමුවේදී සෝවාන් වූ සිටුතුමා, සැවැත් නුවරට වැඩම කරන ලෙස ශාස්තෲන් වහන්සේට ආරාධනා කළේය. රජගහ නුවර සිට සැවැත් නුවර දක්වා වූ යොදුන් සතලිස් පහක් ඇති මාර්ගයේ යොදුනක්, යොදුනක් පාසා ලක්‍ෂය බැගින් වියදම් කරවා විහාර කරවීය. සැවැත් නුවර අට කරීසයක් (අමුණු තිස් දෙකක්) පමණ වූ ජේත කුමරුගේ උයන කෝටියක් ධන වියදමින් මිලට ගෙන, එහි භාග්‍යවතුන් වහන්සේට විහාරයක් කරවා පූජා කළේය. විහාරය පිළිගන්වන (පූජා කරන) දිනයෙහි මේ සුභූති සිටු පුත්‍රයාද අනේපිඬු සිටුතුමා සමග අවුත් ධර්මය අසා ශ්‍රද්ධාව උපදවා සසුනෙහි පැවිදි වූයේය. පැවිදි වූ උන්වහන්සේ දෙව මාතිකාව ප්‍රගුණ කර, කමටහන් ගෙන ආරණ්‍යයෙහි මහණ දම් පුරන සේක්, මෛත්‍රී ධ්‍යානය පාදක කරගෙන විදර්ශනාව වඩා රහත් වූ සේක. උන්වහන්සේ ධර්මය දේශනා කරන සේක. ශාස්තෲන් වහන්සේ විසින් දෙසූ පරිදිම කෙනෙකු නියම නොමැතිව ධර්මය දේශනා කරන සේක. එනිසා අරණවිහාරීන්ගෙන් (නොඇලී වෙසෙන්නන්ගෙන්) අග්‍ර වූහ. පිඬු පිණිස හැසිරෙන සේක්, ගෙයක් ගෙයක් පාසා මෛත්‍රී ධ්‍යානයට සමවැදෙමින් - එම සමාධියෙන් නැගිට භික්‍ෂාව පිළිගනිති. “මෙසේ කිරීමෙන් දායකයන්ට මහත් ඵල වන්නේයැ”යි සිතා මෙසේ දක්‍ෂිණාව පිළිගන්නා බැවින් දක්‍ෂිණාව පිළිගන්නවුන් අතරින් අග්‍ර වූ සේක. එනිසා භාග්‍යවතුන් වහන්සේ “මහණෙනි, මගේ ශ්‍රාවකයන් වූ අරණ විහාරී භික්‍ෂූන්ගෙන් මේ සුභූති තෙරුන් අග්‍රවේ. දක්‍ෂිණාර්හ භික්‍ෂූන්ගෙන් සුභූති තෙරුන් අග්‍ර වේ” යැයි වදාළ සේක. මෙසේ මේ මහ තෙරුන් වහන්සේ රහත් බවෙහි පිහිටා තමා පුරන ලද පාරමී ධර්මයන්හි මස්තක ප්‍රාප්තියට පැමිණ, ලොව යථා ස්වභාවය මැනවින් දත් උතුමන් අතර සුවිශේෂ සලකුණක් වී බොහෝ ජනයාගේ හිත සුව පිණිස ජනපද චාරිකාවෙහි හැසිරෙමින් අනුපිළිවෙලින් රජගහ නුවර වැඩිසේක.
බිම්බිසාර රජු තෙරුන්ගේ පැමිණීම අසා, සමීපයට පැමිණ වැඳ, “ස්වාමීනි, මෙහිම වසනු මැනව”යි කියා “වාසය කරන තැනක් කරන්නෙමි” කියා ඉවත ගියේ එය අමතක විය. තෙරුන් වහන්සේ සෙනසුනක් නොලැබ එළිමහනෙහිම කල්යැවූ සේක. තෙරුන්ගේ ආනුභාවය නිසා වැසි නොවැස්සේය. වැසි නොවසින බැවින් මහජනයා රැස්ව රජුගේ මාලිගාව ඉදිරියේ උද්ඝෝෂණයක් කළහ. රජු “කවර කරුණකින් වැසි නොවසින්නේද?” යි විමසනුයේ “තෙරුන් එළිමහනෙහි වසන බැවින් නොවසී යයි සිතමි” යි කියා තෙරුන්ට කොළ සෙවිළි කළ කුටියක් කරවා දී, “ස්වාමීනි, මේ තණ කුටියෙහි වාසය කරන්න” යි පවසා, වැඳ ගියේය. තෙරුන් වහන්සේ කුටියට පිවිස තණ ඇතිරියෙහි පළඟකින් හුන් සේක. එකල්හි වැස්ස මඳින් මද වසී. මනාව වැස්ස නොවසියි. ඉක්බිති තෙරුන් වහන්සේ ලෝකයේ “නොවසීය” යන බිය දුරු කරනු කැමති සේක්, තමන් වහන්සේගේ ආධ්‍යාත්මික හා බාහිර වස්තූන්ගේ උපද්‍රව රහිත බව ප්‍රකට කරමින්,
යන ගාථාව වදාළහ. “මගේ කුටිය සොයන ලදි. එනිසා සුව එළවයි. වාත පීඩා රහිතය, මේඝය! කැමති පරිදි වසින්න. මගේ සිත මනාව සංවර වූයේය. මැනවින් කෙලෙසුන්ගෙන් මිදුනේ ය. ඇරඹූ වීර්ය ඇත්තෙමි. මේඝය! කැමති පරිදි වසිනු මැන.”
මෙහි “ඡන්න” ශබ්දය පළමුව “ඒ කුමරිය සැඟවුණි, මේ කුමරු ද සැඟවුණේය. මෙය සුදුසු නොවේ.” යන තැන්හි ඡන්න ශබ්දය යෝග්‍ය වූ අර්ථයේ යෙදී ඇත. “එග්ගුණය ස්පර්ශායතන සයකි (ඡන්නං)”, යනාදියෙහි විචිත්‍ර වචනයෙහි සංඛ්‍යාර්ථයෙහි යෙදී ඇත. “වැසුණේ (ඡන්නං) අතිශයින් වැසි වසී. විවෘත වූයේ නොවසී.”{1} ආදියෙහි ගහණාර්ථයේ යෙදේ. “කෙසේ නම් මම නුඹ නිර්වස්ත්‍ර වූවෙකු (නිච්ඡන්තො) කරන්නෙම්ද?” යනාදියෙහි හැඳීම් පෙරවීම් අර්ථයේ යෙදී ඇත. “ආයුෂ්මත් ඡන්න අනාචාරයේ හැසිරේ” යනාදියෙහි පුද්ගල නාමයක් ලෙස යෙදේ. “සැම තැනින්ම වැසුණු (ඡන්නං), සැම තැන හාත්පසින් වැසුණු” (පරිච්ඡන්නං) “කුටිය සෙවන කරන ලදි. (ඡන්නා) ගිනි දල්වන ලදි” යනාදියෙහි තණපත් ආදියෙන් වැඩීම දැක්වේ. මෙතැන ද කුටිය තණපත් ආදියෙන් සෙවිලි කිරීමේ” අර්ථයම ප්‍රකට වන බව දත යුතුයි. එනිසා තණ වලින් හා කොළවලින් වැසුණේය. එය නොතෙමේ. වැසි දිය නොවැටේ. මැනවින් සෙවිලි කරන ලද බැවින් නොතෙමේ යන අර්ථයයි.
“මෙ” යන ශබ්දය “මවිසින් දුකසේ අවබෝධ කරන ලදි. දැන් ප්‍රකාශ කිරීමට අවශ්‍ය නොවේ” යනාදියෙහි කරණාර්ථයේ යෙදී ඇත. “ම විසින්” යන අර්ථයයි. “ස්වාමීනි ඒ මට භාග්‍යවතුන් වහන්සේ සංක්‍ෂිප්තව ධර්මය දේශනා කරන සේක්වා”{2} යන තැන්හි “මෙ” ශබ්දය සම්ප්‍රදාන (චතුත්‍ථි) යෙහි “මට” යන අරුතින් යෙදී ඇත. “මහණෙනි! පෙර සම්බුද්ධත්‍වයට පත් නොවූම බෝසත් වූ ම මාගේ” (මෙ) යන තැන්හි ඡට්ඨි අර්ථයේ අයිතිය හඟවමින් යෙදී ඇත. මෙතැනදී ද “මෙ” යන්නෙන් සම්බන්‍ධනාර්ථයම දත යුතුයි. “මගේ” යන අර්ථයයි. කෙසේ වුවත් ලෞකික ධර්මයන්හි නොගැටෙන - නොඇලෙන හෙයින් රහතන් වහන්සේලාගේ මමායනයක්. මගේ යන හැඟීමක් නම් නැත. ලෝක සම්මතය වශයෙන් පමණක් උන්වහන්සේලා විසින් “මමය, මගේය” යන වදන වහරනු ලැබෙති. දැන් එනිසා “මගේ ශ්‍රාවකයෝ ධර්මය දායාද කරගත්තාහු වෙති. ආමිෂය දායාද කරගත්තෝ නොවෙති”යි{3} බුදුහු වදාළහ.
“කුටිකා” යනු මවු කුසටත් කරජකායටත් තණාදියෙන් වැසුණු කුටියටත් කියනු ලබන වදනකි. එසේමැයි -
“මව මට කුටිය කොට කියන්නෙහි. බිරිඳ කැදැල්ල කොට කියහි. පුත්‍රයන් කුල ප්‍රවේණිය කොට කියහි. මාගේ බන්‍ධනය තෘෂ්ණාව යැයි කියහි.” (සා.නි. දේවතා සං.කුටිකා සූත්‍රය)
යනාදියෙහි මවු කුස කුටියකැයි කියන ලදි.
“එම්බා ඇට සැකිල්ලෙන් කළ කුටියක් ඇති, මසින් හා නහරවලින් වැසුණු, අශුචි පිරුණු දුඟද හමන සිරුර නම් වූ නුඹට නින්දා වේවා! අනුන් අයත් සිරුරෙහි නුඹ මගේ යැයි ගන්නෙහිය.” (ථෙරගාථා, 1155)
ආදියෙහි කේශාදි දෙතිස් කුණප සමූහයෙන් යුතු කරජකායට “කුටිය” යැයි කියන ලදි. “කාශ්‍යප භාග්‍යවතුන් වහන්සේගේ නැගණියගේ කුටිය තෙමේ” (ම.නි. I. ඝටීකාර සූත්‍රය) “කුටිය නම් පිටතින් හා ඇතුළතින් හුණු පිරියම් කරන ලද්දකි.” යනාදි තැන්හි තණ ආදියෙන් වැසූ කුටිය අදහස් වේ. මෙහිදී ද එම කුටියම අදහස් වේ. පන්සල, පර්ණශාලාව යන නම් වූ කුටියම අදහස් වේ.
“සුඛා” යනු ‘සුඛ’ ශබ්දය “කායික සුවය ද දුක ද පිටුදැක, පළමුවම චෛතසික දොම්නස් - සොම්නස් හැරපියා”{1} යන තැන්හි “සුඛං” යන්නෙහි සුඛ වේදනාව අදහස් විය. “බුදුවරුවන්ගේ පහළවීම සුවයකි. සදහම් දෙසුම ඇසීමට ලැබීම සුවයකි.’ (ධම්ම පද - බුද්ධ වග්ග) යනාදියෙහි “සුඛ” යන සැප මූලයකි. “මහණෙනි, මේ පින යන්නට තවත් සමාන වදනකි “සැප” යන්න ආදියෙහි සුඛය හේතුවකි. “යම් හෙයකින් මහාලිය! රූපය සුවයකි. සුවයට වැටෙන්නෙකි. සැප ගෙන දෙන්නකි.” (සං.නි. මහාලී සූත්‍රය) ආදියෙහි සුඛය ආරම්මණයකි. “චුන්‍දය! මේ දහම් ආර්ය විනයෙහි මෙලොව ම ඇතිවන සැප විහරණයෝ වෙති.” යනාදියෙහි නිරෝගි බව “සුඛ” යන්නෙන් අදහස් වේ. “නිවන උතුම් සුවයකි” යන තැන්හි “නිර්වාණය” යන අර්ථයෙහි යෙදී ඇත. “මහණෙනි! සැප ඇති සර්ගයට පැමිණීමට මහා භාරතාදිය කියවීමෙන් පහසු නොවේ.” යනාදියෙහි “සුඛ” යනු ප්‍රත්‍යයකි. “දෙව්ලොවට පමුණුවන සැප විපාකය, සර්ගෝත්පත්තිය ගෙන දෙයි” ආදියෙහි “සුඛ” යන්න මනෝඥ වූ ප්‍රිය මනාප වූ අර්ථයෙහි යෙදී ඇත. මෙහිද “සුඛ” යන්නෙන් ප්‍රිය මනාප අර්ථය සහ හේතු ප්‍රත්‍ය අර්ථය ගෙන දෙයි. ඒ කුටිය ඇතුළතින් ද පිටතින් ද ප්‍රියමනාපව, වාසයට පහසු බවින් යුතුව සාදා දෙන ලද බැවින් “සැප වේ” (සුඛා) යැයි කියන ලදි. එසේම අධික ශීතෝෂ්ණ රහිත වූ සුවපහසු සෘතු ඇති බැවින් ද කායික හා චෛතසික සුවපහසු බවට උපකාරී වන බැවින් ද “සැප වේ” යැයි කියන ලදි.
**“නිවාතා”** යනු “අවාතා” සුළං නොවදින “වැසූ දොරගුල් ඇති වසන ලද වා කවුලු ඇති බැවින් සුළඟින් උපද්‍රව නොමැත” යන අර්ථයයි. මෙසේ ඒ කුටියෙහි සැප ඇති බව ප්‍රකට කිරීමයි. සුළං හමනුයේ නම් සෙනසුන සෘතු සප්පාය නොවේ. සුළඟ නැති කල්හිම සෘතු සප්පාය වේ. **“වස්ස”** යනු වසින්න. මනාව වැසි ධාරා වස්වන්න. **“දෙව”** යනු වැස්සයි. මේ “දේව” ශබ්දය “දේවයිනි! (දෙව) කුසාවතී රාජධානිය ප්‍රමුඛව මේ ඔබ සතු නගර අසූහාර දාහකි. දේවයිනි! මෙහි ඇල්ම උපදවන්න. දිවියෙහි අපේක්ෂාව කරන්න.” (දීනි. II මහා සුදස්සන සූත්‍රය) යනාදියේ සම්මුති දෙවියන් වූ ක්‍ෂත්‍රියයන් අදහස් කරන ලදි. “චාතුර්මහාරාජික දෙවියෝ වර්ණවත්ය. සැප බහුල කර ඇත.” යනාදියෙහි (අං.නි. 8 - දානුප්පත්ති සූත්‍රය) උප්පත්ති දෙවියන් අදහස් කරන ලදි. “ඒ දෙවියන්ට දෙවි වූ සියල්ල දක්නා වූ උත්තමයාගේ සසුනෙහි” යන තැන විසුද්ධි දෙවියන් (රහතන් වහන්සේ) අදහස් කිරීමට “දෙව” ශබ්දය යෙදී ඇත. විසුද්ධි දෙවියන් වූ රහතන් වහන්සේලා අතර භාග්‍යවතුන් වහන්සේ අතිදේව භාවයෙන් ගන්නා ලද කල්හි සියලු විසුද්ධි දෙවියන් අදහස් කරන ලද්දේ වේ. “අහස (දෙවෙ) වලාකුළින් තොරව පිරිසිදු වූ විට” (ම.නි. II චූලසකුළුදායි සූත්‍රය) යනාදියෙහි ආකාශය අදහස් කරන ලදි. “වැස්ස (දෙවො) ද කලින් කලට මනාව වැසි දහරා නොවසින්නේය.” (අං.නි. තික බ්‍රාහ්මණ වග්ග) යන තැන්හි දේව ශබ්දයෙන් මේඝය හෝ වැහි වළාකුල අදහස් කරන ලදි. මෙහිද වැහි වලාකුළ, මේඝය අදහස් කරන ලදි. තෙරුන් වහන්සේ, “වැස්ස” යනුවෙන් මේඝයට, වැහි වලාකුළට අණ කරති. වැසි වස්වන ලෙස පවසති. **“යථා සුඛං”** යනු කැමති සේ. රිසිසේ “නුඹ වැසි වැස්වීමෙන් මට බාහිර උපද්‍රව කිසිවක් සිදු නොවේ. එනිසා කැමති සේ වසින්න. වැස්ස ඇසුරු කර ජීවත් වන සතුන්ට අනුග්‍රහ කරන්න” යැයි තෙරුන් වහන්සේ පවසති.
අභ්‍යන්තර උපද්‍රවයන් ද නොපවතින බව දක්වමින් “චිත්තං...” යනාදිය පවසයි. එහි **“චිත්තං මෙ සුසමාහිතං”** යනු මගේ සිත යහපත්ව, අතිශයින් ප්‍රශස්ත ලෙස, මැනවින් එකඟ කර එක් අරමුණක තබන ලදි. එම සිත නීවරණාදියෙන් මැඩලිය නොහැක. තවද පංච ඕරම්භාගිය හා උද්ධම්භාගිය වූ දස සංයෝජනයන්ගෙන් ද සියලු කෙලෙසුන්ගෙන් ද සිත විශේෂයෙන් මිදුනේය. “එම සියලු කෙලෙස් ධර්මයෝ සමුච්ඡේද ප්‍රහාණ වශයෙන් ද සංසිඳීම් (පටිප්පස්සද්ධි) වශයෙන් ද දුරු කර සිටියෙමි” යන අර්ථයයි. **“ආතාපී”** යනු වීර්යයි. ඵල සමාපත්තිය ද විදර්ශනාව ඇරඹීම් වශයෙන් දිට්ඨධම්ම සුඛ විහරණය ද (මෙලොවදීම ලබන සැප) ලැබීම සඳහා ඇරඹූ වීර්ය ඇතිව වෙසෙමි. දිව්‍යමය විහරණයන්ගෙන් ආත්ම භාවය පවත්වමි. කෙලෙස් ප්‍රහාණය සඳහාම නොව, ප්‍රහාණය කළ යුතු සියලු දෙයෙහිම නොපවත්නා බව දැක්වීමට මෙම වදන යොදන ලදි. බාහිර උවදුරු නොමැති බැවින් යම්සේ වැස්ස! නුඹ විසින් වැසි වැස්වීමෙහි යොදන ලද්දේ ද එලෙසින්ම මාගේ අභ්‍යන්තර උපද්‍රව ද නොමැත යනුවෙන් සිය ප්‍රීතිය දක්වමින් නැවත ද **“වස්ස දෙව”** යනුවෙන් පවසයි.
තවත් අර්ථ දක්වන ක්‍රමයක් මෙසේය. “ජන්නා” යනු වසන ලද, සෙවිලි කරන ලද **“කුටිකා”** යනු ආත්ම භාවයයි. මහණෙනි! නොයෙක් වර්ෂ සමූහයක් පුරා පැවති තණ්හාව ප්‍රමුඛ වූ අවිද්‍යා නීවරණාදියේ ප්‍රතිඵල ලෙස මේ කය ද බාහිර නාම රූප ද හටගත්තේය.” යනාදියෙහි “කය” යැයි දක්වයි. “මහණ, මේ ආත්ම භාවය නම් නැව, එහි ඇති මිථ්‍යා විතර්ක නම් දිය බැහැර කරව” (ධම්මපද - භික්‍ඛු වග්ග) යනාදියෙහි “නැව”, ලෙස දැක්වේ. “ගෙය සදන වඩුව! නුඹ දක්නා ලද්දෙහි, කැණිමඬල සුණුවිසුණු කළෙමි” (ධම්ම පද ජරා වග්ග) යනාදියේ “ගෙය” කැයි දැක්වේ. “මිනිසෙක් ගුහාව නම් වූ ශරීරයේ රාගාදී වශයෙන් ඇලුනේ, මෝහය නම් වූ පස්කම් සේවනයෙහි දැඩිව ගිලුනේවේද....” (සු.නි. ගුහට්ඨක සූත්‍රය) යන තැන්හි ආත්මභාවය “ගුහාව” කැයි දැක්වේ. “නිදොස් වූ සුදුවැස්මක් ඇති එක් දැවියක් ඇති රියක් (රථයක්) ඇත.” (සං.නි. IV කාමභූ සූත්‍රය) ආදියෙහි ආත්මභාවය “රථය” කැයි දැක්වේ. “නැවත ගෙය නොසාදන්නෙහි” (ධම්මපද - රජා වග්ග) යන තැන්හි “ගෙය” කැයි දැක්වේ. “කුටිය විවෘතය. ගිනි නිවන ලදි” (සු.නි. ධනිය සූත්‍රය) ආදියේ “කුටිය” කැයි කියන ලදි. එනිසා මෙතැනදී ද ඒ ආත්මභාවය ‘කුටිය’ කැයි දැක්විණි. ආත්මභාවය දර ආදිය නිසා ලැබෙන ගෙයක්, කුටියක් මෙනි. “ඇට” ආදී නම් ඇති පඨවි ධාතු ආදී සිවු මහා භූත ද ස්පර්ශාදිය ද නිසා ලැබෙන කුටියකැයි කියන ලදි. එහි සිත නම් වඳුරා ද වෙසේ. එනිසා කියන ලදි.
ඒ මේ ආත්ම භාවය නම් තෙරුන්ගේ කුටිය තුනක් වූ සයක් වූ සහ අටක් වූ අසංවර ද්වාරයන්ගේ වශයෙන්, ඒවා සිදු කරන රාගාදිය නොමැති වූයේ, ප්‍රඥාවෙන් එම ඉන්‍ද්‍රියයන් සංවර කරන ලද බැවින්, මනාව වසන ලද බැවින් “වසන ලදී” (ජන්නා) යැයි කියන ලදි. භාග්‍යවතුන් වහන්සේ මෙසේ වදාළහ. “සෝතයන්ගේ (කන්හි) සංවරය පවසමි. ප්‍රඥාවෙන්ම එය සංවර කරනු ලැබේ.” (සු.නි. අජිත පුච්ඡා) මෙසේ වදාළ අයුරින් වසන ලද්දේමය. කෙලෙස් දුක් නැති බැවින් ද, නිරාමිස සුවය ඇති බැවින් ද සැපෙන් සැපයට පැමිණියේ ය. එසේම සුළඟ නැති සේ (නිවාතා) නිහතමානී වූයේ මානව, දැඩි බව, එකටෙක කිරීම් ආදියෙන් තොරව උඩඟු නොවූ පැවතුම් ඇත්තේය. මෙයද තවත් ක්‍රමයකි. - මට කෙලෙස් ධර්මයන්ගේ සංවරණයෙන් පමණක් මේ සුවය නොලැබුණේය. අග්‍ර මාර්ගය වූ සමාධියෙන් ද මනාව සමාධිගත වූ සිතින් ද අග්‍ර මාර්ග ප්‍රඥාවෙන් ද සියලු සංයෝජනයන්ගෙන් මිදුණු සිත් ඇති බැවින් ද එම සුවය ලැබුණේ යැයි දක්වනු සඳහා සුභූති තෙරණුවෝ “මගේ සිත මනාව සංවර කරන ලදි. කෙලෙසුන්ගෙන් මිදුනේය” යි පවසති. මෙසේ වුවත් “දැන් මම කටයුතු නිමවන ලදැ”යි අල්පෝත්සාහී නොවන්නෙමි. දෙවියන් සහිත ලෝකයාට හිත - සුව එළවනු සඳහා උත්සාහ වඩමින් වීර්යවන්තව වෙසෙමි. පිඬු සිඟායන කල්හි ද ගෙයක් ගෙයක් පාසා මෛත්‍රී බ්‍රහ්ම විහරණයෙන්ම කල්යවමි. “එනිසා මේඝය! නුඹ ද මට ප්‍රිය වූවක් කරනු කැමති බැවින් ද වැස්ස නිසා ජීවත්වන සත්ත්‍වයන්ට අනුකම්පා පිණිස ද මනාවූ වැසි ධාරා පවත්වන්න.” යනුවෙන් මෙහි අර්ථ දත යුතුයි.
මෙහිදී ද තෙරුන් වහන්සේ “මාගේ කුටිය මැනවින් සෙවුනේය. සුව ගෙන දේ. සුළඟ නොහමයි” (ඡන්නා මෙ කුටිකා සුඛා නිවාතා) යන මෙයින් ලෞකික හා ලෝකෝත්තර භේද ඇති තමන් වහන්සේගේ අධිශීල ශික්‍ෂාව දක්වන සේක. “මගේ සිත මනාව සංවර කරන ලදි” (චිත්තං මෙ සුසමාහිතං) යන මෙයින් අධිචිත්ත ශික්‍ෂාව දක්වති. “කෙලෙසුන්ගෙන් මිදුනෙමි” (විමුත්තං) යන මේ වචනයෙන් අධිප්‍රඥා ශික්‍ෂාව දක්වති. “වීර්යවන්තව වෙසෙමි.” (ආතාපී විහරාමි) යන මේ වදන් වලින් දිට්ඨ ධම්ම සුඛ විහරණය දක්වයි. නැතහොත් “ඡන්නා මෙ කුටිකා සුඛා නිවාතා” යන මේ වදන්වලින් අනිමිත්ත විහරණය දක්වයි. උන්වහන්සේගේ කෙලෙස් වසා දැමීම් වශයෙන් හා නිත්‍යාදී නිමිති පිළිගැනීමෙන් දුරු වූ බැවින් එය දැක්වීම් වශයෙන් “චිත්තං මෙ සුසමාහිතං” යන මේ වදන්වලින් අප්‍රණිහිත (කෙලෙසුන්හි සිත නොපිහිටන) විහරණය ද “විමුත්තං” යන්නෙන් ශූන්‍යතා විහරණය ද “ආතාපී විහරාමී” යන මෙයින් ඒ ත්‍රිවිධ විහරණයන්ගේ අවබෝධ ලැබීම ද දක්වයි. පළමු විහරණයෙන් ද්වේෂ (තරහ) ප්‍රහාණය ද දෙවන විහරණයෙන් රාග ප්‍රහාණයද තෙවන විහරණයෙන් මෝහ ප්‍රහාණය ද සිදුවේ. එසේම දෙවැන්නෙන් හෝ පළමු - දෙවන විහරණ දෙකින්ම හෝ ධර්ම විහාර සම්පත්තිය ද තෙවැනි විහරණයෙන් විමුක්ති සම්පත්තිය ද දක්වයි. “ආතාපි විහරාමි” යන මෙයින් අනුන්ට හිත වැඩ පතන ප්‍රතිපත්තිය ද (පිළිවෙත ද) මැලිකමක් නොමැති බවද දක්වන්නේයැයි අවබෝධ කරගත යුතුයි.
මෙසේ “යථානාමා.....” දී වශයෙන් ගාථාවෙහි දක්වන ලද ධර්ම විහාරාදිය මේ ගාථාවෙන් දක්වන ලද බැවින්, එහි නොදක්වන ලද නාම ග්‍රෝතාදිය අතුරින් නාමය දැක්වීමට **“ඉත්‍ථං සුදං”** යනාදිය කියන ලදි. යම් තෙර නමක් නමින් ප්‍රකට ද ඔවුන්ගේ නම ද, යම් තෙර නමක් ග්‍රෝතයෙන් ප්‍රකට වූවාහු ද ඔවුන්ගේ ග්‍රෝත්‍රය ද, යම් තෙර නමකගේ නාම-ග්‍රෝත දෙකම ප්‍රකට නම් ඒ දෙක ම දක්වනු ලැබෙත්. මේ තෙරුන් වහන්සේ ග්‍රෝත්‍රයෙන් නොව නාමයෙන්ම ප්‍රකට බැවින්, **“ඉත්‍ථං සුදං ආයස්මා සුභූති”** යැයි කියන ලදි. එහි **“ඉත්‍ථං”** යනු මේ අයුරින්. මේ ආකාරයෙන් යන අර්ථයයි. “සුදං” මෙහි “සු” යන්නෙහි පැවති ඉකාරය සන්ධි වීමේදී ලොප්විය. “සු” යනු නිපාතයක් පමණි. “මේ ගාථාව” යන අර්ථය ගෙන දෙයි. **“ආයස්මා”** යනු ප්‍රිය වදනකි. ගෞරවණීය බව හා ප්‍රසාද ජනක ශරීර සම්පත්තියෙන් ද ගුණ සම්පත්තියෙන් ද මෙසේ සුන්දර වූ ශරීරාවයන්හි ශෝභාවෙන් ද (විභූති) සීල සම්පත්ති ශෝභාවෙන් ද **සුවිභූති** යුක්ත වූ බැවින් **“සුභූති”** යනුවෙන් හඳුන්වන ලදහ. අගනාසීලාදි ස්ථිර ගුණයන් යුක්ත බැවින් **“ථෙරො”** නම් වේ. “අභාසිත්‍ථ” යනු වදාළහ. කුමක් හෙයින් මේ මහා තෙරවරු තමන් වහන්සේලාගේ ගුණ මහිම ප්‍රකාශ කරත්ද? මේ දිගු සංසාරයේ පෙර අවබෝධ නොකළාවූ අතිශය ගැඹුරු වූ අතිශයින් ශාන්ත - ප්‍රණීත වූ තමන් වහන්සේලා විසින් අවබෝධ කරගත්, ලොවුතුරා දහම් සිහිපත් කර බලා, ප්‍රීති වේගයෙන් නැගුණු ප්‍රීති වාක්‍යයක් වශයෙන් ද සසුනේ නෛර්යාණික භාවය (නිවනට අයත් බව) දැක්වීම් වශයෙන් ද අතිශය අල්පේච්ඡභාවයෙන් යුතුව ආර්යයන් වහන්සේලා තමාගේ ගුණ ප්‍රකාශ කරති. යම්සේ ලෝක නාථයන් වහන්සේ අවබෝධ කරගත් ධර්මයන් පිළිබඳ දැක්වීම් වශයෙන් “මහණෙනි! දස විධ බලයන් ගෙන් යුතුව තථාගතයන් වහන්සේ (චතුර් වෛශාරද්‍ය) සතර විශාරද ඥානයන්ගෙන් පිරිපුන් වෙති.” ආදී වශයෙන් තමන් වහන්සේගේ ගුණ මහිම දේශනා කර වදාළ සේක් ද එසේම තෙරුන් වහන්සේලාගේ රහත් බව ප්‍රකාශ කරන ගාථා වදාරන ලදැයි දත යුතුයි.
**“උපසන්තො”** ආදී ගාථාව ආයුෂ්මත් මහා කොට්ඨිත තෙරුන් වහන්සේගේ ගාථාවකි. එහි උපත කෙසේද? මේ තෙරුන් වහන්සේ ද පදුමුත්තර භාග්‍යවතුන් වහන්සේගේ කාලයෙහි හංසවතී නම් නුවර මහත් වූ භෝග සම්පත් ඇති කුලයක ඉපිද, වැඩිවිය පැමිණ මවුපිය දෙදෙනාගේ ඇවෑමෙන් විවාහ වී ගෘහ වාසයෙහි වසයි. හේ එක් දිනක් පදුමුත්තර භාග්‍යවතුන් වහන්සේ ධර්ම දේශනා පවත්වන කාලයේ හංසවතී නුවර වැසියන් සුවඳ මල් ආදිය ගත් අත් ඇතිව බුද්ධ, ධම්ම, සංඝ යන තෙරුවන් වෙත එළඹෙනු දැක, ඔවුන් සමඟ විහාරයට ගියේය. ශාස්තෲන් වහන්සේ එක් භික්‍ෂුවක් සිවුපිළිසිඹියා පත් රහතන් වහන්සේලා අතරින් අග්‍රභාවයෙහි තබනු දැක ඔහුට “මේ භික්‍ෂුව මේ බුදු සසුනෙහි පිළිසිඹියාපත් තෙරවරු අතරින් අග්‍ර විය. මමත් අනාගතයේ පහළවන බුදුරජාණන් වහන්සේ නමකගේ සසුනෙහි පිළිසිඹියාපත් තෙරවරුන්ගෙන් අග්‍ර වන්නේ නම් මැනවැ”යි යන සිත ඇතිවිය. මෙසේ පහළ වූ සිත් ඇති ඔහු ශාස්තෲන් වහන්සේගේ ධර්ම දේශනාව නිමාවට පත් වූ කල්හි උන්වහන්සේ සමීපයට ගොස්, “ස්වාමීනි! හෙට මගේ දානය පිළිගනීවා”යි ආරාධනා කළේය. ශාස්තෲන් වහන්සේ ඇරයුම පිළිගත් සේක. ඔහු භාග්‍යවතුන් වහන්සේට වැඳ පැදකුණු කොට, තම නිවසට ගොස් රාත්‍රිය මුළුල්ලෙහිම බුදුරජාණන් වහන්සේට ද භික්‍ෂූන් වහන්සේලා ද වැඩ හිඳින තැන් සුවඳ මල් දම් ආදියෙන් අලංකාර කොට, ප්‍රණීත වූ කන-බොන-ආහාර පාන පිළියෙල කරවීය. ඒ රාත්‍රිය ඇවෑමෙන් සිය නිවසෙහි භික්‍ෂූන් වහන්සේලා ලක්‍ෂයක් පිරිවරාගත් භාග්‍යවතුන් වහන්සේට විවිධ වූ කැඳ බත් කැවිලි ආදියෙන් සහ නානා රසවත් සූප ව්‍යඤ්ජන, සුවඳ හැල් බතින් වළඳවා, උන්වහන්සේලාට වළඳා නිම වූ කල්හි ඔහුට මෙසේ සිතුණේය. “මම ඉතා මහත් වූ තනතුරක් ප්‍රාර්ථනා කරමි. එක් දිනක් පමණක් දන් දී එම තනතුර පැතීම මට තරම් නොවේ. අනුපිළිවෙලින් සත් දිනක් මහ දන් පවත්වා සත්වන දින දන් වැළඳූ බුදුරජාණන් වහන්සේගේ පාමුල, වස්ත්‍ර භාණ්ඩාගාරය හැර තුන් සිවුරට ප්‍රමාණවත් උතුම් සියුම් වස්ත්‍රයක් තැබුවේය. ලක්‍ෂයක් භික්‍ෂූන්ට ද තුන් සිවුරු පිදීය. අනතුරුව තථාගතයන් වහන්සේ වෙත එළඹ “ස්වාමීනි! නුඹ වහන්සේ විසින් මීට සත් දිනකට පෙර අගතනතුරෙහි පිහිට වූ භික්‍ෂුව මෙන් මම ද අනාගතයේ පහළ වන බුදුරජාණන් වහන්සේ කෙනෙකුන්ගේ සස්නෙහි පැවිදිව සිවුපිළිසිඹියා පත් භික්‍ෂූන් අතුරින් අග්‍රවේවා!”යි පතමින් ශාස්තෲන් වහන්සේගේ පාමුල හොත්තේය. ශාස්තෲන් වහන්සේ ද ඔහුගේ පැතුම ඉටුවන බව දුටු සේක්, “මෙයින් කල්ප ලක්‍ෂයක් ගත වූ පසු අනාගතයෙහි ගෞතම නම් බුදුරජාණන් වහන්සේ ලොව උපදින සේක. උන්වහන්සේගේ සසුනෙහි දී නුඹගේ පැතුම ඉටු වන්නේයැ”යි වදාළ සේක. මෙය අපදානයෙහි ද ගාථාවලින් ප්‍රකාශිතය. (එහි සිංහලාර්ථය මෙසේය.) (අපදාන - II - කොට්ඨිත ථෙරාපදාන - බු.ජ.ත්‍රි. - පිටුව 326).
“පසැස් ඇති සියලු ලෝක පිළිබඳ තත්වාකාරයෙන් දත්තා වූ පස් මරුන් දිනූ පදුමුත්තර නම් බුදුරජාණන් වහන්සේ මින් කල්ප ලක්‍ෂයකට පෙරදී ලොව පහළ වූ සේක.
සියලු සතුනට අවවාද කරන්නා වූ දහම් දෙසා සත්ත්වයන් සසරින් එතෙර කරන්නා වූ, දේශනාවෙහි දක්‍ෂ වූ එම බුදුරජාණන් වහන්සේ බොහෝ ජනයා සසරින් එතෙර කරවූ සේක.
සව් සතුනට අනුකම්පා කරන කාරුණික වූ සියලු සතුනට හිත වැඩ සලසන්නාවූ බුදුපියාණන් වහන්සේ, තමා වෙත පැමිණි සියලු තීර්ථකයන් පන්සිල්හි පිහිට වූ සේක.
මෙලෙස එම කාලය තීර්ථකයන්ගෙන් තොර වූ නිරවුල් වූ තාදී ගුණ ඇති වශීභූත වූ රහතුන්ගෙන් පිරී විසිතුරු වූයේය.” (5881-5884)
ඒ බුදුරජාණන් වහන්සේ පනස් අට රියනක් උස් වූ රන් ඇගෑයක් වැනි වූ දෙතිස් මහ පුරිස් ලකුණින් හෙබි වූ සේක.
එකල අවුරුදු ලක්‍ෂයක් පරමායුෂ වේ. එපමණ කල් වැඩ සිටියා වූ ඒ සර්වඥයන් වහන්සේ බොහෝ ජනයා සසරින් එතෙර කරවූ සේක.
එසමයේ මම හංසවතී නුවර වේද පරප්‍රාප්ත වූ බමුණෙක් වූයෙමි. බුදුරජාණන් වහන්සේ වෙත එළඹ දම් දෙසුමක් ඇසුවෙමි.
එවිට ඒ වීරයන් වහන්සේ අර්ථයෙහි ද ධර්මයෙහි ද නිරුක්තියෙහි ද ප්‍රතිභානයෙහි ද දක්‍ෂ වූ ප්‍රභේද ගත ප්‍රතිසම්භිදාඥාන ඇති ශ්‍රාවකයෙකු අග තනතුරෙහි තැබූ සේක.
එය අසා සතුටට පත් වූ මම ශ්‍රාවකයන් සහිත වූ උතුම් වූ බුදුරජාණන් වහන්සේ සතියක් සියතින් වැළඳුවෙමි.
මම බුද්ධි සාගර වූ සිය ශ්‍රාවකයන් සහිත වූ බුදුරජාණන් වහන්සේට සිවුරු පිණිස වස්ත්‍ර පූජා කර, පාමුල වැටී එම තනතුර පැතුවෙමි. (5885-5890)
ඉක්බිති ලෝකාග්‍ර වූ බුදුරජාණන් වහන්සේ මෙසේ වදාළහ. “මාගේ පාමුල වැටුනා වූ පියුම් ගැබකට බඳු පැහැ ඇති මේ උතුම් බමුණා දෙස බලවු.
මොහු සිවු පිළිසිඹියාවන් දත් ශ්‍රේෂ්ඨ වූ භික්‍ෂුවකගේ තනතුර පතයි. මොහුගේ එම ශ්‍රද්ධාවෙන් ද ත්‍යාගයෙන් ද ධර්ම ශ්‍රවණයෙන් ද යුතු වූ සිත නිසා සැම තැන සැප ඇතිව කුදු මහත් භවයන්හි සැරිසරා මතු එම ප්‍රාර්ථනාව ඉටුකර ගත්තේය.

මින් කල්ප ලක්‍ෂයකට පසුව ඔක්කාක කුලයේ නමින් “ගෞතම” නම් වූ බුදුරජාණන් වහන්සේ ලොව පහළ වෙති.
උන්වහන්සේගේ සසුනෙහි ධර්මය දායාද කරගත්, ධර්මයෙන් නිර්මිත වූ වැනි, ඖරස පුත්‍ර වූ “කොට්ඨිත” නම් ශ්‍රාවකයෙක් ව නුඹ අගතනතුර ලබන්නෙහිය.” (5891-5895)
“මෙම ප්‍රකාශය අසා තුටු වූ මම දිවි හිමියෙන් මෙත් සිත වැඩුයෙමි. සිහිය, ප්‍රඥාව සහිත ඒ උතුම් බුදුරජාණන් වහන්සේට ගෞරව දැක්වූයෙමි.
ඒ මම එම කර්ම විපාකයෙහි ද ප්‍රාර්ථනාවෙහි මහිමයෙන් ද මිනිස් කය හැර දමා තව්තිසා දෙව්ලොව ඉපදුනෙමි.
එහි තුන් සිය වාරයක් ශක්‍රදේවේන්‍ද්‍රව දෙව් රජය කරවීමි. පන්සිය වාරයක් සක්විති රජවීමි.
ලැබු ප්‍රදේශ රාජ්‍ය සම්පත්තිය ගණන් කළ නොහැක. ඒ කර්ම බලයෙන් සැම තැන්හි සුවපත් වූයෙමි.
දිව්‍ය-මනුෂ්‍ය දෙගතියෙහි මිස අනික් භවයකට නොපැමිණියෙමි. මෙය මා රැස් කළ පුණ්‍ය මහිමයාගේ විපාකයයි.
[missing trans]
අවසන් භවයට පැමිණි මම සැවැත් නුවර එක් බමුණු කුලයක ඉපදුනෙමි.” (5896-5902)
“මගේ මව චන්‍ද්‍රවතී නම් වූවාය. පියා අස්සලායන නම් විය. ගෞතම බුදුරජාණන් වහන්සේ විසින් මගේ පියා රහත් බවට පමුණුවා හික්මවූ සේක් ද එකල්හි මම බුදුපියාණන් වහන්සේ කෙරෙහි පහන් වූයෙමි අනගාරික වූ පැවිද්දට පැමිණියෙමි. මහා මුගලන් රහතන් වහන්සේ මාගේ ආචාර්යවරයා වූ සේක. සැරියුත් තෙරුන් වහන්සේ මාගේ උපාධ්‍යාය වූ සේක.

හිසකේ කපන විටම මාගේ සක්කාය දෘෂ්ටිය සහමුලින් සිදුවුණි. කසාවත පොරවත්ම මම රහත් බවට පත්වූයෙමි.
මගේ සිහිය, අර්ථයෙහි ධර්මයෙහි නිරුක්තියෙහි හා ප්‍රතිභානයෙහි වෙන් වෙන් වශයෙන් විනිවිද ගොස් ප්‍රභේදගත වූයේය. එනිසා ලෝකාග්‍ර වූ බුදුරජාණන් වහන්සේ සිවුපිළිසිඹියාපත් රහතන් වහන්සේලා අතුරින් මා අග්‍රස්ථානයෙහි තැබූ සේක.” (5903-5906)
“සාරිපුත්‍ර මහ තෙරුන් වහන්සේ විසින් සිවුපිළිසිඹියාවන් පිළිබඳව විමසන ලද සියළු ප්‍රශ්න මම මනාව නිසැකව විසඳූයෙමි. එනිසා, මම ගෞතම සම්බුදු සසුනෙහි සිවුපිළිසිඹියා පත් වූ භික්‍ෂූන් අතර අග්‍ර වූයෙමි.
මවිසින් සියළු කෙලෙස් දවන ලද්දෙමි. සියළු භවයෝ නසන ලදහ. ඇත් රජකු මෙන් බැඳුම් සිඳ - ආශ්‍රව රහිතව වෙසෙමි.
බුදුරජාණන් වහන්සේ වෙත මාගේ පැමිණීම ඒකාන්තයෙන්ම යහපත් විය. මා ත්‍රිවිද්‍යාලාභී වූයෙමි. බුදුරජාණන් වහන්සේගේ අනුශාසනාව ඉටු කරන ලද්දෙමි.
මම සිවුපිළිසිඹියාවෝ ද අෂ්ට විමෝක්‍ෂයෝ ද ෂඩ් අභිඥාවෝ ද සාක්‍ෂාත් කරගත්තෙමි. බුදුරජාණන් වහන්සේගේ අනුශාසනාව සම්පූර්ණ කළෙමි.” (5907-5910)
මෙසේ ඔහු ඒ ඒ භවයන්හි පුණ්‍ය සම්භාර ධර්මයන් රැස් කරමින් දෙව් - මිනිස් දෙගතියෙහි සැරි සරමින් අවුත් මේ බුද්ධෝත්පාද කාලයෙහි සැවැත් නුවර බමුණු මහසල් කුලයක ඉපදුණේය. ඔහුට “කොට්ඨිත” යනුවෙන් නම් තබන ලදි. ඔහු වැඩිවියට පැමිණ ත්‍රිවේදය මනාව ඉගෙන බ්‍රාහ්මණ ශිල්ප ශාස්ත්‍රයන්හි පරතෙරට ගියේය. එක් දිනක් ශාස්තෲන් වහන්සේ සමීපයට ගොස් ධර්මය අසා, ලබන ලද ශ්‍රද්ධා ඇතිව පැවිදි උපසම්පදාව ලැබුවේය. උපසපන් තැන් පටන් විදර්ශනා කර්මය වඩන්නාවූ උන්වහන්සේ සිවු පිළිසිඹියාවන් සමගම රහත් බව ලැබූ සේක. පිළිසිඹියාවන්හි පුරුදු කළ වශී භාවය ඇති උන්වහන්සේ, ඒ පිළිබඳ මනාසේ දත් මහතෙරවරුන් වෙත පැමිණ ප්‍රශ්න විචාරද්දීත් දස බලයන් වහන්සේ වෙත පැමිණ ප්‍රශ්න විචාරද්දීත් පිළිසිඹියාවන් පිළිබඳව ම ප්‍රශ්න විමසන සේක. මේ අයුරින් කොට්ඨිත තෙරණුවෝ සිවුපිළිසිඹියාවන් පිළිබඳ කරන ලද ප්‍රාර්ථනා ඇති බැවින් ද නිතර පුරුදු පුහුණු කර - වශී භාවයට පැමිණි බැවින් ද සිවුපිළිසිඹියා පත් තෙරවරු අතර අග්‍ර භාවයට පත් වූහ. ඉක්බිති ශාස්තෲන් වහන්සේ මහා වෙදල්ල සූත්‍රය අර්ථෝත්පත්ති කොට කොට්ඨිත තෙරණුවන් සිවුපිළිසිඹියාපත් මහ රහතුන් අතරින් අග්‍ර ස්ථානයෙහි තැබූ සේක. “මහණෙනි! සිවුපිළිසිඹියාපත් මාගේ ශ්‍රාවක භික්‍ෂූන් වහන්සේලා අතුරින් මේ මහා කොට්ඨිත තෙරණුවෝ අග්‍ර වෙති” යනුවෙන් උන්වහන්සේ ඊට පසු කාලයෙහි විමුක්ති සුවය විඳිනු ලබන සේක් ප්‍රීති වාක්‍යයක් වශයෙන් “උපසන්තො” ආදී ගාථාව වදාළ සේක.
“ඉත්‍ථං සුදං ආයස්මා මහා කොට්ඨිතා ථෙරො ගාථං අභාසි” “සන්සුන් ඉඳුරන් ඇති, පවින් වැළකුණු නුවණින් පිරික්සා බලමින් මද වශයෙන් කථා කරන සුළු වූ උඩඟු නොවූ මම සුළඟෙහි ලු රුක් පතක් (ගසක කොළයක්) මෙන් පාප ධර්මයන් දුරු කරමි.” මෙසේ මේ ගාථාව ආයුෂ්මත් මහා කොට්ඨිත තෙරුන් වහන්සේ වදාළ සේක.
එහි **“උපසන්තො”** යනු මනස (සිත) සයවැනි වූ ඉඳුරන්ගේ (ඉන්‍ද්‍රිය හයේ) සංසිඳීමෙන්, අවිෂ නැති, අරමුණුවල වැරදි අයුරින් නොයෙදීමෙන් සන්සිඳුණු **“උපරතො”** යනු සියලු පාපකරණයන්ගෙන් බැහැර වූ, වැළකුණු **“මන්තභාණි”** යන්නෙහි ‘මන්තා’ යනු ප්‍රඥාවයි. ප්‍රඥාවන් විමසා බලා කියයි - කථා කරයි. මන්තභාණී සුදුසු කල්හිම කථා කරයි. “දහම් කාරණාදිය නොවිසිදුණු කල්හිම කථා කරයි” යන අර්ථයයි. නැතහොත් මන්ත්‍ර කීම් වශයෙන් කථා කරයි යන අරුතින් මන්තභාණි නම් වේ. “තමාගේ අනුශාසනා වශයෙන් නරක කීම් වලින් බැහැර වූ අංග සතරකින් සම්පූර්ණ සුභාෂිත වදන්ම කථා කරයි.” යන අර්ථයයි. “ජාති ආදී වශයෙන් තමා උසස් කර නොදක්වයි.”, “උඩඟු නොවූයේ” යන අරුතින් **“අනුද්ධටො”** නම් වේ. නැතිනම් ත්‍රිවිධ කාය දුශ්චරිතයන්ගේ සංසිඳීමෙන්, ඉන් වැළකීමෙන් උපශාන්ත වූ ත්‍රිවිධ මනෝ දුශ්චරිතාදියෙන් වැලකුණු, දුරු කළ අරුතින් **“උපරතො”** නම් වේ. සතර විධ වාග් දුශ්චරිතයන් නොපවතින බැවින් ද ප්‍රමාණාත්මක වදන් ඇති බැවින් **“මන්තභාණි”** නම් වූ ත්‍රිවිධ දුශ්චරිත නමිති ඉපදීමෙහි ද උඩඟු - නොසන්සුන් බව ද නොමැති වූ හෙයින් **“අනුද්ධටො”.** මෙසේ ත්‍රිවිධ දුශ්චරිතයන් ප්‍රහාණය කිරීමෙන් පිරිසිදු ශීලයෙහි පිහිටියා වූ; නොසන්සුන් බව ප්‍රහාණය කිරීමෙන් සන්සිඳුණු; එයම සමාධි පදය කොට, විදසුන් වඩා මඟ පිළිවෙලින් පවිටු දහම් කම්පා කරයි. ලාමක වූ සියලු පාපධර්මයන් ක්ලේශ ධර්මයන් කම්පා කරයි. සමුච්ඡේද වශයෙන් (සම්පූර්ණයෙන් විනාශ කිරීම් වශයෙන්) දුරු කරයි. ඒ කෙසේද? සුළඟින් ඉවතට ගෙන යන ගසක කොළයක් මෙනි. විශාල වෘක්‍ෂයක, ගසක, පත්‍රයක්, වේළුණු කොළයක් සුළඟින් හෝ වායුවෙන් හෝ සොලවයි. නටුයෙන් ගලවා දමයි. (වෙන් කරයි). බැහැරට ගෙනයයි. එලෙසින්ම ඉහත කියන ලද පිළිවෙලින් පැවති පාපී ධර්මයන් තමාගේ සන්තානයෙන් බැහැරලයි. මෙසේ මේ තෙරුන් වහන්සේගේ රහත් භාවය දැක්වීම් වශයෙන්, රහත් බව පවසන ගාථාව වදාරන ලදැයි දත යුතුයි.
මෙහිද කාය-වාග් දුශ්චරිතයන් ප්‍රහාණ කරන වචනයෙන් ප්‍රයෝග (ක්‍රියා) ශුද්ධිය දක්වයි. මනෝ දුශ්චරිතය ප්‍රහාණ කරන වචනයෙන් චිත්ත ශුද්ධිය දැක්වේ. මෙසේ ක්‍රියාවන්හි හා සිතේ ශුද්ධිය ඇත්තාගේ “අනුද්ධටො” යන වචනයෙන් සිතේ විසිරුණු බව නැතිව සිත එකඟ වූ බැවින් නීවරණයන්ගේ ප්‍රහාණය දක්වයි. එම ශුද්ධීන් අතරින් කාය (ප්‍රයෝග) ශුද්ධියෙන් ශීල සම්පත්තිය ප්‍රකට කරන ලදි. චිත්ත ශුද්ධියෙන් සමථ භාවනාවට උපකාර වූ ධර්‍ම අල්වා ගැනීමත්, නීවරණ ප්‍රහාණයෙන් සමාධි භාවනාවත් දැක්වේ. “ධුනාති පාපකෙ ධම්මෙ” (පාප ධර්මයන් කම්පා කරයි. ඉවත ලයි) යන මෙයින් ප්‍රඥා භාවනාව ප්‍රකට කරන ලදි. මෙසේම අධි සීල ශික්‍ෂාදී ත්‍රිවිධ ශික්‍ෂාව ද ත්‍රිවිධ කල්‍යාණ ශාසනයන් ද තදංග ප්‍රහාණාදී ත්‍රිවිධ ප්‍රහාණයෝ ද අන්ත දෙක දුරු කිරීම හා මැදුම් පිළිවෙත වැඩීමත්, අපාය භය ආදියෙහි ඉක්මවා යන ක්‍රමය ද සුදුසු පරිදි වෙන් කොට යෙදිය යුතුයි. මේ ක්‍රමයෙන් සෙසු ගාථාවන්හි ද සුදුසු පරිදි අර්ථ වර්ණනාව දත යුතුයි. ඒ ඒ තැන පැමිණෙන මුලදී නොපැවසූ අර්ථය පමණක්ම ඉදිරියේදී වර්ණනා කර දක්වන්නෙමු. “මෙසේ මේ ගාථාව ආයුෂ්මත් මහාකොට්ඨිත තෙරුන් වහන්සේ වදාළහ” යන මෙය ගෞරවාර්ථයේ යෙදුණු වචනයකි. “මහා මොග්ගල්ලාන” යන ලෙසම ගෞරව පූජා පිණිස “මහා කොට්ඨිත” යනුවෙන් යෙදී ඇත.
**“පඤ්ඤං ඉමං පස්ස”** යනු ආයුෂ්මත් කංඛාරේවත තෙරුන්ගේ ගාථාවයි. මේ ගාථාවෙහි උප්පත්තිය කෙසේද? මෙම තෙරුන් වහන්සේ ද පදුමුත්තර භාග්‍යවතුන් වහන්සේ පහළ වූ සමයෙහි හංසවතී නුවර බමුණු මහසල් කුලයක ඉපදුණහ. එක් දිනක් බුදුරජාණන් වහන්සේගේ ධර්ම දේශනාව ඇසීමට ඉහත කථා පුවත්පත් පැවසූ පරිදිම, මෙම බමුණා ද මහජනයා සමග විහාරයට ගොස්, පිරිස් කෙළවර හිඳ බණ ඇසුවේය. ශාස්තෲන් වහන්සේ එක් භික්‍ෂුවක් ධ්‍යානයන්හි ඇලුණු භික්‍ෂූන් අතුරින් අග තනතුරෙහි තබනු දුටු ඔහු “මම ද අනාගතයේ මෙවැනිම තනතුරක් ලැබීම සුදුසු”යි සිතා දේශනාව අවසන්හි ශාස්තෲන් වහන්සේට හෙට දින දානය සඳහා ඇරයුම් කළේය. පෙර කී පරිදිම මහත් සත්කාර කිරීමෙන් අනතුරුව භාග්‍යවතුන් වහන්සේට වැඳ මෙසේ පවසමින්, “ස්වාමීනි, මම මේ මහා පින්කම සිදු කිරීමෙන් අනික් කිසිදු සම්පත්තියක් නොපතමි. මින් සත් දිනකට පෙර, නුඹ වහන්සේ විසින් අගතනතුරෙහි පිහිට වූ භික්‍ෂුව මෙන් මම ද අනාගත බුදුවරයන් වහන්සේ කෙනෙකු හමුවේදී ධ්‍යානලාභී භික්‍ෂූන් වහන්සේලා අතුරින් අග්‍ර වන්නේ නම් මැනවි” යි ප්‍රාර්ථනා කළේය. ශාස්තෲන් වහන්සේ අනාගතය බලා, එම පැතුම ඉටුවන බව දුටු සේක්,” අනාගතයේ මින් කල්ප ලක්‍ෂයක් ගිය තැන ගෞතම නම් බුදුරජාණන් වහන්සේ ලොව උපදින සේක. උන්වහන්සේගේ සසුනෙහි ධ්‍යානලාභීන් අතුරින් නුඹ අග්‍ර වන්නේයැ”යි විවරණ දී විහාරයට වැඩි සේක.
ඒ බමුණා දිවිතාක් කුසල දහම් වඩා කල්ප ලක්‍ෂයක් දෙව් මිනිසුන් අතර සැරි සරා අපගේ භාග්‍යවතුන් වහන්සේ ලොව පහළ වූ කල්හි සැවැත් නුවර එක් මහා සැප සම්පත් ඇති පවුලක උපන්නේය. දිනක් ඔහු පසු බත් කල බණ ඇසීමට යන මහජනයා සමග විහාරයට ගොස් පිරිස් කෙළවර සිට, දස බලයන් වහන්සේගේ දහම් කථාව අසා තබන ලද ශ්‍රද්ධා ඇතිව, පැවිදිව උපසපන් බව ලැබීය. කමටහන් ගෙන ධ්‍යාන පරිකර්ම කරනුයේ ධ්‍යානලාභීව එම ධ්‍යානය ම පාදක කරගෙන රහත් බවට පත්වූ උන්වහන්සේ, බොහෝ සෙයින් දස බලයන් වහන්සේ විසින් සමවැදිය යුතු සමාපත්තිවලට සමවදිමින් දිවා රෑ සෑම වේලාවෙහිම ධ්‍යානයන් පුරුදු කරන ලදුව ඒ පිළිබඳ වශීකරණභාවයට (නිපුණතාවයට) පැමිණියහ. ඉක්බිති ශාස්තෲන් වහන්සේ “මහණෙනි! මගේ ශ්‍රාවක භික්‍ෂූන්ගෙන් ධ්‍යානලාභීන් අතරින් මේ කඞ්ඛාරේවත තෙරණුවෝම අග්‍රවෙති”යි උන්වහන්සේ ධ්‍යානලාභීන් අතුරින් අග තනතුරෙහි තැබූ සේක. මෙය අපදානයේ මේ අයුරින් විස්තර වේ. අපදාන පාළියේ පාළි ගාථාවෙන් ඇති එම විස්තරයේ සිංහලාර්ථය මෙසේය. (අපදාන කඞ්ඛාරේවත ත්‍ථෙරාපදානය)
“මෙයින් කල්ප ලක්‍ෂයකට පෙර, සියලු ධර්මයන් පිළිබඳ විනිවිද දකින නුවණැස් ඇති ලෝකනායක වූ පදුමුත්තර බුදුරජාණන් වහන්සේ ලොව පහළ වූ සේක.
උන්වහන්සේට සිංහයෙකුගේ බඳු පිරුණු හණු ඇත්තේය. අට අංගයන්ගෙන් සමන්විත බ්‍රහ්ම ස්වර ඇති උන්වහන්සේට හංස බෙර හඬ වූ හඬක් ඇත්තේය. හස්තියෙකුගේ ගමනට බඳු ගමන් විලාස ඇත්තේය. සඳහිරු දෙනෙතට වඩා බබළන පැහැ ඇති සේක.
උන්වහන්සේ මහ නුවණැති සේක. මහාවීර්යවන්ත වූ සේක. මහත් ධ්‍යාන ඇති සේක. මහත් වූ බල ඇති සේක. මහාකාරුණිකයහ. අනාථයනට නාථ වන සේක. මහත් වූ මෝහාන්‍ධකාරය නසන සේක.
සත්ත්‍වයන්ගේ ආසයානුශය දන්නා වූ, තුන් ලොවට අග්‍ර වූ මොනෙය්‍ය ගුණයෙන් පිරුණු ඒ සම්බුදුරජාණන් වහන්සේ කිසි කලෙක බොහෝ හික්මෙන ජනයා, හික්මවමින් දහම් දෙසූ සේක.
ඒ බුදුරජ ධ්‍යාන කරන සුලු වූ ධ්‍යානයෙහි ඇලුනා වූ උපශාන්ත වූ නොකැළඹුනා වූ වීර වූ ශ්‍රාවකයෙකු පිරිස් මැදදී ධ්‍යානලාභීන්ට අග්‍ර යැයි වර්ණනා කරමින් ජන සමූහයා සතුටු කළ සේක.” (6056-6060)
“එකල මම හංසවතී නුවර උපන් වේද පාරගත බමුණෙක් වීමි. එම ධර්ම දේශනාව අසා සතුටු වූ මම එම අගතනතුරම පැතුවෙමි.
එවිට විශිෂ්ට නායක වූ බුදුරජාණන් වහන්සේ සඟමැද වැඩ හිඳ, “බමුණ, නුඹ සතුටුවන්නෙහිය. නුඹගේ ප්‍රාර්ථනාව ඉටු වන්නේය”යි වදාළ සේක.
“මෙයින් කල්ප ලක්‍ෂයකට පසුව ඔක්කාක කුලයේ උපදින, නමින් “ගෞතම” නම් වූ ශාස්තෲන් වහන්සේ ලොව පහළ වූ කල්හි උන්වහන්සේගේ ධර්ම දායාද කරගත්, ධර්මයෙන් නිර්මිත වූවක් වැනි ඖරස පුත්‍ර “රේවත” නම් වූ ශ්‍රාවකයා වනුයේ නුඹයි.” (මෙසේ වදාරා බුදුපියාණන් වහන්සේ වැඩි සේක.)

මනාව රැස් කරන ලද පුණ්‍ය සම්භාර ධර්මය ද උසස් ප්‍රාර්ථනාව ද නිසා මම මිනිස් සිරුර හැර දමා තව්තිසාවෙහි ඉපදුනෙමි.
අවසන් භාවයට පැමිණි මම කෝලිය නගරයේ කුලවත් වූ සමෘද්ධ වූ සම්පූර්ණ වූ මහත් ධන ඇති ක්‍ෂත්‍රිය වංශයෙහි උපන්නෙමි.
බුදුරජාණන් වහන්සේ කපිලවස්තු නගරයට වැඩම කර දම්දෙසූ අවස්ථාවෙහි උන්වහන්සේ කෙරෙහි පැහැදුනු මම අනගාරික නම් වූ පැවිද්දට පැමිණියෙමි.
ඒ ඒ තැන්වල කැප, අකැප දෙය පිළිබඳව පැවති මාගේ බලවත් සැකය දහම් දෙසීම මගින් බුදුරජාණන් වහන්සේ දුරු කළ සේක.” (6061-6068)
“අනතුරුව මම තරණය කළ සංසාර සාගරය ඇතිව, සැම කල්හි ධ්‍යාන සුවයෙහිම ඇලී වාසය කළෙමි. මෙසේ වසන මා දුටු බුදුපියාණන් වහන්සේ මෙසේ වදාළ සේක.
“ධ්‍යාන කරන්නා වූ කෙලෙස් තවන වීර්යය ඇත්තා වූ බඹසරහි හැසිරෙන්නා වූ පුද්ගලයා; මෙලොව හෝ පරලොව හෝ පිළිබඳ ඇතිවන සැක සංකා සියල්ලම තමන්ගේම හෝ අනුන්ගේ නුවණින් දුරු කරන්නේමය.”
මෙයින් කල්ප ලක්‍ෂයකට පෙර කරන ලද මාගේ කර්මයෙහි විපාක මෙහිදී දැක්විණි. දුන්නෙන් මනාව මිදීගිය හී සැරයක් මෙන් මාගේ සියලු කෙලෙස් දැවී ගියේය.
ඉක්බිති ලෝකාන්තයට ගිය, මොනෙය්‍ය ගුණ මහිමයෙන් පිරුණු, මහ නුවණැති බුදුරජාණන් වහන්සේ ධ්‍යානයේ ඇලුණු මා දැක ධ්‍යාන වඩන භික්‍ෂූන් අතුරින් අග්‍රස්ථානයෙහි තැබූ සේක.
මවිසින් සියලු ක්ලේශයෝ දවන ලදහ. සියලු භවයෝ නසන ලදහ. ඇත් රජෙකු මෙන් බැඳුම් සිඳ දමා, ආශ්‍රව රහිතව වෙසෙමි.
බුදුරජාණන් වහන්සේ වෙතට පැමිණීම ඒකාන්තයෙන් යහපත් වූයේමය. ත්‍රිවිද්‍යා අවබෝධ කළෙමි. බුදුරජාණන් වහන්සේගේ අනුශාසනාව ඉටු කළෙමි. නිමා කළෙමි.
සිවුපිළිසිඹියාවෝ ද අටවැදෑරුම් විමෝක්‍ෂයෝද ෂඩ් අභිඥාවෝ ද සාක්‍ෂාත් කරන ලද්දෙමි. බුදුරජාණන් වහන්සේගේ සසුන කරන ලද්දෙමි. (6069-6075)
මෙලෙස කොට නිම වූ කටයුතු ඇති මේ මහතෙරුන් වහන්සේ; පෙර බොහෝ කාලයක් තමා තුළ වූ සැකයෙන් පීඩිත සිත, දැන් සියලුම ආකාරයෙන් දුරු කරන ලද සැක ඇත්තෙකැයි නුවණින් විමසා බලා; “අහෝ ඒකාන්තයෙන් මාගේ ශාස්තෲන් වහන්සේගේ දේශානුභාවය පුදුම සහගතය. එම ආනුභාවය නිසාම මම දැන් දුරු වූ සැක ඇතිව අධ්‍යාත්මය සංසිඳුවාගෙන සන්සුන් සිතැත්තේ වෙමි.” යනාදී ලෙස භාග්‍යවතුන් වහන්සේගේ ප්‍රඥාව පිළිබඳ හටගත් බුහුමන් (ගෞරව) ඇතිව, ඊට ප්‍රශංසා කරමින් **“පඤ්ඤං ඉමං පස්ස”** යනාදී මේ ගාථාව වදාළහ.
“යම් කෙනෙක් තමන් වෙත පැමිණි ජනයාගේ සැක දුරලත් ද ඥානාලෝකය ලබා දෙන්නේ ද පැණැස දෙන්නේ ද මධ්‍යම රාත්‍රියේ ඇවිලෙන ගින්නක් වැනි වූ ඒ තථාගතවරුන්ගේ මේ ප්‍රඥා මහිමය බලනු මැනවි.”
මෙහි **“පඤ්ඤා”** යනු ප්‍රඥාවයි. “ආකාරයෙන් දනියි” (පකාරෙහි ජානාති) “ආකාරයෙන් දැනුම් දෙයි” (පකාරෙහි ඤාපෙති) යන අරුතින් ‘ප්‍රඥා’ නම් වේ. හික්මවිය යුතු ජනයාගේ සිතුම් පැතුම් චර්යාධිමුක්ති ආදිය පිළිබඳ ආකාරය ද කුසලාදී වූ ද ස්කන්‍ධාදි වූ ද ධර්මයන් දෙසිය යුතු ආකාරය ද දනියි. “යථා ස්වභාවය වශයෙන් අවබෝධ කරන්නේ ද ඒ ආකාරයෙන්ම දැනුම් දෙයි.” යන අර්ථයයි. ශාස්තෲන් වහන්සේගේ දේශන ඤාණය මෙහිදී අදහස් කරන ලදි. එනිසා **“ඉමං”** යනුවෙන් කියන ලදි. එහි වනාහි තමා කෙරෙහි සිදු වූ දේශනා බලයෙන්, ප්‍රත්‍යක්‍ෂයෙන් න්‍යාය ගන්නාක් මෙන් පැමිණ සිටි ඒ උතුම් බුදු නුවණ ගෙන “ඉමං” (මේ) යැයි කියන ලදි. යම් තැනක පටන් ශ්‍රාවකයන් විසින් ශාස්තෲන් වහන්සේගේ දේශනා ඥානය න්‍යාය වශයෙන් ගනු ලැබේද; එතැන් පටන් තමාගේ විෂයෙහි පවතින ප්‍රතිවේධ ඥානය ද න්‍යාය වශයෙන් ගන්නා ලද්දේමය. එනිසා ආයුෂ්මත් ධර්ම සෙනාපති සැරියුත් තෙරණුවෝ මෙසේ වදාළහ. “ස්වාමීනි, මවිසින් ද දහම් පිළිවෙල දැන ගන්නා ලද්දෙමි.” **“පස්ස”** යනු අනියම් වශයෙන් විශ්මයට පැමිණීමකි. තමාගේ සිතට ම මෙසේ ආමන්ත්‍රණය කරයි. භාග්‍යවතුන් වහන්සේ ප්‍රීතිවාක්‍ය පහළ කරමින් මෙසේ වදාළහ. “මේ බොහෝ වූ ලෝකය දෙස බලව. (පස්ස) අවිද්‍යාවෙන් මඩනා ලද, කර්ම ක්ලේශාදියෙන් උපන්, අන්‍යයන් කෙරෙහි තණ්හාවෙන් ඇලුණා වූ මේ සත්ත්වයෝ භවයෙන් නොමිදුණෝ වෙති.” (උදානපාලි ලොකාවලෝකන සූත්‍රය)
**“තථාගතානං”** යනු එසේ පැමිණීම් ආදී අර්ථයෙන් තථාගත වූ තථාගතවරුන්ගේ “එලෙස (තථා) “පැමිණියේය” (ආගතො) යන අරුතින් ‘තථාගත’ නම් වේ. “එපරිදි ගියේය” (තථා ගතො) යන අරුතින් ‘තථාගත’ නම් වේ. ‘තථ ලක්‍ෂණයට පැමිණියේ’ අරුතින් ‘තථාගත’ නම් වේ. ‘තථ (සත්‍ය) වූ ධර්මයෙහි තත් වූ පරිද්දෙන්ම අවබෝධ කරන ලදී.” යන අරුතින් **“තථාගත”** නම් වේ. කියන ලෙසම කරන ලද බැවින් (තථාකාරිතාය) ‘තථාගත’ නම් වේ. ‘වෙන අයෙකු විසින් නොමැඬලිය හැකි’ යන අරුතින් ද ‘තථාගත’ නම් වේ. මෙලෙස අට කාරණයකින් භාග්‍යවතුන් වහන්සේ **“තථාගත”** නම් වන සේක. සත්‍ය භාවයට (තථාය) පැමිණි බැවින් ‘තථාගත’ නම් වේ. සත්‍ය බවට (තථාය) ගිය බැවින් ‘තථාගත’ නම් වේ. තථ (සත්‍ය) ලක්‍ෂණයට ගිය බැවින් ‘තථාගත’ නම් වේ. සත්‍යයන්ට පැමිණි බැවින් ‘තථාගත’ නම් වේ. එබඳු ආකාර ඇතැයි ‘තථාගත’ නම් වේ. “එසේ පවතී” යන අරුතින් ‘තථාගත’ නම් වේ. ‘තථ ධර්ම මගින් පැමිණියේය’ යන අරුතින් ‘තථාගත’ නම් වේ. තථාගත භාවයෙන් ‘තථාගත’ නම් වේ. මෙලෙසින් ද අට කරුණකින් භාග්‍යවතුන් වහන්සේ “තථාගතෝ” නම් වේ. මේ දැක්වූයේ සංක්‍ෂිප්ත වශයෙනි. සවිස්තර වශයෙන් පරමත්‍ථදීපනී උදානට්ඨ කථාවෙහි ද ඉතිවුත්තකට්ඨකථාවෙහි ද කියන ලද පරිදිම දත යුතුයි.
දැන් ඒ තථාගතයන් වහන්සේලාගේ ප්‍රඥාවෙහි අන්‍යයන්ට සාධාරණ නොවන බව (අසාධාරණ බව) ගුණ විශේෂය දැක්වීමට “අග්ගී යථා” යනාදිය කියන ලදි. **“යථා අග්ගී”** යනු උපමා වචනයකි. **“යථා”** යනුවෙන් එය උපමාවක් බව දක්වයි. **“පජ්ජාලිතො”** යනු උපමාව කළ යුතු දෙය සමග සම්බන්ධය දැක්වීමකි. **“නිසීථෙ”** යනු කටයුතු කරන කාලය දැක්වීමයි. මෙහි මේ අර්ථයයි. “යම් සේ මධ්‍යම රාත්‍රියෙහි අංග සතරකින් සමන්විත වූ අන්ධකාරය පවත්නා කල්හි, උස් තැනක දල්වන ලද ගින්න එම ප්‍රදේශයේ අඳුර දුරු කරමින් සිටියි ද මේ අයුරින් ම තථාගතවරුන්ගේ මේ දේශනා සංඛ්‍යාත වූ සියලුම හික්ම විය යුතු ජනයාගේ සැක සංකා නමැති අඳුර පලවා හරින ප්‍රඥාව බලන්න” යනුවෙන් යම් සේ දේශනා විලාශයෙන් සත්ත්‍වයන්ට “ඤාණමය වූ ආලෝකයක් දෙන්නේය” යන අරුතින් **“ආලෝකදා”** නම් වේ. “ප්‍රඥාමය වූ ම ඇසක් දෙන්නේ” යැයි **“චක්‍ඛුදදා”** නම් වේ. ඒ දෙකින්ම සැක දුරු කිරීමට ම පදනම් කරගෙන, ඒ බව දක්වමින් **“යෙ ආගතානං විනයන්ති කඞ්ඛං”** යනාදිය පැවසීය. තථාගතවරු තමාගේ සමීපයට පැමිණි ළඟා වූ හික්මවිය යුත්තන්ගේ “ඉතා ඈත අතීතයේ මම සිටියෙම්ද?” ආදී වශයෙන් පවතින සොළොස් (16) සැකයන් ද “බුද්ධ රත්නය සැක කරයි. ධර්ම රත්නය සැක කරයි” ආදී වශයෙන් පවතින අට වස්තුක සැකය ද යන විචිකිච්ඡාව සැකය දුරු කරති. දේශානුභාවයෙන් එම සැක සංකා සියල්ල දුරු කරති. විද්වංශනය කරති. පසුතැවීම් නම් වූ සැකය විනය හික්මීමෙන් හික්මවන ලද්දේ වෙති.
තවත් ක්‍රමයකින් අර්ථ දැක්වීම - මධ්‍යම රාත්‍රී භාගයේ දල්වන ලද ඉතා දීප්තිමත් ගිනි ජාලා මනාව දැල්වෙමින්, ඉතා ආසන්නයේ සිටියවුන්ට ආලෝක දීම් පමණකින්ම අඳුර දුරලා, සම විෂම බව ප්‍රකට කරමින් ආලෝකය ලබාදෙයි. ඉතා ආසන්නයේ සිටි පුද්ගලයන්ට මනාව ප්‍රකට කරමින් ඇසින් කටයුතු කිරීමට හැකියාව ලබාදීම් වශයෙන් “ඇස් ලබාදෙන්නේ” නම්වෙයි. “මේ අයුරින්ම තථාගතවරු තමන් වහන්සේලාගේ දහම් කයට දුරින් සිටි - නොකළ ප්‍රාර්ථනා ඇත්තවුන්ගේ ප්‍රඥාව දැල්වීමෙන් මෝහන්‍ධකාරය දුරු කොට කායික වශයෙන් සම - විෂම බව ප්‍රකට කරමින් ආලෝකය දෙන්නාහු වෙති. සමීපයේ සිටියා වූ කරන ලද ප්‍රාර්ථනා ඇත්තවුන්ට දහම් ඇස උපදවමින් ප්‍රඥා නම් ඇස් දෙන්නාහු වෙති. යම් තථාගත කෙනෙකු විසින් තමන් වහන්සේගේ වචන ඇසෙන මානයට පැමිණි, මා වැනි සැක බහුල වූවන්ගේ සැක සංකා දුරු කරත් ද ආර්ය මාර්ගය ඉපදවීමෙන් සැකය විනාශ කරත් ද ඒ තථාගතවරුන්ගේ ඤාණාතිශය, ප්‍රඥාව බලන්න” යැයි පද යෙදීමයි. පද පිළිවෙලයි. මෙසේ මේ ගාථාව තෙරුන් වහන්සේ තමාගේ සැක දුරු කිරීම ප්‍රකාශ කිරීම් වශයෙන් රහත් බව පවසන ගාථාවක් ද වේ. මෙම තෙරුන් වහන්සේ පුහුදුන් අවස්ථාවෙහි දී කැප වූ දෙයෙහි ද කුකුස් කරන්නෙකු, පසුතැවෙන්නෙකු වී සැක බහුලව විසූ බැවින් “කඞ්ඛා රේවත” නමින් ප්‍රකට වූ සේක. පසුව රහත් බවට පත් වුවත් එලෙසම ව්‍යවහාර කරන ලදි. එනිසා “මෙසේ මේ ගාථාව ආයුෂ්මත් කඞ්ඛාරේවත තෙරණුවෝ පැවසූහ” යි කියන ලදි. මෙහි අර්ථ කියන ලද්දේමය.
**“සබ්භිරෙව සමාසෙථා”** යනාදී ආයුෂ්මත් පුණ්ණ තෙරුන්ගේ ගාථාවෙහි උත්පත්තිය කෙසේද? උන්වහන්සේ ද පෙර පදුමුත්තර බුදුරජාණන් වහන්සේ පහළවීමට පෙරදීම හංසවතී නුවර බමුණු මහසල් කුලයක ඉපිද, අනුක්‍රමයෙන් වැඩිවියට පැමිණියේය. ශාස්තෲන් වහන්සේ ලොව පහළ වූ පසුව, එක් දිනක් බුදුරජාණන් වහන්සේ ධර්මදේශනා පවත්වන සමයේ පෙර කී පරිද්දෙන්ම මහජනයා සමග විහාරයට ගොස්, පිරිස් කෙළවර හිඳ බණ අසමින් සිටියේය. ශාස්තෲන් වහන්සේ එක් භික්‍ෂුවක් ධර්ම කථික භික්‍ෂූන් අතුරින් අග්‍රස්ථානයෙහි තබනු දුටු එම බමුණා “අනාගතයේ මවිසින් ද මෙසේ වූ අගතනතුරක් ලැබීම සුදුසුයැ” යි සිතා, දේශනාව අවසානයේ පිරිස නැගී සිටි කල්හි ශාස්තෲන් වහන්සේ වෙත එළඹියේය. පැමිණ ඉහත කියන ලද පරිදිම සත්දිනක් දානය සඳහා ආරාධනා කර, බුද්ධ ප්‍රමුඛ මහා සංඝයාට මහදන් පවත්වා අනතුරුව භාග්‍යවතුන් වහන්සේට මෙසේ පැවසීය. “ස්වාමීනි මම මේ මහා පුණ්‍ය කර්මයෙන් වෙනත් සැපතක් නොපතමි. මින් සත් දිනකට පෙර ධර්ම කථිකයන් අතුරින් අගතැන්පත් භික්‍ෂුව මෙන් මම ද අනාගතයේ එක් බුදු සසුනක ධර්ම කථික භික්‍ෂූන් අතුරින් අග්‍ර වන්නේ නම් මැනවි” යි යනුවෙනි. මෙසේ පතන ලද ඔහුගේ අනාගතය බැලූ ශාස්තෲන් වහන්සේ එම පැතුම ඉටුවන බව දුටු සේක. “අනාගතයේදී මින් කල්ප ලක්‍ෂයකට පසුව ගෞතම නම් බුදුරජාණන් වහන්සේ ලොව පහළ වන සේක. නුඹ උන්වහන්සේගේ සසුනෙහි පැවිදි භාවය ලබා ධර්මකථික භික්‍ෂූන් අතුරින් අග තනතුර ලබන්නෙහිය” යනුවෙන් පදුමුත්තර බුදුරජාණෝ නියත විවරණ ලබාදුන් සේක.
එම බමුණා දිවි ඇතිතාක් යහපත් කටයුතු කරමින් සිට, ඉන් චුතව කල්ප ලක්‍ෂයක් මුළුල්ලෙහි පුණ්‍ය සම්භාර ධර්මයන් රැස් කරමින් දෙව් මිනිස් දෙගතියෙහි හැසිර අපගේ භාග්‍යවතුන් වහන්සේ පහළ වූ කාලයෙහි, කපිලවත්‍ථු නගරය සමීපයේ ‘ද්‍රෝණ වත්‍ථු’ නම් එක් බමුණු ගමක බමුණු මහසල් කුලයක අඤ්ඤා කොණ්ඩඤ්ඤ තෙරුන්ගේ බෑණා වී උපන්නේය. ඔහුට නම් තබන දිනයේ “පුණ්ණ” යැයි නම් කළහ. ඔහු පසුව අප ශාස්තෲන් වහන්සේ සම්බුද්ධත්‍වයට පැමිණ පවත්වන ලද උතුම් දම්සක් දෙසුම් ඇතිව, අනුපිළිවෙලින් රජගහ නුවරට වැඩමවා එහි වාසය කරන කාලයෙහි දී අඤ්ඤා කොණ්ඩඤ්ඤ තෙරුන්ගේ සමීපයේ පැවිදිව උපසපන් බව ලබා ගත්තේය. ප්‍රධාන වීර්යයෙහි යෙදුණු උන්වහන්සේ සියලු කටයුතු නිමවා පැවිදිබවේ කටයුතු මස්තක ප්‍රාප්ත කරගත් සේක් “දස බලයෙන් වහන්සේගේ සමීපයට යන්නෙමි යි මාමා වූ තෙරුන් සමග ශාස්තෲ වහන්සේ සමීපයට නො ගොස්, කපිලවත්‍ථු නුවර (හාත්පස) සමීපයේ නැවතී නුවණැස මෙහෙයවා කටයුතු කරන සේක් නොබෝ දිනයකින්ම විදර්ශනාව වඩා රහත්බවට පත්වූ සේක. මෙය අපාදන පාළියෙහි මෙලෙසින් ගාථාවලින් කියන ලද්දේය. එහි සිංහලාර්ථ පහත දැක්වේ. (අපදාන පාළි I පුණ්ණත්‍ථෙරාපදාන)
“වේද උගන්වන, මන්ත්‍රධර වූ වේදත්‍රයෙහි පරතෙරට ගියා වූ මම, ශිෂ්‍යයන් විසින් පිරිවරාගෙන මනුෂ්‍යයන්ට උතුම් වූ බුදුරජාණන් වහන්සේ වෙතට ගියෙමි.
පුදසත්කාර පිළිගැනීමට සුදුසු වූ තුන් ලොව මැනවින් දත් මහා මුනි වූ පදුමුත්තර බුදුරජාණන් වහන්සේ ඉතා සංක්‍ෂිප්තව මාගේ ධර්මය වදාළ සේක.
මම ඒ ධර්මය අසා බුදුරජාණන් වහන්සේට ඇඳිලි බැඳ, දකුණු දිගට මුහුණ ලා පැදකුණු කර ගියෙමි.
සංක්‍ෂිප්තව ඇසූ ධර්මය විස්තර කර ප්‍රකාශ කළෙමි. එම මාගේ වචන ඇසූ සියලු ශිෂ්‍යයෝ සතුටු වූහ.
ඔවුහු තම දෘෂ්ටීන් අත්හැර බුදුන් කෙරෙහි සිත පහදවා ගත්හ. මම සංක්‍ෂිප්තව ද විස්තර වශයෙන් ද ධර්මය දෙසුවෙමි.
අභිධර්ම ක්‍රම දන්නා වූ මම දශ කථා වස්තුවෙන් විශුද්ධීන් පිළිබඳව සියල්ලන්ටම අවබෝධ කරවා ආශ්‍රව රහිතව වෙසෙමි.
මම මීට කල්ප පන්සීයකට පෙර සිවු මහා දිවයින්හි ම අධිපති වූ, සත් රුවනින් හෙබියා වූ “සුප්පකාසක” නම් සක්විති රජවරු සිවු දෙනෙක්ව ඉපදුණෙමි.
සිව්පිළිසිඹියාවෝ ද අෂ්ට විමෝක්‍ෂයෝ ද ෂඩ් අභිඥාවෝ ද මවිසින් සාක්‍ෂාත් කරන ලද්දෙමි. බුදුරජාණන් වහන්සේගේ අනුශාසනය ඉටු කළෙමි.” (438-445)
ඒ පුණ්ණ තෙරුන් සමීපයේ පැවිදි වූ කුල පුත්‍රයෝ පන්සීයක් වූහ. තෙරුන්වහන්සේ තමා ම දස කථා වස්තූන් ලබන ලද බැවින් ඔවුන්ට ද දශ විධ කථා වස්තුවෙන් අවවාද දුන්හ. ඔවුහු එම අවවාදයෙහි පිහිටා ක්‍රියා කළාහු සියල්ලෝ ම රහත් බවට පත්වූහ. ඔවුහු තමාගේ පැවිදි කිස මස්තක ප්‍රාප්ත වූ බව දැන උපාධ්‍යායන් වහන්සේ වෙත පැමිණ “ස්වාමීනි, අපගේ කටයුතු මස්තක ප්‍රාප්ත විය. දශවිධ කථා වස්තුව ද ලබන ලදහ. අපට දැන් දශ බලයන් වහන්සේ බැලීමට යෑමට සුදුසු කාලයයි.” යනුවෙන් පැවසූහ. තෙරුන් වහන්සේ ඔවුන්ගේ වචන අසා සිතූ සේක. “මගේ දශවිධ කථා වස්තු ලාභීත්‍වය ශාස්තෲන් වහන්සේ ද දන්නා සේක. මම දහම් දෙසන විට දශවිධ කථා වස්තුවෙන් බැහැර නොවීම ධර්මය දේශනා කරමි. ඉදින් මා බුදුන් වෙත යන්නේ නම් එකල්හි සියලු භික්‍ෂූහු මා පසුපස එති. මෙසේ සමූහ පිරිවරක් ගෙන මගේ දශබලයන් වහන්සේ දැකීමට යෑම නුසුදුසුය. මෙම භික්‍ෂූන් පළමුව ගොස් බුදුහු දකිත්වා”යි යනුවෙනි. මෙසේ සිතා එම භික්‍ෂූන්ට මෙසේ වදාළහ. “ඇවැත්නි, නුඹ වහන්සේලා පළමුව ගොස් තථාගතයන් වහන්සේ බැහැදකිවු. මගේ වචනයෙන් ද උන්වහන්සේගේ ශ්‍රී පාදය වඳිවු. මම ද නුඹලා ගිය මගින්ම පසුව එන්නෙමි” යනුවෙනි. දස බලයන් වහන්සේ උපන් රට වැසියෝ වූ ඒ සියලුම තෙරවරු, සැමදෙනම රහත්වූවාහු, දශකථා වස්තුලාභී වූවාහු තම උපාධ්‍යායන් වහන්සේගේ අවවාදය පිළිගෙන තෙරුන්ට වැඳ රජගහනුවර බලා පිටත් වූහ. එම තෙරවරු අනුපිළිවෙලින් චාරිකාවෙහි හැසිරෙමින් සැට යොදුන් මඟ ගෙවා රජගහනුවර වේළුවනාරාම මහා විහාරයට පැමිණ, දස බලයන් වහන්සේගේ පා වැඳ එකත් පසෙක සිටියහ.
“භාග්‍යවත් වූ බුදුවරයන් වහන්සේලාගේ බොහෝ කලක පටන් පුරුදු කළ සිරිතක් නම් ආගන්තුකව එන භික්‍ෂූන් වහන්සේලා සමඟ පිළිසඳර කථා පැවැත්වීමයි” යන පරිදි භාග්‍යවතුන් වහන්සේ ඒ භික්‍ෂූන් සමඟ “මහණෙනි! නුඹලාට ඉවසිය හැකිද? යැපිය හැකිද?” ආදී වශයෙන් ප්‍රිය වූ අයුරින් පිළිසඳර කථාව කළ සේක. “මහණෙනි! නුඹලා කොහි සිට පැමිණියාහුද? යි විචාළ සේක. උන්වහන්සේලා “ස්වාමීනි, ජාතිභූමියෙහි සිට” යැයි පැවසූහ. එවිට බුදුපියාණන් වහන්සේ, “මහණෙනි! ජාති භූමියෙහි ජාති භූමක වූ සබ්‍රහ්මචාරී භික්‍ෂූන්ගෙන් කවරෙක් නම් තමාද අල්පේච්ඡ වූයේ භික්‍ෂූන්ට ද අල්පේච්ඡබවෙහි ගුණ කියන්නේ වේද? එබඳු කවර භික්‍ෂුවක් නුඹලා විසින් මැනවින් ඇසුරු කරන ලද්දේ ද?” විමසූ සේක. (ම.නි.I රථ විනීත සූත්‍රය) මෙසේ දශවිධ කථාවස්තු ලාභී භික්‍ෂුවක් පිළිබඳ විමසූ විට, ඒ තෙරවරු, “ස්වාමීනි! මන්තානි බැමිණිපුත්‍ර පුණ්ණ ආයුෂ්මතුන් වහන්සේ මෙවැනි හැකියාවලින් පිරිපුන් වූ සේක. අප විසින් උන්වහන්සේ මැනවින් ඇසුරු කරන ලදහ”යි දැනුම් දුන්හ. මෙම කථාව අසා සිටි ආයුෂ්මත් සැරියුත් මහ තෙරණුවෝ පුණ්ණ හිමියන් දකිනු කැමති වූහ. ඉක්බිති ශාස්තෲන් වහන්සේ රජගහ නුවරින් සැවැත් නුවරට වැඩියහ. පුණ්ණ හිමියෝ ද “තථාගතයෝ සැවැත්නුවර වසති” යි අසා දස බලයන් වහන්සේ දකිනු කැමති ව අවුත්, තථාගතයන් වසන ගඳකිළිය තුළට ම පිවිසියහ. ශාස්තෲන් වහන්සේ ද එ හිමියන්ට දහම් දෙසූ සේක. තෙරුන් වහන්සේ ධර්මය අසා, දස බලයන් වහන්සේට වැඳ, විවේකී වාසය සඳහා අන්‍ධවනයට ගොස් එක්තරා රුක් මුලක දිවා විහරණයෙන් හුන්සේක.
සැරියුත් තෙරණුවෝ ද උන්වහන්සේ පැමිණි බව අසා, මුහුණ දැක බලා ගැනීමේ රිසියෙන් (හිස්කෙළිය බලන සුලුව), අවසර ඇති වේලාවක් සලකා ඒ රුක්මුල වැඩ සිටි පුණ්ණ තෙරුන් වෙත වැඩියහ. පුණ්ණ තෙරුන් සමග පිළිසඳර කථා කොට නිම වූ සැරියුත් තෙරණුවෝ, “සප්ත විශුද්ධි කර්ම” පිළිබඳව පුණ්ණ තෙරුන්ගෙන් විමසූහ. පුණ්ණ තෙරණුවෝ ද ඇසු ඇසූ ප්‍රශ්න විසඳා අවසන, රථ විනීත උපමාවෙන් සැරියුත් තෙරණුවන්ගේ සිත සතුටු කළහ. ඒ රහතන් වහන්සේලා දෙනම ඔවුනොවුන්ගේ යහපත් වචන මැනවින් පිළිගත්හ. සතුටුවූහ. ඉක්බිති ශාස්තෲන් වහන්සේ ඉන්පසු කලෙකදී භික්‍ෂු සංඝයා මැද වැඩ සිටි තෙරුන් දැක “මහණෙනි! මාගේ ශ්‍රාවක වූ ධර්ම කථික භික්‍ෂූන් වහන්සේලා අතරින් මේ පුණ්ණ මන්තානිපුත්‍ර තෙරණුවෝ ම අග්‍රවෙති”යි ධර්ම කථිකයන්ට අග තනතුරෙහි පිහිට වූ සේක. උන්වහන්සේ එක් දිනක් තමාගේ විමුක්ති සුවය සිහිපත් කර බලා, “ශාස්තෲන් වහන්සේ නිසා මම ද අනෙක් බොහෝ සත්ත්‍වයෝ ද සසර දුකින් මිදුණෝය. මේ උතුම් සත්පුරුෂ ආශ්‍රය බොහෝ දෙනාට උපකාරීමය” යනුවෙන් හටගත් ප්‍රීති සොම්නස් ඇති සේක්, තම ප්‍රීති වේගය පළකිරීම් වශයෙන් ප්‍රීති වාක්‍යයක් ලෙස **“සබ්භිරෙව සමාසෙථ”** යනාදී ගාථාව වදාළහ.
“ඉත්‍ථං සුදං ආයස්මා පුණ්ණො මහන්තාණිපුත්තො ථෙරො ගාථං අභාසිත්‍ථා”ති. “ප්‍රාඥ වූ යථාර්ථ ධර්මයන් දක්නා වූ සත්පුරුෂයන් සමගම එක් වවු. අප්‍රමාද වූ විචක්‍ෂණ වූ ප්‍රාඥයෝ, මහත් වූ ගැඹුරු වූ දුකසේ දත යුතු වූ නිපුණ වූ සියුම් වූ අර්ථය අවබෝධ කර ගනිති.”
මෙසේ මේ ගාථාව ආයුෂ්මත් මන්තානිපුත්‍ර පුණ්ණ තෙරුහු වදාළහ.
එහි **“සබ්භිරෙව”** යනු සත්පුරුෂයන් සමගම, සත්පුරුෂයෝ යැයි මෙහිදී බුද්ධාදී ආර්යයන් වහන්සේලා ම අදහස් කරන ලදි. එම ආර්යයෝ මුළුමනින්ම අසත්පුරුෂ ධර්ම දුරු කළාහුය. සත් ධර්මයෙහි ඉහළටම ගිය බැවින් ද අතිශයින් ප්‍රශස්ත වූ බැවින් ද විශේෂයෙන් “ශාන්තයෝ ය”, “සත්පුරුෂයෝ ය” යි පවසති. **“සමාසෙථ”** යනු මනාව සේවනය කරවු, එක්ව වාසය කරවු, එම ආර්යයන් වහන්සේලා ඇසුරු කරමින්, ඔවුන්ගේ වචන අවවාද අසමින් දුටු දේ අනුව යෑමෙන් ද (දිට්ඨානුගිතයෙන්) එක්ව විසීම වන්නේ ය යන අර්ථයයි. **“පණ්ඩිතෙ හත්‍ථ දස්සිහී”** යනුවෙන් ඒ උතුමන්ගේ ගුණ දක්වයි. පසසයි. “පණ්ඩා” යනු ප්‍රඥාවයි. “ප්‍රඥාව මොවුන්ට උපන්නේය” යන අරුතින් **“පණිඩිතා”** නම් වේ. එසේම අර්ථාදී භේදය ද අර්ථ විපරීත නොකොට දක්නා වූ ශක්තිය ද ඇතැයි **“අත්‍ථ දස්සිනො”** නම් වේ. ඒ පඬිවරුන්, අර්ථ දකින්නවුන් ඇසුරු කරවු. ඒ කුමක් සඳහා ද? “ඒ ශාන්ත වූ පණ්ඩිතයෝ මැනවින් ආශ්‍රය කිරීමෙන්, ඒකාන්තයෙන්ම යහපතක් වන්නේය. මාර්ග ඤාණාදියෙන්ම යුක්තව, කෙලෙස් බැහැර කරමින් වෙසේනුයි **“අත්‍ථං”** අර්ථවත් වූ, මහත් වූ ගුණ ඇති බැවින් ද ශාන්ත වූ බැවින්ද **“මහන්තං”** මහත් වූ ගැඹුරු බැවින් ද ගැඹුරු ඥානයන්ට ගෝචර වූ බැවින් ද හීන වූ “ඡන්දා” දී අසත් ධර්ම දැකීමටවත් නොහැකි වූ බැවින් ද **“ගම්භීරං”** ගැඹුරු වූ එසේම සෙසු කටයුතු වලින් දැකිය යුතු බැවින්, දුකසේ දැකීම් ඇති බැවින් **“දුද්දසං”** වේ. තියුණු වූ නුවණැති ස්වභාවයෙන් ද දක්‍ෂ වූ ඤාණයටම ගෝචර වන බැවින් ද “නිපුණං” නිපුණ වූ නිපුණ-දක්‍ෂ වූ බැවින් ද සූක්‍ෂම ස්වභාවයෙන් ද **“අණුං”** සියුම් වූ නිර්වාණය නොවෙනස්වන හා පරමාර්ථ ස්වභාවය නිසා ඉතා සූක්‍ෂම වේ. ආර්යභාවය (උතුම් බවට පත්වීම) සිදු කරන බැවින් අර්ථවත් වූ (අත්‍ථං), මහත් වූ නිමිති ගන්නා බැවින් මහත් වූ (මහන්තං), අප්‍රකට-ගැඹුරු ස්වභාවය ඇති බැවින් ගැඹුරු වූ (ගම්භීරං), දුක්විඳ මහන්සියෙන් ම දතයුතු බැවින් හා සැපසේ නොදැකිය හැකි බැවින් දුකසේ දතයුතු වූ (දුද්දසං), ගැඹුරු බැවින් ද දුකසේ දත යුතුය. දුකසේ දතයුතු හා ගැඹුරු වූ චතුරාර්ය සත්‍යය විශේෂයෙන් ම දැකීමට දක්‍ෂවූ - නිපුණවූ (නිපුණං) නිරෝධ සත්‍යය සියුම්ව දැකීම වේ. (අණුං) මේ අයුරින් නුවණැත්තෝ චතුරාර්ය සත්‍යයම අවබෝධ කරගනිති. **“ධීරා”** යන ධීරයෝ නම් ධෛර්යයෙන් (ධිති) යුක්ත වූවෝය. චතුරාර්ය සත්‍යය පිළිබඳ කමටහන් භාවනාව වඩා මැනවින් එය අවබෝධ කර ගනිති, අප්‍රමාදීව සැමතැන්හිම සිහිය උපදවා අප්‍රමාදී පිළිවෙත පුරති. මොවුහු ධීරයෝ නම් වෙත්. **“විචක්ඛණා”** යනු විදර්ශනා භාවනාවෙහි දක්‍ෂයෝ ය. කුසලයෝ ය. එනිසා “සත්පුරුෂයන් ම ඇසුරු කරවු” යනු පද පිළිවෙලයි. **“පණ්ඩිතෙහත්‍ථදස්සිහී”** යනු පංචමී අර්ථයේ වචනයකි. පණ්ඩිත වූ අර්ථ දක්නාවූ ආර්ය සම්ප්‍රදාවට අයත් වූවන් සමග එක් වූ ධීරයෝ, මහත් බව ආදී ගුණ ඇති අර්ථය අවබෝධ කර ගැනීමට හැකිවේද, එබඳු වූ සත් පුරුෂයන් ම ඇසුරු කළ යුතු යැයි සම්බන්ධය දක්වයි. මෙසේ මේ පුණ්ණ තෙරුන්ගේ ද අවබෝධය ප්‍රකට කරන, රහත් බව පළ කරන ගාථාව ප්‍රකාශ වී යැයි දත යුතුයි.
**“යො දුද්දමයො”** යනු ආයුෂ්මත් දබ්බතෙරුන්ගේ ගාථාවකි. එහි උපත කෙසේද? මොහු ද පදුමුත්තර බුදුන් දවස හංසවතී නුවර එක් කුලවත් ගෙදරක ඉපිද වැඩිවිය පැමිණි සිටු පුත්‍රයෙක් විය. පෙර කී පරිදිම මහජනයා සමග ගොස් බණ අසන විට දිනක්, ශාස්තෲන් වහන්සේ එක් භික්‍ෂුවක් සෙනසුන් පනවන්නවුන් අතුරින් අග තනතුරෙහි තබනු දැක, ඒ සඳහා මහා පින්කම් කරමින් එම තනතුර ම ප්‍රාර්ථනා කළේය. ශාස්තෲන් වහන්සේ වෙතින් ඊට නියත විවරණ ලබා දිවි ඇති තාක් කුසල් දහම් සිදුකොට, ඉන් චුතව දෙව් මිනිස් දෙගතියෙහි සැරිසරා, කාශ්‍යප සම්බුදුන්ගේ සසුන පිරිහී ගෙන යන කාලයෙහි පැවිදි විය. එකල්හි ඔහු සමග තවත් සයදෙනෙක් එකම සිතින් පැවිදි වූහ. එම සත් භික්‍ෂූහු සෙසු පැවිද්දන් විසින් බුදු සසුනට කරන අගෞරව දැක, “මෙහි වාසය කරන්නේ කුමකටද? ඒකාන්තයෙන්ම මහණ දම් කොට දුක් කෙළවර කරන්නෙමු”යි කතිකා කරගෙන, හිණිමඟක් බඳවා, ඉතා උස් වූ පර්වතයක් මුදුනට නැංගහ. තමාගේ චිත්තබලයන් දන්නා වූ උන්වහන්සේලා “හිණිමඟ බිමදමත්වා, ජීවත්වීමට ආශා ඇත්තෝ බසිත්වා පසුව පසු නොතැවී අප්‍රමාදී වන්නෝ සිටිත්වා”යි යනුවෙන් සියල්ලෝම එකම සිතක් ඇත්තෝ වූවාහු හිණිමඟ බිමට දැමූහ. “ඇවැත්නි!, අප්‍රමාදීවවු” යි ඔවුනොවුන්ට අවවාද දී තම තමන්ට, කැමති කැමති තැන්වල හිඳ මහණ දම් පිරීමට පටන් ගත්හ.
ඔවුන්ගෙන් එක් භික්‍ෂුවක් භාවනාව අරඹා දින පහකින් රහත් විය. “මාගේ කටයුතු නිමාවිය. මම මෙතැන හිඳ කුමක් කරන්නෙම්ද?” යි සෘද්ධියෙන් උතුරුකුරු දිවයිනට ගොස් පිණ්ඩපාතය කරගෙන වුත්, “ඇවැත්නි මේ පිණ්ඩපාතය වළඳවු. පිඬුසිඟා යෑම මා හට ම වේවා, නුඹලා මහණ දම් පුරව”යි උන්වහන්සේ සෙසු භික්‍ෂූන්ට පැවසූහ. එවිට අන්‍ය භික්‍ෂූහු, “ඇවැත්නි, අපි හිණිමඟ පහත දමන විට මෙසේ කථා කර ගත්තෙමුද? “යමෙක් පළමුව ධර්මය සාක්‍ෂාත් කරගනියි ද ඔහු ආහාර (භික්‍ෂාව) ගෙනේවා! ඔහු ගෙනා දෙය සෙසු අය අනුභව කොට මහණදම් කරන්නෝය” යනුවෙන් සාකච්ඡාවක් කරන ලද ද?” යි රහතන් වහන්සේගෙන් ඇසූහ. එවිට උන්වහන්සේ “ඇවැත්නි, එබඳු සම්මුතියක් නොවීය” යි වදාළහ. එවිට එම භික්‍ෂූහු “නුඹ වහන්සේ පෙර පින් බලයෙන් (හේතු සම්පත් අනුව) රහත් වූහ. අපි ද කෙසේ හෝ උත්සාහ කර දුක් කෙළවර කරන්නෙමු. නුඹ දැන් පිටත්ව යන්න”යි පැවසූහ. රහතන් වහන්සේ ඔවුන්ට ආහාර දීමට නොහැකි වූ බැවින්, පහසු තැනක හිඳ පිණ්ඩපාතය වළඳා පිටත වැඩියහ. ඉතිරි භික්‍ෂූන් සදෙනාගෙන් එක් භික්‍ෂුවක් සත්වන දිනයේදී අනාගාමී ඵලයට පත්ව, ඉන් චුත වී සුද්ධාවාස බඹලොව උපන්නේය. ඉතිරි තෙරවරු ඉන් චුතවූවාහු එක් බුද්ධාන්තරයක් දෙව් මිනිසුන් අතර සැරිසරා, ඒ ඒ කුලවල උපන්හ. එම පස්දෙනාගෙන් අයෙක් ගන්‍ධාර රටෙහි තක්සිලා නුවර රජගෙයි උපන්නාහ. තව කෙනෙක් බාහිය රටෙහි කෙළෙඹි පුත්‍රයකුගේ පවුලෙහි උපන්හ. තව කෙනෙක් රජගහ නුවර සිටු පවුලක උපන්නේය. සිවුවැන්නා මජ්ඣන්තික රටෙහි පරිබ්‍රාජිකාවකගේ කුසෙහි උපන්නේය.
පස්වැනි මේ දබ්බ තෙරණුවෝ මල්ල රට, අනුපිය නම් නුවර එක් මල්ල රජකෙනෙකුගේ ගෙදර පිළිසිඳ ගත්හ. උන්වහන්සේගේ මව, ළංවූ ප්‍රසූති ඇත්තී කළුරිය කළාය. මළ සිරුර සොහොනට ගෙන ගොස් දරසෑයට නංවා ගිනි තැබූහ. ඇගේ උදර පටලය ගින්නෙන් ඉතා රත් වී දෙකට පැලුණි. දරුවා ඔහුගේම පුණ්‍ය බලය නිසා උඩ පැන, එක් තෘණ පඳුරක් මත වැටුණේය. සොහොන් ගිනි ලන්නෝ එය දැක එම දරුවා ගෙන සිටු මවුට (ආත්තම්මාට) දුන්හ. ඇය ඔහුට නම් තබන්නී, තණ පඳුරේ වැටී දිවිලද බැවින් “දබ්බ” යන නම තැබුවාය. ඒ දබ්බ කුමරුට සත් අවුරුදු කාලයේදී අපගේ ශාස්තෲන් වහන්සේ බික් සඟන පිරිවරාගෙන මල්ල රටෙහි චාරිකාවේ හැසිරෙමින් වැඩමවා අනුපිය අඹ වනයේ විසූ සේක. දබ්බ කුමරු ශාස්තෲන් වහන්සේ දුටු පමණින්ම පැහැදී පැවිදි වනු කැමතිව, “මම දසබලයන් වහන්සේගේ සමීපයේ පැවිදි වන්නෙමි”යි ආත්තම්මාට කියා ඇයගෙන් “දරුව, යහපත”යි අවසර ලැබුවේය. ඇය කුමරා ගෙන ශාස්තෲන් වහන්සේ ළඟට ගොස්, “ස්වාමීනි, මේ කුමරා පැවිදි කළ මැනව”යි කීවාය. ශාස්තෲන් වහන්සේ එක්තරා භික්‍ෂුවකට “මහණ, මේ දරුවා පැවිදි කරව”යි පැවරූ සේක. ඒ තෙරුන් වහන්සේ ශාස්තෲන් වහන්සේගේ වචනය පිළිගෙන දබ්බ කුමරු පැවිදි කරවමින් තච පංචක කමටහන ලබා දුන්නේය. පෙර හේතු සම්පත් ඇති කරන ලද ප්‍රාර්ථනා ඇති එකුමරු පළමු කෙස් වැටිය කපද්දීම සෝවාන් ඵලයෙහි පිහිටියේය. දෙවැනි කෙස් වැටිය කපන විට සකෘදාගාමී ඵලයෙහි ද තෙවෙනි කෙස් වැටිය කපන විට අනාගාමී ඵලයෙහි ද පිහිටි එකුමරුට, සියලු කෙස් ගා දැමීමත්, රහත් බවට පත්වීමත් පෙර පසු නොවී එක් විටම සිදුවිය. ශාස්තෲන් වහන්සේ මල්ල රටෙහි කැමති තාක් කල් වැස, නැවත රජගහ නුවරට වැඩමවා වේළුවනාරාමයෙහි වාසය කළ සේක.
එකල්හි ආයුෂ්මත් දබ්බ මල්ලපුත්‍ර තෙරණුවෝ හුදෙකලාව වූ විටක තමා විසින් කළ යුතු කටයුතු නිම වූ බව දැක, සංඝයාට වතාවත් කිරීමෙහි සිය කය යොදවනු කැමතිව මෙසේ සිතූ සේක. “මම සංඝයාට සෙනසුන් පැනවීමෙහි ද සඟ බත් නියම කිරීමෙහි ද යෙදෙන්නේ නම් මැනවි” යි යනුවෙනි. උන්වහන්සේ ශාස්තෲන් සමීපයට ගොස් තමන්ගේ සිතුවිල්ල දැන් වූ සේක. ශාස්තෲන් වහන්සේ ඔහුට සාධුකාර දී සෙනසුන් පැනවීමෙහි ද සඟබත් නියම කිරීමෙහිද යෙදීමට පවරාදුන් සේක. ඉක්බිති “මේ දබ්බ ඉතා ළදරුවෙකු වුවත් මහත් වූ ස්ථානයක හිඳියි” යනුවෙන් පැවසූ තථාගතයන් වහන්සේ, දබ්බ තෙරුන් සත් හැවිරිදි වියේදීම උපසම්පදා කළ සේක. දබ්බ තෙරණුවෝ උපසම්පදා කළ දිනයේ සිටම රජගහ නුවර වසන සියලු භික්‍ෂූන්ට සේනාසන පනවන සේක. සඟබත් ද නියම කරන සේක. උන්වහන්සේ සෙනසුන් පනවන බව සෑම දිසාවෙහි ම ප්‍රකට විය. දබ්බ මල්ලපුත්ත තෙරණුවෝ සමාන අදහස් ඇති භික්‍ෂූන්ට එක තැන අසුන් පනවති. සමීපව ද දුරින් ද සෙනසුන් පනවති. යෑමට අසමත් භික්‍ෂූහු සෘද්ධියෙන් රැගෙන යති.
ඉක්බිති උන්වහන්සේට භික්‍ෂූහු කල්හිත් නොකල්හිත් “ඇවැත්නි අපට ජීවක අඹ වනයෙහි අසුන් පනවන්න. අපට මද්දකුච්ඡි නම් වූ මිගදායෙහි අසුන් පනවන්න” ආදී වශයෙන් සෙනසුන් නියම කරවාගෙන, උන්වහන්සේගේ සෘද්ධිය දකිමින් යති. උන්වහන්සේ ද සෘද්ධියෙන් මනෝමය කායයන් මවා එක් එක් තෙරුන්ට තමා සමාන වූ ම භික්‍ෂුව බැගින් දී ඇඟිල්ල දැල්වෙන එළියෙන් ඔවුනට පෙරටුව ගොස් “මේ ඇඳකි. මේ පුටුවකි”යි ආදී වශයෙන් පවසා සෙනසුන් පනවාදී, නැවත තමන් වහන්සේ වසන තැනටම පැමිණෙති. මේ දැක්වූයේ සංක්‍ෂිප්ත වශයෙනි. විස්තර වශයෙන් මේ කථා පුවත ත්‍රිපිටකයේ දැක්වේ. ශාස්තෲන් වහන්සේ මෙම කාරණයම අර්ථෝත්පත්ති කර, ඊට පසු කාලයේ ආර්යයන් සමූහය මැද සිටි දබ්බමල්ල තෙරුන් සෙනසුන් පනවන භික්‍ෂූන් අතර අගතනතුරෙහි තැබූ සේක. “මහණෙනි, මගේ ශ්‍රාවක වූ සෙනසුන් පනවන භික්‍ෂූන් අතුරින් මේ දබ්බමල්ල පුත්‍ර තෙරණුවෝ ම අග්‍රවෙති” යි යනුවෙනි. මෙය අපදාන පාළියේ ගාථා වලින් ද විස්තර වශයෙන් දැක්වේ. එහි සිංහලාර්ථය මෙසේය. (අපදාන පාළි II දබ්බත්‍ථෙරාපදානය)
“මීට කල්ප ලක්‍ෂයකට පෙර පසැස් ඇත්තා වූ සියලු ලොව දත්, පස්මරුන් දිනූ පදුමුත්තර නම් බුදුරජාණන් වහන්සේ ලොව පහළ වූ සේක.
සියලු සතුනට අවවාද දෙන, ඔවුන්ට දහම් අවබෝධ කරවා සසරින් එතෙර කරවීමෙහි සමත් වූ ධර්ම දේශනාවෙහි දක්‍ෂ වූ බුදුරජාණන් වහන්සේ බොහෝ ජන සමූහයා සසරින් එතෙර කරවූ සේක.
සියලු සතුනට අනුකම්පා කරන, කාරුණික වූ හිත කැමති වන බුදුරජාණන් වහන්සේ වෙත එළඹුණු සියලු තීර්ථකයෝ, පන්සිල් සමාදන් වූහ.
එසමයේ මේ පෘථිවිය තීර්ථකයන්ගෙන් හිස්ව, නිරවුල්ව තාදී ගුණ ඇති වශීභූත වූ මහරහතුන්ගෙන් පිරී පැවතුණි. විසිතුරු විය.
ඒ බුදුරජාණන් වහන්සේගේ උස රියන් පනස් අටකි. රන් ඇගෑයක් මෙන් එතුමෝ බැබලුණහ. දෙතිස් මහ පුරිස් ලකුණින් හෙබි සේක.
එම කාලයේ සත්ත්වයන්ගේ පරමායුෂ වර්ෂ ලක්‍ෂයකි. ඒ තාක් කල් වැඩහුන් බුදුපියාණන් වහන්සේ බොහෝ ජනයා සසරින් එතෙර කළසේක. (5769-5774)
“එසමයේ මම හංසවතී නුවර මහත් යශ (කීර්තිමත්) සිටු පුත්‍රයෙක් වූයෙම් ලොව බබුළුවන බුදුරජාණන් වහන්සේ වෙත එළඹ, උන්වහන්සේගේ ධර්ම දේශනාව ඇසුවෙමි.
භික්‍ෂූන්ට සෙනසුන් පනවන සිය ශ්‍රාවකයෙකු අග තැන්හි තබා පැසසූ උන්වහන්සේගේ වචන ඇසූ මම අතිශය සතුටු වූයෙමි.
සංඝයා සහිත ඒ බුදුරජාණන් වහන්සේට දානාදී පින්කම් කර, උන්වහන්සේගේ පාමුල වැටී එම අගතනතුරට පැතුවෙමි.
එකල්හි මහාවීර වූ බුදුපියාණන් වහන්සේ මගේ පින්කම පසසමින්, “යමෙක් සංඝයා සහිත බුදුරදුන්ට සතියක් වැළඳවූයේ ද සියුම් පත් බඳු ඇස් ඇති, සිංහයෙකුට බඳු පිරුණු උරහිස් ඇති, රන්වන් සිරුරක් ඇති මේ සිටුපුතා උතුම් තනතුරක් පතමින් මගේ පාමුල වැටුණේය.

මෙයින් කල්ප ලක්‍ෂයකට පසුව, ඔක්කාක වංශයේ උපදින “ගෞතම” නම් වූ බුදුරජාණන් වහන්සේ ලොව පහළවෙති.
එකල්හි මොහු දබ්බ නමින් උන්වහන්සේගේ ශ්‍රාවකයෙක්ව සෙනසුන් පනවන්නන් අතර අගතනතුරට ලබන්නේය.” යනුවෙන් විවරණ දුන් සේක. (5775-5781)
“මැනවින් කරන ලද එම පින්කමෙන් ද චිත්ත ප්‍රණිධියෙන් ද යුතු වූ මම මිනිස් සිරුර හැර දමා තව්තිසාවට ගියෙමි.
එහි තුන්සිය වරක් දෙව් රජය කරවූ මම, පන්සිය වාරයක් සක්විති රජව ඉපදුනෙමි.
මා ලැබූ ප්‍රදේශ රාජ්‍ය සම්පත් අප්‍රමාණය. එම කර්මයේ බලයෙන් හැම තැන්හිම සැප වින්දෙමි.” (5782-5784)
“මෙයින් කල්ප අනූ එකකට පසුව, මනා වූ ඇස් ඇති සියලු ධර්ම මනාව දක්නා වූ විපස්සී නම් බුදුරජාණන් වහන්සේ ලොව පහළ වූ සේක.
තාදී ගුණ ඇති ඒ බුදුරජාණන් වහන්සේගේ ශ්‍රාවක වූ රහතන් වහන්සේ කෙනෙකුන්ට “ශුද්‍රයකි” යි දැන දැනම දුෂ්ට සිතින් නින්දා කළෙමි.
පසුව මා නරවීර වූ එම බුදුරදුන්ගේ ශ්‍රාවක රහතන් වහන්සේලාට සලාකයක් ගෙන කිරිබත් පිරිනැමුවෙමි.
පසුව මේ මහා භද්‍ර කල්පයෙහි බ්‍රාහ්මණ කුලයේ උපන්, මහත් කීර්තිමත් වූ වාද කරන්නවුන් අතර ශ්‍රේෂ්ඨ වූ කාශ්‍යප බුදුරජාණන් වහන්සේ ලොව පහළ වූ සේක.
ශ්‍රාවකයන් පිරිවරා වැඩ සිටි උන්වහන්සේ, මිසදිටු තීර්ථකයන් මැඩ පවත්වා සසුන බබුලුවමින්, හික්මවිය යුතු ජනයා හික්මවමින් සිට පිරිනිවන් පෑ සේක.
බුදුපියාණන් වහන්සේ ද ශිෂ්‍යයන් ද පිරිනිවි කල්හි සසුන පිරිහී යනු දුටු දෙවියෝ ශෝකයට පත්ව මුදා ලූ කෙස් ඇතිව, හඬන මුහුණින් යුතුව හඬා වැලපුනහ.” (5785-5791)
“දහම් ඇස නිවුණි. මනා පිළිවෙත් සහිත ශ්‍රාවකයෝ නොමැත. සදහම් නො අසමු. අහෝ! අප කළ පින් මද බව පෙනේ.” යනුවෙන් දෙවියෝ වැළපුනහ.
එකල්හි මේ නිශ්චල පෘථිවිය චංචල වී කම්පා විය. සාගරය ද සොවින් තැවුනෙකු මෙන් දුක් හඬින් හැඬීය.
සිවු දිශාවෙහි වූ දිව්‍ය බෙර නාද දුන්නේය. හාත්පස බියජනක වූ හෙණ පිපිරුණේය.
අහසින් උල්කා පතිත විය. ධූම කේතූන් ද දර්ශනය විය. ගොඩ ඉපදුණු සියලු සත්ත්වයෝ ද මෘගයෝ ද බැගෑ හඬ නැගූහ.
සසුන පිරිහෙන බව හඟවන දරුණු භූත විකාරයන් දැක සංවේගයට පත් වූ භික්‍ෂූහු සත් නමක් වූ අපි මෙසේ සිතුවෙමු.
“සසුනින් තොර වූ අපගේ ජීවිතයෙන් කවර ප්‍රයෝජනයක්ද? අපි මහ වනයට පිවිස බුදු සසුනෙහි යෙදෙන්නෙමු.” යනුවෙන් සිතූ අපි වනයට පිවිසියෙමු.
වනයේ උස් වූ පර්වතයක් දුටු අපි හිණිමගකින් ඊට නැගී, පසුව ඒ හිණිමඟ බිම දැමුවෙමු.
එවිට සංඝස්ථවිරයෝ, “බුද්ධෝත්පාදය අතිශය දුර්ලභය. දුර්ලභ වූ ශ්‍රද්ධාව ලබන ලද අපට බුදු සස්න ද මඳ වශයෙන් හෝ ඉතිරිව පවතී.
මේ උතුම් මොහොත ඉක්මවා ගියහොත් අනන්ත වූ දුක් සයුරෙහි ගිලීමට සිදුවේ. එනිසා බුදු සසුන පවතින මොහොතෙහි ඉන් ප්‍රයෝජන ගත යුතුය”යි අපට අවවාද දුන්හ.
ඒ සංඝස්ථවිරයෝ නොපමවා රහත් වූහ. ඒ අනුව ගිය දෙවැනියා අනාගාමී වූ අතර ඔවුන් හා එක්ව සිටි සිල්වත් වූ අපි දෙව්ලොව ඉපදුනෙමු.
අනාගාමි වූ තෙරුන් ශ්‍රද්ධාවාසයේ දීම හුදෙකලාව පිරිනිවියේ ය. මම ද පුක්කුසාති ද සභිය ද බාහිය ද කුමාර කස්සප ද යන අපි පස් දෙන ඒ ඒ තැන ඉපදුනාහු ගෞතම බුදුරජාණන් වහන්සේගේ අනුකම්පාව ලබා සසර බැඳුමෙන් මිදුනෙමු. (5791-5802)

“මම මල්ල රට කුසිනාරා නුවර උපන්නෙමි. මා ගැබින් බිහිවන සමයෙහි මවු මළාය. ඈ චිතකයට නංවන ලද්දීය. එයින් ගිලිහී මම වැටුනෙමි.
කුසතණ පඳුරක් මත වැටුණු බැවින් “දබ්බ” යැයි ප්‍රකට වීමි. බ්‍රහ්මචාරී විසූ හෙයින් (පෙර භවයේ) මම සත් වියේදීම රහත් වුනෙමි.
මම කිරිබත් දුන් පිනෙහි විපාක වශයෙන් ආයුවර්ණාදී පංච බලයෙන් ආඪ්‍ය වූයෙමි. රහතන් වහන්සේ කෙනෙකුට නින්දා කළ පාපයේ විපාක ලෙස බොහෝ පාපීහු මට චෝදනා කළහ.
දැන් මා පින් ද පාපයන් ද ඉක්ම වූයෙමි. ආශ්‍රව රහිත වූයෙම් පරම ශාන්තිය වූ නිවනට පැමිණ වසන්නෙමි.
යහපත් පැවතුම් ඇති තෙරවරු සතුටු කරමින් සෙනසුන් පැනවීමි. ඒ ගුණයෙහි පැහැදුණු බුදුරජාණෝ මා සෙනසුන් පනවන භික්‍ෂූන් අතුරින් අග්‍රස්ථානයෙහි තැබූ සේක.
මවිසින් සියලු කෙලෙස් දවන ලදි. සියලු භවයන් සිඳ දැමුවෙමි. බැඳුම් සිඳ දැමූ ඇත් රජෙකු මෙන් ආශ්‍රව රහිතව වාසය කරමි.
බුදුරජාණන් වහන්සේ වෙත මාගේ පැමිණීම ඒකාන්තයෙන්ම යහපත් විය. ත්‍රිවිද්‍යාවන්ට පත් වූයෙමි. බුදුරජාණන් වහන්සේගේ අනුශාසනාව ඉටු කළෙමි.
සිවුපිළිසිඹියාවෝ ද අෂ්ට විමෝක්ෂයෝ ද ෂඩ් අභිඤ්ඤාවෝ ද සාක්‍ෂාත් කළෙමි. බුදුන් ගේ අනුශාසනය ඉටු කළෙමි. (5803-5810)
මෙසේ උන්වහන්සේ වදාළ පරිදිම, පෙර එක් රහතන් වහන්සේ නමට අවමන් කිරීම් වශයෙන් ඇති වූ පාප කර්මය නිසා බොහෝ වර්ෂ ලක්‍ෂ ගණනක් නිරයේ පැසුණහ. ඒ පාප කර්මයේ කිලිටි බවින් චෝදනා කරන මෙත්තිය - භුම්මජක භික්‍ෂූහු “මොහු විසින් අපි කල්‍යාණ භක්තික ගැහැවියා කෙරෙහි බිඳුවන ලද්දෙමු”යි වැරදි ලෙස ගෙන අමූලික වූ සීල විපත්ති පාරාජිකාවෙන් චෝදනා කළහ. එම අධිකරණය සංඝයා විසින් සති විනයෙන් සංසිඳවූ කල්හි මේ තෙරුන් වහන්සේ ලොවට අනුකම්පා පිණිස තමන් වහන්සේගේ ගුණ ප්‍රකට කරමින් “යො දුද්දමියො” යන ගාථාව වදාළ සේක.
**“යො දුද්දමියො දමෙන දන්තො දබ්බො සන්තුසිතො විතිණ්ණ කඞ්ඛො විජිතාවී අපෙතභෙරවො හි දබ්බො සො පරිනිබ්බුතො ඨිතන්තො”ති.**
“දමනය කිරීමට දුෂ්කර වූ යමෙක් ආර්ය මාර්ගයෙන් හෝ පුරුෂ දම්‍ය සාරථීන් වහන්සේ විසින් දමනය කරන ලද සේක් ද, සුදුසු වූ සතුටින් යුක්ත වූ, දුරු කළ සැක ඇති, දිනූ කෙලෙස් ඇති, පහවූ බිය ඇති, අචල ස්වභාවයට පැමිණි ඒ දබ්බ පැවිදි තෙම කෙලෙස් පරිනිර්වාණයෙන් පිරිනිවියේය.”
මෙහි **“යො”** යනු නියමක් නොමැති දැක්වීමකි. එයට “සො” යනුවෙන් නියමිත අර්ථය දැක්විය යුතුයි. මේ පද දෙකින්ම අනිකකු මෙන් දක්වා, තමාට ම පවසා ගනියි. **“දුද්දමියො”** යනු දමනය කිරීමට අපහසු, දමනයට අසමත් වූ, මෙය ද තමාගේ පුහුදුන් කාලයෙහි මිසදිටුගත්, කලබලකාරී කය ඇති, කෙලෙස්වලින් පිරුණු සිතේ, දැඟලීමක් ඉන්‍ද්‍රියයන්ගේ නොසන්සිඳීමත් ගැන සිතා මෙය පවසයි. **“දමෙන”** යනු උත්තමවූ අග්‍ර මාර්ග දමනයෙන්, ඔහු විසින් ද දමනය කළයුතු බැවින්, මොහු විසින් දමනය කරන ලදැයි කීම සුදුසුය. අනිකකු විසින් නොවේ. නැතහොත් “දමෙන” යනු දමනයෙන්, පුරුෂ දමනයෙහි දක්‍ෂ වූ තථාගතයන් විසින් දමනය කරන ලද **“දබ්බො”** යනු නුවණැති වූ, භව්‍ය වූ සුදුසු වූ (භබ්බ) යන අර්ථයයි. මේ තෙරුන් අරමුණු කරගෙන ම භාග්‍යවතුන් වහන්සේ මෙසේ වදාළ සේක. “දබ්බය, පණ්ඩිතයෝ (දබ්බයෝ) මෙසේ අනුන්ගේ පිහිටෙන් ප්‍රශ්න නිරාකරණය නොකරති.” (චුල්ලවග්ග-2සමථක්ඛන්‍ධක) **“සන්තුසිතො”** යනු යම් සේ ලබන ලද ප්‍රත්‍ය සන්තෝෂයෙන් ද ධ්‍යාන සමාපත්ති සන්තෝෂයෙන් ද මාර්ග ඵල සන්තෝෂයෙන් ද යනු දාසය වස්තුවක් වූ ද අට වස්තුවක් වූ ද සැකය (විචිකිච්ඡාව), පළමු මාර්ග ඥානයෙන්ම උදුරා දමන ලද බැවින් දුරු කළ සැක ඇතිව **“විජිතාවී”** ශ්‍රේෂ්ඨ පුරුෂයා විසින් දිණිය යුතු වූ සියලුම කෙලෙස් (කිලිටි) දහම් දිනන ලද බැවින්, විනාශ කළ බැවින්, “දිනන ලද පුද්ගලයා” නම් වේ. **“අපෙතභෙරවො”** යනු විසි පහක් වූ භයවීම් වලින් සියලුම අයුරින් දුරු වූ හෙයින් “අපෙත (පහ වූ) භෙරවො” (භයවීම් ඇතිව) නිර්භයතාවයෙහි ඇලුණේ නැවත **“දබ්බො”** යනු නාමය දැක්වීමයි. **“පරිනිබ්බුතො”** යන පිරිණිවීම් දෙකකි. “සොපාදිසේස නිර්වාණ ධාතුවෙන් පිරිනිවීම කෙලෙස් පරිනිර්වාණයයි. අනුපාදිසේස නිර්වාණ ධාතුවෙන් පිරිනිවීම ස්කන්ධ පරිනිර්වාණයයි”. මෙම පිරිනිවීම් දෙකින් මෙහිදී කෙලෙස් පිරිනිවීම අදහස් කරන ලදි. එනිසා “දුරුකළ යුතු දහම් මාර්ග ඥානයෙන්, සර්ව ප්‍රකාරයෙන්ම ප්‍රහීණ කරන ලද බැවින් කෙලෙස් පිරිනිවීමෙන් පිරිනිවන ලදි” යන අර්ථයයි. **“ඨිතත්තො”** යනු සිටි ස්වභාවයයි. ස්ථිරව සිටීමයි. රුචි අරුචි වස්තු පිළිබඳ තාදී ගුණයට එළඹීමයි. ලෝක ධර්මයන්හි කම්පා නොවී ස්ථිරව සිටීමයි. **“හී”** යනු හේතු (කාරණය දක්වන) අර්ථයේ නිපාතයකි. පෙර යමක් දමනය කළ නොහැකි වූවෙක්ම සිටියේ ද ඔහු, පුද්ගල දමනයේ දක්‍ෂ ශාස්තෲන් වහන්සේ විසින් උතුම් - ආර්ය්‍ය දමනයෙන් දමනය කළ සේක් ද, සන්තෝෂයෙන් යුක්ත වූ, දුරු වූ සැක ඇත්තේ ද, දිනූ ඉඳුරන් ඇත්තේ ද, පහවූ භයවීම් ඇත්තේ ද මේ ගුණාංගවලින් පිරුණු ඒ දබ්බ තෙරුන් පිරිනිවියේය. එම නිවණෙහි ස්ථිරව පිහිටි මෙබඳු වූ තෙරුන් කෙ‍ෙරහි “සිත් පැහැදවීම” කළ යුතුයි. “සිත අප්‍රසාද කර ගැනීමෙන් ඊට වෙනස් බවකට නොපැමිණෙන්නේය” යනුවෙන් බුද්ධිමත් සත්ත්වයන්ට අනුකම්පා කරන සේක් දබ්බ තෙරණුවෝ සිය රහත් බව ප්‍රකාශ කළහ.
**“යො සීතවනං”** යනු ආයුෂ්මත් සම්භූත තෙරුන්ගේ ගාථාවයි. එහි උපත කෙසේද? මෙයින් කල්ප එක් දහස් අටසීයකට පෙර අත්‍ථදස්සී නම් සම්මා සම්බුදුරජාණන් වහන්සේ ලොව ඉපිද, දෙවියන් සහිත ලෝකයා සසර නම් මහ සැඩ පහරින් එතෙර කරවමින්, එක් දිනක් මහත් වූ භික්‍ෂූ සංඝයා සමග ගංගා තීරයට පැමිණි සේක. එසමයෙහි මේ සම්භූත තෙරුන් ගෘහපති කුලයෙහි ඉපිද, එසේ වැඩමවූ බුදුපියාණන් දැක පැහැදී සිත් ඇතිව, සමීපයට පැමිණ වැඳ, “ස්වාමීනි! කිම එතෙරට යනු කැමති සේක්ද?”යි විමසීය. භාග්‍යවතුන් වහන්සේ ද “එසේය, යන්නෙමු”යි වදාළහ. ඔහු එකෙණෙහිම එක්කොට බැඳි නැවක් යෙදවීය. ඔහුට අනුකම්පා කළ ශාස්තෲන් වහන්සේ භික්‍ෂු සංඝයා සමග නැවට නැඟුණු සේක. ඔහුත් එම නැවට නැඟ සුවසේ භාග්‍යවතුන් වහන්සේ ද භික්‍ෂු සංඝයා ද එතෙරට වැඩමවා, දෙවැනි දින මහා දානයක් පවත්වා, පසුගමන් කරමින් පැහැදුණු සිතැතිව වැඳගෙනම නැවතුණේය. ඔහු ඒ පින් කමෙන් දෙව් මිනිස් දෙගතියෙහි සැරිසරා, මෙයින් කල්ප එක් දහස් තුන්සීයකට පෙර ක්‍ෂත්‍රීය කුලයෙහි ඉපිද, ධාර්මික වූ සක්විති රජකෙනෙකු විය. ඔහු සත්ත්‍වයන් සුගති මගෙහි පිහිටුවා ඉන් චුතව මින් කල්ප අනූ එකකට පෙර පහළ වූ විපස්සි භාග්‍යවතුන් වහන්සේ සසුනෙහි පැවිදිව ධූතාංග ධර්මයන් සමාදන්ව සොහොනෙහි වසමින් මහණදම් පිරුවේය. නැවත කාශ්‍යප භාග්‍යවතුන් වහන්සේගේ සසුනෙහි ද යහලුවන් තිදෙනෙකු සමග පැවිදිව වසර විසි දාහක් මහණදම් පිරුවේය. එක් බුද්ධාන්තරයක් දෙව් - මිනිස් සැප විඳ අපගේ බුදුරජාණන් වහන්සේ පහළ වූ සමයෙහි රජගහ නුවර බමුණු මහසල් පවුලක බමුණු පුතෙක් ලෙස උපන්නේය. ඔහුට “සම්භූත” යන නම තබන ලදි. ඔහු වැඩිවියට පත්වෙත්ම බමුණු සිත් සතරෙහි පරතෙරට ගියේය. භූමිජ, ජෙය්‍යසේන සහ අභිරාධන යන යහලුවන් තිදෙනා සමග භාග්‍යවතුන් වහන්සේ සමීපයට ගොස් ධර්මදේශනාවක් අසා පැහැදී ලබන ලද ශ්‍රද්ධාව ඇතිව පැවිදි විය. ඒ සඳහා මෙය කියන ලදි.
“භූමිජ, ජෙය්‍යසේන, සම්භූත සහ අභිරාධන යන මොවුහු සසුනෙහි පැවිදි වූ උතුම් තාදී ගුණයන්ට පැමිණ ධර්මයන් අවබෝධ කර ගත්හ.”
ඉක්බිති සම්භූත තෙරුන්, භාග්‍යවතුන් වහන්සේ සමීපයේ දී කායගතා සති භාවනා කමටහන ගෙන, නිතර සීතවනයේ වාසය කරයි. එනිසාම මෙ ආයුෂ්මතුන් “සීතාවනිය” යැයි ප්‍රකට විය. එසමයේ දිනක් වෙසවුණු මහරජතුමා කිසියම් කරුණකින් දඹදිව දකුණු දිශාවට යෑම සඳහා අහසින් යන්නේ, තෙරුන් එළිමහනෙහි හිඳිමින්ම කමටහන් සිහිපත් කරනු දැක විමානයෙන් බැස තෙරුන්ට වැඳ, “මේ තෙරුන් වහන්සේ සමාධියෙන් නැගී සිටින අවස්ථාවෙහිදී මාගේ මෙහි පැමිණීම දන්වවු. ඒ දක්වා උන්වහන්සේට ආරක්‍ෂාව ද සපයවු.”යි යක්‍ෂයන් දෙදෙනෙකුට අණකොට ගියේය. එම යක්‍ෂයෝ තෙරුන් වහන්සේ සමීපයේ හිඳිමින්, කමටහනින් නැගිට සිටි කල්හි ඒ බව දැනුම් දුන්හ. එය ඇසූ තෙරණුවෝ, “නුඹලා මගේ වචනයෙන් වෙසවුණු මහරජුට මෙසේ කියවු. භාග්‍යවතුන් වහන්සේගේ සසුනෙහි සිටියවුන්ට “සති ආරක්‍ෂාව” (සති ආරක්ඛා) පවතින්නේ ම ය. එම ආරක්ෂාව මා කෙරෙහි ද පවතියි. එනිසා දරුව, නුඹ අල්පෝත්සාහී වෙත්වා. භාග්‍යවතුන් වහන්සේගේ අනුශාසනාවෙහි පිහිටි අයට මෙබඳු ආරක්ෂා විධිවිධාන යෙදීමක් අවශ්‍ය නොවේ.” යනුවෙන් පවසා එම යක්‍ෂයන් දෙදෙනා යවා, එකෙණෙහිම විදසුන් වඩා ත්‍රිවිද්‍යාවන් ප්‍රත්‍යක්‍ෂ කරගත්හ. ඉන්පසු වෙසවුණු මහරජු, නැවත හැරී එනුයේ, තෙරුන් සමීපයට ගොස්, මුවෙහි ආකාරය දැකීමෙන් ම උන්වහන්සේ “නිමවා කටයුතු ඇත්තෙකැ”යි (රහත්වූවෙකැයි) දැන, සැවැත් නුවරට ගොස් භාග්‍යවතුන් වහන්සේට ඒ බව දැනුම් දුන්නේය. ඔහු භාග්‍යවතුන් ඉදිරියේ තෙරුන් වර්ණනා කරමින් මෙසේ පැවසීය.
“සති ආරක්ෂාවෙන් යුක්ත වූ ධෛර්යවන්ත වූ වීර්යයෙන් යුක්ත වූ ශාස්තෲන් වහන්සේගේ අනුජාත පුත්‍ර වූ සම්භූත තෙරුන්, ත්‍රිවිද්‍යාලාභී ව මාර විෂය ඉක්මවා පරතෙරට ගියේය.”
යන ගාථාවෙන් තෙරුන්ගේ ගුණ වර්ණනා කළේය.
මෙම තොරතුරුම අපදාන පාළියේ මෙසේ දැක්වේ. පාලි ගාථාවලින් දැක්වෙන එම අපදාන සිංහලාර්ථය මෙසේ දැක්වේ. පාලි ගාථාවලින් දැක්වෙන එම අපදානයේ සිංහලාර්ථය මෙසේය. (අපදාන පාළි I කරණීය ත්‍ථෙරාපදානං)
“දෙපා ඇත්තන්ට උත්තම වූ නර ශ්‍රේෂ්ඨ වූ භාග්‍යවත් අත්‍ථ දස්සී බුදුරජාණන් වහන්සේ ශ්‍රාවකයන් විසින් පිරිවරන ලදුව ගංතෙරට එළඹි සේක.
මුවවිට දක්වා සමව පිරුණු, කපුටන්ට, පවා ඉවුරෙහි සිට පැන් පානය කළ හැකි සේ දියෙන් පිරී ගිය තරණය කිරීම දුෂ්කර වූ ඒ ගංගාවෙන් මම බුදුරජාණන් වහන්සේ ද භික්‍ෂු සංඝයා ද එතෙර කරවීමි.
ඒ මීට එක් දහස් අටසිය කපකට කලින් කරන ලද කුසල කර්මයේ බලයෙන් මේ දක්වා දුගතියක නූපදුනෙමි. ගඟින් එතෙර කරවීමේ පිනෙහි විපාකය එසේය.
මීට කල්ප එක්දහස් තුන්සීයකට පෙර සත්රුවනින් හෙබි, මහබලැති සම්භෝගවා නම් පස් සක්විති රජ කෙනෙකු වීම්.
මම මේ අවසන් භවයේදී බමුණු කුලයෙහි ඉපදුනෙමි. යහළුවන් තිදෙනෙකු සමගින් බුදු සසුනෙහි පැවිදිවීමි.
මවිසින් සිවුපිළිසිඹියාවෝ ද අෂ්ට විමෝක්‍ෂයෝ ද ෂඩ් අභිඥාවෝ ද සාක්‍ෂාත් කරන ලදහ. බුදුරජාණන් වහන්සේගේ අනුශාසනාව ඉටු කළෙමි.” (2285-2289)
අනතුරුව ආයුෂ්මත් සම්භූත තෙරුන් වහන්සේ, භාග්‍යවතුන් වහන්සේ දැකීමට යන භික්‍ෂූන් දැක, “ඇවැත්නි, මගේ වචනයෙන් ද භාග්‍යවතුන් වහන්සේගේ පාදයන් හිසින් වඳිවු. මෙසේ ද කියවු.”යි පවසා, ධර්මාධිකරණයෙහි තමා විසින් ශාස්තෲන් වහන්සේ නොවෙහෙසුනු ලද බව පවසමින් (දක්වමින්) **“යො සීතවනං”** යනාදී ගාථා වදාළහ.
“යම් මහණෙක් විවේකය සොයා සීතා වනයට වැඩි සේක් ද ධෛර්යවන්ත වූ ඒ මහණ, හුදකලාව, සතුට වූයේ, එකඟසිත් ඇතිව කායගතාසතිය වඩන්නේ, දිනන ලද කෙලෙස් ඇතිව පහවූ ලොමුදහ ගැනීම් ඇතිව වෙසෙයි.
ඒ භික්‍ෂූහු භාග්‍යවතුන් වහන්සේ වෙත පැමිණ වැඳ සම්භූත තෙරුන්ගේ පණිවුඩය දැනුම් දෙමින් “ස්වාමීනි, ආයුෂ්මත් සම්භූත තෙරුන් භාග්‍යවතුන් වහන්සේගේ පා හිසින් වඳියි. මෙසේ ද කියයි.” යනුවෙන් වදාරා ඒ ගාථාව පැවසූහ. ඒ ඇසූ භාග්‍යවතුන් වහන්සේ, “මහණෙනි, ආයුෂ්මත් සම්භූත තෙරුන් ප්‍රත්‍ය ධර්මය පිළිබඳ සූක්‍ෂම ධර්ම කරුණු විවරණයට පැමිණ මා ධර්ම විනිශ්චයෙහි නොවෙහෙසීය. වෛශ්‍රවණ විසින් ඔහුගේ උත්සාහය පිළිබඳව මා හට දැනුම් දුන්නේය” යැයි වදාළහ.
ඒ භික්‍ෂූහු ඒ ඒ තැනදී සම්භූත තෙරුන් විසින් කියන ලද **“යො සීතවනං”** යන ගාථාව ශාස්තෲන් වහන්සේට පැවසූහ. එහි **“සීතවනං”** යනු රජගහ නුවර සමීපයේ ඇති මහත්වූ භයානක සොහොනකි. **“උපගා”** යනු වාසය කිරීම් වශයෙන් එළඹියේය. මේ වදනින් භාග්‍යවතුන් වහන්සේ විසින් අනුදත් පැවිද්දන්ට සුදුසු වූ වාසය කරන තැන් දක්වයි. **“භික්ඛු”** යනු සසර භය බැලීම් වශයෙන් ද කෙලෙස් බිඳලූ බැවින් ද “භික්ඛු” නම් වන භික්‍ෂුවයි. **“එකො”** යනු දෙවැනියෙක් නොමැතිව හුදෙකලාව මෙයින් කාය විවේකය දක්වයි. **“සන්තුසිතො”** යනු සතුටු වූ මෙයින් සිවුපසයෙන් සතුටුවන “ලක්‍ෂණ සහිත ආර්ය වංශය දක්වයි. **“සමාහිතත්තො”** යනු උපචාර හා අර්පණා භේද ඇති සමාධියෙන් සංසිඳුණු සිත් ඇති මේ “චිත්ත භාවනා” අභිමුඛ වූයේ, “භාවනාවේ ඇලුණු ආර්ය වංශය” දක්වයි. **“විජිතාවී”** යනු සසුනෙහි මනාව පිළිපැදීමෙන් දිනිය යුතු කෙලෙස් සමූහය පරවා, තමා ජයගෙන සිටියේ, කෙලෙස් දිනූවහු. මෙයින් උපධි විවේකය දක්වයි. භයට හේතු වූ සියලුම කෙලෙස් දුරුකළ - පහ කළ බැවින් **“අපෙත ලොමහංසො”** නම් වේ. මෙයින් සම්‍යක් (යහපත්) ප්‍රතිපත්තියෙහි (පිළිවෙතේ) විපාක දක්වයි. “රක්ඛං” යනු ආරක්ෂා කරමින් **“කායගතාසතිං”** යනු කය අරමුණු කරගෙන පවත්වන සිහිය, කායගතාසති කමටහන වැඩීම් වශයෙන් අත් නොහැර, **“ධිතිමා”** යනු ධෛර්යවන්තයා, එකඟ වූ සිත් ඇති බැවින්, දිනූ ඉඳුරන් ඇති වූ - නුවණැත්තා නැතිනම් උපාය පිළිවෙත් දැක්වීමකි. මේ මෙහි සංක්‍ෂිප්තාර්ථයයි. “ඒ භික්‍ෂුව විවේක සැප කැමතිව හුදකලාව ම සීතවනයට ගියේය. පැමිණ ආහාර ලොල් බව ආදිය දුරුකළ බැවින් සතුටින් යුක්තව ධෛර්යයවන්තව කායගතාසති කමටහන වඩමින්, එසේ ලැබූ ධ්‍යානයම පාදක කරගෙන අරඹන ලද විදර්ශනා ඇතිව, අවබෝධ කළ අග්‍රමාර්ගයෙන් සන්සුන් සිත් __[මෙහි කොටසක් අඩුය]__
**“යො පානුදී”** යනු ආයුෂ්මත් භල්ලිය තෙරුන්ගේ ගාථාවයි. එහි උත්පත්තිය කෙසේද? මේ භල්ලිය තෙරුන් මීට කල්ප තිස් එකකට පෙර බුදුවරු පහළවීමට පෙර කාලයේ දී සුමන නම් එක් පසේ බුදුවරයෙකුට පැහැදුණු සිතින් පලවැල ආදිය පිරිනමා, සුගතීන්හිම සැරි සැරුවේය. සිඛි නම් සම්මා සම්බුදුන් පහළ වූ මුල් කාලයේම අරුණවතී නුවර බමුණු පවුලක උපන්නේය. “උජිත හා ඕජිත” නම් සත්තුවාහක පුත්‍රයෝ දෙදෙන උන්වහන්සේට ප්‍රථමාහාර දානය පිදූහ.”යි අසා, තම යහලුවකු සමග භාග්‍යවතුන් වහන්සේ සමීපයට ගිය මේ බමුණු පුත්‍රයා, උන්වහන්සේට වැඳ හෙට දිනය සඳහා දානයට ආරාධනා කොට, මහදන් පවත්වා ප්‍රාර්ථනාවක් ද කළහ. “ස්වාමීනි, අප දෙදෙනාම අනාගතයේදී නුඹ වහන්සේ වැනිම වූ බුදුවරයෙකුට පළමු ආහාරය දෙන්නෙමු”යි ඒ දෙදෙනම පැතූහ. ඒ දෙදෙන ඒ ඒ භවයන්හි පින්කම් කරමින් දෙව් මිනිසුන් අතර සැරිසරනුයේ, කාශ්‍යප භාග්‍යවතුන්ගේ සමයෙහි ගොපලු සිටු පුතෙකුගේ පුතුන් ලෙස ඉපිද බොහෝ කාලයක් භික්‍ෂු සංඝයාට කිරි ආහාරවලින් උපස්ථාන කළහ. අපගේ භාග්‍යවත් සම්මා සම්බුදුරජාණෝ පහළ වූ කල්හි පොක්ඛරවතී නම් නුවර සාත්තුවාහකයකුගේ ගෙදර දෙසොහොයුරන්ව ඉපදුනහ. ඔවුන්ගෙන් වැඩිමලා “තපස්සු” නම් විය. බාලය “භල්ලිය” නම් විය. ඔවුහු පන්සීයක් පමණ ගැල්වල බඩු පුරවාගෙන වෙළඳාම් පිණිස (මධ්‍ය ඉන්දියාවට) පැමිණියහ. අප භාග්‍යවතුන් වහන්සේ බුද්ධත්වයට පත් අලුතම, සත් සතියක් විමුක්ති සුවය ප්‍රත්‍යවේක්‍ෂා කරමින් කල්යැවූ සේක් අටවන සතියෙහි රාජායතන ගස මුල වැඩ විසූ සේක. රාජායතන වෘක්‍ෂයට සමීපයෙහි මහා මාර්ගයක් (වෙළඳුන් යන එන) පවතියි. ඒ වෙළඳ දෙබෑයෝ මේ මාර්ගයේ පැමිණියාහු. රාජායතන ගස සමීපයේදී මඩවතුර නොමැති මඟෙහි කරත්ත ඉබේම නැවතුණහ. “කවර කරුණකින් මෙසේ වීද?” යි සිතන්නාවූ ඒ සොයුරන්ගේ පැරණි සහ ලේ නෑයෙකු වූ දේවතාවෙක්, ගස් අතු අතර පෙනී සිටිමින්, “නිදුකාණෙනි, මේ භාග්‍යවතුන් වහන්සේ සම්බුද්ධත්වයට පත් නොබෝ කල් ඇති සේක්, සති හතක් නිරාහාරව විමුක්ති සුව විඳිමින් දැන් රාජායතන වෘක්‍ෂ මූලයෙහි හුන් සේක. උන්වහන්සේට ආහාර පිළිගන්වන්න. එය නුඹලාට බොහෝ කාලයක් හිතසුව පිණිස පවතින්නේමය.” යනුවෙන් පැවසීය. එය ඇසූ දෙසොහොයුරෝ මහත් වූ ප්‍රීතියට පැමිණියාහු, “ආහාර සම්පාදනය කිරීමට යාමෙන් පමාවේ.” යැයි සිතා, අත්සුණු (බැඳපු පිටි) ද මී පිඬු ද භාග්‍යවතුන් වහන්සේට පිළිගැන්වූහ. බුද්ධ, ධම්ම යන සරණ දෙකෙහි පිහිටා ඔවුහු, කේශ ධාතූන් ලබාගෙන සිය රටට ගියහ. ඒ දෙදෙන ගෞතම බුදු සසුනෙහි පළමු උපාසකයෝ වූහ. ඉක්බිති භාග්‍යවතුන් වහන්සේ බරණැසට වැඩමවා, දම්සක් සුතුර පවත්වා අනුපිළිවෙලින් රජගහ නුවරට පැමිණ වාසය කළ සේක. එම කාලයේ තපස්සු භල්ලික දෙදෙන රජගහ නුවරට පැමිණ, භාග්‍යවතුන් වහන්සේ වෙත පැමිණ වැඳ එකත් පසෙක සිටියහ. භාග්‍යවතුන් වහන්සේ ඔවුන්ට ධර්ම දේශනා කළ සේක. එය ඇසූ තපස්සු සෝවාන් ඵලයෙහි පිහිටා උපාසකයෙක් විය. භල්ලිය වනාහී පැවිදි ව ෂඩ් අභිඥා ලබා ගත්තේය. එනිසා අපදාන පාළියෙහි එය පාලි ගාථාවලින් මෙසේ දැක්වේ. එම ගාථාවන්හි සිංහලාර්ථය මෙසේය. (අපදාන පාළි II වල්ලිකාරඵලදායකත්‍ථෙරාපදානං)
“එකල්හි ‘සුමන’ නම් වූ බුදුරජාණන් වහන්සේ තක්කරා රාජධානියෙහි වැඩවිසූ සේක. මෙයින් තිස් එකක් වූ එම කල්පයෙහි යම් පළතුරු දානයක් දුන්නෙම් ද එහි විපාක වශයෙන් මට දුගතියක් නම් නොවීය. පළතුරු දානයේ විපාක මෙබඳුය.

මවිසින් කෙලෙස් දවන ලදි. සියලු භවයන් නසන ලදි. ඇත් රජෙකු මෙන් බැඳුම් සිඳ ආශ්‍රව රහිතව වාසය කරමි. බුදුරජාණන් වහන්සේ වෙත පැමිණීම මට යහපතක් ම සැලසුවේය. ත්‍රිවිද්‍යාවෝ අවබෝධ කළෙමි. බුදුරජාණන් වහන්සේගේ අනුශාසනාව ඉටු කළෙමි. සිවුපිළිසිඹියාවෝ ද අෂ්ට විමෝක්‍ෂයෝ ද ෂඩ් අභිඥාවෝ ද මවිසින් සාක්‍ෂාත් කරන ලදහ. බුදුරදුන්ගේ අනුශාසනය ඉටු කළෙමි.” (5001-5005)
එක් දිනක් මාරයා භල්ලික තෙරුන්ට හිංසා පිණිස අවුත් මහත් භයානක රූපයක් දැක්වීය. ඔහුට තමන් වහන්සේ සියලු භය දුරු කළ බව පෙන්වා දෙමින් භල්ලික රහතන් වහන්සේ **“යො පානුදී”** යන ගාථාව වදාළ සේක.
“මහත් වූ ඕඝය, ඉතා දුර්වල වූ බට ඒ දණ්ඩක් සුණු විසුණු කරන්නාක් මෙන් යමෙක් කාමාදී මාරසේනාව දුරු කරන ලද්දේ ද. කෙලෙසුන් දිනූ, පහවූ භය ඇති, දැමුණු ඒ කෙලෙස් පරිනිර්වාණයට පත් කළ රහතන් වහන්සේ අකම්පිත වූ සිතැතිව සිටිති.”
එහි **“යො පානුදී”** යනු පහ කළ, ඉවත දැමූ, දුරු කළ, සුණු විසුණු කළ **“මච්චු රාජස්ස”** යනු **“මච්චු”** නම් මරණයයි. ස්කන්‍ධයන්ගේ බිඳී යෑමයි. ඒ මරණය තමාම, තමාගේ විෂයෙහි අනුව ජීවත්වන බැවින්, ‘ප්‍රධානියා’ යන අරුතින් “රාජා” යැයි ගෙන “මච්චු රාජ” නම් වේ. ඔහුගේ **“සෙනං”** සේනාව, මාර සේනාවයි. දිරා යෑම ආදී රෝගයෙන් මරණ වසඟයට හේතුවන බැවින් “සේනාව” නම් වේ. ඔහුගේ සේනාව ඉතා මහත්ය. නානා ප්‍රකාරව විශාල වේ. එනිසා “මහා සේනාව” යැයි කියැවේ. ඒ බව මෙසේ වදාළහ. “අපට යුද්ධයට එන්නා වූ මාරයාගේ මහ සේනාව සමග යුද්ධයක් නැත.” නැතිනම් මරණයේ ගුණ වශයෙන් “මච්චු” නම් වේ. මෙතැනදී දේවපුත්ත මාරයාම අදහස් කරන ලදි. ඔහුගේ ද උපකාරී බවට ගියාවූ කාමාදී මහා සේනාවක් ඇත. එය මෙසේ දැක්වේ.
“නුඹගේ (මාරයාගේ) පළමු සේනාව කාමයයි. දෙවැනි සේනාව නොඇලීමයි. තෙවැනි සේනාව සාපිපාසා දෙකයි. නුඹේ සිවුවන සේනාව තණ්හාව යැයි කියයි.
කය සිත මැලි බව (ථීන මිද්ධ) පස්වන සෙනඟයි. සයවන සේනාව භය වීමයි. නුඹේ සත්වන සේනාව සැකයයි. මානය හා ගුණමකු බව අටවන සේනාවයි.
**(සුත්ත නිපාතය - පධාන සූත්‍රය)**
**“නළ සෙතුංව දුබ්බලං මහොඝො”** යනු සාරයෙන් තොර වූ බට ඒ දණ්ඩක් මෙන් වූ; අතිශයින් සැලෙන බැවින් වහා දුර්වල වන කෙලෙස් සේනාව; “නව ලෝකෝත්තර ශ්‍රී සද්ධර්මය මහත් වූ බල ඇති බැවින් මහෝඝයක් හා සමානය. ආර්ය වූ මාර්ගයෙන් යමෙක් මේ කෙලෙස් සේනාව (මාර සේනාව) පහ කළ සේක් ද ඒ දිනූ සතුරන් ඇති, පහවූ භය බිරම් ඇති, දමනය කළ ඉඳුරන් ඇති ඒ රහතන් වහන්සේ කෙලෙස් පිරිනිවීමෙන් ස්ථිරව සිටිසේක” යනු පදපිළිවෙලයි. එය ඇසූ මාරයා, “මේ මහා ශ්‍රමණයා මම මාරයා බව දැනගත්තේයැ”යි ලැජ්ජාවෙන් එහිදී ම අතුරුදහන් විය.
**“යො දුද්දමියො”** යනු ආයුෂ්මත් වීර තෙරුන්ගේ ගාථාවයි. එහි උපත කෙසේද? මීට අනූ එක් කල්පයකට පෙර විපස්සි බුදුරජාණන් වහන්සේට ආවාසයක් සාදා මොහු විසින් පුදන ලදි. තවත් දිනෙක ඉඳුවර මල් වැනි වූ නික ගසේ මල් ගෙන බුදුන්ට පිදුවේය. ඔහු ඒ පින්කමේ විපාක වශයෙන් දෙව් මිනිස් දෙගතියෙහි සැරිසරා, මෙයින් තිස්පස්වන කල්පයෙහි ක්‍ෂත්‍රිය රජ කුලයේ ඉපිද මහා ප්‍රතාප නම් සක්විති රජු විය. ඔහු දැහැමින් සෙමින් රජ කරමින් සත්ත්‍වයන් දෙව් ලෝ යන මාවතෙහි පිහිටුවීය. නැවත මේ මහා භද්‍ර කල්පයෙහි කාශ්‍යප භාග්‍යවතුන් වහන්සේ පහළ වූ සමයෙහි මහත් සම්පත් ඇති සිටුවරයෙක්ව, දුගී මගී යාචකාදීන්ට දන් දුන්නේය. සංඝයාට ද කිරිබත් පූජා කළේය. මෙසේ ඒ ඒ භවයන්හි දානාදී පුණ්‍ය සම්භාර ධර්ම රැස් කරමින් සෙස්සන් ද නිර්වාණ මඟට යොමු කරමින්, දෙව් මිනිසුන් අතර සැරිසරා, අපගේ බුදුරජාණන් වහන්සේ පහළ වූ කල්හි සැවැත්නුවර පසේනදි කොසොල් රජුගේ ඇමති පවුලක උපන්නේය. “වීර” යැයි ඔහුට නම් තැබීය. ඔහු වැඩිවියට පත්ව නමට අනුවම බලයෙන්, ජවයෙන් යුක්ත වූයේ සංග්‍රාමයෙහි ශූරයෙක් විය. ඔහුගේ මවුපියන්ගේ බලවත් පෙරැත්ත කිරීම නිසා විවාහ වූ ඔහු එක් පුතෙකු ලැබ, පෙර කරන ලද පුරුදුතාවය නිසා කාමයන්හි ආදීනව දැක, සංවේග උපදවා පැවිදි විය. උත්සාහ කරනුයේ වෑයම් කරනුයේ නොබෝ දිනකින්ම ඔහු, ෂඩ් අභිඥා උපදවා ගත්තේය. ඒ බව අපදාන පාළියේ ගාථාවලින් විස්තරව දැක්වේ. එහි සිංහලාර්ථ මෙසේය. (අපදාන පාළි I - නිග්ගුණ්ඩි ප්‍රප්ඵියත්‍ථෙරාපදානං)
“මම විපස්සි බුදුරජාණන් වහන්සේගේ ආරාමිකයෙක් වීමි. ඒ මම නික මල්ගෙන බුදුරජාණන් වහන්සේට පිදීමි.
මෙයින් අනූ එක්වන කල්පයේ මම යම් මල් පූජාවක් කළෙම් ද එහි විපාක වශයෙන් දුගතියක් නොදුටුවෙමි. බුදු පුදෙහි මේ මා ලැබූ විපාකයයි.
ඉන්පසුව මීට කල්ප තිස් පහකට පෙර මහත් බල ඇති ජනයන්ට අධිපති වූ මහා ප්‍රතාප නම් සක්විති රජ වූයෙමි.
සිවුපිළිසිඹියා, අෂ්ට විමෝක්‍ෂ හා ෂඩ් අභිඥා සාක්‍ෂාත් කරගත් මම බුදුරජාණන් වහන්සේගේ අනුශාසනාව ඉටු කළෙමි” (2290-2293)
මෙසේ රහත් බවට පැමිණ ඵලසමවත් සුවයෙන් කල් යවන උන්වහන්සේගේ ගිහි කල භාර්යාව, තෙරණුවන් ගිහිබවට පත් කර ගැනීමේ අදහසින් නිතර නිතර නොයෙක් ක්‍රම වලින් පොළඹවා ගැනීමට පැමිණෙන්නීය. එක් දිනක් තෙරුන් දවල් වසන තැනට ගිය ඇය, ස්ත්‍රී ලීලා දැක්වීමට පටන් ගත්තීය. එවිට ආයුෂ්මත් වීර තෙරුන් වහන්සේට “මා පොළඹවා ගනු කැමති වන බාල තැනැත්තිය! නුඹගේ උත්සාහය මහාමේරුව මදුරු පියාපත් සුළඟකින් සෙලවීමට කැමති වන්නාක් මෙනි” යැයි ඇගේ ක්‍රියාවේ නිරර්ථක භාවය පෙන්වමින්, **“යො දුද්දමියො”** යන ගාථාව වදාළහ.
“දුකසේ දමනය කළ යුතු යමෙක්, ආර්ය මාර්ගයෙන් හෝ පුරුෂ දම්‍ය සාරථීන් වහන්සේ විසින් හෝ දමනය කරන ලද්දේ ද; වීර වූ සන්තුෂ්ට වූ දුරු කළ සැක ඇති. කෙලෙසුන් දිනූ පහවූ ලොමුදහ ගැනීම් ඇති ඒ වීර මහණ, පිරිනිවි බැවින් ස්ථිරව පිහිටියේ වේ.”
එහි **“යො දුද්දමියෝ”** යන පදයන්ගේ අර්ථය පෙර කියන ලද පරිදිම දත යුතුයි. මේ එහි පදයන්ගේ අර්ථයයි. “යමෙක් පෙර දමනය නොකළ සතුරු කෙලෙස් ඇති බැවින් හෝ සංග්‍රාමයේ දී දමනය කිරීමට, ජය ගැනීමට අසමත් බැවින් දුකසේ දමනය කළ යුතු වූවෙක් වේද ඔහු; දැන් උත්තම වූ දමනයෙන් සංවර කරන ලදි. චතුර්විධ සම්‍යක් ප්‍රධාන වීර්යය සම්පත්තියෙන් යුතු බැවින් වීර වූ පෙර පැවසූ ලෙසට සන්තෝෂයෙන් යුතුව, දුරු කළ සැක ඇත්තේ, කෙලෙසුන් දිනූ, දුරු කළ ලොමුදැහැගැනීම් ඇති වීර නම් වූ තෙරුන් වහන්සේ; වීර නම් තෙරණුවෝ ඉතිරි නොකර කෙලෙස් පිරිනිවනින් පිරිනිව හෙයින් ස්ථිර ස්වභාවයෙන් යුක්ත වූයේමය. ගිහිකල භාර්යාව වැනි ස්ත්‍රීන් සියක්, දහසක් පැමිණියත් උන්වහන්සේ සෙලවිය නොහැකිමය.” මෙය ඇසූ එම ස්ත්‍රිය, මගේ සැමියා මෙසේ කටයුතු කරන කල්හි “මට ගිහිගෙයින් කවර ප්‍රයෝජනයක්ද?” යි හටගත් සංවේග ඇත්තී භික්‍ෂුණීන් අතර පැවිදි වී, නොබෝ දිනකින් ම ත්‍රිවිද්‍යාලාභී භික්‍ෂුණියක් වූවාය.
**“ස්වාගතං”** ආදී මේ ගාථාව ආයුෂ්මත් පිළින්‍දිවච්ඡ තෙරුන් වහන්සේ විසින් දේශිතය. එහි උපත කෙසේද? මේ තෙරුන් වහන්සේ, මීට පෙර පහළ වූ පදුමුත්තර බුදුරජාණන් වහන්සේ වැඩ වසන සමයෙහි හංසවතී නුවර මහා භෝග සම්පත් ඇති පවුලක ඉපිද, පෙර පැවසූ පරිදිම ශාස්තෲන් වහන්සේ සමීපයේ සිට ධර්මය ඇසුවේය. ශාස්තෲන් වහන්සේ විසින් එක් භික්‍ෂුවක් දෙවියන්ගේ ප්‍රියමනාප බව ලබන්නන් අතුරින් අග්‍රස්ථානයෙහි තබනු දුටු ඔහු; එම තනතුරම පතමින්, දිවි ඇති තාක් කුසල් කර, ඉන් චුතව දෙව් මිනිස් අතර සැරිසැරුවේය. සුමේධ භාග්‍යවතුන් වහන්සේගේ කාලයේදී මිනිස් ලොව උපන් ඔහු, උන්වහන්සේගේ පිරිනිවණින් පසුව කළ බුදු සෑයට පූජා පවත්වා මහා සංඝයාට මහ දන් දුන්නේය. ඉන් චුතව දෙව් මිනිස් දෙගතියේම සැරිසරමින්, බුදුවරු පහළ නොවූ කාලයේ සක්විති රජෙකුව මහජනයා පන්සිල්හි පිහිටුවා දෙව් ලොව පිහිට කරගත්තන් කළේය. ඉන්පසුව අපගේ භාග්‍යවතුන් වහන්සේ ලොව පහළවීමට පෙර කාලයේ ඔහු, සැවැත් නුවර බමුණු කුලයක උපන්නේය. ඔහුට තැබූ නම “පිලින්‍දි” යන්නයි. “වච්ඡ” යනු ග්‍රෝත නාමයයි. මෙ නිසා පසුකාලයේ ඔහු “පිලින්‍දිවච්ඡ” යැයි ප්‍රකට වූයේය. සංසාරිකව පුරුදු කළ, කළකිරීම් බහුලතාවය නිසා පිරිවැය පැවිද්දෙකු ලෙස මහණ වූ ඔහු; චුලගන්‍ධාර නම් විද්‍යාව ඉගෙන එහි බලයෙන් අහසින් යෑමටත් අනුන්ගේ සිත් දැන ගැනීමටත් සමත් ව ලාභයෙන්, කීර්ති ප්‍රශංසාදියෙන් අග්‍රප්‍රාප්තව රජගහ නුවර වාසය කළේය.
ඉක්බිති අපගේ භාග්‍යවතුන් වහන්සේ බුද්ධත්‍වය ලබාගත් සේක්, අනුක්‍රමයෙන් රජගහ නුවරට වැඩම කළ සේක. එතැන් පටන් බුද්ධානුභාවයෙන් ඔහුගේ ඒ විද්‍යාව නොසැපිරේ. තමාගේ කටයුතු සිතූ පරිදි ඉටු නොවේ. එනිසා ඔහු මෙසේ සිතුවේය. “යම් තැනක මහගන්‍ධාර විද්‍යාව පවතී ද එම ප්‍රදේශයේ චුලගන්‍ධාර විද්‍යාව නො සැපිරෙන බව මවිසින් පෙර ආචාර්ය ප්‍රාචාර්යයන්ගෙන් අසා ඇත. ශ්‍රමණ භවත් ගෞතමයෝ පැමිණි තැන් පටන් මා හට මෙම විද්‍යාව සම්පූර්ණ නොවේ. එනිසා නිසැකව ම ශ්‍රමණ භවත් ගෞතමයෝ මහා ගන්‍ධාර විද්‍යාව දන්නේම ය. උන්වහන්සේ ඇසුරු කිරීමෙන්, එතුමන් වෙතින් මේ මහා විද්‍යාව සම්පූර්ණ කරගත හැකි නම් ඉතා මැනවි.” යනුවෙනි. මෙසේ සිතූ ඔහු භාග්‍යවතුන් වහන්සේ වෙත පැමිණ, “මම ශ්‍රමණ භවත් ගෞතමයන් සමීපයෙන් එක් විද්‍යාවක් ඉගෙන ගනු කැමැත්තෙමි. මට ඊට අවසර දෙනු මැනවි”යි අයැද සිටියේ ය. “එසේ නම් පැවිදි වන්න” යි භාග්‍යවතුන් වහන්සේ වදාළසේක. ඔහු “විද්‍යාවේ මුලින් කළ කටයුතු නම් පැවිදිවීමයැ”යි සිතා පැවිදි විය. භාග්‍යවතුන් වහන්සේ ඔහුට ධර්මදේශනා කළ සේක් චරිතයට අනුකූල වූ කමටහනක් දුන් සේක. එම භික්‍ෂූන් වහන්සේ පෙර දී කළ උපනිශ්‍රය සම්පත් ඇති බැවින්, නොබෝ කලකින් ම විදර්ශනා වඩා රහත් බවට පත් වූ සේක. උන්වහන්සේ පෙර භවයේ දී දුන් අවවාද අනුව ක්‍රියා කොට දෙව්ලොව උපන් දෙවියෝ කළගුණ දන්නා බැවින්, තෙරුන් වහන්සේ කෙරෙහි හටගත් ගෞරවය නිසා උදේ - හවස ඇසුරු කිරීමට පැමිණෙති. මේනිසා උන්වහන්සේ දෙවියන්ගේ ප්‍රිය මනාප බව ලැබීමෙන් අග්‍ර බවට පත් වූ සේක. මේ තොරතුරු අපදාන පාළියේ පාලි ගාථාවන්ගෙන් සවිස්තරව දැක්වේ. එහි සිංහලාර්ථ මෙසේය. (අපදාන පාළි I පිළින්‍දිවච්ඡත්‍ථෙරාපදානය)
“ලෝකනාථ වූ අග්‍ර පුද්ගල වූ සුමේධ බුදුරජාණන් වහන්සේ පිරිනිවන් පෑ කල්හි පහන් වූ සිත් ඇති, මනා වූ සිත් ඇති මම, උන්වහන්සේගේ ස්තූපයට පූජාවක් කළෙමි.
ෂඩ් අභිඥාලාභී සෘද්ධිමත් රහතන් වහන්සේලා රැස්කොට සඟබතක් දුනිමි.
එම සුමේධ බුදුරජාණන් වහන්සේගේ අග්‍රෝපස්ථායක වූ සුමේධ නම් තෙරණුවෝ මට පුණ්‍යානුමෝදනා කළහ.
එම පින්කමෙහි සිත පැහැද වූ මම දෙව් විමනක ඉපදුනෙමි. අසූ හය දහසක් දෙවඟනෝ මා පිරිවර ගත්හ.
එම අප්සරාවෝ සියලු කාමයන් පිනවා ගැනීමට මා අනුව සිටිති. සැප සම්පතින් අන් දෙවියන් අභිබවා සිටිමි. මෙය ස්තූප පූජාවේ පුණ්‍ය විපාකයයි.
පසුව මම මෙයින් කල්ප විසි පහකට පෙර පිරිසිදු බොජුන් ඇති “වරුණ” නම් සක්විති රජ වූයෙමි.
එකල්හි සිටි මනුෂ්‍යයෝ බිජු නොව පුරති. නගුල් - සී සෑම් ආදිය නොමැති එසමයේ සිටි මිනිස්සු කැලෑවෙහි වගා නොකළ බිම්හි හටගත්, ස්වයං ජාත (ඉබේ හටගත්) හාල් අනුභව කරති.
මෙසේ රාජ්‍ය කළ මම නැවත දෙව්ලොව උපන්නෙමි. එකල්හි මා හට පහළ වූ සැප සම්පත් මෙසේය.
“මිතුරු - සතුරු සැම ප්‍රාණීහු මා හට හිංසා නොකරති. ඒ සමට මා ප්‍රියවෙති. ස්තූප පූජාවේ පුණ්‍ය විපාකය මෙයයි.
මීට කල්ප එක් දහස් තිහකට පෙර දුන් දානයේ බලයෙන් මම දුගතියකට නොගියෙමි. ස්තූපයේ සුගන්‍ධාලේප කිරීමේ ඵලය එයයි.
මේ භද්‍ර කල්පයෙහි ද මම ජනාධිපති වූ, මහානුභාව ඇති මහත් බල ඇති සක්විති රජෙක් වූයෙමි.
එකල්හි මම බොහෝ දෙනා පන්සිල්හි පිහිටුවා ඔවුන් සුගතිගාමී කළෙමි. එම දෙවියන්ට ප්‍රියව වෙසෙමි.
පටිසම්භිදාවෝ සාක්‍ෂාත් කළෙමි. කෙලෙස් දවන ලදහ. බුදුරජාණන් වහන්සේගේ අනුශාසනාව ඉටු කළෙමි. (728-740)
එසේම දෙවියන්ට අතිශයින් ප්‍රිය වූ බැවින් මේ තෙරුන්වහන්සේ ප්‍රශංසාවට ලක් කළ භාග්‍යවතුන් වහන්සේ; “මහණෙනි, දෙවියන්ට ප්‍රියමනාප වන මාගේ ශ්‍රාවක භික්‍ෂූන් අතුරින් පිලින්‍දිවච්ඡ තෙරණුවෝ අග්‍රවෙති”යි දේවතාවන්ට ප්‍රිය මනාප භාවයෙන් අග්‍රස්ථානයෙහි තැබූ සේක. උන්වහන්සේ එක් දිනක් භික්‍ෂු සංඝයා මැද වැඩ හිඳ, තමාගේ ගුණ මහිම සිහිපත් කළ සේක. එම ගුණයන්ට මූලික වූ විද්‍යා නිමිත්ත (විශේෂ නුවණ) භාග්‍යවතුන් වහන්සේ වෙතින් පැමිණි බව දුටු උන්වහන්සේ **“ස්වාගතං නාපගතං”** යන ගාථාව වදාළ සේක.
“මාගේ මේ යහපත් පැමිණීමකි. නපුරු පැමිණීමක් නොවේ. මේ ම විසින් වරදවා ගත් සිතුවිල්ලක් ද නොවේ. දුක්ඛාදී ලෙස මැනවින් බෙදා දක්වන ලද ධර්මයෙහි ශ්‍රේෂ්ඨ වූ චතුරාර්ය සත්‍ය ධර්මය අවබෝධ කළෙම් ද එය උතුම් පැමිණීමකි.”
එහි **“ස්වාගතං”** යනු “සුන්දර, යහපත් පැමිණීමකි. මේ මගේ පැමිණීම” යැයි සම්බන්ධ කරයි. නැතහොත් **“ස්වාගතං”** යනු මවිසින් මැනවින් පැමිණියේ යැයි විභක්තිය වෙනස් කර අර්ථ ගත යුතුයි. **“නාපගතං”** යනු ඉවත් නොවූ, නපුරු පැමිණීමක් නොවූ, හිතාභිවෘද්ධියෙන් පහ නොවූ, ඉවත් නොවූ, මෙය දුෂ්ට, නොසතුටු සිත් ඇත්තක් නොවේ. **“මම”** යනු මේ මාගේ දුෂ්ට-නරක විමසීමක් නොවේ. “භාග්‍යවතුන් වහන්සේ සමීපයට මාගේ පැමිණීමත්, මවිසින් උන්වහන්සේ වැඩම කළ තැනට (නිවනට) පැමිණීමත් යහපත් වූ ම පැමිණීමකි. යහපත් පැමිණීමක් වන නිසාම එය නපුරු පැමිණීමක් නොවේ. එමෙන්ම භාග්‍යවතුන් වහන්සේ ඉදිරියේ දී ධර්මය ශ්‍රවණය කොට, “පැවිදි වන්නෙමි” යන යම් සිතක් මට ඇතිවීද, කියන ලද ද, පවසන ලද ද, සිතා - විමසා ඇති වූ මේ සිත නරක සිතක් නොවේ” යන අදහසයි. දැන් ඊට හේතු දක්වමින්, **“සංවිභත්තෙසු”** ආදිය වදාළහ. **“සංවිභත්තෙසු”** අනුපිළිවෙත්, ක්‍රමානුකූලව බෙදන ලද **“ධම්මෙසු”** ධර්මයෙහි වෙනත් සමයන්හි පැමිණි අන්තගාමී පිළිවෙත් පිළිබඳව හෝ සම්මා සම්බුදුවරයන් වහන්සේ විසින් දුක්ඛාදී වශයෙන් මැනවින් බෙදා දක්වන ලද ධර්මයෙහි **“යං සෙට්ඨං තදුපාගමිං”** එම ධර්මයෙහි ශ්‍රේෂ්ඨ වූ චතුරාර්ය ධර්මය අවබෝධ කරගෙන, ශාසන බ්‍රහ්මචර්යාවට පැමිණියෙමි. මේ ධර්මයයි, මේ විනයයි දැන එළඹියෙමි. සම්මා සම්බුදුවරයන් වහන්සේලා විසින්ම මෙසේ කුසලා කුසල වශයෙන් හෝ ස්කන්‍ධාදී වශයෙන් තත් වූ පරිද්දෙන්ම මනාව බෙදා දැක්වූ ස්වභාව ධර්මයෙහි, යම් ශ්‍රේෂ්ඨ - උතුම් - ඇති උතුම් වන ඒ මාර්ග ඵලයට පැමිණියෙමි. “අර්ථය මෙනෙහි කිරීමට පැමිණ, එය සාක්‍ෂාත් කළෙමි. එනිසා මේ මගේ යහපත් පැමිණීමකි. නුසුදුසු පැමිණීමක් - පිරිහීමක් නොවේ. මෙලෙස පැමිණීමට සිතීම යහපත් සිතුවිල්ලකි. නරක සිතුවිල්ලක් නොවේ.” යනු පද පිළිවෙලයි.
**“විහරි අපෙක්ඛං”** යන මෙය ආයුෂ්මත් පුණ්ණමාස තෙරුන්ගේ ගාථාවකි. එහි උපත කෙසේද? ඔහු වනාහි විපස්සී භාග්‍යවතුන් වහන්සේගේ සමයේ දී සක්වාලිහිණි කුලයෙහි ඉපිද, උන්වහන්සේ වැඩම කරනු දැක, පැහැදුණු සිතින් යුතුව තම මුව තුඩින් සල් මලක් ගෙනවුත් පූජා කළේය. ඔහු එම පින් කමෙන් දෙව් මිනිසුන් අතර සැරි සරා, මෙයින් කල්ප දාහතකට පෙර අට වරක් සක්විති රජය කරවීය. මේ මහා භද්‍රකල්පයෙහි කාශ්‍යප භාග්‍යවතුන් වහන්සේගේ සසුන පිරිහෙන කාලයේ සිටු කුලයෙහි ඉපිද, පැවිදිව මහණදම් නිසි පරිදි පුරා, නැවත ඉන් චුතව දෙව් මිනිස් දෙගතියෙහි හැසිරෙමින් සිට; අප භාග්‍යවතුන් වහන්සේ ලොව පහළ වූ කල්හි සැවැත් නුවර, සමිද්ධි නම් බමුණාගේ පුතා වී උපන්නේය. ඔහු උපන් දිනයෙහි එම ගෙදර සියලුම හිස්ව තිබූ සැලි, රන්වන් මෑ ඇට වලින් පිරුණේය. එනිසා ඔහුට “පුණ්ණ මාස” යන නම තබන ලදි. ඔහු වැඩිවියට පැමිණ බ්‍රාහ්මණ විද්‍යාවන්හි පරතෙරට පැමිණ, විවාහ වී එක් පුතෙකු ලැබුවේය. සංසාරික හේතු සම්පත් ඇති බැවින් ගිහිගෙයි විසීම පිළිකුල් කරනුයේ භාග්‍යවතුන් වහන්සේ වෙත එළඹ, බණ අසා ලබන ලද ශ්‍රද්ධා ඇතිව පැවිදිව, උපසම්පදාව ද ලැබුවේය. උන්වහන්සේ පූර්ව කෘත්‍යයන්ගෙන් යුතුව තච පංචක කමටහනෙහි ම යෙදුණු සේක්, විදර්ශනා වඩා රහත් බවට පත් වූ සේක. එනිසා අපදානයෙහි එය මෙසේ කියැවේ. අපදානයේ එන පාලි ගාථාවන්හි සිංහල අර්ථය මෙසේය. (පච්චාගමනියත්‍ථෙරාපදානං, අපදාන පාළි I)
“මම එකල සින්‍ධු නදී තීරයෙහි පිරිසිදු දිය සෙවෙල් පමණක් අනුභව කරන, පවින් වැලකුණු සක්වාලිහිණියෙක් වීමි.
එසමයේ කෙලෙස් මල දුරු කළ අහසෙහි ගමන් කරන බුදුරජාණන් වහන්සේ දුටුවෙමි. තුඩින් සල් මලක් ගෙනවුත් ඒ විපස්සි බුදුරජාණන් වහන්සේට පිදුවෙමි.
එවිට විපස්සි බුදුරජාණන් වහන්සේ, “යමෙකුගේ ශ්‍රද්ධාව තථාගතයන් වහන්සේ කෙරෙහි නිශ්චලව පිිහිටියේ ද, ඔහු ඒකාන්තයෙන් ම ඒ සිත් පැහැදවීම නිසා දුගතියකට නොයන්නේ ය”යි වදාළ සේක.
ඒකාන්තයෙන් බුද්ධ ශ්‍රේෂ්ඨයන් වහන්සේගේ සමීපයට මාගේ පැමිණීම ඉතා යහපත් වූවකි. සක්වාලිහිණියෙකු වූ මවිසින් මනාවූ කුශල බීජයක් රෝපණය කරන ලදි.
මීට කල්ප අනූ එකකට පෙර යම් මලක් මවිසින් පිදුයෙම් ද එහි පින් බෙලෙන් දුගතියක නූපදුනෙමි. පුෂ්ප පූජාවේ විපාකය මෙයයි.
මෙයින් දාහත්වන කල්පයෙහි දී සුචාරුදස්සන නම් එකම නම ඇති මහා බලවත් වූ සක්විති රජවරු අට දෙනෙක්ව ඉපදුනෙමි.
මවිසින් පිළිසිඹියාවෝද...... සාක්‍ෂාත් කරන ලදහ. බුදුරජාණන් වහන්සේගේ අනුශාසනාව ඉටුකළෙමි.” (1361-1367)
ඉක්බිති උන්වහන්සේගේ ගිහි කළ භාර්යාව අලංකාරව සැරසී පුතා සමඟ පැමිණ ප්‍රිය කථා බහින්, ස්ත්‍රී ලීලා දැක්වීමෙන් උන්වහන්සේගේ සිත් ගැනීමට වෑයම් කළාය. තෙරුන් වහන්සේ ඇගේ උත්සාහය දැක, තමන් වහන්සේ කිසි තැනෙක්හි නො ඇලෙන බව පවසමින් “විහරි අපෙක්ඛං” යන ගාථාව වදාළ සේක.
මෙහි **“විහරි”** යනු විශේෂයෙන් ගෙන ගියේය, දුරු කළේය, පහ කළේය. **“අපෙක්ඛං”** යනු තණ්හාවයි. **“ඉධ”** යනු මේ ලෝකයෙහි, මේ අත්බවෙහි **“හුරං”** යනු පරලොව හෝ අනාගත ආත්මභවයන්හි නැතිනම් **“ඉධ”** යනු ආධ්‍යාත්මික ආයතනයන්හි, **“හුරං”** යනු බාහිර ආයතනයන්හි **“වා”** ශබ්දය “අපදා වා ද්විපදා වා” යන තැන මෙන් සමුච්චයාර්ථයෙහි එකතු කර දැක්වීමෙහි යෙදේ. **“යො”** යනුවෙන් තමන් වහන්සේම වෙනත් අයෙකු මෙන් දක්වයි. **“වෙදගු”** යනු නුවණින් (වෙද) අවබෝධ කළ, මාර්ග ඤාණයෙන් නිවණට ගිය, චතුරාර්ය සත්‍යය අවබෝධ කළ, විශේෂයෙන් පිරිසිඳ දැනීම - ප්‍රහාණය - සාක්‍ෂාත් කිරීම හා වැඩීම යන ක්‍රමයෙන් චතුරාර්ය සත්‍ය අවබෝධ කළ, අවබෝධයෙහි පිහිටි **“යතත්තො”** යනු මාර්ග සංවරයෙන් සංයුත වූ සංවර වූ ස්වභාවයයි. යහපත් වෑයමෙන් (සම්මා වායාම) හෝ සංවර වූ ස්වභාවය **“සබ්බෙසු ධම්මෙසු අනුපලිත්තො”** සියලුම ආරම්මණ ධර්මයන් හි තණ්හා - දිට්ඨි ආලේප වශයෙන් නොගෑවුණු, ස්පර්ශ නොවූ, එයින් ලැබීම් ආදී ලෞකික ධර්මයන්හි සමතික්‍රමණය, ඉක්මවා යෑම දක්වයි. **“ලොකස්ස”** යනු උපාදාන (දැඩිවගත්) කරගත් ස්කන්‍ධ පංචකයේ; ඒවායේ කැඩීම් - බිඳීම් ස්වභාවය නිසා “ලෝක” නම් වේ. **“ජඤ්ඤා”** යනු දැනගෙන, **“උදයබ්බයඤ්ච”** යන ඉපදීමත් නැතිවීමත්ය. පහළවීමත් වැය වී යාමත්ය. මෙයින් ඉහත කියන ලද ගුණයන්ගෙන් යුතු පූර්ව භාග ප්‍රතිපදාව දක්වයි. මෙහි අර්ථය වනාහි මෙසේ දත යුතුයි. “යමෙක් සියලු ම ස්කන්‍ධ ලෝකයේ ඇතිවීම හා නැතිවීම සම ප්‍රඥාවෙන් දැන; උසස්ම ඥානය ලබා සංවර වූයේ වේද කිසි තැනෙක නො ඇලෙන ඔහු, සැම තැන්හිම අපේක්ෂාවක් නැතිව, හික්මුණු සිතින් සතුටින් යුක්තව මෙබඳු ස්ත්‍රීන්ගේ විප්‍රකාර පිළිබඳව කිසිත් නොසිතා සිටිති. එනිසා අඳ බාල තැනැත්තිය, නුඹ ආවා වූ මගින්ම නැවත හැරී යන්න” යි යනුවෙනි. ඉක්බිති ඒ ස්ත්‍රිය, “මේ ශ්‍රමණයා මා කෙරෙහි ද පුතු කෙරෙහි ද අපේක්ෂා රහිතයෙකි. මොහු පොළඹා ගැනීමට නොහැකි”යි සිතා ගියාය.
ද්විතීය වර්‍ගය
**“පාමාජ්ජ බහුලො”** යනු ආයුෂ්මත් චූලගවච්ඡ තෙරුන්ගේ ගාථාවයි. එහි උපත කෙසේද? ඔහු වනාහි පෙර පදුමුත්තර භාග්‍යවතුන් වහන්සේගේ කාලයේ දිළිඳු පවුලක ඉපදුණේය. අනුන්ට බැල මෙහෙකම් කරමින් දිවිගෙවන ඔහු දිනක් භාග්‍යවතුන් වහන්සේගේ සුජාත නම් ශ්‍රාවකයා පාංශුකූලයක් සොයනු දැක, පැහැදුණු සිතින් උන්වහන්සේ වෙත පැමිණ වස්ත්‍රයක් දී, පසඟ පිහිටුවා වැන්දේය. ඔහු ඒ පින්කමේ විපාක වශයෙන් තිස්තුන් වරක් දෙව් රජව (ශක්‍ර දේවේන්‍ද්‍රව) උපන්නේය. සත් සිය වරක් සක්විති රජකම ලැබුවේය. අනේක වාරයක් ප්‍රදේශ රාජ සම්පත් වින්දේය. මෙසේ දෙව් මිනිසුන් අතර සැරිසරා, කාශ්‍යප බුදුරජාණන් වහන්සේගේ සසුන පිරිහීගෙන යන කාලයේ පැවිදිව මහණ දම් පිරුවේය. එක් බුද්ධාන්තරයක් දෙව් මිනිස් දෙගතියෙහි එකිනෙකට යමින් සිට, අපගේ භාග්‍යවතුන් වහන්සේ ලොව පහළ වූ කල්හි කොසඹෑවේ බමුණු ගෙදරක උපන්නේය. ඔහුගේ නම “චූලගවච්ඡ” නම් විය. ඔහු වැඩිවියට පැමිණ බමුණු සිප් සතරෙහි පරතෙරට ගියේය. පසුව බුදුගුණ අසා පැහැදුණු සිතින් ඔහු භාග්‍යවතුන් වහන්සේ වෙත එළඹියේය. භාග්‍යවතුන් වහන්සේ ඔහුට ධර්ම දේශනා කළ සේක. ලබන ලද ශ්‍රද්ධාව ඇතිව පැවිදි වූ ඔහු, නොබෝ දිනකින් උපසපන් වී සිය චරිතයට සුදුසු කමටහන් ගෙන, එම කමටහන් නිතර වඩමින් වාසය කළේය. මෙසමයේ කොසඹෑ නුවර වැසි භික්‍ෂු කලහ කරන්නෝ වූහ. නමුත් චූලගවච්ඡ තෙරුන් ඒ දෙපිරිසේම වාදය පිළිනොගෙන, භාග්‍යවතුන් වහන්සේ විසින් දෙන ලද අවවාදයෙහිම පිහිටා, විදසුන් වඩා රහත් බවට පත්විය. එනිසා අපදාන පාළියේ මෙම විස්තරය මේ අයුරින් දැක්වේ. (අපදාන පාළි II, උපඩ්ඪදුස්ස දායකත්‍ථෙරාපදානං)
“එසමයේ පදුමුත්තර බුදුරජාණන් වහන්සේගේ සුජාත නම් ශ්‍රාවකයා, පාංශුකූල සිවුරක් කිරීමට රෙදි කඩක් සොයමින් කසල ඇති තැන්හි සොයනු දුටු හංසවතී නුවර බැල මෙහෙ කරමින් ජීවත්වූ මම, උන්වහන්සේට රෙදි කඩක් පුදා හිසින් වැන්දෙමි.

මැනවින් කරන ලද මේ පුණ්‍ය කර්මය නිසාත් ප්‍රාර්ථනා මහිම නිසාත් මිනිස් සිරුර හැර දමා මම දෙව් ලොව ඉපදුනෙමි.
තිස් තුන් වරක් ශක්‍රදේවේන්‍ද්‍රව දිව්‍ය රාජ්‍යය විචාළෙමි. සැත්තෑ සත් වරක් සක්විති රජව සම්පත් වින්දනය කළෙමි.
මා ලැබූ ප්‍රදේශ රාජ සම්පත් පමණ කළ නොහැක. වස්ත්‍ර කැබැල්ලක් පිදීමේ පිනින් අපාය බිය රහිත වූ මම සතුටු වූයෙමි.
ඉදින් මා කැමැත්තේ නම් වන පර්වතාදියෙන් යුක්ත මේ මුළු පෙදෙසම කොමු පිළියෙන් වැසීයාමේ හැකියාවක් මට ඇත. රෙදි කඩක් පිදීමේ පින් කමෙහි විපාකය එබඳුය.
මීට කල්ප ලක්‍ෂයකට පෙර යම් දානයක් දුන්නේ නම්, එහි විපාක වශයෙන් මම දුගතියකට කිසි කලෙක නොගියෙමි. රෙදිකඩ පිදීමේ පිනේ විපාකය එසේය.
මවිසින් සියළු කෙලෙස් දවන ලදි. සියලු භව නැසුවෙමි. ඇත්රජෙකු මෙන් ආශ්‍රව නම් බැඳුම් සිඳ සුවසේ වෙසෙමි. බුදුරදුන් වෙත මාගේ පැමිණීම යහපත් වූවකි. මම ත්‍රිවිද්‍යාවන් අවබෝධ කළෙමි. බුදුරජාණන් වහන්සේගේ අනුශාසනය ඉටුකළෙමි. සිව් පිළිසිඹියාවෝ ද අෂ්ට විමෝක්‍ෂයෝ ද ෂඩ් අභිඥාවෝ ද සාක්‍ෂාත් කරන ලද මම බුදුරජාණන් වහන්සේගේ අනුශාසනාව ඉටුකළෙමි.” (5279-5288)
ඉක්බිති චූලගවච්ඡ තෙරණුවෝ රහත් බවට පත්ව, ඒ භික්‍ෂූන්ගේ කලහයෙන් ඔවුනොවුන්ම වැනසෙන බව දැක, ධර්ම සංවේගයට පත්වූහ. තමන් වහන්සේ අවබෝධ කරගත් විශේෂ අධිගමයන් සිහිපත් කිරීමෙන්, උන්වහන්සේට හටගත් ප්‍රීති සොම්නස් බව නිසා, **“පාමොජ්ජ බහුලො”** යන ගාථාව වදාළ සේක.
එහි **“පාමොජ්ජ බහුලො”** යනු ඉතා පිරිසිදු සිල් ඇති බැවින් විපිළිසර නොවීම් වශයෙන් හා අධිකුසල දහම් හි විශේෂයෙන් ඇලීම් වශයෙන් ප්‍රමෝදය සතුට බහුල වූයේ, එනිසා **“ධම්මෙ බුද්ධප්පවෙදිතෙ”** යනුවෙන් කියන ලදි. බුදුරජාණන් වහන්සේ විසින් දේශිත “ධම්මෙ” යනු තිස් හතක් වූ බෝධි පාක්‍ෂික ධර්මයෙහි හෝ නව විධ වූ ලෝකෝත්තර ධර්මයෙහි උන්වහන්සේට වනාහි සර්වඥ වූ බුදුරජාණන් වහන්සේ විසින් සාමුක්කංසික ධර්ම දේශනාව පවත්වන ලදි. එබැවින් ඒ ධර්මය, “බුදුරජාණන් වහන්සේ විසින් දේශිත” නම් වේ. අවබෝධ කිරීම් වශයෙන් උන්වහන්සේගේ දේශනා කරන ලද ධර්මය ද මෙහි අදහස් වේ. **“පදං සන්තං”** යනු නිර්වාණය අදහස් කිරීමට යෙදුවකි. මෙබඳු වූ භික්‍ෂුව ශාන්ත පදයට, ශාන්ත වූ කොටසට සියලු සංස්කාර සංසිඳවීම් වශයෙන් පැමිණේ. අයත් වේ. **“සඞ්ඛාරූපසමං”** යනු උතුම් සුවදායී බවට **“සුඛං”** යනු නිවණට පැමිණේ. නිවන් සැප විඳියි. පිරිසිදු සිල් ඇති භික්‍ෂුව විපිළිසර නොවීම් වශයෙන් ප්‍රමෝදය බහුල වූයේ, සත් ධර්මයෙහිම නිරත වූයේ - යෙදුනේ. විමුක්තියේ කෙළවරට පැමිණේ. නිවණට පත්වේ. යම්හෙයකින් ද, “ආනන්‍දය, කුසල් හා සීලය විපිළිසර නොවීම් පිණිස හේතුවේ. විපිළිසර නොවීම ප්‍රමෝදය - සතුට පිණිස හේතුවේ” යනුවෙන් බුදුහු වදාළ බැවිනි. නැතහොත් **“පාමොජ්ජබහුලො”** යනු “භාග්‍යවතුන් වහන්සේ සම්මා සම්බුද්ධ වන සේක. ධර්මය ස්වාක්ඛාතය. (මැනවින් දේශිතය) එහි ඒ ප්‍රමාද බහුල පුද්ගලයා කුමක් නම් කරන්නේද?” යන්න හඟවමින් **“ධම්මෙ බුද්ධප්පවෙදිතෙ”**, “බුදුන් දෙසූ ධර්මයෙහි” ආදී වශයෙනි. ශ්‍රද්ධාවෙන් යුක්ත පුද්ගලයාට, සත් පුරුෂ ඇසුර හා සද්ධර්ම ශ්‍රවණයන් ලැබූ, නුවණින් මෙනෙහි කිරීම් වශයෙන් ධර්මානු ධර්ම ප්‍රතිපත්තීන්ට සුවසේ පැමිණීම් වශයෙන් සමාපත්තීහු අතට පත් වූවාක් මෙන් වැටහෙති. එනිසා “සද්ධාජාතො උපසඞ්කසමති උපසඞ්කමන්තො පයිරුපාසති” (ශ්‍රද්ධාව උපදවා සමීපයට පැමිණෙයි. සමීපයට පැමිණ ඇසුරු කරයි) යනාදිය කියන ලදි.
**“පඤ්ඤාබලී”** යනු ආයුෂ්මත් මහාගවච්ඡ තෙරුන් වහන්සේගේ ගාථාවයි. එහි උපත කෙසේද? මොහු පදුමුත්තර බුදුරජාණන් වහන්සේගේ භික්‍ෂු සංඝයාට පැන් දානයක් දුන්නේය. පසුව සිඛී භාග්‍යවතුන් වහන්සේගේ කාලයෙහි ද උපාසකයෙක් වී නිවණම අරමුණු කරගෙන බොහෝ පින්කම් කළේය. ඔහු එම පින්කම්වල විපාක වශයෙන් ඒ ඒ කාම සුගති භවයන්හි ම ඉපදෙමින් සසර සැරිසරා, අප බුදුරජාණන් වහන්සේ ලොව පහළ වූ සමයෙහි මගධ රට, නාළක ගමෙහි සමිද්ධි නම් බමුණාගේ පුත්‍රයෙකු ලෙස උපන්නේය. ඔහුට “මහාගවච්ඡ” යන නම විය. ඔහු වැඩිවියට පැමිණ “ආයුෂ්මත් සැරියුත් තෙරණුවෝ භාග්‍යවතුන් වහන්සේගේ ශ්‍රාවකයෙකි”යි අසා; “ඒ සැරියුත් තෙරණුවෝ මහා ප්‍රඥාවන්තයෙකි. උන්වහන්සේ ශ්‍රාවක බවට පත් වූ යමෙක් වේ ද ඔහු නියතයෙන්ම මේ ලොව අග්‍රම පුද්ගලයා විය යුතුයැ”යි භාග්‍යවතුන් වහන්සේ කෙරෙහි සැදැහැසිත් උපදවා, උන්වහන්සේ සමීපයේ පැවිදි විය. පැවිදිව කමටහන් ගෙන එහි යෙදුණු මහාගවච්ඡ තෙරණුවෝ නොබෝ දිනකින්ම රහත් බවට පත් වූ සේක. මේ බව අපදාන පාළියේ විස්තර වේ. එහි සිංහලාර්ථ මෙසේය. (අපදාන පාළි, II උදක දායක ත්‍ථෙරාපදානං)
“පදුමුත්තර බුදුරජාණන් වහන්සේගේ අනුත්තර වූ භික්‍ෂු සංඝයා කෙරෙහි පැහැදුණු සිත් ඇති මම සතුටු සිතින් පැන් කළයක් පිදුවෙමි.
පර්වත මුදුනක වුවද ගස් මුදුනක හෝ අහසෙහි හෝ පොළොවෙහි හෝ යම් තැනක හිඳ පැන් කැමති වේද වහා මට පැන් පහළ වේ.
එදා මීට කල්ප ලක්‍ෂයකට පෙරදී පැන් කලයක් දන් දුන්නෙම්ද ඒ දානයේ විපාක ලෙස මේ දක්වා දුගතියකට නොගියෙමි.
මවිසින් කෙලෙස් දවන ලදි. සියලු භවයන් නැසුවෙමි. බැඳුම් සිඳින ලද ඇත් රජෙකු මෙන් ආශ්‍රව රහිතව සුවසේ වෙසෙමි. බුදුරදුන් වෙත මාගේ පැමිණීම ඉතා යහපත් පැමිණීමකි. ත්‍රිවිද්‍යාවන් ලබන ලද මම බුදුරදුන්ගේ අනුශාසනාව ඉටු කළෙමි. සිවුපිළිසිඹියාවෝ ද අෂ්ට විමෝක්‍ෂයෝද ෂඩ් අභිඥාවෝ ද මවිසින් සාක්‍ෂාත් කරන ලදහ. බුදුරදුන්ගේ අනුශාසනාව ඉටු කළෙමි.” (5298-5303)
උන්වහන්සේ මෙසේ රහත් බවට පත්ව විමුක්ති සුව විඳිමින් සසුනේ නෛර්‍ය්‍යාණිකභාවය ප්‍රකට කිරීමෙන්, සබ්‍රහ්මචාරීන්ගේ උත්සාහය ජනනය කිරීම, වර්ධනය කිරීම පිණිස **“පඤ්ඤාබලී”** යන ගාථාව වදාළ සේක.
එහි **“පඤ්ඤාබලී”** යනු පරිහරණය කළ යුතු ප්‍රඥාවෙන් හා විදර්ශනා ප්‍රඥාවෙන් නිතර උත්සාහවත් වී අතිශය වූ ප්‍රඥා බලයෙන් යුක්ත වූ **“සිලවතූප්පන්නො”** යනු උසස් බවට ගිය මතුපාරිශුද්ධි ශීලයෙන් ද ධූතාංග ධර්ම නම් වත් පිළිවෙතින් ද යුක්ත වූ, බබළන්නා වූ **“සමාහිතො”** යනු උපචාර හා අර්පණා භේද ඇති සමාධියෙන් සන්සුන් වූ සිත් ඇති **“ඣානරතො”** යනු එම අරමුණම සිහි කිරීමෙහිම ලක්‍ෂණ සිහි කිරීමෙහි ම යෙදුණු සිහියෙන් යුක්ත වූයේ සැම කල්හි සිහියෙන් තොරව නොවසන හෙයින් **“සතිමා”** නම් වූ **“යදත්‍ථියං”** යනු අර්ථ වශයෙන් අපේක්ෂා රහිත වූ එහි යමෙකුට යමකින් අර්ථයක් වේ ද ඒ යදත්‍ථිය නම්වේ. යම් ප්‍රත්‍යයක් පරිභෝග කරන්නාට පරිභෝජනයෙන් වනාහී ඒ අර්ථය ඉටුවේ. දායාද පරිභෝජනයෙන් අන්‍ය වූ වෙනත් භෝජනයක් ද නිදසුන් වශයෙන් දත යුතුයි. අනුභව කරනුයේ පරිභෝජනය කරනුයේ ‘භෝජන’ යි. (භුඤ්ජීයති පරිභුඤ්ජීයතීතිවා භොජනං) මෙහි භෝජන යනු සිවුපසයයි. **“යදත්‍ථිකං”** යන පාඨයද මෙහි යෙදේ. “යම් අර්ථයකට, යමක් සඳහා ශාස්තෲන් වහන්සේ විසින් ප්‍රත්‍යය අනුදන්නා ලද සේක් ද, ඒ අර්ථය සඳහා කය පවත්වා ගැනීමේ කැමැත්ත” ආදී වශයෙන් අර්ථ දත යුතුයි. “අර්ථය” යනු අනුපාදිසේස නිර්වාණ ධාතුවට සමවැදීමයි. එනිසා අනුපාදිසේස පිරිනිවණට පත්වීම සඳහා සිවුපසය අනුභව කරන තමාගේ අනුපාදිසේස පරිනිර්වාණ කාලයේ පැමිණීම ම අපේක්‍ෂා කරමින් සිටියි. මෙහි මේ සම්බුද්ධ ශාසනයේ වීතරාගී වූ උතුමන්ට පමණක් මේ අපේක්‍ෂාව ඇත. ඉන් බැහැර වූ සසුනක කාමයන්හි නොඇලීමක් ඇත්තහුට “මෙය නැත”, “මෙබඳු සිතක් - අපේක්‍ෂාවක් නැත” යන අදහසයි.
**“නීලබ්භවණ්ණා”** යන මේ ගාථාව ආයුෂ්මත් වනවච්ඡ තෙරුන් වහන්සේ විසින් පැවසූවකි. එහි උපත කවරේද? වනවච්ඡ තෙරුන් පෙර අත්‍ථදස්සි භාග්‍යවතුන් ලොව පහළ වූ සමයේ කැසිබු යෝනියෙහි ඉපිද “විනතාය” නම් නදියේ වාසය කරයි. ඒ කැසුබුවාට ඉතා කුඩා සිරුරක් විය. ඔහු එක් දිනක් භාග්‍යවතුන් වහන්සේ නදී තෙර සිටිනු දුටුවේය. “භාග්‍යවතුන් වහන්සේ එතෙරට යනු කැමැත්තෙන් සිටිති”යි සිතා උන්වහන්සේ තම පිටෙහි හිඳුවාගෙන ගෙන යනු කැමතිව පාමුල හොත්තේය. භාග්‍යවතුන් වහන්සේ, කැසුබුවාගේ අදහස දැන ඔහුට අනුකම්පාවෙන් පිටට නැගි සේක. ඔහු එකෙණෙහිම ප්‍රීති සොම්නසට පැමිණ, ගඟට බැස දුනුදියේ වේගයෙන් විඳි සැරයක් මෙන් බුදුහු පරතෙරට ගෙන ගියේය. භාග්‍යවතුන් වහන්සේ ඔහුගේ පින්ඵල ද මෙහිදී උපදින සම්පත් ආදිය ද දේශනා කොට වැඩිසේක. ඔහු ඒ පින්කමේ විපාක වශයෙන් දෙව් මිනිස් දෙගතියෙහි සැරි සරා, නොයෙක් සිය ගණනක් වාරයන්හි තවුස් පැවිද්දෙන් පැවිදිව ආරණ්‍යවාසියෙක් විය. නැවත කාශ්‍යප බුදුරජාණන් වහන්සේ දවස පරෙවියෙකුව ඉපිද කැළයේ වෙසෙන මෙත් සහගත විහරණයෙන් සිටින භික්‍ෂුවක් දැක සිත් පැහැදවීය.
ඉන් චුත වූ ඔහු; බරණැස් නුවර එක් උසස් පවුලක ඉපිද, වැඩිවියට පැමිණ ගිහිගේ ගැන කළකිරී පැවිදිව නිවන් පතාගෙන බොහෝ පින්කම් කළේය. මෙසේ ඒ ඒ මනුෂ්‍යාත්මයන්හි හැසිර, අපගේ බුදුරජාණන් වහන්සේගේ කාලයේදී කපිලවත්‍ථු නගරයේ “වච්ඡගොත්ත” නම් බමුණාගේ ගෙදර පිළිසිඳ ගත්තේය. ඔහුගේ මව, පිරිපුන් ගැබ ඇත්තී වනපෙත දැකීමට හටපත් දොළ දුක් ඇත්තී කැළයට පිවිස හැසිරුණාය. එවිට ඇයගේ කර්මජ වාතයෝ සැලුනහ. දැසි දැස්සෝ ඇය තිර වලින් වට කර ගත්හ. ඇය ඉතා පින්වත් පුතෙකු වැදුවාය. එකුමරු බෝසතුන් සමග වැලිකෙළියේ පටන් සිටි යහලුවෙකු විය. ඔහුගේ නම ද ග්‍රෝත්‍ර නාමය ද “වච්ඡ” යනු විය. වනයට ඇළුම් කළ බැවින් ඔහු “වනවච්ඡ” යැයි ප්‍රකට විය. පසු කාලයක මහා බෝසතාණන් වහන්සේ මහාභිනිෂ්ක්‍රමණය කොට, මහත් වූ ප්‍රධාන වීර්යය වඩන අවස්ථාවෙහි, “මම ද සිදුහත් කුමරුන් සමග කැළයෙහිම වෙසෙමි”යි සිතා ගෙදරින් නික්මවුන් තාපස පැවිද්දන් පැවිදිව හිම වතෙහි වාසය කළේය. පසුව “බෝසත්හු බුද්ධත්වයට පත්වූහ”යි අසා භාග්‍යවතුන් වහන්සේ වෙත පැමිණ, පැවිදිව කමටහන් රැගෙන ගොස් කැළයෙහි වාසය කළ වනවච්ඡ තෙරණුවෝ නොබෝ දිනකින් ම විදර්ශනාව වඩා රහත් ඵලය සාක්‍ෂාත් කරගත් සේක. ඒ පිළිබඳ විස්තරය අපදාන පාළියේ දැක්වේ. එම පාලි ගාථාවන්හි සිංහල අර්ථය මෙසේය. (අපදාන පාළි II, තරණීය ත්‍ථෙරාපදානං)
“ලොව දතයුතු සියල්ල තමන් වහන්සේ ම අවබෝධ කරගත්, ලෝක නායක වූ අත්‍ථදස්සී බුදුරජාණන් වහන්සේ විනතා නදී තීරයට වැඩි සේක.
එකල මම දියේ හැසිරෙන කැසුබුවෙක් වීමි. බුදුරජාණන් වහන්සේ ගඟින් එතෙර කරවනු කැමැති වූ මම උන්වහන්සේ වෙත ගියෙමි.
“මහාමුනි වූ බුදුරජුනි! මාගේ පිටට නගින්න. ලෝක සත්ත්‍වයා සසර දුකින් එතෙර කරවන ඔබ වහන්සේ, මේ ගඟින් එතෙර කරවන්නෙමි.”යි යන මාගේ අදහස දැනගත් කීර්තිමත් අත්‍ථදස්සි බුදුහු මාගේ පිටට නැගි සේක.

යම් තැනක පටන් මට සිහිපත් කළ හැකි ද යම් භවයක මම ඤාණවන්ත බවට පැමිණියෙම් ද මේ කාලය තුළ ඔබවහන්සේගේ පාදස්පර්ශය ලැබූ මොහොතෙහි මා ලැබූ සුවය බඳු සැපක් නම් නොලැබුවෙමි.
මහත් යශස් ඇති අත්‍ථදස්සි බුදුහු ගංතෙර සිට මෙසේ වදාළහ.
“මේ ගඟෙහි සැඬ පහර තරණය කරමි”යි පැමිණි මාගේ සිත දත් මෙම කැසිබු රජු මා ඉන් එතෙර කර වූයේය.
මොහු බුදුන් එතෙර කරවූ පිනින් ද මෙත් සිත් ඇති බැවින් ද කල්ප දහ අටක් දෙව් සැප විඳින්නේය.
එම කුසලය නිසා දෙව්ලොවින් චුතව බුදුසස්නක පැවිදිව සැක සංකා නම් සැඬ පහර තරණය කරන්නේය.”
මෙසේ වදාළ බුදු වදන් ඇසූ මම; සරු කෙතක රෝපිත ස්වල්ප වූ බිජුවට මැනවින් වැසි වැටී මහත් ශස්‍ය ඵලයක් ලැබීමෙන් සතුටුවන ගොවියකු මෙන් බුදුන්ගේ වදන් නමැති වැසි දිය වැටුණු මාගේ පුණ්‍යඵලය මා සිත තුටු කරන්නේය.

ඒ මම දැන් ප්‍රධන් වීර්යයෙහිම යොමු කළ සිත් ඇත්තෙමි. උපශාන්ත වූයෙමි. උපධි රහිත වූයෙමි. සියලු ආශ්‍රව මැනවින් දැන ආශ්‍රව රහිතව වෙසෙමි.
එසේ ඇති මම මීට පෙර කල්ප දහ අටකට පෙර යම් කුසලයක් කළෙම් ද එහි බලයෙන් දුගතියක් නුදුටුවෙමි. බුදුරදුන් ගඟින් එතෙර කිරීමේ පින එබඳුය.”
“මවිසින් සියලු කෙලෙස් නසන ලදි. සියලු භවයන් නැසුවෙමි. බැඳුම් සිඳ සුවසේ වෙසෙන ඇත් රජෙකු මෙන් ආශ්‍රව රහිතව වෙසෙමි. බුදුරජාණන් වහන්සේ වෙත මාගේ පැමිණීම යහපත් වූවක්ම විය. ත්‍රිවිද්‍යාවන් ලැබූ මම බුදුරජාණන් වහන්සේගේ අනුශාසනාව ඉටු කළෙමි. සිවුපිළිසිඹියාවන් ද අෂ්ට විමෝක්‍ෂයන් ද ෂඩ් අභිඥාවන් ද මැනවින් සාක්‍ෂාත් කරන ලද්දෙමි. බුදුරදුන්ගේ අනුශාසනාව ඉටු කළෙමි.” (5177-5192)
මෙසේ රහත් බවට පත්ව භාග්‍යවතුන් වහන්සේ කපිල වස්තුවෙහි වැඩ වාසය කරන කාලයේදී, එහි ගොස් උන්වහන්සේට වැඳ, භික්‍ෂූන් වහන්සේලා සමග එක් වූ වනවච්ඡ තෙරණුවෝ පිළිසඳර කථාවෙහි යෙදුණු සේක. ඒ භික්‍ෂූන් විසින් “ඇවැත්නි! කිම වන අරණ පහසු විහරණයට යෝග්‍යද?”යි විචාළ විට “ඇවැත්නි! කැලයේ පර්වත ඉතා දැකුම්කලු යැ”යි පවසමින් තමන් වහන්සේ වාසය කළ වන පර්වතය වර්ණනා කරමින් **“නීලබ්භවණ්ණා”** යන ගාථාව වදාළ සේක.
එහි **“නීලබ්භවණ්ණා”** යනු නිල්වලා බඳු ශෝභාව ඇති, නිල්වලා බඳු පිහිටීම් ඇති; **“රුචිරා”** යනු මනහර වූ කටයුතුවලට උචිත වූ පැහැපත් වූ; **“සිතචාරී”** යනු සීතල ජලය ඇති, **“සුචින්‍ධරා”** යනු ඉතා පිරිසිදු භූමිභාග ඇති බැවින් පිරිසිදු සිත් ඇති ආර්යයන්ට වාසය පිණිස සුදුසු වන බැවින් මනහර වූ ගාථාවේ පහසු උච්ඡාරණය පිණිස අනුනාසික සහිතව (බින්‍දුව සහිතව) මෙසේ ද පාඨයක් ඇත. **“සීතං වාරිසුචින්‍දරා”** එහි අර්ථය මෙසේය. “සීතල පිරිසිදු ජල දහර සිසිල් නිර්මල නදියට ගලා යයි.” **“ඉන්‍දගොපක සඤ්ඡන්නා”** යනු ඉන්දගෝපක - උදුගොවුවෝ නම් පබළු බඳු වූ රතුපාට පණුවන්ගෙන් ගැවසුණු එසේ ඔවුන් ඉතා බහුල වූ කාලයක් බැවින් මෙසේ කියන ලදි. ඇතැම්හු ඉන්‍දගෝපක නම් රතු තණ විශේෂයකැයි කියති. තවත් අය කිණිහිරි ගස් යැයි කියති. **“සෙලා”** යනු ගල්වලින් වැසුණු පර්වතයි. පස් සහිත කඳු නොවේ යන අර්ථයයි. එනිසා **“යථාපි පබ්බතො සෙලො”** (ශෛලමය පර්වත මෙන්) යැයි කියන ලදි. “රමයන්ති මං” යනු මගේ සිත අලවයි. මා හට විවේකයෙහි ඇල්ම වැඩි දියුණු කරවයි. මෙසේ තෙරුන් වහන්සේ; තමාගේ බොහෝ කාලයක් මුලුල්ලෙහි වඩන ලද “වන වාසයේ ඇල්ම” ප්‍රකාශ කරන සේක් ත්‍රිවිධාකාරයකින් විවේකයේ ඇලීමට දැක්වූ සේක. එහි උපධි විවේකයෙන් රහත් බව ප්‍රකට කරන ලදැයි දත යුතුයි.
එහි පර්වත දෙකක් අතරෙහි වැඩහුන් වෙස්සභූ භාග්‍යවතුන් වහන්සේ දැක, පැහැදුණු සිතින් උන්වහන්සේ සමීපයට ගොස් වැඳ, ඇඳිලි බැඳගෙනම සිටියේය. නැවත එම වනයේ තිබූ මනහර ඇත්දෙමට ගෙඩි දැක, එම ගෙඩි කඩා බුදුරදුන්ට පිදුවේය. බුදුපියාණන් වහන්සේ ඔහුට අනුකම්පාවෙන් එම ගෙඩි පිළිගත් සේක. ඔහු ඒ පින්කමේ විපාක විඳිමින් දෙව් මිනිස් දෙගතියෙහි සැරි සරන්නේ කාශ්‍යප බුදුරජාණන් වහන්සේගේ කාලයෙහි මිනිස් භාවයක් ලබා තම මාමා සමගම පැවිදි වී නිර්වාණය පතාගෙන බොහෝ කුසල් රැස් කළේය. අපගේ සම්මා සම්බුදුරජාණන් වහන්සේ පහළ වූ කාලයෙහි ඔහු වනවච්ඡ තෙරුන්ගේ බෑණා වී උපන්නේය. ඔහුට “සීවක” යන නම තැබීය. ඔහුගේ මව “තම වැඩිමල් සොයුරා වූ වනවච්ඡ, සසුනෙහි පැවිදිව, මහණකමේ කටයුතු නිමවා කැළයේ සුවසේ වසන්නේයැ”යි අසා තම පුතුට මෙසේ කීවාය. “දරුව සීවකය! තෙරුන් සමීපයේ පැවිදි වී උන්වහන්සේට උපස්ථාන කරන්න. දැන් වනවච්ඡ තෙරණුවෝ ඉතා මහලු වූවෙකි.” ඔහු මවගේ එම වදන ඇසූ පමණින්ම පෙර සසරේ කරන ලද පුරුදුතාවය නිසා මාමා වූ තෙරුන් ළඟ පැවිදි විය. උන්වහන්සේට උපස්ථාන කරමින් වනයෙහි ම වාසය කළේය.
එම සාමණේරයෝ කිසියම් කටයුත්තකට ගමට වැඩම වූ කල්හි, උන්වහන්සේට දරුණු ආබාධයක් හට ගත්තේය. ගමේ මිනිස්සු ද බෙහෙත් ආදිය කළ නමුත් එම ආබාධය සුව නොවිණි. සාමණේර නම පමාවනු දුටු තෙරුන් වහන්සේ, “සාමණේරයන් වහන්සේ පමාවනුයේ කවර කරුණකින්ද?” යි සිතා, එම ගමට ගොස්, ඔහුගේ දැඩි ගිලන් බව දැක කළ යුතු යම් යම් කටයුතු කරමින් දිවා කාලය ගත කළ සේක. රාත්‍රී කාලයේදී ඉතා අලුයම් වේලෙහි තෙරණුවෝ, “සීවකය! මම පැවිදි වූ දා සිට මේ දක්වා ගමෙහි රෑ ගත නොකළෙමි. එනිසා දැන් මම කැළයට යන්නෙමි’යි පැවසූහ. එය ඇසූ සීවක සාමණේරයන් ද “ස්වාමීනි! මගේ ද කය පමණක් ගමේ ඇත. සිත වනාහි ඇත්තේ කැළයේමය. එනිසා නිදාගෙනම කැළයට යන්නෙමි”යි පැවසීය. එය ඇසූ තෙරුන් වහන්සේ ඔහුගේ අත අල්ලාගෙන කැළයටම ගෙන ගොස් අවවාද දුන් සේක. සාමණේරයෝ එම තෙරුන්ගේ අවවාදයෙහි ම පිහිටා සිට, විදසුන් වඩා රහත් බවට පත්වූහ. එම විස්තරය අපදාන පාළියේ මෙසේ දැක්වේ. (අපදාන පාළි I, කාසුමාරි ඵලදායක ත්‍ථෙරාපදානං)
“කඳු අතරෙහි කිණිහිරි රුකක් මෙන් බබළමින් වැඩ සිටියා වූ කෙලෙස් දූවිල ඉවත ලූ ලෝකයාටම ජ්‍යෙෂ්ඨ වූ නර ශ්‍රේෂ්ඨ බුදුරජාණන් වහන්සේ දුටුවෙමි.
උන්වහන්සේ කෙරෙහි පහන් සිත් ඇති මම සොම්නස් වූයෙම්, හිසෙහි ඇඳිළි බැඳගෙන ඇත් දෙමට ඵල කඩාගෙන බුදුරදුන්ට පූජා කළෙමි.
මීට කල්ප තිස් එකකට පෙර යම් ඵල දානයක් දුන්නෙම් ද එහි විපාක ලෙස මම දුගතියෙහි නූපදුනෙමි.
ඒකාන්තයෙන් බුද්ධ ශ්‍රේෂ්ඨයන් වෙත පැමිණි මාගේ ගමන යහපත් වූවකි. ත්‍රිවිද්‍යා ලැබූ මම බුදුරදුන්ගේ අනුශාසනාව ඉටු කළෙමි. මවිසින් සියලු කෙලෙස් දවන ලදි. සියලු භව නසන ලදි. -පෙ- බුදුරදුන්ගේ අනුශාසනය ඉටුකළෙමි.” (3272-3277)
උන්වහන්සේ රහත් බවට පත්ව; උපාධ්‍යායන් වහන්සේ විසින් තමාට දේශනා කළ අවවාද සසඳා බලා - තමාගේ විවේකයේ ඇලීම ද කළ කටයුතු ඇති බවද ප්‍රකාශ කරමින් **“උපජ්ඣායො මං අවචා”** යන ගාථාව වදාළ සේක.
එහි **“උපජ්ඣායො”** යනු හරි වැරදි නැවත නැවත සිහිපත් කරයි. හිතෛශීභාවය උපදවා නැණසින් බලයි යන අරුතින් “උපාධ්‍යාය” නම් වේ. **“මං”** යනුවෙන් තමන් වහන්සේ දක්වයි. **“අවචා”** යනු දේශනා කළ සේක. **“ඉතො ගච්ඡාම සීවක”** යනු කියන ලද ආකාරය දැක්වීමයි. “සීවකය!, එන්න මේ ගමෙන් නික්මී ආරණ්‍යයටම යමු. ඒ කැළයම අපගේ වාසයට යෝග්‍ය වේ” යන අදහසයි. මෙසේ උපාධ්‍යායන් වහන්සේ වදාළ විට සීවක සාමණේරයෝ ඉතා කීකරු වූ යහපත් අජානීය අශ්වයකු මෙන් කශයෙන් පහර ලැබ හටගත් සංවේග ඇති වූයේ ආරණ්‍යයටම - වනයටම යනු කැමැති බව ප්‍රකට කරමින්,
එහි අර්ථ මෙසේය. “යම් හෙයකින් දැන් මගේ සිරුර පමණක් ගමෙහි පවතී, සිත වනාහි වනයට ම ගියේ වේද එහෙයින් සයනය කරන්නෙම් නමුදු වනයට ම යමි. ගිලන් බව නිසා සයනය කරමින් සිටි සාමණේරයෝ; හිඳගෙන හෝ සිටගෙන යාමෙහි අසමත් වෙති. “සයනය කරමින් ම, මේ නිදා සිටින ඉරියවුවෙන්ම සර්පයකු මෙන් ඇදෙමින්, ස්වාමීනි! එන්න වනයට ම යමු.” කුමක් නිසාද? **“නත්‍ථි සඞ්ගො විජානතං”** යනු කාමයන්හි ද සංසාරයෙහි ද ආදීනව මෙන්ම යථාස්වභාව ධර්මය ද නික්මීමෙහි හා නිර්වාණයෙහි අනුසස් ද තත්වූ පරිදිම දන්නා බැවින් මා හට කිසිදු තැනක ඇලීමක් නැත. එනිසා උපාධ්‍යායන් වහන්සේගේ ප්‍රකාශය ඇසූ වනම, එය පිළිගෙන සිටියේ, එම උපදේශයේ පිහිටා රහත් බව ප්‍රකාශ කරන ලදි.
**“පඤ්ච ඡන්‍දෙ පඤ්හ ජහෙ”** යනු ආයුෂ්මත් කුණ්ඩධාන තෙරුන් වහන්සේගේ ගාථාවකි. එහි උපත කෙසේද? එම තෙරුන් පදුමුත්තර බුදුරජාණන් වහන්සේගේ සමයෙහි හංසවතී නුවර කුල ගෙදරක ඉපිද වැඩිවියට පැමිණියේය. එම තරුණයා ද භාග්‍යවතුන් වහන්සේ වෙත පෙර පැවසූ පරිදිම අවුත් ධර්ම දේශනාවක් අසන්නේ, ශාස්තෲන් වහන්සේ විසින් එක් භික්‍ෂුව පළමුව සළාක ගන්නවුන් අතුරින් අග්‍රස්ථානයෙහි තබනු දුටුවේය. ඔහු එම තනතුරම ප්‍රාර්ථනා කරමින් ඊට අනුරූප වූ පින් දහම් සිදු කරමින් ජීවත් විය. ඔහු එක් දිනක් පදුමුත්තර බුදුරජාණන් වහන්සේ, නිරෝධ සමාපත්තියෙන් නැගිට සිටි කල්හි; රත් සිරියල් කුඩු ඉසින ලද මෙන් රතුපාට වූ මහත් වූ කෙසෙල් කැනක් ගෙන උන්වහන්සේට පූජා කළේය. භාග්‍යවතුන් වහන්සේ එය පිළිගෙන පරිභෝග කළ සේක. ඔහු ඒ පින්කමේ විපාක වශයෙන් එකොළොස් වරක් ශක්‍ර දේවේන්‍ද්‍රයාව උපන්නේය. විසිහතර වාරයක් සක්විති රජකම ලැබුවේය. මෙලෙස ඔහු නැවත නැවතත් පින් දහම් කරමින් දෙව් මිනිස් දෙගතියෙහිම සැරිසරනුයේ කාශ්‍යප බුදුරජාණන් වහන්සේ ලොව පහළ වූ කල්හි භූමිගත දෙවියෙක්ව උපන්නේය. දීර්ඝායුෂ්ක බුදුවරුන්ගේ කාලවලදී අඩමසක් පාසා පොහොය කිරීමක් සිදු නොවේ. එසේමැයි. විපස්සි බුදුරජාණන් වහන්සේගේ සසුනෙහි වර්ෂ හයකට වරක් පොහොය කිරීම සිදුවිය. කස්සප බුදුරජාණන් වහන්සේගේ සසුනෙහි වර්ෂ හයකට වරක් පොහොය කිරීම සිදුවිය. කස්සප බුදුරජාණන් වහන්සේගේ ශාසනයෙහි මාස හයකට වරක් ප්‍රාතිමෝක්‍ෂය උදෙසීමට රැස්වීම සිදුවිය. එලෙස පාමොක් උදෙසීමට රැස්වන කාලයේදී පිටිසර වැසි යහළු භික්‍ෂූහු දෙනමක් එක්ව “පොහොය කරන්නෙමු”යි නගරය බලා පිටත් වූහ.
මේ භූමිගත දෙවියා මෙසේ සිතීය.” මේ භික්‍ෂූන් වහන්සේලා දෙනමගේ මිත්‍රත්‍වය ඉතා දැඩි වූවකි. මේ දෙදෙන ඔවුනොවුන් බිඳවිය හැකිද? නොහැකිද? යි සිතමින්, ඒ භික්‍ෂූන්ගේ අවසරයක් අපේක්ෂා කරමින් ඔවුන් සමගම ගියේය. ඉක්බිති එක් තෙර නමක්, තම සිවුර යහළුවාගේ අතෙහි තබා ශරීර කෘත්‍ය කිරීමට දිය ඇති තැනකට ගොස්, සේදූ අත් පා ඇතිව වන ලැහැබින් නික්මී පැමිණියේය. බිම් වැසි දෙවියා ද එම තෙරුන්ගේ පසු පසින් ඉතා දැකුම්කළු ස්ත්‍රී රුවක් මවාගෙන, කේශ කලාපය කඩා විසුරුවාගෙන, කථා බස් කරගෙන සම්බන්ධ වූ බවක් පෙන්වමින්, පිටෙහි පස් පිස දමමින්, හැඳි සළුව නැවත නැවත සකසමින් තෙරුන්ගේ පසුපසින් ම වන ලැහැබින් නික්මුණේය. එකත් පසෙක සිටි යහළු තෙරුන් වහන්සේ මෙම සිදුවීම දැක, දොම්නසට පැමිණියේ “මේ භික්‍ෂුව සමග බොහෝ කාලයක් තිස්සේ පැවති විශ්වාසය දැන් නැසුණේය. ඉදින් මොහු මෙබඳු පවිටෙකැයි දන්නේ නම් මේ සා දිගු මාවතෙහි මොහු සමග නොඑන්නෙමි”යි සිතා, ළඟට පැමිණි එම තෙරුන්ට, “ඇවැත්නි! නුඹගේ පා සිවුරු වහා ගන්න. නුඹ වැනි පාපියෙකු සමග එක මාවතක නොයමි”යි පැවසූහ. එම කතාව ඇසූ, ඒ පාපයට ලැජ්ජා ඇති භික්‍ෂුවගේ හදවත තියුණු සැනකින් විඳින්නාක් මෙන් විය. ඉක්බිති උන්වහන්සේ තම යහළු තෙරුන්ට, “ඇවැත්නි! නුඹ වහන්සේ පවසනුයේ කුමක්ද? මම මෙපමණ කාලයක් දුක්ක ටාපත්තියකට පත් වූ බවක්වත් නොදනිමි. නුඹ මට අද “පාපියෙකි” යි කියන්නේය. නුඹ වහන්සේ දුටුවේ කුමක්ද?” යි පැවසීය. එබස් ඇසූ අනික් තෙර නම “අනිකක් කුමට දකින්නේද? නුඹ මෙවැනි අලංකාර වූ ස්ත්‍රියක් සමග එකතැනක හිඳ මෙහි පැමිණියේ නොවේද?” යි ප්‍රශ්න විචාළේය. එවිට නිර්දෝෂී භික්‍ෂූන් වහන්සේ, “ඇවැත්නි! එබඳු දෙයක් ම විසින් නොකරන ලදි. මෙබඳු වූ ස්ත්‍රියක් මා නම් නුදුටුවෙමි”යි තෙවැනිවර දක්වා ම සිය නිදොස් බව ප්‍රකාශ කළත්, අනික් තෙරනම එය නොපිළිගත්තේය. තමන් වහන්සේ දුටු කරුණ ම සත්‍ය ලෙස පිළිගත් උන්වහන්සේ යහළු තෙරුන් සමගින් එක මඟක නොයා, වෙනත් මඟකින් උන්වහන්සේ ශාස්තෲන් වහන්සේ වෙත ගියහ. අනික් භික්‍ෂුව ද වෙනත් මඟකින් ශාස්තෲන් වහන්සේ වෙතටම පැමිණියේය.
ඉක්බිති භික්‍ෂු සංඝයා පොහෝ කරන සීමා ගෙයට (පොහෝ ගෙයට) පිවිසෙන වේලාවෙහි එම භික්‍ෂුව, ස්ත්‍රිය සමග පැමිණි භික්‍ෂුව ද එම සඟ පිරිසෙහි සිටිනු දැක, “මේ පොහෝ සීමාවේ මෙබඳු පාපී භික්‍ෂුවක් සිටියි. මම ඔහු සමග පොහොය නොකරමි”යි කියා සීමාවෙන් පිටතට ගියේය. එවිට භූමි වැසි දෙවියා, “ම විසින් කළ දේ ඉතා බැරෑරුම් වූවකි”යි දැන මහලු උපාසකයකුගේ වේශයක් මවාගෙන උන්වහන්සේ වෙත පැමිණියේය. “ස්වාමීනි! ඔබ වහන්සේ කුමක් නිසා මෙතැන සිටින්නේද?”යි ඇසූ එම දෙවියාට තෙරුන් වහන්සේ, “උපාසකය! මේ පොහොය ගෙට එක් පාපී භික්‍ෂුවක් ඇතුළු විය. “මම ඔහු සමග පොහොය නොකරමි”යි කියා ඉන් නික්ම පිටත සිටියෙමි.” යි වදාළහ. එවිට දෙවියා, “ස්වාමීනි! මෙසේ එය පිළිනොගනු මැනවි. ඒ භික්‍ෂුව ඉතා පිරිසිදු සිල් ඇත්තෙකි. නුඹ වහන්සේ දුටු ස්ත්‍රිය වෙනත් අයෙකු නොව මම ම වෙමි. මවිසින් නුඹ වහන්සේලා විමසීම සඳහා ‘මේ දෙදෙනා වහන්සේගේ මිත්‍රත්‍වය ඉතා දැඩි වූවක් ද? එසේ නොවූවක්?” යි ලජ්ජි, අලජ්ජි භාවයන් බලා ගැනීම පිණිස එම ක්‍රියාව කළෙමි.”යි සියලු කරුණු හෙළි කළේය. එවිට එම තෙරුන්, “සත්පුරුෂය! නුඹ කවරෙක්ද?”යි ඇසීය. එවිට දෙවියා, “ස්වාමීනි, මම එක් භූමි වැසි දෙවියෙක්මි”යි කියමින්ම දිව්‍යාත්ම භාවයෙහි සිටගෙන තෙරුන්ගේ පා මුල වැටී, “ස්වාමීනි! මට සමාවන්න. මේ වරද එම තෙරුන් නොදනියි. උන්වහන්සේ සමග එක්ව පොහොය කරන්න”යි ඉල්ලීය. ඒ ඉල්ලීම අනුව එම තෙරුන් වහන්සේ පොහොය ගෙට පිවිස, යහළු තෙරුන් සමග එකතැන හිඳ පොහොය කළ සේක. නමුත් මිත්‍රත්‍ව වශයෙන් නැවත උන්වහන්සේ සමග එක තැන නොවිසීය. එම තෙරුන්ට සිදු වූ පුවත ද නොදැන්වීය. පාරාජිකාපත්තියෙන් චෝදනා ලද භික්‍ෂුව විදසුන් වඩනුයේ නොබෝ දිනකින් ම රහත් ඵලයෙහි පිහිටියේය.
ඒ භූමිවැසි දෙවියා ඒ පාප කර්මයේ විපාක වශයෙන් එක් බුද්ධාන්තරයක්ම අපායෙහි දුක් වින්දේය. යම්කිසි කලෙක මනුෂ්‍යාත්මයකට පත්වේද, එවිට අන් පුද්ගලයන් කරන වැරදි ඔහු මතම වැටේ. එම වැරදිවලට ඔහු ම හසුවේ. අපගේ බුදුරජාණන් වහන්සේ ලොව පහළ වූ සමයෙහි සැවැත් නුවර බ්‍රාහ්මණ පවුලක උපන්න ඔහු “ධාන මාණව” නමින් ප්‍රකට විය. ඔහු වැඩිවියට පත්ව ත්‍රිවේද පාර ප්‍රාප්තව තරුණු විය ගෙවා මහලු වූ කාලයේදී ශාස්තෲන් වහන්සේගේ ධර්ම දේශනාව අසා, තබන ලද ශ්‍රද්ධාව ඇතිව සසුනෙහි පැවිදි වී උපසම්පදාව ලැබීය. උන්වහන්සේ උපසම්පදාව ලැබූ දවසේ සිටම ගමට පිවිසෙන කල්හිද, ගමින් බැහැරවන කල්හිද අලංකාරව සැරසුණු ස්ත්‍රියක් උන්වහන්සේගේ පසුපසින් එන්නීය. විහාරයට පිවිසෙන කල්හි ද ඇය, උන්වහන්සේ සමගම පිවිසේ. සිටින කල්හි සිටී. මෙසේ නිතරම ස්ත්‍රිය හා එක්ව වසන බවක් සෙසු මිනිසුන්ට පෙනේ. ඒ ස්ත්‍රිය තෙරුන්ට නොපෙනේ. උන්වහන්සේ පෙර අත්බවේ කල පාප විපාක වශයෙන් අනුන්ට පමණක් ඇය පෙනේ. ගමෙහි කැඳ බත් පිරිනමන ස්ත්‍රීහු, “ස්වාමීනි, මේ කැඳ හැන්ද නුඹ වහන්සේටය. මේ කැඳ හැන්ද අපගේ යෙහෙළියන්ටය”යි අපහාස කරමින් උන්වහන්සේට කැඳ බෙදති. ඉන් තෙරුන් වහන්සේ මහත් වූ වෙහෙසට, ලැජ්ජාවට පත්වෙති. විහාරයට ගිය විට සාමණේරවරු ද තරුණ පැවිද්දෝ ද උන්වහන්සේ පිරිවරාගෙන “ධාන කොණ්ඩයෙක් වීය” යනුවෙන් අපහාස කරති. මෙනිසා උන්වහන්සේ කුණ්ඩධාන තෙරුන් යැයි ප්‍රකට විය. උන්වහන්සේ නැගිට යනවිට ද සිටින විටද කරනු ලබන මේ විහිළු තහළු ඉවසීමට නොහැකිව, උමතුවක් ගෙන, “නුඹලා කොණ්ඩයෝය. නුඹලාගේ උපාධ්‍යායවරු කොණ්ඩයෝය. නුඹලාගේ ආචාර්යවරු කොණ්ඩයෝය.”යි බාල පැවිද්දන්ට අක්‍රෝශ පරිභව කළහ. එවිට ඔවුහු ශාස්තෲන් වහන්සේට මෙසේ දැන්වූහ. “ස්වාමීනි! භාග්‍යවතුන් වහන්ස, මේ කුණ්ඩධාන තෙරුන් ළදරු සාමණේරවරු සමග මෙබඳු පරුෂ වචනය කියන්නේය.” ශාස්තෲන් වහන්සේ එය අසා, “එසේනම් ඔහු කැඳවන්න”යි එම තෙරුන් කැඳවා, “ධානය! නුඹ සාමණේරවරුන් සමග මෙවැනි පරුෂ වදන් කථා කරනවා යැයි පැවසීම ඇත්තක්ද?”යි ඇසූ සේක. උන්වහන්සේ, “ස්වාමීනි, එය ඇත්ත” යැයි පිළිගත් කල්හි; “එසේ පරුෂ වදන් කියන්නේ ඇයි?” දැයි විචාළ සේක. කුණ්ඩධාන තෙරුන්, “ස්වාමීනි! නිතර මා වෙහෙසට පත් කිරීම ඉවසිය නොහැකිව මෙසේ පරුෂ වදන් කීවෙමි”යි පැවසීය. එවිට බුදුපියාණන් වහන්සේ, “නුඹ පෙර කරන ලද පාප කර්මය අද දක්වාම ක්‍ෂය කරගත නොහැකිව සිටින්නෙහිය. නැවත පරුෂ වදන් කියමින් භික්‍ෂූන් නිසා තවත් පවු රැස් කරගන්නෙහිද?”යි අසා, “මින් පසුව පරුෂ වදන් නොකියා නිහඬව සිටින්න”යි වදාළ සේක.
“කිසිවකුට රළු පරළු බසක් නොකියන්න. නුඹ රළු බස් කී විට එම තැනැත්තා නැවතත් නුඹට රළු බස් කියයි. මෙසේ එකට එක කියා ගැනීම දුක පිණිසම පවතී. විරුද්ධකාරයෝ තරහකාරයෝ මෙනිසා ඔබ හා ගැටෙති.”
“ඉදින් වටින් කඩා දැමූ ලෝහ තලියක් නිශ්ශබ්දව තිබෙන්නාක් මෙන් නුඹ ද කෙලෙස් ගිනි නිවා නිශ්ශබ්ද වී නිර්වාණයට පැමිණ නිශ්චල වූයේ නම් නුඹට එකට එක කියා ගැනීමක් හෝ කිරීමක් නොපවතී.” (ධම්මපද - දණ්ඩවග්ග)
මේ තෙරුන් වහන්සේ ස්ත්‍රියක් සමග හැසිරෙන බව කොසොල් රජුට ද ආරංචි විය. රජු “යවු කොල්ලනි! විමසා බලවු” යි ජනයා යවා, තමාද මද පිරිවර ඇතිව තෙරුන් වසන තැනට ගොස් එක් පසෙක බලාගෙන සිටියේය. ඒ මොහොතෙහි තෙරුන් වහන්සේ සිවුරක් මසමින් සිටිසේක. ඒ ස්ත්‍රිය ඒ අසලින්ම සිටින බව පෙනුනේය. රජු ඒ දැක, “මේ කරුණ ඇත්තක්ද?”යි බැලීමට ඈ සිටින තැනට ගියේය. රජු ඉදිරියට එනවිට ඇය තෙරුන් වසන ඇතුළු කුටියට යන ආකාරයක් දැක්වූවාය. රජු ද ඈ ගිය කුටියට ම ඇතුළු වී සෑම තැනම සෙවූ නමුත් ස්ත්‍රියක් නොලැබුණි. මේ පිළිබඳ විමසූ රජතුමා, “මැය ස්ත්‍රියක් නොවේ. මේ තෙරුන්ගේම එක් කර්ම විපාකයකි”යි දැන; මුලින් පැමිණෙද්දී තෙරුන්ට නොවැඳ ඇතුළට පිවිසි හෙයින් ද දැන් උන්වහන්සේම කළ චෝදනාව අසත්‍ය බව වැටහුණු හෙයින් ද ඉදිරියට අවුත් තෙරුන්ට වැඳ එකත්පසෙක සිටියේය. “ස්වාමීනි! නුඹ වහන්සේ ආහාර පාන ලැබීමෙනි වෙහෙසට පත්වනුයේ නොවේද?”යි රජු ඇසීය. එවිට තෙරුන් “එසේය, මහරජතුමනි!”යි පිළිතුරු දුන්නේය. “ස්වාමීනි! මම මෙබඳු කිලුටක් සහිතව වෙසෙන ආර්යයන් වහන්සේලාගේ දුක දනිමි. මෙසේ ස්ත්‍රියක් සමග හැසිරෙන නුඹ වහන්සේ දැක කවරෙක් නම් පැහැදී දන් දෙයිද? මෙතැන් පටන් නුඹ වහන්සේ කිසි තැනක නොයනු මැනවි. මම සිවුපසයෙන් ම නුඹ වහන්සේට උපස්ථාන කරමි. නුඹ වහන්සේ නොපමාව යෝනිසෝ මනසිකාරයෙහි යෙදෙමින් වීර්ය වඩනු මැනවි” යි පැවසූ රජු නිති දන් වැට පිහිටුවා මාළිගාවට ගියේය. තෙරුන් වහන්සේ මෙසේ රජුගේ උපස්ථාන ලැබ, සිවුපසය මැනවින් ලැබුණු බැවින් එකඟ වූ සිත් ඇතිව, විදසුන් වඩා රහත් ඵලයෙහි පිිහිටියහ. රහත් වූ තැන් පටන් එම ස්ත්‍රිය ද අතුරුදහන් වූවාය.
එකල්හි මහා සුභද්‍රාව උග්ග නුවර මිසදිටු පවුලක වසන්නී. “ශාස්තෲන් වහන්සේ මට අනුකම්පා කරන සේක්වා!”යි පොහොය අටසිල් සමාදන් වූවා, මස්මාංශයන්ගෙන් වැළකී මතු මහල් තලයෙහි සිටියාය. “මේ මල් සමූහය අතරක නොරැඳී, ගොස් බුදුරදුන්ගේ මස්තකයෙහි වියනක් වී සිටීවා. දසබලයන් වහන්සේ එම සංඥාවෙන් හෙට පන්සීයක් භික්‍ෂූන් වහන්සේලා සමග මගේ දානය පිළිගනිත්වා”යි සත්‍යක්‍රියා කොට, දෑසමන් මල් අට මිටක් විසි කළාය. එම මල් අහසින් ගොස් බුදුපියාණන් වහන්සේ දම් දෙසන ස්ථානයේ උඩුවියනක්ව සිටියේය. ශාස්තෲන් වහන්සේ එම දෑසමන් මල් වියන දුටු සේක්; සුභද්‍රාවගෙ ආරාධනාව ඉවසා, දෙවැනි දින අරුණ නැගුණු කල්හි ආනන්‍ද තෙරුන් ඇමතූ සේක. “ආනන්‍දය! අද අපි ඉතා දුර ප්‍රදේශයකට දානය සඳහා යන්නෙමු. පුහුදුන් භික්‍ෂූන්ට නොව රහතන් වහන්සේලාට ම සලාක දෙන්න”යි වදාළහ. තෙරුන් වහන්සේ භික්‍ෂූන්ට මේ බව දැන්වූ සේක. “ඇවැත්නි!, ශාස්තෲන් වහන්සේ අද දුර ප්‍රදේශයකට දාවළ දානය සඳහා වඩිති. පුහුදුන් භික්‍ෂූහු නොඒවා, ආර්යයෝ ම සලාක ගනිත්වා!”යි පැවසූ කල්හි කුණ්ඩධාන තෙරණුවෝ, “ඇවැත්නි! මට සලාකයක් දෙන්න”යි පළමුවෙන්ම අද දිගු කළහ. එවිට ආනන්ද තෙරුන්, “ඇවැත්නි! ශාස්තෲන් වහන්සේ නුඹ වැනි භික්‍ෂූන්ට සලාක නොදෙන සේක, රහතුන්ට ම දෙන සේක”යි විතර්කයක් උපදවා ශාස්තෲන් වහන්සේ වෙත ගොස් මෙකරුණ දැනුම් දුන්නේය. ශාස්තෲන් වහන්සේ, ආනන්‍ද හිමියන්ට “ගන්නවුන්ට සළාක දෙන්න”යි වදාළහ. තෙරුන්ට මෙසේ සිතුණි. “කුණ්ඩධාන තෙරුන්ට සළාක දීම නුසුදුසුය. නමුත් ශාස්තෲන් වහන්සේ එය වළකන්නේය. (උන්වහන්සේට සළාක දීමට වදාරන්නේය). මෙහි කුමක් හෝ කරුණක් තිබිය යුතුයි” යනුවෙනි. තෙරුන් “කුණ්ඩදාන තෙරුන්ට සළාකයක් දෙන්නෙමි”යි සිතා ගෙන නැවත භික්‍ෂූන් වෙත පැමිණියේය. කුණ්ඩධාන තෙරුන් වහන්සේ ආනන්‍ද හිමියන් පැමිණීමට පෙර ම, අභිඥාපාදක චතුර්ථධ්‍යානයට සමවැද සෘද්ධියෙන් අහසෙහි වැඩහිඳිමින්, “ආනන්‍දයනි! මට සලාකයක් දෙන්න. ශාස්තෲන් වහන්සේ මා පිළිබඳව දන්නා සේක. මා වැනි භික්‍ෂුවක් පළමුවෙන් ම සළාකය ගැනීම කිසි කලෙකත් ශාස්තෲන් වහන්සේ නො වළක්වන සේක”යි පවසා අත දිගුකර සළාකයක් ගත් සේක. ශාස්තෲන් වහන්සේ මෙම සිදුවීම අරමුණු කරගෙන කුණ්ඩධාන තෙරුන් මේ සසුනේ පළමුව සළාක ගන්නා තෙරවරුන් අතුරින් අග තනතුරෙහි තැබූ සේක. මේ තෙරුන් වහන්සේ රජුගෙන් උපස්ථාන ලැබ සුදුසු ආහාර පාන ලැබීම නිසා සන්සුන් සිතැතිව, විදසුන් වඩා ලබන ලද හේතු සම්පත් ඇති සේක්; ෂඩ් අභිඥාලාභී වූහ. එනිසා අපදාන පාළියේ එම විස්තරය මෙසේ දැක්වේ. (අපදාන පාළි I, කුණ්ඩධාන ත්‍ථෙරාපදානං)
“සතියක් නිරෝධ සමවතින් වැඩ සිටි, ලොව සියල්ල තමන් වහන්සේ විසින්ම අවබෝධ කරගත්, අග්‍ර පුද්ගල වූ පදුමුත්තර බුදුරජාණන් වහන්සේ වෙත මම පැමිණියෙමි. උන්වහන්සේට සමාපත්තියෙන් නැගී සිටි විට මම, කෙසෙල් කැනක් පූජා කළෙමි.

ලෝක නායකයන් වහන්සේ එය පිළිගෙන මාගේ සිත පහදවමින් වැළඳූ සේක.
අනුත්තර වූ සත්ත්‍වයන් සසරින් එතෙර කරවන්නා වූ බුදුරජාණන් වහන්සේ එය වළඳා තම අසුනෙහි වැඩ හිඳ මෙසේ වදාළ සේක.
“මෙම පර්වතයෙහි රැස් වූ යම් සත්ත්‍ව කෙනෙක් වේ නම් ඔවුහු ද ආරණ්‍යයේ මේ ධර්මය ඇසීමට සුදුසු භූතයෝ ද මාගේ වචනය අසත්වා.
යමෙක් කේශර සිංහයෙකු මෙන් සර්වඥ වූ මා හට උපස්ථාන කළේ ද මම ඔහුට කවරෙක් දැයි ප්‍රකාශ කරන්නෙමි. මාගේ එම වදන් අසවු.
මෙතෙමේ මින් පසුව එකොළොස් වරක් ශක්‍රදේවේන්‍ද්‍රව උපදින්නේය. තිස් හතර වාරයක් සක්විති රජුව විඳින්නේය.
මෙයින් කල්ප ලක්‍ෂයකට පසුව ඔක්කාක කුලයේ උපදින ග්‍රෝත්‍රයෙන් ගෞතම නම් වූ බුදුරජාණන් වහන්සේ ලොව පහළ වන සේක.
එකල්හි මෙතෙම සිල්වත් රහතන් වහන්සේලාට ආක්‍රෝෂ කිරීමේ පාපයෙන් “කුණ්ඩධාන” යන නමක් ලබන්නේය.
මොහු ඒ ගෞතම බුදුරදුන්ගේ ධර්මයට දායාද වූ ධර්මයෙන් නිර්මිත වූවාක් වැනි වූ “කුණ්ඩධාන” නම් ඖරස පුත්‍ර බුද්ධ ශ්‍රාවකයෙක් වන්නේය.”
“මම ප්‍රකර්ෂ විවේකයෙහි යෙදුනෙම්, ධ්‍යාන කරන සුලු වූයෙම් ධ්‍යානයෙහි ඇලුනෙම් ශාස්තෲන් වහන්සේ සතුටු කොට ආශ්‍රව රහිතව වෙසෙමි.
අග්‍ර ශ්‍රාවක දෙනම පිරිවරා ගත් භික්‍ෂු සංඝයා මැද සිටි බුදුරජාණන් වහන්සේ සළාක ගැන් වූ සේක.
සිවුර ඒකාංශ කරගෙන ලෝක නායක වූ තථාගතයන් වහන්සේ ඉදිරියේ නැගී සිටි මම පළමු සළාකය ගත්තෙමි.
ඒ ක්‍රියාව නිමිති කරගෙන දස දහසක් සක්වල කම්පිත කරන්නාවූ බුදුරජාණන් වහන්සේ මා අග්‍ර ස්ථානයෙහි තැබූ සේක.
නිර්වාණය නම් යෝග ක්‍ෂේමභූමියට ගෙන යන ධුරවාහකයා නම් මාගේ වීර්යයි. මම මේ බුදු සසුනෙහි අවසන් සිරුර දරමි.
සිවු පිළිසිඹියාවෝ -පෙ- බුදුරජාණන් වහන්සේගේ අනුශාසනාව ඉටු කළෙමි. (1003-1018)
මෙසේ මහානුභාව සම්පන්න වූ මේ තෙරුන් වහන්සේගේ ගුණ නොදත් පුහුදුන් භික්‍ෂූහු එදා පළමු සළාකය ගන්නා විට “මේ කිම්ද?”යි යන අවඥා සහගත එකම සිතක් දැරූහ. ඔවුන්ගේ සැක සංකා දුරු කරනු සඳහා තෙරුන් වහන්සේ අහසට පැන නැගී, සෘද්ධිමත් පෙළහර දක්වා රහත් මාර්ග ඥානයෙන් ම තමා ලැබූ රහත් බව ප්‍රකාශ කරන සේක. **“පඤ්ච ඡින්‍දෙ”** යන ගාථාව වදාළහ.
එහි **“පඤ්ච ඡින්‍දෙ”** යනු අපායෙහි ඉපදීම ඇති කරන පඤ්ච ඕරම්භාගිය සංයෝජනයන්, පයේ බැඳි රැහැනක් ඇති පුරුෂයෙක් එය සැනකින් කපා දමන්නාක් මෙන් වීර්යවන්ත භික්‍ෂුව සෝවාන් ආදී මාර්ග තුනින් එම සංයෝජන පස සිඳින්නේය. දුරුකරන්නේය. “පඤ්ච ජහෙ” යනු ඉහළ දිව්‍ය ලෝකෝත්පත්තිය ගෙන දෙන පඤ්ච උද්ධම්භාගිය සංයෝජන, පුරුෂයෙකුගේ බෙල්ලේ බැඳි රැහැනක් මෙනි. එය අර්හත් මාර්ගයෙන්ම දුරු කරන්නේය. සිඳ දමන්නේය යන අර්ථයයි. **“පඤ්ච වුත්තරිභාවයෙ”** යනු එම උද්ධම්භාගිය සංයෝජන දුරු කිරීමෙන් ශ්‍රද්ධාදී පස් ඉන්‍ද්‍රියන්ට වඩා ඉහළ අනාගාමී මාර්ගාවබෝධය ද ඊට ඉහළ වූ අග්‍රමාර්ග නම් වූ අර්හත් ඵලය ද වඩන්නේය. **“පඤ්ච සඞ්ගාතිගො”** යනු මෙබඳු වූ පසක් වූ රාග, ද්වේෂ, මෝහ, මාන, දිට්ඨි යන සංඝයන්ගේ අතික්‍රමණයෙන් හෙවත් ඉක්මවීමෙන්, ප්‍රහාණයෙන් පංච සංගයන් ඉක්මවා **“භික්ඛු ඔඝතිණ්ණොති වුච්චති”** යනු “සර්ව ප්‍රකාරයෙන්ම කෙලෙස් සිඳ බිඳ දමන ලද බැවින් **“භික්ඛු”** නම් ලද භික්‍ෂුව (රහතන් වහන්සේ) කාම, භව, දිට්ඨි, අවිද්‍යා යන සතර ඕඝයන් (සැඩ ප්‍රහාරයන්) තරණය කොට, ඒවායේ එතෙර පිහිටි නිර්වාණයෙහි පිහිටියේ යැයි කියනු ලැබේ.” යන අර්ථයයි.
**“යථාපි භද්දො ආජඤ්ඤො”** යනු ආයුෂ්මත් බේලට්ඨ සීස තෙරුන්ගේ ගාථාවයි. එහි උපත කෙසේද? උන්වහන්සේ පෙර පදුමුත්තර බුදුරජාණන් වහන්සේ ලොව පහළ වූ කාලයේ උසස් කුළයක ඉපදී, භාග්‍යවතුන් වහන්සේ වෙත පැමිණ ධර්මය අසා, ලබන ලද ශ්‍රද්ධාව ඇතිව පැවිදි වී මහණදම් පිරූ නමුත් උපනිශ්‍රය සම්පත් නැති බැවින් ආර්ය ගුණ විශේෂයක් උපදවා ගැනීමට නොහැකි වූහ. නමුත් නිවන අරමුණු කරගෙන බොහෝ පින්දහම් සිදු කරගත් බැවින් දෙව් මිනිස් දෙගතියෙහි හැසිරෙන කල්හි; මෙයින් කල්ප තිස් එකකට පෙර දී වෙස්සභූ භාග්‍යවතුන් වහන්සේ දැක - පැහැදී උන්වහන්සේට නාරන් ගෙඩියක් පූජා කළේය. ඔහු ඒ පින්කමේ විපාක වශයෙන් දෙව් ලොව ඉපිද, තව තවත් පින් දහම් රැස්කර සුගතියෙන් සුගතියට පත් වෙමින් සිට, අප බුදුරජාණන් වහන්සේ ලොව පහළ වූ කල්හි සැවැත් නුවර එක් බමුණු ගෙදරක උපන්නේය. ඉපිද භාග්‍යවතුන් වහන්සේ බුද්ධත්වය ලබා ගැනීමට පෙර කාලයේදී උරුවේල කාශ්‍යප තාපසතුමා ළඟ තවුස් පැවිද්දෙන් පැවිදිව ගිනි පුදමින් සිටියේය. බුදුරජාණන් වහන්සේ උරුවෙල කාශ්‍යප දමනය කරමින් ආදිත්ත පරියාය සූත්‍ර දේශනාව පැවැත්වූ කල්හි පැරණි ජටිලයන් දහස සමගම රහත් බවට පත්විය. මෙම විස්තරය අපදාන පාළියේ ගාථාවලින් ද දැක්වේ. එහි සිංහලාර්ථය මෙසේය. (අපදාන පාළි II - මාතුලුඞ්ගඵලදායක ත්‍ථෙරාපදානං) -
“පණ්ණරසි දිනයේ (පසළොස්වක දා) සඳ මෙන් බබළන, කිණිහිරි රුකක් වැනි වූ පහන් ගසක් මෙන් දිලිසෙන ලෝක නායක වූ බුදුරජාණන් වහන්සේ දුටුවෙමි.
උන්වහන්සේ කෙරෙහි පහන් සිත් උපදවා දක්‍ෂිණාර්හ වූ ප්‍රාඥ වූ ශාස්තෲන් වහන්සේට මම නාරන් ගෙඩියක් පිදුවෙමි.
එදා සිට, මෙයින් කල්ප තිස් එකකට පෙර යම් ඵල දානයක් දුන්නෙම් ද එහි විපාක වශයෙන් මේ දක්වා දුගතියක නො ඉපදුනෙමි. ඵලදානයේ විපාකය එබඳුය.
ම විසින් කෙලෙස් දවන ලදි. සියලු භවයෝ නැසුවෙමි -පෙ- බුදුරජාණන් වහන්සේගේ අනුශාසනය ඉටු කළෙමි. (5425-5430)
මෙලෙස ලබන ලද රහත් බව ඇති, ආයුෂ්මත් ධර්ම භාණ්ඩාගාරික වූ ආනන්ද මහතෙරුන් වහන්සේගේ උපාධ්‍යාය වූ මේ බෙලට්ඨසීස තෙරණුවෝ; එක් දිනක් ඵල සමවතින් නැගී සිට, ශාන්ත වූ ප්‍රණීත වූ නිරාමිස සුවය ද තමාගේ පූර්ව යෝගයෙන් ද සිහිපත් කර බලා හටගත් ප්‍රීති සොම්නස් බව නිසා **“යථාපි භද්දො ආජඤ්ඤො”** යන ගාථාව වදාළ සේක.
එහි **“යථාපි”** යනු උපමාවක් දක්වන අරුතෙහි යෙදුණු නිපායකි. **“භද්දො”** යනු යහපත් වූ, සුන්දර වූ, වීර්ය බලයෙහි සමර්ථ වූ, ජව - පරාක්‍රමාදියෙන් යුක්ත වූ **“ආජඤ්ඤො”** යනු ආජානීය වූ, උසස් වර්ගයේ වූ, ජාතියේ හා කාරණා කාරණා නිවැරදිව දැනීම් වශයෙන් උසස් පැවතුම් ඇති, එබඳු සත්ත්වයෝ තිදෙනෙකි. ඔවුන් අතුරින් ආජානීය වෘෂභයා මෙහිදී අදහස් විය. ඔහු සී සෑමෙහි දක්‍ෂ ලෙස යොදා ඇත්තෙකි. එනිසා කියන ලදි. – **“නඞ්ගලා වත්තනී”** යනුවෙන්, හී වැටෙහි යොදන ලද, නගුලේ ද නගුල් තලයේ ද පෙරලීම් වශයෙන් **“නඞ්ගලං”** හි වැටෙති. නඞ්ගල පථයෙහි ඔබිනොබ පෙරලී කුඹුරෙහි සී සායි යන අර්ථයයි. නගුල පෙරලී යයි. එය මෙහි සිදුවේ යන අරුතින් “නඞ්ගලාවත්ත” නම් වේ. කෙතෙහි, නඟුල් පථයෙහි යන අරුතින්, එහි “නඞ්ගලාවත්තනි” නම් වේ. ගාථාවෙහි සුඛෝච්ඡාරණය සඳහා මෙහි “වත්තනී” යනුවෙන් දීර්ඝ කරන ලදි. **“සිඛී”** හිස මත වසාගෙන සිළු මෙන් සිටින බැවින් “සිඛා” නම් වූ අං එය ඇත්තේ “සිඛී” නම් වේ. ඇතැම්හු මෙහි “සිඛා” යනුවෙන් මොල්ලිය අදහස් කළ බව කියති. අර්ථ දෙකම ගත්තත්, මෙහිදී නඟුලම ඉස්මතු කර දක්වයි. **“අප්පකසිරෙන”** යනු අල්ප වෙහෙසකින්, නිදුකින්, **“රත්තින්‍දිවා”** යනු දවල් ද රාත්‍රියේ ද “මෙසේ මා හට නිදුකින් දිවා රෑ ගත වේ” යන අරුතයි. මෙය කියන ලදි. යම් සේ යහපත් වූ අජානීය වෘෂභයෙක් නොසළකමින් නිදුකින් ඔබිනොබ පෙරලමින් යන්නේද, යම්තාක් සී සෑමෙහි පරිශ්‍රමයක් උත්සාහයක් දක්වයිද, එලෙසින්ම මගේ දිවා රාත්‍රී කාලය නිදුකින්ම ගතවේ. ඉක්මවා යයි. එම හේතුවෙන් කියන ලදි. **“සුඛෙ ලද්ධෙ නිරාමිසෙ”** යනු “කාමුක ආමිෂ, ලෞකික ආමිෂ හා සසර පැවැත්මට හේතුවන ආමිෂාදියෙන් මිශ්‍ර නොවූ එනිසාම ශාන්ත වූ ප්‍රණීත වූ ඵලසමවත් සුව ලද බැවින්” යන අරුතයි. මෙය පඨමා විභක්ති අර්ථයේ තැබූ සත්තමී වචනයකි. “වනප්පගුම්බෙ” යන්න මෙනි. “එලෙසින්ම සෙසු අය ද පැවතිය යුතුයි” යන අරුතයි. නැතහොත් එතැන් පටන් රෑ දවල් නිදුකින්ම ගතවේ යැයි විමසීම සඳහා කියන ලදි. **“සුඛො ලද්ධෙ නිරාමිසෙ”** යනු නිරාමිස සුවය ලැබූ කල්හි “එය ලද අවස්ථාවෙහි සිට” යන අර්ථයයි.
**“මිද්ධි යදා”** යනු ආයුෂ්මත් දාසක තෙරුන්ගේ ගාථාවයි. එහි උපත කෙසේද? උන්වහන්සේ මෙයින් කල්ප අනූ එකකට පෙර බුදුවරු නූපන් කාලයක මනුෂ්‍යයෙක්ම උපන්හ. ගන්‍ධ මාදන පර්වතයෙන් බැස මිනිස් පථයෙහි එක් ගමක පිඬු පිණිස හැසිරෙන අජිත නම් පසේ බුදුරජාණන් වහන්සේ දුටු ඔහු ඉතා රසවත් අඹ ගෙඩියක් උන්වහන්සේට පූජා කළේය. ඔහු ඒ පින් බෙලෙන් දෙව් මිනිස් දෙගතියෙහි සැරිසරා කාශ්‍යප බුදුන්ගේ සසුනෙහි පැවිදිභාවයට පත්ව නිර්වාණය පතාගෙන බොහෝ පින් දහම් කළේය. මෙසේ රැස් කරන ලද කුසල ධර්ම ඇති ඔහු, සුගතියෙන් සුගතියට යමින් අප තථාගතයන් වහන්සේ ලොව පහළ වූ කාලයේ සැවැත් නුවර උසස් පවුලක ඉපිද “දාසක” නමින් ප්‍රකට විය. ඔහු අනේ පිඬු සිටුතුමා විසින් විහාරය ආරක්‍ෂා කිරීමෙහි යොදන ලදුව මැනවින් එම කටයුත්තෙහි යෙදුණි. එනිසා නිතරම බුදුන් දැකීමෙහි ද ධර්ම ශ්‍රවණයෙහි ද යෙදීමෙන් ලබන ලද ශ්‍රද්ධා ඇති ඔහු සසුනේ පැවිදි විය. ඇතැම්හු මෙසේ කියති. “මොහු කාශ්‍යප භාග්‍යවතුන් වහන්සේගේ කාලයේ උසස් කුලයක ඉපිද, වැඩිවියට පත්ව එක්තරා රහතන් වහන්සේ නමකට උපස්ථාන කරනුයේ, දික් කිසියම් වැඩක් කරගනු කැමතිව උන්වහන්සේට අණ කරන ලදි. ඔහු එම පාප කර්මය නිසා අප භාග්‍යවතුන් ලොව පහළ වූ සමයේ සැවැත්නුවර අනේපිඬු සිටුහුගේ දාසියෙකුගේ කුසෙහි උපන්නේය.” යනුවෙනි. වැඩිවියට පත් වූ ඔහු, සිටුතුමා විසින් විහාරය ආරක්‍ෂා කිරීමෙහි යොදන ලදුව පෙරකී ලෙසම ලබන ලද ශ්‍රද්ධා ඇති විය. මහ සිටුතුමා ඔහුගේ යහපත් අදහස දැන දාස භාවයෙන් මුදවා “කැමති පරිදි පැවිදිවන්න”යි පැවසීය. පසුව ඔහු පැවිදිවිය. පැවිදි වූ දින සිටම උන්වහන්සේ, කුසීතව කම්මැලිව කිසිදු වත් පිළිවෙතක් නොකරති. ශ්‍රමණධර්ම කිරීමක් - මගඵල ලැබීමක් කොයින්ද? හුදෙක් ලැබෙනතාක් වළඳා නිදා ගැනීමෙන් ම කල් ගෙවීය. ධර්ම ශ්‍රවණය කරන කාලයෙහි ද ධර්මශාලාවෙහි එක් කොණක පිරිස කෙළවරම හිඳගෙන සුරු සුරු හඬින් ප්‍රාශ්වාස කරමින් නිදිකිරා වැටේ. ඉක්බිති භාග්‍යවතුන් වහන්සේ ඒ හිමිගේ පෙර උපනිශ්‍රය සම්පත් විමසා බලා, උන්වහන්සේට සංවේග ඉපදවීම පිණිස **“මිද්ධි යදාහොති මහග්ඝසොච”** යන ගාථාව වදාළ සේක.
එහි **“මිද්ධි”** යනු ථීන මිද්ධ දෙකින් මඩනා ලද, යමෙක් කායික මැලි බවින් යුතුවේද (මිද්ධ) ඔහුගේ සිත ද දුර්වල වේම (ථීන) ය. **“යදා”** යනු යම් කාලයක **“මහාග්ඝසො”** යනු මහත් වූ භෝජන අනුභව කරන්නෙක් වේ. පමණ ඉක්මවා අශීලාචාරව ආහාර ගන්නා හත්‍ථක, අලංසාටක, තත්‍රවට්ටක, කාකමාසක, භුත්තවමික යන බමුණන් පස්දෙන මෙන් ආහාර ගනී. **“නිද්දායිතා”** යනු නිදා ගන්නා වූ **“සම්පරිවත්ත සායී”** යනු පෙරැළී පෙරැළී නිදන්නේ වේ. මෙ වචන දෙකින්ම “නිදීමේ සුවය, ස්පර්ශ සුවය, කායික මැළි බවින් යුතු සැපය විඳිමින් කල් ගෙවයි” යන අරුතින් **“නිවාපපුට්ඨෙ”** යනු සහල් කුඩු ආදී ඌරු ආහාරදී පෝෂණය කළ ගෘහවැසි ඌරෝ, බාල කාලයේ පටන් පෝෂිත ශරීරය ඉතා මහත් වුවත්, ගෙයින් පිටව යාමක් නොසිතා ඇඳ පුටු ආදියේ යට පෙරැළෙමින් පෙරැළෙමින් ම නිදන්නේ මය. මෙම ගාථාවේ අදහස මෙසේය. – “යම් පුරුෂයකු කායික මැළි බවින් යුතුවේද ඔහු මහත් වූ ආහාර පානාදියෙන් පෝෂිත මහා ඌරෙකු මෙන්, වෙනත් ඉරියවුවකින් සිටීමට නොහැකිව පෙරැළෙමින් නිදාගැනීම ම කරයි. මෙසේ වූ පුද්ගලයා අනිත්‍යය දැක අනාත්ම යන ත්‍රිලක්‍ෂණය මෙනෙහි කිරීමට නොහැකිව වෙසේ. එය සිහිපත් නොකරන හෙයින් මඳ වූ ප්‍රඥා ඇති ඔහු නැවත නැවත මවුකුසට පැමිණේ. (සසර සැරි සරයි). ගැබෙහි වාසයෙන් නොමිදෙයි. මෙම ගාථාව ඇසූ දාසක තෙරණුවෝ සංවේග උපදවා විදසුන් වඩා නොබෝ දිනකින්ම රහත් බව සාක්‍ෂාත් කරගත්හ. මෙම සිදුවීම අපදාන පාළියේ මෙලෙස විස්තර වේ -
“එකල්හි මුනි ගුණ ඇති පසළොස් චරණ ධර්මයන්ගෙන් යුක්ත වූ සමාධියෙහි දක්‍ෂ වූ “අජිත” නම් පසේ බුදුරජාණන් වහන්සේ හිමවතෙහි වැඩ විසූහ.
ලෝකයාගේ පූජාවන් පිළිගන්නා වූ රන්වන් සිරුරැති බුදුරජාණන් වහන්සේ වීථියට පිළිපන් කල්හි මම එක් අඹ ඵලයක් පිදුවෙමි.
මෙයින් කල්ප අනූ එකකට පෙර යම් ඵල දානයක් දුන්නෙම් ද එහි විපාක වශයෙන් මේ දක්වා දුගතිය නොඉපදුනෙමි.
මවිසින් කෙළෙස් දවන ලදි. -පෙ- බුදුරදුන්ගේ අනුශාසනාව ඉටු කළෙමි.”
රහත් බවට පත් වූ එම දාසක තෙරණුවෝ මේ ගාථාවෙන් භාග්‍යවතුන් වහන්සේ මට අවවාද දුන්සේකැයි පවසා, “මේ ගාථාව මා හට හෙණ්ඩුවක් වී යැ”යි එම ගාථාව නැවත දේශනා කළ සේක. මෙලෙස මේ තෙරුන් වහන්සේ පෙරළා දැක්වීම් වශයෙන් (පරිවත්තාහාරනයෙන) තම රහත් බව ප්‍රකාශ කරන ලද්දේ වේ.
**“අහූ බුද්ධස්ස දායාදො”** යනු සිඟාලක පිතු තෙරුන්ගේ ගාථාවයි. එහි උපත කෙසේද? ඔහු මෙයින් කල්ප අනූ හතරකට පෙර සතරංසි නම් පසේ බුදුරජාණන් වහන්සේ පිඬු පිණිස හැසිරෙනු දැක, පැහැදුණු සිත් ඇතිව උන්වහන්සේට වැඳ, තම අතේ තිබූ තල් ගෙඩියක් පූජා කළේය. ඒ පින්කමේ විපාක වශයෙන් දෙව්ලොව ඉපිද, තව තවත් භවයන්හි පින්දහම් කරමින් සුගතීන්හි ම සැරිසරා, කාශ්‍යප බුදුරජාණන් වහන්සේ ලොව පහළ වූ සමයේ මනුෂ්‍යයෙක්ව උපන්නේය. සසුනේ ලබන ලද ශ්‍රද්ධා ඇතිව පැවිදි භාවයට පත් වූ ඔහු අට්ඨි සඤ්ඤාව වැඩුවේය. නැවත අප තථාගත සම්මා සම්බුදුරජාණන් වහන්සේ ලොව පහළ වූ කල්හි සැවැත් නුවර උසස් කුලයක ඉපිද වැඩිවියට පැමිණ විවාහ වී එක් පුතෙක් ලැබ, “සිඟාලක” යන නම එම පුතාට තබන ලදි. එනිසා ඔහුට “සිඟාලක පිතා” යැයි වහරන ලදි. “සිඟාලකගේ පියා” යන අරුතයි. පසුව හෙතෙම ගිහිගේ කළකිරී සසුනෙහි පැවිදි විය. භාග්‍යවතුන් වහන්සේ, සිඟාලක පිතු තෙරුන්ගේ අදහස් බලා, අට්ඨික සඤ්ඤාව කමටහනක් ලෙස දුන් සේක. උන්වහන්සේ එම කමටහන වඩමින් භග්ග ජනපදයේ සුංසුමාර ගිරි භේසකලාවනයෙහි සිටි සේක. ඉක්බිති එම වනයෙහි අධිගෘහිත දේවතාවා “මම හිමියන්ගේ උත්සාහය වඩවා භාවනා බලයෙන් නොබෝ කලකින්ම රහත් බව අතට පත් වූවක් කරන්නෙමි”යි සිතා එම අදහසම වෙනත් අයුරකින් දක්වමින් “අහු බුද්ධස්ස දායාදො” යන ගාථාව පැවසීය.
එහි **“අහු”** යනු වේ. මෙය වර්තමාන කාල අර්ථයේ යෙදුණු අතීත කාල වචනයකි. **“බුද්ධස්ස”** යනු සර්වඥ බුදුරජාණන් වහන්සේගේ **“දායාදො”** ධර්ම දායාද කරගත්, නව ලෝකෝත්තර ධර්මයට දායාද වූ තමාගේ සම්‍යක් ප්‍රතිපත්තියෙහි පිහිටා එය පිළිගන්නා වූ නැතහොත් **“අහු”** යනු විය. “මෙනම් වූ බුදුරජාණන් වහන්සේගේ ධර්ම දායාද වූ කිසියම් බැඳුණු පුද්ගලයෙක් මෙහිම සිටී” යන අර්ථයයි. එනිසා “කාමරාගය වහාම ප්‍රහීණ කරුණු ඇතැයි මම සිතමි” යනුවෙන් කියන ලදි. **“භෙසකලාවනෙ”** යන “භේසක” නම් යක්‍ෂයා විසින් තබන ලද, පිළිගන්නා ලද බැවින් “භේසකලාවන” නම් වූ දර ආදිය බහුල වූ බැවින් “භේසකලාවන” යැයි ලබන ලද නම් ඇති අරණ්‍යයෙහි කැළයෙහි ඒ භික්‍ෂුව බුදුරදුන්ගේ දායාද ලබාගත් බැවින්, හුදෙක් අට්ඨි සඤ්ඤාවම වඩන බැවින් “මේ මුළු පෘථිවියම” යැයි කියන ලදි. එහි **“කෙවලං”** යනු සියලු සමස්ත **“අට්ඨික සඤ්ඤාය”** යනු අට්ඨික භාවනාවෙන් සියලු දෙයම “ඇට” ලෙස සිතන භාවනා කමටහනින් **“අඵරී”** යනු “ඇට” යැයි ස්ථිර ලෙස පිහිටීම් වශයෙන් පැතුරුණා වූ **“පඨවිං”** යනු ආත්මභාවය නම් පොළොවෙහි. මෙහි ආත්ම භාවය “පඨවි” යනුවෙන් අදහස් කරන ලදි. “කවරෙක් නම් මේ පොළොව අත්හරින්නේද?” (ඛො ඉමං පඨවිං විජෙස්සතී) යනාදියෙහි මෙනි. **“මඤ්ඤෙහං”** යනු මම සිතමි. මෙහිදී **“මඤ්ඤාහං”** යන පාඨයද සුදුසුය. **“සො”** යනු ඒ භික්‍ෂුව වහාම - නොපමාව ම කාමරාගය දුරු කරයි. දුරු කරන්නේ යැයි මම සිතමි. කුමක් හෙයින්ද? අට්ඨික සඤ්ඤාවෙන් කාම රාගයේ සෘජු පටිපන්න භාවයට පත් වූ හෙයිනි. මෙය කියන ලදි. “යමෙක් එක් ප්‍රදේශයක ලබන ලද අට්ඨික සංඥාව, තම සියලුම ආත්මභාවය පුරාම පතුරුවා හැරියේද, ඒ භික්‍ෂුව ඒ අට්ඨික සංඥාව ම පාදක කරගෙන විදර්ශනාව වඩා නොබෝ දිනකින් ම අනාගාමී මාර්ගයන් උපදවා ගැනීමෙන් සියලුම ආකාරයෙන් කැමතිවීම් අරුතින් “කාම” නම් වූ ද ඇලීම් අර්ථයෙන් “රාග” යැයි ද ලබන ලද නම් ඇති කාමරාගය ද, අර්හත් මාර්ගයෙන් තණ්හාව ද දුරුකරන්නේය.” මේ ගාථාව ඇසූ ඒ තෙරුන් වහන්සේ “මේ දේවතාවා මා හට උත්සාහ ඉපදවීමට මෙසේ කියන්නේයැ”යි දැන අප්‍රතිහත ධෛර්යය උපදවා විදසුන් වඩා රහත් බවට පත් වූ සේක. එනිසා අපදාන පාළියේ එම තොරතුරු මෙසේ දක්වා ඇත. (අපදාන පාළි II - තාලඵලදායක ත්‍ථෙරාපදානං) -
“සියල්ල තමන් වහන්සේම අවබෝධ කරගත් සතරංසි පසේ බුදුරජාණන් වහන්සේ, අපරාජිත වූ සමාධියෙන් නැගිට පිඬු පිණිස වැඩම කළ සේක.
උන්වහන්සේ වෙත පැමිණි මා, පහන් සිත් ඇත්තෙම් මා අත වූ තල් ගෙඩියක් නරාසභයන් වහන්සේට පිදුවෙමි.
මෙයින් කල්ප අනූ එකකට පෙර යම් ඵල දානයක් දුන්නෙම් ද එහි විපාක ලෙස මේ දක්වා දුගතියක නූපදුනෙමි. ඵල දානයේ විපාකය එබඳුය.
මවිසින් සියලු කෙලෙස් දවන ලදි. -පෙ- බුදුපියාණන් වහන්සේගේ අනුශාසනාව ඉටු කළෙමි.” (5442-5447)
රහත් බවට පත් වූ උන්වහන්සේ ඒ දේවතාවා විසින් කියූ වචන සිහිපත් කරමින්, එම ගාථාවම උදාන වශයෙන් - ප්‍රීති වාක්‍යයක් ලෙස වදාළ සේක. එයම එම තෙරුන් වහන්සේගේ රහත් බව ප්‍රකාශ කිරීම විය.
**“උදකං හි නයන්ති”** යනු ආයුෂ්මත් කුණ්ඩල තෙරුන්ගේ ගාථාවයි. එහි උපත කෙසේද? මේ තෙරුන් වහන්සේ ද නිවණ අරමුණු කරගෙන බොහෝ කුසල දහම් රැස් කොට, කළ ප්‍රාර්ථනා ඇතිව සිටියදී, විපස්සි භාග්‍යවතුන් වහන්සේ අහසින් යනු දැක පැහැදුණු සිත් ඇත්තේ එක් පොල් ගෙඩියක් පූජා කරනු කැමති වූහ. ශාස්තෲන් වහන්සේ ඔහුගේ අදහස දැනගත් සේක්, අදහසින් බැස එය පිළිගත්හ. ඔහු අතිශයින් පැහැදී, එනිසාම ලබන ලද ශ්‍රද්ධාව ඇතිව සසුනේ පැවිද්ද ඉල්වීය. ශාස්තෲන් වහන්සේ එක්තරා භික්‍ෂුවක් කැඳවා, “මේ පුරුෂයා පැවිදි කරන්න”යි පැවසූ සේක. ඔහු පැවිදිව, ලැබූ උපසපන් බව ඇති වූයේ මහණදම් පුරා, එම ආත්ම භාවයෙන් චුතව බුද්ධාන්තර සයක් දෙව් මිනිස් දෙගතියෙහි සැප වින්දේය. අපගේ බුදුරජාණන් වහන්සේ ලොව පහළ වූ කල්හි, සැවැත් නුවර බමුණු කුලයේ උපන් ඔහු “කුණ්ඩල” නමින් ප්‍රකට විය. ඔහු වැඩිවියට පැමිණ - සසුනෙහි ලබන ලද ශ්‍රද්ධා ඇති වූයේ භාග්‍යවතුන් වහන්සේ සමීපයෙහි පැවිදි විය. උන්වහන්සේගේ සිත වික්‍ෂේප (අවුල් සහගත බව) බහුල වූ බැවින් ගුණ විශේෂයක් උපදවා ගැනීමට නොහැකි විය. එක් දිනක් පිඬු පිණිස ගමට වැඩි උන්වහන්සේ අතරමගදී, බිම සාරා දිය පහරවල් තනා තමා කැමති තැනට දිය ගෙන යන්නාවූ පුරුෂයන් දැක එකරුණ සිත තබාගත් සේක. ගමේදී එක්තරා හී වඩුවෙක් දී හී දඬුවක් ගෙන හැර - ඇස් කෙළවරින් බලා සෘජු කරනු දැක එයද සිත තබා ගත් සේක. ඉදිරියට වැඩි උන්වහන්සේ නිම් වළලු, නැබ ආදී රිය සකට අවශ්‍ය උපකරණ තුනී කරන, සසිත ලී වඩුවන් දැක එය ද සිත තබාගෙන විහාරයට නැවත වැඩි සේක. කරන ලද බත් කිස ඇති උන්වහන්සේ පා සිවුරු තබා, දිවා විහරණයෙහි යෙදුණු සේක් තමා විසින් දකින ලද නිමිති උපමා වශයෙන් ගෙන තම සිත දමනය කර ගැනීමට උත්සාහ ගත් සේක. “සිත් පිත් නැති ජලය පවා මිනිස්සු තමා රිසි තැනට ගෙන යති. එසේම අචේතනික වූ වක් වූ මේ හී දඬුව උපක්‍රමයෙන් සෘජු කරති. එසේම ලී වඩුවෝ මේ අචේතනික ලී දඬු, ලී කොට ආදිය නිම්වළලු ආදී වශයෙන් වක්‍රාකාරවද සෘජු බවට ද පමුණුවති. එනිසා කුමක් නිසා මා හට මාගේ සිත දමනය කරගත නොහැක්කේද?”යි දැඩිව සිතා විදර්ශනාව වෑයමින් වඩන්නේ නොබෝ කලකින් ම රහත් බවට පත් වූහ. මෙම විස්තර අපදාන පාළියේ මෙලෙස දැක්වේ. (අපදාන II - නාළිකෙරඵලදායක ත්‍ථෙරාපදානං) -
“එකල මම බන්‍ධුමතී නුවර ආරාමයේ වතාවත් ඉටු කරන්නෙක් වීමි. අහසින් වැඩම කරන කෙලෙස් දූවිලි ඉවත ලූ බුදුරදුන් දුටුවෙමි.
මම පොල් ගෙඩියක් භාග්‍යවතුන් වහන්සේට පිදුවෙමි. මහත් යස ඇති උන්වහන්සේ අහසේ සිටිමින් ම එය පිළිගත් සේක.
මා හට ප්‍රීතිය ගෙන දෙන්නා වූ මෙලොවදී ම සුව එළවන්නා වූ එම ඵලය බුදුරදුන් පුදා, මම මහත් වූ ප්‍රීතියට ද උතුම් සැපයට ද පැමිණියෙමි. ඒ ඒ අත්භවයෙහි උපන් මට රුවන් පහළ විය.

මෙයින් කල්ප අනූ එකකට පෙර යම් ඵල දානයක් දුන්නෙම් නම් එහි විපාක වශයෙන් මේ දක්වා දුගතියක නො ඉපදුනෙමි.
මගේ දිවැස පිරිසිදු විය. සමාධියෙහි මාසිත පිහිටියේය. අභිඥාවන්හි කෙළවරට පැමිණියෙමි. ඵල දානයේ විපාකය එබඳුය.
මවිසින් කෙලෙස් දවන ලදි. සියලු භවයෝ නැසුවෙමි. බැඳුම් සිඳි ඇත් රජෙකු මෙන් ආශ්‍රව රහිතව වෙසෙමි. බුදුරදුන් වෙත මාගේ පැමිණීම ඉතා යහපත් වූවකි. ත්‍රිවිද්‍යාවන් ලැබුවෙමි. සිවු පිළිසිඹියාවන් ද අෂ්ට විමෝක්‍ෂයන් ද ෂඩ් අභිඥාවන් ද සාක්‍ෂාත් කළ මම බුදුරදුන්ගේ අනුශාසනාවට ඉටු කළෙමි. (5448-5456)
මෙසේ යම් නිමිති උපකාර කරගෙන විදසුන් වඩා රහත් බවට පත් වූයේද එම නිමිති සමග තමාගේ සිත දමනය කිරීම සසඳමින්, තමා ලැබූ රහත් බව ප්‍රකාශ කරන සේක්; **“උදකං හි නයන්ති නෙත්තිකා”** යන ගාථාව වදාළ සේක.
එහි **“උදකං හි”** යන්නෙහි “හි” ශබ්දය නිපාතයක් පමණි. **“නයන්ති”** යනු පොළොවේ ඒ ඒ තැන් කණිමින් පහත් තැන් පුරවමින්, ඇල මාර්ගයක් සාදා හෝ ගස් ඔරු තබා හෝ ජලය තමා කැමති තැනකට ගෙන යෑමයි. එසේ කරන්නෝ **“නෙත්තිකා”** නම් වේ. **“තෙජනං”** යනු ඊතලයයි. මෙය කියන ලදි. “දියාළුවෝ තමා රිසි තැනට දිය ගෙන යති. හී වඩුවෝ ද තවා - රත් කර ඊතල සෘජු කෙරෙති. රිසි සේ නවති. නැමීම් වශයෙන් ලී වඩුවෝ නිම්වළලු ආදිය සෑදීම සඳහා ලී සසිමින් දැව නමති. තමා කැමති සේ සෘජු හෝ වක් කරති. මෙසේ මෙපමණක් ම අරමුණු වශයෙන් ගෙන පඬිවරු පිළිගත්, සමාදන් වූ පරිදි ශීලාදී ගුණදම් වලින් සුන්දර වූවාහු; ධෛර්යවන්තව සෝවාන් ආදි මඟඵල උපදවමින් තමා දමනය කරගනිති. අර්හත්භාවයට පත් වූවහු ඒකාන්තයෙන් දැමුණෝ නම් වෙති.
**“මරණෙ මෙ භයං නත්‍ථි”** යනු ආයුෂ්මත් අජිත තෙරුන්ගේ ගාථාවකි. එහි උපත කෙසේද? එම තෙරුන්, මීට කල්ප අනූ එකකට පෙර විපස්සි භාග්‍යවතුන් වහන්සේ දැක පැහැදී උන්වහන්සේට දිවුල් ගෙඩියක් පිදුවේය. එතැන් පටන් ඒ ඒ අත්බවෙහි පින් දහම් කරමින් දෙව් මිනිසුන් අතර සැරිසරා මේ මහා භද්‍ර කල්පයෙහි, අපගේ තථාගතයන් වහන්සේ ලොව පහළවීමට පෙර කාලයේදී සැවැත් නුවර කොසොල් මහ රජුගේ අග්‍රාසනිය බමුණාගේ පුතු වී උපන්නේය. එකුමරු අජිත නමින් ප්‍රසිද්ධ විය. මේ කාලයේදී සැවැත් නුවර විසූ ත්‍රිවිධ මහා පුරුෂ ලක්‍ෂණයන්ගෙන් හෙබියා වූ ත්‍රිවිධ වේදයන්හි පරතෙරට පත් බාවාරි නම් බ්‍රාහ්මණයා, සැවැත් නුවරින් නික්ම ගොස් තවුස් පැවිද්දෙන් පැවිදි වූයේ, ගෝධාවරී ගංතෙර වූ කපිත්‍ථ තිත්‍ථරාමයේ වාසය කරයි. ඉක්බිති අජිත එම තාපසයා සමීපයේ පැවිදි වූයේ වැඩ කැමති දෙවියකු විසින් මෙහෙය වන ලද බාවාරි තවුසා විසින් ශාස්තෲන් වහන්සේ වෙත යවන ලද මෙත්තෙය්‍යාදී සිසුන් සමග භාග්‍යවතුන් වහන්සේ වෙත එළඹ, සිතින්ම ප්‍රශ්න නඟා ඒවා විසඳූ කල්හි උන්වහන්සේ කෙරෙහි අතිශයින් පැහැදුණේය. පැහැදී සසුනේ පැවිදි වී කමටහන් ගෙන විදසුන් වඩා රහත් බවට පත්විය. එය අපදාන පාළියේ මෙසේ විස්තර වේ. (අපදාන පාළි II - කපිත්‍ථ ඵලදායකත්‍ථෙරාපදානං)
“ලෝකවාසීන්ගේ පූජාවන් පිළිගන්නා වූ රන්වන් ශරීර ශෝභාවෙන් යුතු වූ බුදුරජාණන් වහන්සේ වීථියට පිළිපන් කල්හි, මම උන්වහන්සේට දිවුල් ගෙඩියක් පිදුවෙමි.
එදා මෙයින් කල්ප අනූ එකකට පෙර යම් ඵල දානයක් දුන්නෙම්ද එහි විපාක වශයෙන් මම දුගතියක නො ඉපදුනෙමි.
ම විසින් කෙලෙස් දවන ලදි. සියලු භව නසන ලදි. ඇත් රජෙකු මෙන් ආශ්‍රව නම් බැඳුම් සිඳ සුවසේ වෙසෙමි. -පෙ- බුදුරදුන්ගේ අනුශාසනාව ඉටු කළෙමි.” (5463-5467)
රහත් බවට පත් වූ උන්වහන්සේ සිංහනාද කරන සේක් **“මරණේ මෙ භයං නත්‍ථි”** යන ගාථාව වදාළ සේක.
එහි **“මරණෙ”** යනු මරණ නිමිත්තෙහි, මරණ හේතුවෙනි. **“මෙ”** යනු මා හට, **“භයං නත්‍ථි”** යනු භවයේ උපදින මුල් සිඳ දැමූ බැවින් ද ජාතිය (උපත) ක්‍ෂය කළ බැවින් ද නැවතත් ඉපදීමේ භයක් නැත. නොසිඳන ලද භව මුල් ඇති පුද්ගලයන්ට, “මට කවරාකාරයක නැවත උපතක් හිමිවේද?”යන මරණ භය ඇති වන්නේය. **“නිකන්ති”** යනු අපේක්ෂාවක්, තණ්හාවක් නැත. ජීවිතයෙහි මනාව ම මඩින ලද සංස්කාර (රැස්කිරීම්) නම් වූ උපාදාන ස්කන්‍ධයන්ගේ වශයෙන් ඇතිවන දුක් ආදිය නැති බැවින්, මනාව එළඹ සිටි සිහි ඇතිව ශරීරය පිළිබඳ සැකය පිළිබඳ සැකය හෝ සිය සිරුර, දේහය නැමති දුක් රැස බහා තබමි. අත්හැර දමමි. බහා තබනුයේ ද මේ සිරුරින් කරගත යුතු දේ ඉටු කරගත් බැවිනි. එනිසා දැන් එය ඒකාන්තයෙන්ම අත්හැර දමන්නෙමි. ප්‍රඥාවේ විපුලත්වයට පත් වූ බැවින්, සිහි ඇතිව වසනුයේ, සිහියේ විපුලත්වයට පත්වීමෙන්, සිහියෙන් යුතුව මේ කය අත් හරින්නෙමි”යි යන මේ ගාථාව පැවසූ තෙරුන් වහන්සේ ධ්‍යානයට සමවැද ඉන් පසුව පිිරිනිවියහ.
තෘතීය වර්‍ගය
**“නාහං භයස්ස භායාමී”** යනු ආයුෂ්මත් නිග්‍රෝධ තෙරුන්ගේ ගාථාවකි. එහි උපත කෙසේද? මෙයින් කල්ප එක් දහස් අටසීයකට පෙර බමුණු මහසල් කුලයක උපන් මෙම තෙරුන්, වැඩිවියට පත්ව කාමයේ ආදීනව හා පැවිද්දෙහි අනුසස් දැක ගෘහ බන්‍ධනාදිය අත්හැර ආරණ්‍යයකට පිවිසියේය. කැළයේ එක්තරා සල් වන පෙදෙසක පන්සලක් තනාගෙන තවුස් පැවිද්දෙන් පැවිදි වී වන-මුල්-ඵලාදිය අහරට ගෙන ජීවත් විය. මෙම කාලයේ පියදස්සී නම් සම්මා සම්බුදුරජාණන් වහන්සේ ලොව පහළ වූ සේක්, දෙවියන් සහිත ලෝකයාට දහම් අමා වැසි වස්වමින්, කෙලෙස් සන්තාපයන් නිවා දමමින් ලොව හිත වැඩ සැලසූ සේක. එක් දිනක් උන්වහන්සේ තාපසතුමා කෙරෙහි හටගත් අනුකම්පාවෙන් එම සල් වනයට පිවිස නිරෝධ සමාපත්තියට සමවැදුනහ. තවුසා වන මුල් ඵල ගෙන පන්සල පැමිණි මොහොතේ භාග්‍යවතුන් වහන්සේ දැක, පැහැදුණු සිත් ඇතිව පිපුණු සල් අතු ගෙන කොළ අතු මණ්ඩපයක් සාදා එහි සැම තැනම සල් මල්වලින් වසා බුදුරදුන්ට වැන්දේය. පසුව ආහාර සඳහාවත් පිටත නොයා, හටගත් ප්‍රීති සොම්නස් සහගත සිතින් ම තථාගතයන් වහන්සේට නමස්කාර කරගෙන ම සිටියේය. නිරෝධ සමාපත්තියෙන් නැගී සිටි ශාස්තෲන් වහන්සේ මේ තවුසාට අනුකම්පා පිණිස “භික්‍ෂු සංඝයා එත්වා” යි සිතූ සේක. “මොහුගේ සිත භික්‍ෂු මහා සංඝ රත්නය කෙරෙහි ද පහදිත්‍වා”යි පැතූ සේක. එකෙණෙහිම භික්‍ෂු සංඝයා වැඩිසේක. තාපසතුමා එම භික්‍ෂු මහා සංඝරත්නය දැක, පැහැදුණු සිත් ඇතිව, උන්වහන්සේලාට වැඳ ඇඳිලි බැඳගෙනම සිටියේය. භාග්‍යවතුන් වහන්සේ සිනහ පහළ කිරීම වශයෙන් ඔහුට ලැබෙන සම්පත් පිළිබඳව පැවසෙන ධර්ම දේශනාවක් පවත්වා, භික්‍ෂු සංඝයා සමගම එම වනයෙන් නික්මුණු සේක. එම තාපසතුමා ඒ පින්කමේ විපාක වශයෙන් දෙව් මිනිස්සුන් අතරම සැරිසරමින්, සසර නැවැත්ම වූ නිවන පතාගෙන බොහෝ පින්දහම් රැස්කර ගත්තේය. අපගේ බුදුරජාණන් වහන්සේ පහළ වූ සමයෙහි සැවැත් නුවර බමුණු මහසල් කුළයක උපන් ඔහු, “නිග්‍රෝධ” නාමයෙන් ප්‍රකට විය. ඔහු අනේපිඬු සිටුතුමා විසින් පූජා කරන ලද “ජේතවනාරාමය පිළිගන්නා දවසෙහි පැවති බුද්ධානුභාවය දැක, උපදවා ගත් ශ්‍රද්ධාව ඇතිව පැවිදි වී, විදසුන් වඩා නොබෝ කලකින්ම ෂඩ් අභිඥා ලාභියෙකු බවට පත්විය. මෙම තොරතුරු අපදාන පාළියේ සවිස්තරව දැක්වේ. (අපදාන පාළි II - සාලමණ්ඩ පියත්‍ථෙරාපදානං)
“සල්වනයට පිවිසි මම එහි අසපුවක් මැනවින් සෑදුවෙමි. සල් මල් ගැවසී එම වනයෙහි සුවසේ විසුවෙමි.
සියල්ල තමන් වහන්සේ ම අවබෝධ කරගත්තා වූ භාග්‍යවත් පියදස්සී සම්බුදුරජාණන් වහන්සේ විවේක සැප කැමතිව සල් වනයට වැඩම කළ සේක.
එකල්හි මම අසපුවෙන් නික්ම වනයට ගොස් සිටියෙහි. මුල් හා ඵල සොයමින් වනයෙහි ඇවිද්දෙමි. ඒ මහා වනයෙහි මනාසේ වැඩහුන්නා වූ, සමාධියට සමවැදී බබළන්නා වූ, මහත් යශස් ඇති පියදස්සි සම්බුදුරජුන් පසුව දුටුවෙමි.

උන්වහන්සේ මතුයෙහි එකට බැඳි දඬු සතරක් තබා, මනා මඩුවක් සැදු මම, එය සල්මල්වලින් වැසුවෙමි.
මම සල්මලින් වැසූ මණ්ඩපය සතියක් දරා සිටිමින්, ඒ පිළිබඳ සිත පහදවා බුද්ධ ශ්‍රේෂ්ඨයන් වහන්සේට වැන්දෙමි.
පුරුෂෝත්තම බුදුරජාණන් වහන්සේ සමාධියෙන් නැගිට වියදඬු දුර බලමින් වැඩහුන් සේක.”
“එකල්හි පියදස්සී බුදුරජාණන් වහන්සේගේ වරුණ නම් ශ්‍රාවකයන් වහන්සේ ලක්‍ෂයක් රහතුන් සමග බුදුරදුන් වෙත පැමිණි සේක.
පස්මරුන් දිනූ ලෝක ජ්‍යෙෂ්ඨ වූ නර ශ්‍රේෂ්ඨ වූ පියදස්සී භාග්‍යවතුන් වහන්සේ භික්‍ෂු සංඝයා මැද වැඩ හිඳිමින් සිනා පහළ කළ සේක.
එම බුදුරදුන්ගේ අනුරුද්ධ නම් වූ උපස්ථායක භික්‍ෂුව නැගිට සිවුර ඒකාංශ කර බුදුරජාණන් වහන්සේගෙන් මෙසේ විචාළේය.
“භාග්‍යවතුන් වහන්සේ; ශාස්තෲන් වහන්සේ සිනා පහළ කිරීමට හේතු කිම? ශාස්තෲන් වහන්සේ කරුණක් ඇති කල්හිම සිනා පහළ කරන සේක.”
එවිට බුදුපියාණෝ මෙසේ වදාළහ. “යම් මාණවකයෙක් සතියක් පුරා ම මා හට මල් සෙවණක් දැරුවේද ඔහුගේ ඒ ක්‍රියාව සිහිපත් කර මම සිනා පහළ කෙළෙමි.
යම් තැනක එම පිනෙහි විපාකය දේ නම් එබඳු තැනක් මම නොදකිමි. දෙව්ලොව හෝ මිනිස් ලොව ඇති සැප ඊට නොසෑහේ.
මේ පින්කම හේතුවෙන් දෙව්ලොව වසන ඔහුගේ සියලු පිරිස සල් සෙවණවලින් වැසුනෝ වෙති.
ඔහු එසේ පින්කමේ විපාකය සමග එක් වී එම දෙව්ලොව, දිව්‍යමය වූ නෘත්‍ය-වාදිත ගීතයන් හි හැමදා සිත අලවමින් වසන්නේය.
ඔහුගේ සියලු පිරිස මල් සුවඳින් සුවඳවත් වූයේ වේ. එකෙණෙහි සල්මල් වැසි ද වසන්නේය.
මේ මිනිස් තෙම දෙව්ලොවින් චුතව මිනිසකු ලෙස උපදී නම්, මේ මිනිස් ලොවේද හැමදා සල්මල් සෙවණක් ම දරන්නේය.
සමාන වූ තාල ඇති නෘත්‍ය - ගීතාදියෙන් යුතු පිරිවර නිතර ඔහු පිරිවරාගෙන සිටින්නේය. බුද්ධ පූජාවෙහි විපාකය මෙබඳුය.” (5219-5336)
“හිරු උදාවන කල්හි සල්මල් වැසි වසී. පින් කමෙන් යුක්ත වූ මොහුට හැමකල්හිම සල්මල් වැසි වසී.
මෙයින් එක් දහස් අටසිය වන කල්පයේදී ඔක්කාක කුලයේ ගෞතම නම් වූ සම්මා සම්බුදුරජාණන් වහන්සේ ලොව පහළවන සේක.
මේ තාපස තෙම උන්වහන්සේගේ ධර්මයෙහි දායාද වූ, ධර්මයෙන්ම නිර්මිත වූ ඖරස බුද්ධ පුත්‍ර වූයේ සියලු ආශ්‍රව මනාව දැන ආශ්‍රව රහිතව පිරිනිවන් පාන්නේය.
ධර්මය අවබෝධ කළා වූ මොහුට සල්මල් සෙවනක් ඇතිවේ. පිරිනිවීමෙන් පසු සෑය දැවෙන කල්හි ද එහි සල්මල් සෙවනක් පවතින්නේය.”
“මහාමුනි වූ පියදස්සී බුදුරජාණෝ මෙලෙස පින්කමේ විපාකය වදාරා, දහම් වැස්සෙන් සැම දෙන සනහමින් දහම් දෙසූ සේක.
ඒ මම දෙවියන් අතර කල්ප තිහක් දිව්‍ය රාජ්‍යය විචාළෙමි. හැට හත් වරක් සක්විති රජ වීමි.
දෙව්ලොවින් මෙහි පැමිණ මහත් වූ සැප ලැබුවෙමි. මෙම මිනිස් ලොවේදී ද මහත් වූ සදාකාලික සල්මල් සෙවණක් මා හට වේ.

ශාක්‍යකුල ශ්‍රේෂ්ඨ වූ ගෞතම බුදුරජාණන් වහන්සේ සතුටු කොට, ජය පරාජය හැරදමා අචල ස්ථාන වූ නිවනට පැමිණියෙමි.
මෙයින් එක්දහස් අටසීයක් කල්පයන්ට පෙර යම් බුද්ධ පූජාවක් කළෙම්ද එහි විපාක වශයෙන් දුගතියක නො ඉපදුනෙමි. බුද්ධ පූජාවේ විපාකය එබඳුය.”
“මවිසින් කෙළෙස් දවන ලදි. සියලුම භව නැසුවෙමි. ඇත්රජෙකු මෙන් බැඳුම් සිඳ ආශ්‍රව රහිතව වෙසෙමි.
බුදුරජාණන් වහන්සේ වෙත පැමිණි මාගේ ගමන යහපත් පැමිණීමක් ම වේ. මම ත්‍රිවිද්‍යා අවබෝධ කළෙමි. බුදුරජාණන් වහන්සේගේ අනුශාසනාව ඉටු කළෙමි.
මවිසින් සිවුපිළිසිඹියාවෝ ද අෂ්ට විමෝක්‍ෂයෝ ද ෂඩ් අභිඥාවෝ ද සාක්‍ෂාත් කරන ලදහ. බුදුරජාණන් වහන්සේගේ අනුශාසනාව ඉටු කළෙමි.” (5237-5248)
මෙසේ ෂඩ් අභිඥා ලැබ, මාර්ග ඵල සුවයෙන් කල් යවන උන්වහන්සේ, බුදු සසුනේ නෛර්‍ය්‍යාණික බව ප්‍රකට කිරීම සඳහා; තමන් වහන්සේ ලැබූ රහත් ඵලය ප්‍රකාශ කිරීම් වශයෙන් **“නාහං භයස්ස භායාමී”** යන ගාථාව වදාළ සේක.
එහි “භය වේ” යනු “භයං” ජාති ජරා මරණාදී භය හේතුවෙන් **“භයස්ස”,** පංචමී අර්ථයේ යෙදුණු ඡට්ඨි විභක්ති වචනයකි. භයක් හෝ භයවීමට නිමිත්තක්, ජාති, ජරා මරණාදී හේතුවකින් මම භය නොවෙමි. ඊට හේතු මෙසේ දක්වයි. **“සත්‍ථා තෙ අමතස්ස කොවිදො”** යනු දක්‍ෂ වූ, **“යත්‍ථ භයං නාවතිට්ඨති”** යනු යම් නිවණක ඉහත පැවසූ පරිදි භයක් නොසිටියි ද ඊට අවසරයක් නොලබයි ද **“තෙන”** යනු ඒ නිවණින් ම **“වජන්ති”** යනු අභයස්ථානයටම යති, නිර්වාණය ම අභයස්ථානයකි. එයට යති. **“මග්ගෙන වජන්ති භික්ඛවො” **යනු ආර්ය අෂ්ඨාංගික මාර්ගයෙන්, “ශාස්තෲන් වහන්සේ විසින් අවවාද කරනු ලබන භික්‍ෂූහු සසර පවතින භයෙන් මිදෙන්නෝ වෙති.” යන අර්ථයයි. යම් තැනක පවතින, යම් නිමිත්තක්, යම් ආර්ය මාර්ගයක අවබෝධ වීම හේතුවෙන් අත්තානුවාදාදී පස් විසි ආකාර වූ (25) භයක් නොම පිහිටයි ද පිහිටක් නොලබයි ද ඒ ආර්‍ය්‍ය මාර්ගයෙන්, අභයස්ථානය වෙතට ශාස්තෲ අනුශාසනයෙහි යෙදෙන භික්‍ෂූහු යති. ඒ මගින් ම මම ද ගියෙමි. එනිසා මා හට ජාති ජරා මරණාදී භයෙන් භයට පත්වීමක් නැත. මෙලෙස තෙරුන් වහන්සේ රහත් බව ප්‍රකාශ කළ සේක.
**“නීලා සුගීවා”** යනු ආයුෂ්මත් චිත්තක තෙරුන්ගේ ගාථාවයි. එහි උපත කෙසේද? ඒ තෙරුන් පදුමුත්තර භාග්‍යවතුන්ගේ කාලයේ පටන් නිවන පතාගෙන කුසල් රැස් කරමින් සසර සැරිසරනුයේ මෙයින් කල්ප අනූඑකකට පෙර, මනුෂ්‍යයෙක්ව ඉපදුනේය. නුවණැති බවට පත් වූ ඔහු විපස්සී භාග්‍යවතුන් වහන්සේ දැක පැහැදුණු සිතින් මල් පූජා කොට වැඳ, “මේ පින්කමෙන් ද ශාන්ත වූ ධර්මාවබෝධය ම ලැබේවා!” යි උන්වහන්සේ වෙතින් ද නිර්වාණයම පැතුවේය. ඔහු ඉන් චුතව එම පින්කමේ විපාක වශයෙන් තාවතිංසයෙහි ඉපදුනේය. භවයෙන් භවයට යමින් පින් දහම් කළ ඔහු දෙව් මිනිස් දෙගතියෙහි සැරිසරා, මේ බුද්ධෝත්පාද කාලයෙහි රජගහ නුවර මහ සම්පත් ඇති බමුණු ගෙදරක උපන්නේය. චිත්තක නාමයෙන් ඔහු ප්‍රකට විය. චිත්තක බමුණු තරුණයා අප භාග්‍යවතුන් වහන්සේ රජගහනුවර වේළුවනාරාමයේ වැඩවසන සමයෙහි උන්වහන්සේ වෙත පැමිණ, ධර්ම ශ්‍රවණය කිරීමෙන් ලබන ලද ශ්‍රද්ධා ඇතිව සසුනේ පැවිදි විය. චිත්තක හිමියෝ තම චරිතයට ගැලපෙන කමටහන් රැගෙන කැළයකට පිවිස, භාවනාවෙහිම නිරත වූ සේක්, ධ්‍යාන උපදවා ගත්හ. එම ධ්‍යානයම පාදක කරගෙන විදසුන් වඩා නොබෝ කලකින් ම රහත් බවට පත්වූ උන්වහන්සේ පිළිබඳව අපදාන පාළියේ මෙසේ විස්තර වේ. (අපදාන පාළි II - තිකිඞ්කණිපුප්ඵියත්‍ථෙරාපදානං)
“කිණිහිරු රුකක් මෙන් බබලන්නා වූ, කඳු අතරෙහි වැඩ සිටියා වූ ලෝක නායක වූ කෙලෙස් දූවිලි වලින් තොරවූ විපස්සී බුදුරජාණන් වහන්සේ දුටුවෙමි.
මම කිංකිණි මල් තුනක් ගෙන උන්වහන්සේට පිදුවෙමි. උන්වහන්සේට ගෞරව පිණිස දකුණු දිගට මුහුණලා ගියෙමි.
මවිසින් මැනවින් කරන ලද එම පින්කමේ බලයෙන් හා ප්‍රාර්ථනාවේ බලයෙන් මිනිස් සිරුර හැර දමා, තව්තිසා දෙව්ලොවට ගියෙමි. ඉපදුනෙමි.
මීට කල්ප අනූ එකකට පෙර යම් බුද්ධ පූජාවක් කළෙම් ද ඒ හේතුවෙන් දුගතියක් නොදුටිමු. ඒ බුද්ධ පූජාවේ විපාකයයි.
මවිසින් කෙලෙස් දවන ලදි. සියලු භව නැසුවෙමි. බැඳුම් සිඳගත් ඇති රජෙකු මෙන් ආශ්‍රව රහිතව වෙසෙමි. බුදුරදුන් වෙත පැමිණීමෙන් මට යහපත් ම විය. ත්‍රිවිද්‍යා ලබන ලදි. බුදුරදුන්ගේ අනුශාසනය ඉටු කළෙමි. සිවුපිළිසිඹියාවෝ ද අෂ්ට විමෝක්‍ෂයෝ ද ෂඩ් අභිඥාවෝ ද මවිසින් සාක්‍ෂාත් කරන ලදහ. බුදුරදුන්ගේ අනුශාසනාව ඉටු කළෙමි.” (5249-5255)
රහත් බවට පැමිණි උන්වහන්සේ, ශාස්තෲන් වහන්සේට වැඳීමට රජගහ නුවරට වැඩිසේක. එහි වැසි භික්‍ෂූන් විසින්, “ඇවැත්නි! කිම ආරණ්‍යයෙහි අප්‍රමාදීව විසුවෙහිද?” යි විචාරන ලද්දේ, තමන් වහන්සේගේ අප්‍රමාදී විහරණය දැනුම් දීමෙන් රහත්බව ප්‍රකාශ කරන සේක්, **“නීලා සුගීවා”** යන ගාථාව වදාළ සේක.
එහි **“නීලා සුගීවා”** යනු නිල්වන් මනා ගෙල ඇති” ගාථාව සුඛෝච්චාරණය සඳහා මෙහි දීර්ඝය යොදන ලදි. රෝම රාජියෙන් සුන්දර වූ ගෙලකින් සමන්විත වූ යන අරුතයි. එය බොහෝ සෙයින්ම නිල්වන් වූ බැවින් **“නීලා”** වේ. බබල හා ප්‍රිය උපදවන බැවින් **“සුගීවා”** නම් වේ. “සිඛිනො” යනු මස්තකයේ හටගත් සිළුවෙන් සශ්‍රීක වූ බැවින් **“සිඛිනො”** සිළු ඇති **“මොරා”** යනු මොණරු, මයුරෝ, **“කාරංවිය”** යනු කර ගසක් මෙන් නැතහොත් ඒ වනයේ නම “කාරංවී” යනුයි. එනිසා “එම වනයේ වසන” අරුතින් “කාරංවිය” යැයි යෙදුණි. “කාරාවි” නම් වනයෙහි යන අරුතයි. **“අභිනදන්ති”** යනු වර්ෂා කාලයේ මේඝ ගර්ජනාව අසා කෙකාරව ශබ්දය කරමින්, සෘතු සම්පත්තියෙන් ජනිත වූ ස්වරය නිසා හංසාදීන්ගේ නද පරදවන්නාක් මෙන් නද දෙති. **“තෙ”** යනු ඒ මොනරු **“සීතවාතකද්දත කලිතා”** යනු ශීතල මේඝ වාතයෙන් හටගත් “කලි” යන මිහිරි හඬ ඇති වැසි වස්වමින් **“සුත්තං”** යනු අහර ගැනීමෙන් පසු ඇතිවන ක්ලාන්ත ගති දුරු කිරීමට නිදාගත්, කයේ වෙහෙස දුරු කිරීම සඳහා හෝ අතදුන් වේලාවෙහි (සුපුරුදු වේලාවේ) නිදා ගන්නා **“ඣායං”** යනු සමථ, විදර්ශනා යන ධ්‍යානයන්හි ධ්‍යාන සීල භාවනාවෙන් යුක්තව වෙසෙන, **“නිබොධෙන්ති”** යනු ප්‍රබෝධ කරති. මොවුහු නින්දට නොගොස්, නිදිවරමින් තමා විසින් කළ යුතු දේ සිදු කරති. “මම කවර දෙයක් සිදු කරන්නෙම්ද?” යි යන සිහිකල්පනාව උපදවාගෙන සයනයෙන් නැගිටිති” යන අර්ථයයි.
**“අහං ඛො වෙළුගුම්බස්මිං”** යනු ආයුෂ්මත් ගෝසාල තෙරුන් වහන්සේගේ ගාථාවයි. එහි උපත කෙසේද? එම තෙරුන් පූර්ව බුදුවරුන් වෙත කරන ලද ප්‍රාර්ථනා ඇතිව ඒ ඒ භවයන්හි දී නිවන පතාගෙන කුසල් රැස් කරමින් සසර සැරිසරන සමයේදී, මෙයින් කල්ප අනූ එකකට පෙර, එක්තරා පර්වතයක ගස් අත්තක එල්ලෙන පසේ බුදු රජාණන් වහන්සේ කෙනෙකුන්ගේ පාංශුකූල සිවුරක් දැක, “මෙය අනිවාර්යයෙන්ම අර්හත් ධ්වජයකි”යි පැහැදුණු සිතැතිව මලින් පූජා කළේය. ඔහු ඒ පින්කමේ විපාක වශයෙන් තව්තිසා භවනයෙහි උපන්නේය. එතැන් පටන් දෙව් මිනිස් දෙගතියෙහි සැරිසරා, අප බුදුරජාණන් වහන්සේ පහළවන සමයේ මගධ රට ධනවත් පවුලක ඉපිද ‘ගෝසාල’ නාමයෙන් ප්‍රකට විය. ඔහු සෝණ කුටිකණ්ණ සමග කළ හැඳිනීම් ඇති බැවින් (මිතුරකු වූ හෙයින්) කුටිකණ්ණගේ පැවිදි වීම අසා, “ඔහු මහා සම්පත් ඇත්තෙකි. එබඳු පුද්ගලයන් පැවිදි වන විට මම කුමක් කරම්ද?” යි හටගත් සංවේග ඇතිව අප භාග්‍යවතුන් වහන්සේ සමීපයේ පැවිදි විය. ගෝසාල හිමියෝ තම චරිතයට අනුකූල කමටහන් ගෙන, සුදුසු සෙනසුනක් සොයමින් ගොස්, තම උපන් ගමට නුදුරෙහි එක් පර්වත සමබිමක (සානුවක) වාසය කළහ. එක් දිනක් තම ගමට පිඬු සිඟා වැඩි තෙරුන්ට, මෑණියෝ මිහිරි හකුරු සහිත කිරිබතක් බෙදුවාය. උන්වහන්සේ එය රැගෙන තමා වෙසෙන පර්වත සෙවණෙහි හිඳ, එම දානය වැළඳූ සේක. වළඳා පාත්‍රය හා දෙ අත් සෝදාගෙන, විදසුන් භාවනාව වැඩීමට පටන්ගත් සේක. එක්තරා උණ ලැහැබක් මුල හිඳි උන්වහන්සේ, සුදුසු භෝජන ලැබීමෙන් කයේ හා සිතේ යෝග්‍ය බව නිසා එක්තැන් වූ සිතැතිව, උදයව්‍යය ඤාණාදී තියුණු ශූරවූ ඤාණයන්හි, අල්ප යෝග්‍ය බව නිසා එක්තැන් වූ සිතැතිව, උදයව්‍යය ඤාණාදී තියුණු ශූරවූ ඤාණයන්හි, අල්ප වෙහෙසකින් විදර්ශනාව ඔසවා තබා, මාර්ග පිළිවෙලින් භාවනාව මස්තක ප්‍රාප්ත කරගෙන සිවුපිළිසිඹියාපත් අර්හත් බව සාක්‍ෂාත් කරගත් සේක. අපදාන පාළියේ ද එය මෙලෙස විස්තර වේ. (අපදාන පාළි II, පංසුකූල පූජක ත්‍ථෙරාපදානං)
“හිමවතට නුදුරෙහි උරග නම් පර්වතයක් විය. එහි ගස් මුදුනක එල්ලන ලද පංසුකූල චීවරය දුටුවෙමි.
එකල්හි මම කිංකිණි මල් තුනක් නෙලාගෙන සතුටු සිතින් ම ඒ පාංශු කුල සිවුරට පිදුවෙමි.
මැනවින් කරන ලද එම කර්මය සහ චිත්ත ප්‍රණිධිය (ප්‍රාර්ථනාව) නිසා මිනිස් සිරුර හැර දැමූ මම තව්තිසා දෙව්ලොව ඉපදුනෙමි.
මීට කල්ප අනූ එකකට පෙර යම් පිනක් කළෙම් ද අර්හත් ධ්වජය පිදීමේ එම පින්කම හේතුවෙන් දුගතියක නූපදුනෙමි.
මවිසින් කෙලෙස් දවන ලදි. සියලුම භව නැසුයෙමි. බැඳුම් සිඳි ඇත් රජෙකු මෙන් කෙලෙසුන් සිඳ ආශ්‍රව රහිතව සුවයෙන් වෙසෙමි. -පෙ- බුදුරජාණන් වහන්සේගේ අනුශාසනාව ඉටු කළෙමි. (5256-5262)
රහත් බවට පත්ව මෙලොව සැප විහරණය සඳහා පෙර සිටි පර්වත සම බිමට ම යනු කැමති තෙරුන් වහන්සේ තමාගේ පිළිවෙත සෙසු අයට දන්වමින් **“අහං ඛො වෙළුගුම්බ ස්මිං”** යන ගාථාව දේශනා කළ සේක.
එහි **“වෙළුගුම්බස්මිං”** යනු උණ පඳුර සමීපයේ එහි සෙවණෙහි, **“භුත්‍වාන මධුපායාසං”** යනු මී පැණි මිශ්‍ර කිරිබත වළඳා “පදක්ඛිණං” යනු ප්‍රදක්‍ෂිණා කිරීමෙන් ශාස්තෲන් වහන්සේගේ අවවාදය මැනවින් පිළිගෙන යන අර්ථයයි. **“සම්මසන්තො ඛන්‍ධානං උදයබ්බයං”** යනු පංච උපාදානස්කන්‍ධයන්ගේ ඇතිවීම හා නැතිවීම සිහිපත් කරමින්, මැනවින් බලමින්, දැන් කරන ලද කටයුතු ඇති බැවින් ඵල සමවතට සමවැදීම සඳහා විදසුන් භාවනාවෙහි සිත පිහිටුවමින් යන අර්ථයයි. **“සානු පටිගමිස්සාමී”** යනු පෙර මම විසූ පර්වතයේ සමබිමට ම යන්නෙමි. **“විවෙකමනුබ්‍රෑහයං”** යනු සංසිඳුණු විවේකය ද ඵල සමවතින් හටගත් කාය විවේකය ද වඩමින්, නැතිනම් එසේ වැඩීම සඳහා යන්නෙමි. මෙසේ වදාළ තෙරුන් වහන්සේ එම ස්ථානයට ම වැඩි සේක. මෙම ගාථාව ම මේ ගෝසාල තෙරුන් වහන්සේගේ රහත් බව ප්‍රකාශ කරන ගාථාව විය.
**“අනුවස්සිකො පබ්බජිතො”** යනු ආයුෂ්මත් සුගන්‍ධ තෙරුන් වහන්සේගේ ගාථාවයි. එහි උපත කෙසේ සිදුවීද? එම තෙරුන් වහන්සේ මීට කල්ප අනූ දෙකකට පෙර පහළ වූ තිස්ස නම් සම්මා සම්බුදු රජාණන් වහන්සේ වැඩ වසන සමයේ මනුෂ්‍යයෙක්ව උපන්හ. වැඩිවියට පත් වූ ඔහු මුව දඩයමින් කැලයෙහි ම දිවි ගෙවීය. ශාස්තෲන් වහන්සේ ඔහුට අනුකම්පාවෙන් පා සළකුණක් තබමින් වැඩි සේක. ඔහු එම පා සටහන දැක, පෙර බුදුවරු හමුවේදී කළ ප්‍රාර්ථනා ඇති බැවින්, “මේ පියවර නියතයෙන්ම දෙවියන් සහිත ලෝකයේ සිටින අග්‍ර, උතුම් පුද්ගලයාගේම ය”යි දැඩි සතුටට පත්ව කටු කරඬු මල් ගෙන ඉන් පා සළකුණු පුදා සිත පහදවා ගත්තේය. ඔහු එම පින්කමේ විපාක වශයෙන් දෙව්ලොව ඉපදුණි. පසුව ඉන් චුත වූ ඔහු ඒ ඒ භවයන්හි පින් දහම් රැස් කරමින් දෙව් - මිනිස් දෙගතියෙහි සැරි සරමින් සිට, කාශ්‍යප බුදුරජාණන් වහන්සේ ලොව පහළ වූ සමයෙහි කෙළෙඹි පුත්‍රයෙක් වී උපන්නේය. බුදුරජාණන් වහන්සේට ද භික්‍ෂු මහා සංඝරත්නයට ද මහා දානයක් පූජා කළ එම සිටුතුමා තථාගතයන් වෙසෙන ගඳ කිළිය, ඉතා වටිනා රන්වන් සඳුන් අඹරා බඳුම ලෙස ගාමින් සුවඳවත් කරවා මෙසේ ප්‍රාර්ථනාවක් කළේය. “උප නූපන් සැම භවයකදීම මාගේ ශරීරය මෙම සුවඳින් යුක්ත වේවා!” මෙසේ වෙනත් භවයන්හි ද ඉපිද බොහෝ පින්කම් කළ ඔහු කාම සුගති ලෝකවලට අපමණ සැප විඳ; අපගේ බුදුපියාණන් වහන්සේ ලොව පහළ වූ සමයෙහි සැවැත් නුවර මහත් වූ සම්පත් ඇති බමුණු ගෙදරක උපන්නේය. උපන් එ කුමරු මවුකුස පිළිසිඳ ගත් දින පටන් මවගේ සිරුර සහ මුළු ගෙයම දිව්‍යමය සුවඳින් යුක්ත විය. උපන් දිනයේ දී විශේෂයෙන් ම අතිශය සුවඳක් මුළු ගේ පුරාම හැමුවේය. ඔහුගේ “සුගන්‍ධ” යන නම තැබූහ. එකුමරු අනුපිළිවෙලින් වැඩී, මහාසේල තෙරුන් දැක, පැහැදී උන්වහන්සේගෙන් බණ අසා, උන්වහන්සේ ළඟම පැවිදි විය. පැවිදි වූ දින සිට විදසුන් භාවනාව වැඩූ එම තෙරුන් වහන්සේ සත් දිනක් ඇතුළතදී ම රහත් බවට පත්වූහ. මෙම තොරතුරු අපදාන පාළියේ ද මෙලෙසින් දැක්වේ. (අපදාන පාළි II - කෝරණ්ඩපුප්ඵිය ත්‍ථෙරාපදානං)
“මම පෙර පිය පුතු පරපුරින් උරුම වූ වනයේ දඩයම් කිරීමෙන් ජීවත් වූයෙමි. සිවුපා සතුන් මරා ජීවත් වූයෙමි. මා හට කුසලයක් නම් නැත.
මගේ අසපුව ඉදිරියෙහි පසැස් ඇති ලෝක නායක වූ තිස්ස බුදුරජාණන් වහන්සේ මට අනුකම්පාවෙන් පියවර තුනක් දැක්වූ සේක.
එම පියවර දැක සතුටු වූ මම පැහැදුණු සිතින් පියවර සටහනෙහි සිත පැහැදවීමි.
පිපී ගිය කරඬුගසක් දුටු මම කොපු සහිත මල්ගෙන ශ්‍රේෂ්ඨ පාද ලාඤ්ඡනයට පූජා කළෙමි.
මැනවින් කළ එම පින්කම නිසාත් චිත්ත ප්‍රණිධිය නිසාත් මිනිස් සිරුර හැරදැමූ මම තව්තිසා දෙව්ලොව උපන්නෙමි.
මම යම් දිව්‍යමය හෝ මනුෂ්‍ය ආත්මභාවයක උපදින්නේ ද එහිදී ප්‍රභාසහිතව කෝරණ්ඩ පුෂ්ප වර්ණ වූ සමක් ලබාගෙන ජීවත් වෙමි.
මෙයින් කල්ප අනූ දෙකකට පෙර යම් කර්මයක් මවිසින් කරන ලද්දේ ද ඒ හේතුවෙන් දුගතියක නො ඉපදුනෙමි. පා සටහන් පිදීමේ විපාකය මෙබඳුය.
මවිසින් සියලු කෙලෙස් දවන ලදි. -පෙ- බුදුරජාණන් වහන්සේ අනුශාසනාව ඉටු කළෙමි.” (5263-5272)
රහත් බවට පත්වූ උන්වහන්සේ එම කාරණය ප්‍රකට කරන සේක, **“අනුවස්සිකො පබ්බජිතො”** යන ගාථාව වදාළ සේක.
එහි **“අනුවස්සිකො”** යනු අනුව ගිය, එළඹුණු එක් වර්ෂයක් ඇති “අනුවස්ස” නම් වේ. අනුව ගිය වර්ෂයක් ඇති යන අරුතින් “අනුවස්සික” නම් වේ. **“පබ්බජිතො”** යනු පැවිද්දයි. පැවිදිවීමයි. පැවිදි වී ගෙවී ගිය වසරක් ඇති, පැවිදි වී එක් වසරක් වන යන අරුත් දෙයි. නැතිනම් අනුව පසුපසින් යන ලද වසර අනූවසරකි. “එය ඔහුට ඇත” යැයි “ අනුවස්සික” නම් වේ. යම් පැවිද්දෙකුට වස් පරිපූර්ණ නොවූයේ ද එම වස ගණන් නොගැනේ. එනිසා මේ තෙරුන්ට ද වස් පිරිපුන් නොවූ බව පැවසීමට “අවස්සික” යන්න යොදන්නට ඇත. **“පස්ස ධම්මසුධම්මතං”** යනු ශාස්තෲන් වහන්සේ දෙසූ දහමෙහි ඇති ස්වාක්ඛාතාදී වශයෙන් මැනවින් දෙසූ බව, සුධර්මතාවය, ඒකාන්තයෙන් නිවණම ගෙන දෙන බව යන ගුණාංග දෙස බලව. “යම් තැනක වසරක් පැවිදී විසූ නුඹ පෙරකඳ පිළිවෙල දන්නා නුවණ, දිව කන් ලබන නුවණ, ආශ්‍රවයන් ක්‍ෂය කරන්නා වූ නුවණ යන ත්‍රිවිද්‍යාවන්ට එළඹියෙහි. එම ඤාණ අවබෝධ කළෙහි සාක්‍ෂාත් කළෙහි. මෙසේ බුදුරදුන්ගේ අනුශාසනාව ඉටු කළේ වෙහි. සම්මා සම්බුදුරජාණන් වහන්සේගේ අනුශාසනාව ලැබූ, අවවාද ලැබූ නුඹ; ඒ අනුව හික්මුණෙහි.” මෙසේ මහණකමේ කළ යුතු කටයුතු නිම කිරීමෙන් හටගත් ප්‍රීති සොම්නස විඳින තෙරුන් වහන්සේ තමා, අන්‍යයකු කර (තමා ඉදිරිපිට සිටින්නෙකු කර) මෙසේ ගාථාව වදාළේ යැයි දත යුතුයි.
**“ඔභාසජාතං”** යන ගාථාව ආයුෂ්මත් නන්දිය තෙරුන් පැවසූවකි. එහි උපත කෙසේ ද? එම තෙරණුවෝ පෙර පදුමුත්තර බුදුරජාණන් වහන්සේ දවස මිනිස් කුලයේ උපන්හ. එම ශාස්තෲන් වහන්සේ පිරිනිවි කල්හි උන්වහන්සේගේ ධාතු නිධන් කර තැනූ මහසෑයට සඳුන් හර වලින් වේදිකාවක් කරවා මහත් පූජා සත්කාර පැවැත්වූ ඔහු; එතැන් පටන් මහත් ප්‍රාර්ථනා ඇතිව, ඒ ඒ භවයන්හිදී නිර්වාණය පතාගෙන බොහෝ පින්දහම් රැස්කර ගත්තේය. දේව-මනුෂ්‍ය දෙගතියේම සැප විඳිමින් සසර සැරි සරා, අප තථාගතයන් වහන්සේ ලොව පහළ වූ සමයෙහි කපිලවස්තු නුවර ශාක්‍ය කුල ගෙදරක උපන් ඔහුට නන්දිය යන නම තබන ලදි. වැඩිවියට පත් එකුමරු, තමා ද පැවිදිව විදසුන් වඩා කළ ප්‍රාර්ථනා ඇති බැවින් නොබෝ කලකින්ම රහත් ඵලය ලබාගත්තේය. නන්‍දිය මහ රහතන් වහන්සේගේ චරිත විස්තරය මෙසේ අපදාන පාළියේ දැක්වේ. (අපදාන පාළි I, සපරිවාරිය ත්‍ථෙරාපදානය)
“ලෝක ජ්‍යෙෂ්ඨ වූ නරශ්‍රේෂ්ඨ වූ පදුමුත්තර නම් බුදුරජහු ගිනි කඳක් මෙන් බබල බබලා පිරිනිවන් පෑ සේක.
මහාවීර වූ බුදුරජාණන් වහන්සේ පිරිනිවන් පෑ කල්හි, උන්වහන්සේගේ ධාතු නිධන් කළ මහසෑයක් කරන ලදි. ඒ අති උතුම් වූ සෑරජුට සැදැහැජනයා දිවා රෑ උවටැන් කළහ.
පහන් සිත් ඇති මම, සතුටු සිතින් එම සෑරජුට සඳුන් වේදිකාවක් කළෙමි. සෑරජුට යෝග්‍ය වූ පරිදි සඳුන් දුමින් ද පිදුවේය.
එම පූර්‍ව කර්මයේ විපාක වශයෙන් සසර දෙවි-මිනිස් දෙගතියේ උපන් මම ලාමකයෙක් නොවුනෙමි. පහත් සිත් ඇත්තෙක් නොවීමි.
මීට කල්ප එක්දහස් පන්සීයකට පෙර මහත් බල ඇති සමන්ත නම් සක්විති රජවරු අටදෙනෙක්ව උපන්නෙමි.
මවිසින් සියලු කෙලෙස් දවන ලද්දේය. -පෙ- බුදුරජාණන් වහන්සේගේ අනුශාසනාව ඉටුකළෙමි.” (1955-1960)
රහත් බවට පත්වූ නන්දිය තෙරුන්, අනුරුද්ධාදී තෙරවරු සමග නැගෙනහිර දිසාවේ වූ මිගදායෙහි (මුවන්ට අභයදුන් බිම) වාසය කළ සේක. එසමයේ පාපී මාරයා මේ තෙරුන් භය කරනු කැමතිව පැමිණියේය. උන්වහන්සේ ඉදිරියේ මහත් බියජනක රූපයක් මැවූ විට තෙරුන් “මේ පාපී මාරයා ම යැ”යි දැන; “පාපී මාරය! නුඹගේ විෂය ඉක්මවූවන්ට නුඹගේ කාර්යයන්ගෙන් කුමක්නම් කළ හැකිද? ඒ උතුමන්ට අවහිර කිරීමෙන් නුඹම ඉතා දරුණු වූ අනර්ථයන්ට පැමිණෙන්නෙහියැ”යි දක්වමින් “ඔභාස ජාතං ඵලගං” යන ගාථාව දේශනා කළේය.
එහි **“ඔභාසජාතං”** යනු යම් මහණෙකුගේ සිත, “ඤාණය” – “ප්‍රඥාව” නම් ආලෝකයෙන් හටගත් ආලෝක ඇත්තේ ද; අග්‍ර මාර්ග ඥානය අවබෝධ කරන ලද්දේ ද; එනිසා එමගින් ඉතිරි නොකර සියලුම කෙලෙස් නමැති අන්‍ධකාරයන් නසා - වනසා දැමූ බැවින්, “සිත ඉතා ප්‍රභාස්වර (බබලන) බවට පත්වූයේය” යන අර්ථයයි. **“ඵලගං”** යනු ඵලයට පත්වූ. අග්‍රඵල ඤාණයෙන් හෙවත් අර්හත් මාර්ග, අර්හත් ඵල සිත් ඇති යන අදහසයි. **“චිත්තං”** යනු රහතන් වහන්සේගේ සිතයි. සමාන බැවින් කියයි. එනිසා **“අභිණ්හසො”** යැයි කියන ලදි. තණ්හාව නිරුද්ධ වූ බැවින්. දුරුකළ බැවින් රහතන් වහන්සේලාට, “නිරන්තරව අර්හත් ඵල සමවතින් සමවැදීම් වශයෙන් අර්හත් ඵලයෙන් යුක්තවූවෝ” යැයි කීම සුදුසුය. **“තාදිසං”** යනු “එබඳු වූ ඉහතින් කියූ ගුණාංගයන්ගෙන් යුක්ත වූ රහතන් වහන්සේට” යන අර්ථයයි. **“ආසජ්ජා”** යනු හිරිහැර කොට, විරුද්ධකම් කොට. **“කණ්හ”** යනුවෙන් මාරයාට ආමන්ත්‍රණය කරයි. ඒ මාරයා, පවිටු ක්‍රියා කරන බැවින් ද පවිටු - කළු - නපුරු අය හා උපතින් සමවන බැවින් ද **“කණ්හ”** නම් වේ. **“දුක්ඛං නිගච්ඡසි”** යනු මෙලොවදී කුසට පැමිණි දෙය නොදිරවීම් වශයෙන් නිරර්ථක වූ කාය පරිහරණයේ අනේක දුක් ද පරලොව දී ප්‍රතිකාරයක් - පිළියමක් කළ නොහැකි අනේක අපා දුක්වලට ද පැමිණෙන්නෙහිය. දුක් විඳින්නෙහිය. එය ඇසූ මාරයා “මේ ශ්‍රමණයන් වහන්සේ මා හඳුනාගත්හ” යි ලැජ්ජිතව වහාම එහිදී අතුරුදහන් විය.
**“සුත්‍වා සුභාසිත වාචං”** යන ගාථාව ආයුෂ්මත් අභය තෙරුන් විසින් පැවසූවකි. එහි උපත කෙසේද? උන්වහන්සේ පෙර පදුමුත්තර බුදුරජාණන් වහන්සේ සසුනේ පැවිදි බව ලැබූ ප්‍රසිද්ධ ධර්‍ම කථිකයෙක් වූහ. උන්වහන්සේ ධර්‍ම දේශනා කරන විට පළමුවෙන්ම ගාථා සතරකින් භාග්‍යවතුන් වහන්සේට ස්තූති කොට, පසුව ධර්‍මය දේශනා කළහ. මේ පින්කමේ විපාක වශයෙන් කල්ප ලක්‍ෂයක් පුරාම දිගු සසරෙහි අපායේ ඉපදීමක් නම් සිදුනොවුණි. ඒ බව මෙසේ ගාථාවකින් කියන ලදි.
“පදුමුත්තර බුදුරජාණන් වහන්සේට ස්තූති ප්‍රශංසා කොට, අභය සලසන්නා වූ තමා විසින්ම චතුරාර්ය සත්‍ය අවබෝධ කළ තථාගතයන් වහන්සේ කෙරෙහි සිත පහදවා ගැනීමෙන් උපදවා ගත් මහත් වූ ශ්‍රද්ධාව නිසා (මම) කල්ප ලක්‍ෂයක් පුරාම අපාය භූමියට නොගියෙමි.
කෙත්වතු සම්පත් ආදිය ලබා, පූර්‍ව - මධ්‍යම හා අවසාන චේතනා වශයෙන් ඉතා මහත් වූ සිත ඇතිව කරන ලද දානාදී අප්‍රමාණ පුණ්‍ය මහිමය නිසා උන්වහන්සේ සසර විඳි සැපද අප්‍රමාණය. “අචින්ත්‍යය වූ මහා පුරුෂයන් කෙරෙහි පැහැදුණු සිත් ඇත්තන්ගේ විපාකය ද අචින්තය්‍යම වේ” යැයි කියන ලදි. ඒ ඒ භවයන්හිදී රැස්කරන ලද පුණ්‍ය මහිමය ද උන්වහන්සේට උපස්ථම්භක (ආධාර) විය. එසේම විපස්සී බුදුරජාණන් වහන්සේ උදෙසා ඔහු වැටකේ මලින් පූජාවක් පැවැත්වීය. මෙවැනි මහත් වූ සුවිසල් පින්කම් කිරීමෙන් ලද විපාක නිසා කාම සුගතීන්හිම ඉපදුණු මේ සුපින්වත් පුරුෂයාණෝ අපගේ බුදුරජාණන් වහන්සේ පහළ වූ සමයෙහි බිම්බිසාර රජුගේ පුතෙකු වී ඉපදුණි. **“අභය”** නාමයෙන් ඔහු ප්‍රකට විය. ඔහුගේ උපත පිළිබඳව අන්‍ය සමයන්හිද කියැවේ. ඔහුට නිගණ්ඨනාථ පුත්ත ශාස්තෲතුමා උභතෝකොටික ප්‍රශ්නයක් ඉගැන්වීය. “මේ පැනය අසා ශ්‍රමණ ගෞතමයන්ට වාදාරෝපණය කරව”යි පැවසූ නිගණ්ඨනාථ පුත්ත අභය කුමරු අප භාග්‍යවතුන් වහන්සේ කරා එවීය. භාග්‍යවතුන් වහන්සේ කරා එළඹි ඔහු එම ප්‍රශ්නය උන්වහන්සේගෙන් විමසීය. එම ප්‍රශ්නයේ නානාවිධ ව්‍යාකරණයන් විස්තරාත්මකව පැවසූ විට භාග්‍යවතුන් වහන්සේ කෙරෙහි පැහැදී ඔහු, “නිගණ්ඨයන් පැරදුණි. ශ්‍රමණ භවත් ගෞතමයෝම **“සම්මා සම්බුද්ධයහ”**යි දැන බුදුසසුනේ උපාසකයෙක් බවට පත්විය. ඉන්පසු කාලයක බිම්බිසාර රජු කළුරිය කළ කල්හි හටගත් සංවේග ඇතිව ඔහු සසුනේ පැවිදි විය. පසුව “තාලච්ඡිග්ගලූපම” සූත්‍ර දේශනාව අසා සෝවාන් ඵලය ලබාගත් අභය තෙරණුවෝ, විදසුන් වඩා රහත්බවට පත්වූ සේක. අර්හත්වය සාක්‍ෂාත් කරගත්හ. එය අපදාන පාළියේ මෙලෙසින් විස්තර වේ. (අපදාන පාළි II. කේතක පුප්ඵිය ත්‍ථෙරාපදානං)
“පුරුෂෝත්තම වූ බුදුරජාණන් වහන්සේ විනතා නදී තෙර වැඩසිටි සේක. මනාව සන්සිඳුණු සිතැති, එකඟ වූ සිතැති, කෙලෙසුන් දුරලූ බුදුරජාණන් වහන්සේ කෙරෙහි මම සිත පහදවා ගතිමි.
එකල මම ප්‍රසන්න සිත් ඇතිව, සතුටුවූයෙම් අතිශය සුවඳවත් වැටකේ මලින් උන්වහන්සේට පූජා කළෙමි.
මීට කල්ප අනූඑකකට පෙර කරන ලද පුණ්‍ය පූජාවේ අනුසස් ලෙස මේ දක්වා දුගතියක නො ඉපදුනෙමි. බුද්ධ පූජාවෙහි විපාකය මෙබඳුය.
මවිසින් කෙලෙස් දවන ලදි. -පෙ- බුදුරදුන්ගේ අනුශාසනාව මැනවින් ඉටුකළෙමි.” (5473-5478)
රහත් බවට පත්වූ අභය තෙරණුවෝ තම පිළිවෙත් ප්‍රකට කිරීම් වශයෙන් ස්වකීය රහත් බව පෙන්වමින්, “**සුත්‍වා සුභාසිතං වාචං”** යන ගාථාව වදාළහ.
එහි **“සුත්‍වා”** යනු කන් යොමුකර, ශ්‍රෝතද්වාරයෙන් (කනින්) මැනවින් විමසා බලා, **“සුභාසිතං”** යනු මැනවින් කියන ලද, යහපත් වූ දේව භාෂිතයෙක් වූ, සම්මා සම්බුදුවරයන් වහන්සේ මහා කාරුණික බැවින් කිසිදු හිංසාත්මක දෙයක් නොපවසති. ඒකාන්තයෙන්ම උන්වහන්සේලා චතුරාර්ය සත්‍යයට පුද්ගලයා යොමුකරන වචනයක් ම පිටකරති. දේශනා කරති. චතුරාර්ය සත්‍යයෙන් පරිබාහිර වූ ධර්‍ම දේශනාවක් නම් භාග්‍යවතුන් වහන්සේලා කිසිසේත් නොපවත්වති. **“බුද්ධස්ස”** යනු සර්වඥ වූ බුදුවරුන්ගේ. **“ආදිච්චබන්‍ධුතො”** යනු සූර්ය වංශයේ උපන් බැවින් භාග්‍යවතුන් වහන්සේ ආදිත්‍යයන් ගේ ඥාතියා යන අරුතින් “ආදිච්ච බන්‍ධු” නම් වලින් හැඳින්වේ. ඒ ආදිත්‍ය බන්‍ධු වූ භාග්‍යවතුන් වහන්සේගේ. භාග්‍යවතුන් වහන්සේ සූර්‍ය්‍යයාගේ ඥාති වන බැවින් “ආදිත්‍ය බන්‍ධු” නාමය යෙදේ. භාග්‍යවතුන් වහන්සේ මෙසේ වදාළහ.
“යම් ඉරක්, තද ඝන අඳුර පළවා හැර ආලෝකය පතුරවයි ද බබළනුයේ වේද මණ්ඩලාකාර සටහන් ඇත්තේ ද උග්‍ර වූ තේජස් සහිත ද එම්බල රාහු අසුරය! අන්තරීක්‍ෂයෙහි (අභ්‍යවකාශයෙහි) ඇවිදිනා මගේ පුතු වූ හිරු නොගිලුව. එම්බා රාහු අසුරය! හිරු අත්හරුව.”
**“පච්චව්‍යධි”** යනු අවබෝධ කළෙමි. “හි” යනු නිපාතයක් පමණි. **“නිපුණං”** යනු තේරුම් ගැනීමට අමාරු, අතිශයින් සියුම් වූ නිරෝධ සත්‍යයයි. නැතහොත් චතුරාර්ය සත්‍යයයි. “හී” යනු හේතු අර්ථයේ නිපාතයකි. “ඒ අභය තෙරුන් වහන්සේ චතුරාර්ය සත්‍යය මැනවින් අවබෝධ කරගත් සේක් එහි නිපුණ වූයේ ද එනිසා දැන් උන්වහන්සේට තවත් අවබෝධ කරගත යුතු දෙයක් නැත” යන අර්ථයයි. කෙසේ අවබෝධ කරගත් සේක්ද? යන්න දැක්වීමට **“වාළග්ගං උසූනා යථා”** යම් සේ සත් කොටසකට බිඳින ලද වල්ගා කෙළවරෙහි හීයෙහි විදීමට පුහුණු වූ දක්‍ෂ වූ දුනුවායකු හීය නොවැරදී විදින්නාක් මෙන් “චතුරාර්ය සත්‍ය ධර්මය අවබෝධ කළෙමි” යන අදහසයි.
**“දබ්බං කුසං”** යනු ආයුෂ්මත් ලෝමසකංගිය තෙරුන් වහන්සේගේ ගාථාවයි. එහි උපත කෙසේ ද? උන්වහන්සේ මීට කල්ප අනූ එකකට පෙර විපස්සි භාග්‍යවතුන් වහන්සේ දැක, පැහැදුනු සිතින් නාමලින් උන්වහන්සේට පිදූහ. ඒ පින්කම නිසා දෙව්ලොව ඉපිද, නැවත නැවත පින්දහම් සිදුකර කාම සුගතීන්හිම සැරිසැරූ උන්වහන්සේ කාශ්‍යප භාග්‍යවතුන් වහන්සේගේ සසුනේ පැවිදිව මහණදම් පිරූහ. එසමයෙහි ශාස්තෲන් වහන්සේ භද්දේකරත්ත ප්‍රතිපදාව දේශනා කළ බැවින් එක්තරා භික්‍ෂුවක් භද්දේකරත්ත සූත්‍රය රැගෙන ලෝමසකංගිය තෙරුන් සමග සාකච්ඡා කළේය. නමුත් උන්වහන්සේට එකරුණු නොවැටහේ. නොවැටහෙන කල්හි “මම අනාගතයේදී නුඹ වහන්සේට භද්දේකරත්ත සූත්‍රය වටහා දීමට සමත් වන්නෙමි”යි ප්‍රාර්ථනාවක් කළේය. අනික් භික්‍ෂුව “විචාරන්නේ නම් මැනවි”යි කීවේය. ඔවුන් අතුරින් පළමු තෙරුන් වහන්සේ බුද්ධාන්තරයක් දෙව්මිනිසුන් අතර සැරිසරා, අප බුදුරජාණන් වහන්සේ ලොව පහළ වූ සමයේදී කපිලවස්තුවේ ශාක්‍ය රාජකුලයෙහි උපන්හ. ඔහු ඉතා සියුමැලි බැවින් බල්ලකුගේ මෙන් පා තලයෙහි ලෝම ඇති විය. එනිසා ඔහුට **“ලෝමසකංගිය”** යන නම තබන ලදි. අනික් තෙරුන් දෙව්ලොව ඉපිද චන්දන දෙව්පුත් නමින් ප්‍රකට විය. “ලෝමසකංගිය කුමරු, සෙසු අනුරුද්ධාදී ශාක්‍ය කුමාරවරු සමග ගොස් පැවිදිවීමට අකමැති විය. එනිසා ඔහු සංවේගයට පත් කිරීම සඳහා චන්දන දෙව්පුත් පැමිණ භද්දේකරත්තය පිළිබඳව විමසීය. කුමරු එය නොදත්තේය. චන්දන දෙව්පුත් “නුඹ කුමක් නිසා ‘මොහුට භද්දේකරත්තය කියන්නෙමි”යි පොරොන්දු වූයෙහි? දැන් නුඹ එහි නමවත් නොදන්නෙහි යැ”යි චෝදනා කළේය. ලෝමසකංගිය කුමරු දෙව්පුත් සමග භාග්‍යවතුන් වහන්සේ හමුවීමට ගොස්, “ස්වාමීනි, මවිසින් පෙර මොහුට භද්දේකරත්තය ප්‍රකාශ කරන බවට පොරොන්දුවක් වූයේද?”යි විචාළේය. භාග්‍යවතුන් වහන්සේ, “එසේය, කුල පුත්‍රය! කාශ්‍යප බුදුරජාණන් වහන්සේගේ සමයේ දී නුඹ එබඳු පොරොන්දුවක් වූයෙහිය”යි වදාළ සේක. ඒ මේ අර්ථ මජ්ඣිම නිකායේ උපරි පණ්ණාසකයේ සඳහන් වන අයුරින්ම විස්තර දත යුතුයි. ඉක්බිති ලෝමසකංගිය කුමරු, “ස්වාමීනි! එසේ නම් මා පැවිදි කළ මැනවි”යි කීවේය. භාග්‍යවතුන් වහන්සේ, “තථාගතවරු මවුපියන් විසින් නොඅනුදත් පුතුන් පැවිදි නොකරන්නාහ”යි එම ඉල්ලීම ප්‍රතික්‍ෂේප කළ සේක. එකුමරු තම මවු සමීපයට ගොස් “මෑණියනි! මට පැවිදිවීමට අවසර දෙනු ලැබේවා”යි කීවේය. මව, “දරුව! නුඹ ඉතා සියුමැලිය. එනිසා නුඹ කෙසේ නම් පැවිදි වන්නෙහිද?”යි ඇසූ කල්හි තමාට උවදුරු ඉවසීමට හැකි බව පවසන ලෝමසකංගිය කුමරු **“දබ්බං කුසං පොටකිලං”** යන ගාථාව ප්‍රකාශ කළේය.
එහි **“දබ්බං”** යනු දබ්බ නම් තණකොළ වර්ගයයි. **“සද්දූල්”** **“හී තණ”** යනු ද එයට ම පැවසෙන නමකි. **“කුසං”** යනු කුස තණයි. බට ගස් වර්ගයකි. **“පොට කිලං”** කටු සහිත හා කටු රහිත වැලුක් පැලෑටිය. මෙහිදී කටු සහිත වැලුක්ම අදහස් කරන ලදි. සැවැන්න මුල් ආදිය මැනවින් දැනගත හැකිය. දබ්බාදී තෘණ වර්ග ද සැවැන්න ආදී තණ ද පයින් පාගන ලද්දේ දුක් ඇති කරයි. ගමනට අනතුරක් කරයි. එම තණවර්ග උරයෙන්ම ඉවත් කරන්නෙමි. උරයෙන් බැහැර ලමි. මෙසේ ඉවත් කරද්දී ඇතිවන කටුක දුක ඉවසිය හැක්කෙමි. එනිසා කැළයේ රුක් ගොමු අතරට පිවිස මහණදම් පිරීමට මා හට හැකිවන්නෙමි. එනිසා පයින් ඒවා පෑගීමෙහි කවර කථාවක්ද?”යි අසයි. **“විවේකමනුබ්‍රෑහයං”** යනු කාය විවේකය, චිත්ත විවේකය හා උපධි විවේකය වඩමින්. සමූහ වාසය අත්හැර හුදකලාව කාය විවේකය වඩන්නේම තිස් අටක් වූ අරමුණු අතරින් යම්කිසි අරමුණක සිත සමාධිගත කිරීමෙන් චිත්ත විවේකය ද වඩන්නේ ය. සමූහවාස නොමැති සන්සුන් සිතැත්තාට ම විදර්ශනාවට සිත යොමු කිරීමෙන් සමථය ද විදර්ශනාව ද වැඩිය හැකි වේ. මෙම භාවනා දෙකෙහි සිත මාරුවෙන් මාරුවට යොදවන්නාගේ කෙලෙස් ක්‍ෂයවීමෙන් උපධි විවේකය ඇති වේ. නොසන්සුන් සිත් ඇත්තාට මෙය නො ලැබේ. එනිසා “විවේකසුව වඩමින්” යනුවෙන් කියන ලදි. කාය, චිත්ත හා උපධි විවේකය වඩමින් යන අර්ථයයි. මෙසේ පැවසූ කල්හි එකුමරුගේ මව “එසේ නම් දරුව නුඹ පැවිදි වන්න” යි අවසර දුන්නාය. ඔහු නැවත භාග්‍යවතුන් වහන්සේ වෙත ගොස් පැවිද්ද ඉල්වීය. ශාස්තෲන් වහන්සේ ඔහු පැවිදි කළ සේක. ඔහු පැවිදි වී කරන ලද පූර්ව කටයුතු ඇතිව, කමටහන් ගෙන අරණ්‍යයට පිවිසි කල්හි භික්‍ෂූහු මෙසේ පැවසූහ. “ඇවැත්නි! නුඹ ඉතා සියුමැලිය. ආරණ්‍යයෙහි වාසය කිරීමට සමත්වන්නෙහිද?” යි විමසූ එම තෙරවරුන්ට ද ලෝමසකංගිය තෙරුන් එම ගාථාවෙන්ම පිළිතුරු දුන්නේය. අරණ්‍යයට පිවිසි උන්වහන්සේ භාවනාවෙහි සිත් යොමුකළ සේක්, නොබෝ දිනකින් ම ෂඩ් අභිඥා ලබාගත් සේක. එම විස්තරය අපදාන පාළියේ මෙලෙස දැක්වේ.
“රන්වන් ශරීර ශෝභාවෙන් යුක්ත වූ ලෝවැසියාගේ පූජාවන් පිළිගන්නා වූ සම්මා සම්බුදුරජාණන් වහන්සේ වීථියට වැඩම වූ අවස්ථාවෙහි මම නා මලින් උන්වහන්සේ පිදුවෙමි.
මීට කල්ප අනූ එකකට පෙර යම් පූජාවක් කළෙම්ද එහි විපාක වශයෙන් මේ දක්වාම දුගතියක නම් නූපන්නෙමි. ඒ පුෂ්ප පූජාවේ විපාක මෙබඳුය.
මවිසින් සියලු කෙලෙස් දවන ලදි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත් ඵලයට පත් වූ තෙරුන් වහන්සේ නැවතත් තම රහත් බව ප්‍රකාශ කිරීම සඳහා එම ගාථාව වදාළ සේක.
**“කච්චි නො වත්‍ථ පසුතො”** යනු ආයුෂ්මත් ජම්බුගාමිය තෙරුන් වහන්සේගේ ගාථාවයි. එහි උපත කෙසේද? එහිමියෝ පෙර බුදුවරුන් ඉදිරියෙහි කරන ලද ප්‍රාර්ථනා ඇතිව, ඒ ඒ භවයන්හිදී නිවන පතාගෙන බොහෝ කුසල් රැස්කර, මෙයින් කල්ප තිස් එකකට පෙර වෙස්සභූ භාග්‍යවතුන් වහන්සේගේ කාලයේ දී මනුෂ්‍යයෙක් ව උපන්හ. දිනක් ඔහු එරබදු මල් දැක, ඒ මල් නෙලා ගෙන බුදුගුණ සිහිකරමින් භාග්‍යවතුන් වහන්සේ උදෙසා පූජාකරමින් අහසට විසි කළේය. ඔහු ඒ පින්කමේ විපාක වශයෙන් තව්තිසා දෙව්ලොව ඉපදුණි. ඉන් පසුවද තව තවත් පින්දහම් කරමින් දේව මනුෂ්‍යාත්මභාවයන්හි ඉපිද අපගේ බුදුරදුන් ලොව පහළ වූ සමයේ චම්පාවේ ජම්බුගාමිය නම් උපාසකයාගේ පුතු වී උපන්නේය. එනිසා එකුමරුට ජම්බුගාමිය පුත්ත යන නම භාවිත විය. ඔහු වැඩිවියට පත්ව භාග්‍යවතුන් වහන්සේ සමීපයේදී ධර්‍මය ශ්‍රවණය කොට, ලබන ලද සංවේග ඇතිව සසුනේ පැවිදි විය. කරන ලද පූර්ව කටයුතු ඇති උන්වහන්සේ කමටහන් ගෙන සාකේත නුවර අඳුන් වනයෙහි වෙසෙති. ඉක්බිති උන්වහන්සේගේ පියතුමා, “කිම මාගේ පුතා සසුනේ පැවිදිව කැමැත්තෙන් වෙසේ ද? නැතිනම් අකමැතිව වෙසේ ද?”යි විමසා දැන ගැනීමට **“කච්චි නො වත්‍ථ පසුතො”** යන ගාථාව ලියා උන්වහන්සේ වෙත එව්වේය. උන්වහන්සේ එය කියවා, “මගේ පියා ප්‍රමාදව වාසය කිරීම සැකකරයි. මම අදම පුහුදුන් බවින් මිදෙන්නෙමි”යි අද දක්වාම මා හට පුහුදුන් බවින් මිදීමට නොහැකි වීය”යි සංවේග උපදවා වහ වහා උත්සාහ කර, වෑයම්කර නොබෝ කලකින්ම ෂඩ් අභිඥා ලබාගත් සේක. එනිසා අපදාන පාළියේ එම තොරතුරු මෙසේ දැක්වේ.
“එරබදු ගසක පිපුණු මල් දුටු මම, ඒවා කඩාගෙන ශ්‍රේෂ්ඨ බුදුරජාණන් වහන්සේ සිහිපත් කර, ඇදිලි බැඳගෙන අහසෙහි එම මල් පූජා කළෙමි.
මැනවින් කරන ලද ඒ කර්මයේ බලයෙන් ද චිත්ත ප්‍රණිධිය හේතුවෙන් ද මම මනුෂ්‍ය ශරීරය හැරදමා තව්තිසා දෙව්ලොව ඉපදුනෙමි.
මෙයින් කල්ප තිස් එකකට පෙර යම් කුසල කර්මයක් සිදු කළෙම් ද එතැන් සිට දුගතියක් නම් නුදුටුවෙමි. මල් පූජාවෙහි විපාකය මෙබඳුය.
මවිසින් කෙලෙස් දවන ලදි. -පෙ- බුදුරදුන්ගේ අනුශාසනාව ඉටුකළෙමි.
රහත් බවට පත්වී නෑයන් වසන නුවරට වැඩි උන්වහන්සේ බුදුසසුනේ නෛර්යානික බව ප්‍රකාශ කරමින් සෘද්ධිමය පෙළහරක් දැක්වූහ. එය දුටු ඤාතීහු පැහැදුණු සිතැතිව බොහෝ සංඝාරාම කරවූහ. තෙරුන් වහන්සේද තම පියා විසින් එවූ ගාථාව හෙන්ඩුවක් මෙන් ගෙන උත්සාහ කර, වෑයම් කර රහත් බවට පත්වූහ. රහත් බව ප්‍රකාශ කරන උන්වහන්සේ සිය පියාට ගෞරවයක් ලෙස ඔහු එවූ **“කච්චි නො වත්‍ථපසුතො”** යන ගාථාව ම වදාළ සේක.
එහි **“කච්චි”** යනු ප්‍රශ්නාර්ථයේ නිපාතයකි. **“නො”** යනු ප්‍රතිශේෂාධාර්ථ නිපාතයකි. **“වත්‍ථ පසුතො”** යනු වස්ත්‍ර සැකසීමෙහි නිරත වූ. සිවුරෙන් සැරසීමට අතිශයින් කැමති වූ. එහි ඇලුණු. මෙය නිදසුන් වශයෙන් දැක්වීමක් පමණි. පාත්‍රා සැරසීම් ආදි චපල, අස්ථිර ගති ස්වභාවයන් ද මෙහිදී අදහස් කරන ලදි. **“කච්චි න වත්‍ථ පසුතො”** යන පාඨය ද සුදුසුය එහි ද මුලින් පැවසූ අරුතම ඇත. **“භූසනාරතො”** යනු ශරීරය සැරසීමෙහි කැමති වූ, අතිශයින් ඇලුණු. ඇතැම්හු සසුනේ පැවිදිකය පිළිබඳ දැඩි බැඳීම නිසා සිවුරු ආදි පිරිකර සෙවීම ද ශරීරය අලංකාරය කිරීම, සැරසීමෙහි යෙදුනාහු වෙති. “කිම නුඹ වහන්සේ පිරිකර සෙවීමෙහි ද ශරීරය සැරසීමෙහි ද නිරත නොවූවාහු ද?” යනු මේ මුල් ගාථා පද දෙකේ අර්ථයයි. **“සීලමයං ගන්‍ධං”** යනු නොකැඩීම් වශයෙන් ඉතා පිරිසිදු වූ සතර විධ සංවර ශීලයෙන් මනාව උපලක්‍ෂිත වූ. “යමෙකු වෙත ඇති උතුම් සිල් සුවඳ දෙවියන් කෙරෙහි ද හමායන්නේය” යනුවෙන් පැවසූ ලෙ සීලය සුවඳකි. කිම නුඹගේද සිල් සුවඳ හමන්නේද? සීල සම්පත්තිය හා යහපත් වූ කිතු ගොස පැතිරවීමෙන් නුඹ සැම දිසාවක්ම අලංකාර කරන්නෙහි ද?” **“නෙතරා පජා”** යනු සෙසු දුසිල් පුද්ගලයෙක් නොවේ. දුසිල් බව නිසා දුසිල් පුද්ගලයන්ගෙන් දුගඳ හමයි. මෙසේ නුඹගෙන් දුගඳ නොහමා, කිම සීලමය වූ සුවඳක්ම හමන්නේ ද?” යන අර්ථයයි. නැතහොත් “නෙතරා පජා” යනු සෙසු දුසිල් ජනයාගෙන් කෙනෙකු නොවේ. “යම් සේ සිල් සුවඳම හමන්නේය” යන විවරණය අනුව මෙහිදී සිල් සුවඳ හැමීම ම ප්‍රකටව දක්වයි.
**“සමුන්නමයමත්තානං”** යන මේ ගාථාව ආයුෂ්මත් හාරිත තෙරුන් විසින් පැවසූවකි. එහි උපත කෙසේ ද? පෙර බුදුවරු හමුවේ කළ ප්‍රාර්ථනා ඇති එම තෙරුන්, ඒ ඒ භවයන්හි ඉපදෙමින් නිර්වාණාවබෝධය පිණිස අනේකවිධ පුණ්‍ය සම්භාර ධර්‍මයන් රැස්කර ගත්තේය. මෙයින් කල්ප තිස් එකකට පෙර පහළ වූ සුදස්සන නම් පසේ බුදුරජාණන් වහන්සේ දැක පැහැදුණු සිත් ඇති හෙතෙම, කෙළින්ද මලින් උන්වහන්සේට පූජා කළේය. ඒ පින්කමේ විපාක ලෙස කාම සුගතීන්හිම ඉපදෙමින් අවුත්, අප තථාගත සම්මා සම්බුදුරජාණන් වහන්සේ පහළ වූ සමයෙහි සැවැත් නුවර බමුණු මහසල් කුලයක ඉපිද **“හාරිත”** නමින් ප්‍රකට විය. හාරිත වැඩිවියට පත් වූ කල්හි මාපියෝ, ඔහුට සුදුසු කුලයකින් තරුණ බැමිණියක් විවාහ කර දුන්හ. එහු ඇය සමග කම්සුව විඳිමින් පසුවන කල්හි, දිනක් තමාගේත් ඇයගේත් රූපසම්පත්තිය නුවණින් විමසා බැලූ හාරිත කුමරුට පෙර පින් බලයෙන් මෙහෙයවනු ලබන්නේ, “මෙබඳු වූ රූප සම්පත්තිය පවා නොබෝ දිනකින්ම ජරාවට මරණයට පත්වන්නේය”යි කල්පනා විය. එසේ සිතා දින කිහිපයක් ගත වූ විට ඔහුගේ තරුණ භාර්යාව කළු සර්පයෙක් දෂ්ට කිරීමෙන් මිය ගියාය. ඉන් බොහෝ සේ කළකිරුණු හාරිත, ශාස්තෲන් වහන්සේ සමීපයට ගොස් ධර්‍මශ්‍රවණය කොට ලැබූ ශ්‍රද්ධා ඇත්තේ, සියලු ගිහි බැඳීම් සිඳ සසුනේ පැවිදි විය. හාරිත හිමියෝ සිය චරිතයට ගැලපෙන කමටහන ගෙන, වාසය කළ නමුත් කමටහන සම්පූර්ණ නොවේ. සිත සෘජු කරගැනීම අපහසු වේ. එක අරමුණක සිත නො පිහිටයි. උන්වහන්සේ පිඬු පිණිස ගමට වැඩි මොහොතේ එක්තරා හී වඩුවෙක් හී දඬු යන්ත්‍රයෙහි දමා සෘජු කරනු දැක, “මොවුහු අචේතනි දෙය ද සෘජු කරති, කුමක් හෙයින් මම සිත සෘජු නොකරන්නෙම්ද?”යි සිතා වහා එතැනින් හැරී අවුත්, දිවා කාලයේ වසන තැන හිඳ විදසුන් භාවනාව වැඩීමට පටන් ගත්හ. එවිටම භාග්‍යවතුන් වහන්සේ අහසෙහි හිඳිමින් අවවාද දෙන සේක්, **“සමුන්නමයමත්තා නං”** යන ගාථාව වදාළ සේක. ඇතැමෙක් මෙම ගාථාව හාරිත තෙරුන්ම තමා වෙනත් අයකු ලෙස සලකාගෙන තමාටම අවවාද පිණිස වදාළ බව කියති.
මෙසේ එම ගාථාවේ **“සමුන්නමයං”** යනු මැනවින් උත්සාහ ගෙන නැගී සිටින්න. “සමාපත්ති වශයෙන් කුසීත බවට පත්වීමට නොදී, සිත ඉන් නඟා සිටුවමින් වීර්ය සමථයෙහි සිත යොදවන්නේ ය” යන අර්ථයයි. **“අත්තානං”** යනු සිතයි. නැතිනම් **“සමුන්නමයා”** යනු කුසීත භාවයෙන් සිත ඔසවා තබයි. මකාරය පද සන්‍ධි කිරීමෙන් පැමිණියකි. නිග්ගහීතයට “ම” ආදේශ වී ඇත. (සමුන්නමයං+අත්තානං) “හීන වූ වීර්ය ඇති බැවින් නුඹගේ සිත කමටහනෙහි මැනවින් නොපිහිටයි. එනිසා වීර්ය ඇරඹීම් වශයෙන් මනාව සිත කමටහනෙහි ඔසවා තබව. පහත්බවට, දීන බවට නොයා උත්සාහ කරව.” යන අදහසයි. මෙසේ උත්සාහ කරමින් **“උසුකාරොව තෙජනං චිත්තං උජුං කරිත්‍වාන අවිජ්ජං හින්‍ද හාරිත!”** යනු යම් සේ හී වඩුවා ඊතලයක් මඳක් ඉහළට නංවා, පහතට නංවා, විදිනු ලැබූ කල්හි ඉලක්කය බිඳලීමට සමත් වනසේ සෘජු කරන්නේ ද එලෙසින්ම කුසීත බවින් පහතට වැටීමෙන් ආරක්‍ෂාවීම් වශයෙන්ද උඩඟුබවින් ඉහළට යෑමෙන් වැලකීම් වශයෙන් ද; අර්පණා සම්පත් ලැබීම් වශයෙන් සිත සෘජුකරවා, සන්සුන් සිත් ඇතිව, විදසුන් වඩා වහාම අග්‍ර වූ මාර්ග ඤාණයෙන් අවිද්‍යාව බිඳ වනසා දමන්නෙහි. මෙය ඇසූ තෙරුන් වහන්සේ නොබෝ වේලාවකින්ම රහත් බව ලබාගත් සේක. මෙම චරිත විස්තරය අපදාන පාළියේ මෙලෙස සඳහන් වේ. (කුටජ පුප්ඵිය ත්‍ථෙරාපදානං අපදාන පාළි II)
“හිමවතට නුදුරෙහි වස්සල නම් පර්වතයක් විය. එහි කඳු අතරෙහි සුදස්සන නම් (පසේ) බුදුරජාණන් වහන්සේ වාසය කරන සේක.
මම හිමවතෙහි හටගත් මල් රැගෙන අහසින් යන්නේ සිවුඕඝ තරණය කළ ආශ්‍රව රහිතව වෙසෙන බුදුරජාණන් වහන්සේ දුටුවෙමි.
කෙළිද මල් හිසින් දරාගෙන, ඇඳිලි බැඳ, දතයුතු සියල්ල තමන් වහන්සේම අවබෝධ කරගත් මහර්ෂී වූ බුදුපියාණන් වහන්සේට පූජා කළෙමි.
මෙයින් කල්ප තිස් එකකට පෙර කරන ලද පුෂ්ප පූජාවේ ආනිසංස වශයෙන් මේ දක්වා දුගතියක නො ඉපදුනෙමි. බුද්ධ පූජාවේ විපාකය මෙසේය.
මවිසින් සියලු කෙලෙස් දවන ලදි. -පෙ- බුදුරජාණන් වහන්සේගේ අනුශාසනාව ඉටුකළෙමි”
රහත් බවට පත්ව, තමන් වහන්සේගේ කටයුතු නිමාකළ බව දැන්වීම් වශයෙන් එම ගාථාවම නැවත වදාළ සේක්.
**“ආබාධෙ මෙ සමුප්පන්නෙ” **යනු ආයුෂ්මත් උත්තිය තෙරුන් වහන්සේ පැවසූ ගාථාවයි. එහි උපත කෙසේ සිදුවීද? උන්වහන්සේ ද පෙර බුදුවරුන් හමුවේ කළ ප්‍රාර්ථනා ඇතිව, නිවන් සුවය පතාගෙන බොහෝ පින්දහම් සිදුකරමින් සසර සැරිසරන කල්හි, මීට කල්ප අනූ හතරකට පෙර සිද්ධත්‍ථ භාග්‍යවතුන් වහන්සේ ලොව පහළ වූ සමයේ චන්දභාග නම් නදියෙහි වූ මහත් වූ ගැඹුරු තැනක කිඹුලෙක් වී උපන්හ. එම කිඹුලා දිනක් පරතෙරට යනු කැමතිව නදී තෙරට වැඩම කළ බුදුරජාණන් වහන්සේ දැක, උන්වහන්සේ එතෙර කරනු කැමතිව ඉවුරට පැමිණියේය. භාග්‍යවතුන් වහන්සේ ඔහුට අනුකම්පා පිණිස පිටෙහි පා තැබූ සේක. එකෙණෙහිම සතුටු සිතැති කිඹුලා, ඔද වැඩී ගිය ප්‍රීති වේගයෙන් උත්සාහය දෙගුණ කරගෙන සැඩපහර සිඳිමින් වහාම භාග්‍යවතුන් වහන්සේ පරතෙරට පැමිණවීය. භාග්‍යවතුන් වහන්සේ කිඹුලාගේ සිත පැහැදුණු බව දුටුසේක් “මෙතෙම මේ අත්බවින් චුතව දෙව්ලොව උපදින්නේ ය. එතැන් පටන් කාම සුගතීන්හිම උපදින්නේ ය. මෙයින් කල්ප අනූ හතරකට පසුව නිර්වාණාවබෝධය ලබන්නේ ය” යනුවෙන් වදාරා වැඩි සේක.
එකී ලෙසම ඒ කිඹුලා කාම සුගතීන්හි ම සැරිසරා, අපගේ ශාස්තෲන් වහන්සේ ලොව පහළ වූ කල්හි, සැවැත් නුවර එක්තරා බ්‍රාහ්මණයෙකුගේ පුත්‍රව “උත්තිය” නමින් ඉපදුණි. එම බමුණා වැඩිවියට පැමිණ “නිවණ සොයන්නෙමි”යි පිරිවැජියෙක්ව එහෙ මෙහෙ සැරිසරන විට භාග්‍යවතුන් වහන්සේ දුටුවේය. දැක ළඟට පැමිණ ධර්‍ම ශ්‍රවණය කොට, ලබන ලද ශ්‍රද්ධා ඇතිව සසුනෙහි පැවිදි විය. පැවිදි වුවත් ශීලාධියෙන් අපිරිසිදු වූ නිසා ආර්ය ගුණ විශේෂයක් උපදවා ගත නොහැකි විය. වෙනත් භික්‍ෂුවක් ආර්ය ගුණ විශේෂ උපදවාගෙන රහත්බව ප්‍රකට කරනු දුටු උත්තිය තෙරුන් වහන්සේ, ශාස්තෲන් වහන්සේ වෙත එළඹ ඉතා සංක්‍ෂිප්ත මාර්ගයේ මුල් පියවර වූ සීලයම පිරිසිදු කරව”යි යනාදී ලෙස සංක්‍ෂිප්තව අවවාද කළ සේක. ඒ අනුව විදසුන් වැඩීම ඇරඹූ උත්තිය හිමියන්ගේ ශරීරයේ ආබාධයක් ඇති විය. එම ආබාධය උපන් කල්හි වඩාත් කළකිරුණු සිත් ඇතිව වඩ වඩාත් වෙර වඩා විදර්ශනා භාවනාවට සිත් යොමුකළ උන්වහන්සේ රහත් ඵලය සාක්‍ෂාත් කරගත්හ. මෙය අපදාන පාළියේ මෙ ලෙසින් විස්තර වේ. (අපදාන පාළි I, උත්තරිය ථෙරාපදානං)
“එකල මම චන්‍ද්‍රභාගා නදී තීරයේ කිඹුලෙක්ව උපන්නෙමි. ගොදුරු සෙවීමෙහි යෙදුණු මම නදී තොටට පැමිණියෙමි.
එවිට තමන් වහන්සේම ලොව සියල්ල අවබෝධ කරගත්, අග්‍ර පුද්ගල වූ ඒ සිද්ධත්‍ථ බුදුරජාණන් වහන්සේ, ගඟ තරණය කරනු කැමතිව නදී තොටට පැමිණි සේක.
එකල්හි මම ද එතැනට ගියෙමි. ගොස් උන්වහන්සේට මෙසේ සැලකළෙමි.
“මහාවීරයන් වහන්ස! මාගේ පිටට නගිනු මැනවි. මම ඔබවහන්සේ ගඟින් එතෙර කරන්නෙමි. පිය පරපුරින් මේ නදිය මාහට හිමිවිය. මුනීන්‍ද්‍රයනි! අනුකම්පා කළ මැනවි.”
එසේ කරන ලද මාගේ ඇරයුම පිළිගත් බුදුරජාණන් වහන්සේ මා පිටට නැගුණු සේක. සතුටු සිතින් පිනාගිය මම ලෝකනාථයන් වහන්සේ ගඟන් එතෙර කළෙමි.
“ගඟෙහි එතෙරට වැඩි සිද්ධත්‍ථ බුදුපියාණෝ “නුඹ නිවණට පැමිණෙන්නෙහිය”යි වදාරා මා සැනසූ සේක.
ඉන් චුත වූ මම දෙව්ලොව ඉපදුනෙමි. දිව්‍යාංගනාවන් පිරිවරාගෙන දිව සැප වින්දෙමි.
ශක්‍ර දේවේන්‍ද්‍රව සත් වරක් උපන් මම දේව්රජය කරවීමි. තෙවරක්ම පෘථිවියට ම ප්‍රධාන වූ සක්විති රජ වූයෙමි.
දැන් මම විවේකයෙහි ඇලී, ප්‍රඥා ඇතිව, මනාව සංවර කරගත් ඉඳුරන් ඇතිව සම්මා සම්බුදුරජාණන් වහන්සේගේ ශාසනයේ පැවිදිව අන්තිම සිරුර දරමි.
මෙයින් කල්ප අනූහතරකට පෙර නරශ්‍රේෂ්ඨ වූ තථාගතයන් වහන්සේ ගඟින් එතෙර කිරීමේ කුශලයේ බලයෙන් මම මේ දක්වාම දුගතියක නූපන්නෙමි. ගඟින් එතෙර කිරීමේ පුණ්‍ය මහිමය එවැනිය.
මවිසින් සියලු කෙලෙස් දවන ලදි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත් බවට පත්වූ උත්තිය තෙරුන් වහන්සේ තමාගේ ශ්‍රමණ පිළිවෙත් සම්පූර්ණ කිරීම අවසන් කළ බව ප්‍රකට කිරීම් වශයෙන් සිය අර්හත්‍වය පවසන සේක්, **“ආබාධෙ මෙ සමුප්පන්නෙ”** යන ගාථාව වදාළ සේක.
එහි **“ආබාධෙ මෙ සමුප්පන්නෙ”** යනු පුද්ගල ශරීරය ආබාධිත, රෝගීබවට පත් කරන හෙයින් “ආබාධ” නම් වූ ධාතු ප්‍රකෝපවීමෙන් හටගත් රෝගයක් මා තුළ හටගත් කල්හි ද **“සති මෙ උපපජ්ජථ”** මට ඒ පිළිබඳ සිහිය උපදියි. “මට ආබාධයක්, වේදනාවක් උපන්නේය. එයට ඉඩ හසර ලබාදුනහොත් එම ආබාධය තව තවත් වැඩෙන්නේය. යම් සේ මේ ආබාධය නොවැඩේද එලෙසින් වීර්යාරම්භ කරමි. නොපැමිණි ඵලයන්ට පැමිණීම සඳහාත්, අවබෝධ නොකල සත්‍යයන් අවබෝධ කර ගැනීම සඳහාත්, සාක්‍ෂාත් කරගත නොහැකි වූ දෙය සාක්‍ෂාත් කරගැනීමටත් වීර්යාරම්භ කරමි. එම වීර්යාරම්භයට පාදක වූ සිහිය නිසා දුක් වේදනාවලින් පෙළනු ලැබූවත් මා හට සිහියෙන් යුතුව සිටීමට හැකි විය. මා කෙරෙහි වීර්ය පහළ විය. එනිසා කියන ලදි. “මා කෙරෙහි ආබාධය උපන් කල්හි. එය අප්‍රමාදීවීමට මට කාලයයි” යනුවෙන් සිතා ආබාධය පැවතියත් සිහිය අංකුසයක් (හෙණ්ඩුවක්) කරගෙන මේ උත්තය තෙරුන් වහන්සේ රහත් බවට පත්වූ සේක.
චතුර්‍ත්‍ථ වර්‍ගය
**“ඵුට්ඨො ඩංසෙහි”** යනු ආයුෂ්මත් ගව්හරතීරිය තෙරුන් වහන්සේගේ ගාථාවයි. එහි උපත කෙසේද? උන්වහන්සේ පෙර බුදුවරුන් වෙත කළ ප්‍රාර්ථනා ඇතිව සසර සැරි සරා, මෙයට කල්ප තිස් එකකට පෙර සිඛි බුදුරජාණන් වහන්සේගේ කාලයේදී මුව වැද්දෙක්ව උපන්හ. එම වැද්දා දිනක් වනයේ හැසිරෙන විට එක්තරා රුක් මුලක වැඩ හිඳ දේව, නාග, යක්‍ෂාදීන්ට ධර්‍ම දේශනා කරන සිඛි භාග්‍යවතුන් වහන්සේ දුටුවේය. දැක පැහැදුණු සිතැතිව “මේ උත්තමයන් වහන්සේ ධර්‍ම දේශනා කරන්නේ යැ”යි ස්වරයෙහි සිත පිහිටුවීය. එම වැදි එසේ කරගත් චිත්ත ප්‍රසාදයෙන්ම දෙව්ලොව ඉපදුනේය. නැවත ඉන් චුතව ඒ ඒ කාම සුගති භවයන්හිම සැරිසරා අවුත්, අපගේ බුදුරජාණන් වහන්සේ ලොව පහළ වූ කල්හි සැවැත් නුවර බමුණු කුලයක ඉපිද විය පත් බ්‍රාහ්මණයෙක් වූයේය. අග්ගිදත්ත නමින් ප්‍රකට වූ ඔහු භාග්‍යවතුන් වහන්සේගේ යමක මහා ප්‍රාතිහාර්යය දැක හටගත් පැහැදීම් ඇතිව, සසුනේ පැවිදිව කමටහන් ගෙන ගව්හරතීරයේ තැනක වාසය කරයි. එනිසා උන්වහන්සේ, ගව්හරතීර තෙරුන් වහන්සේ” ලෙස ප්‍රකට වූහ. එසේ වාසය කරමින් විදර්ශනා වැඩූ උන්වහන්සේ නොබෝ කලකින් ම රහත් බව ලබාගත් සේක. මෙම විස්තර අපදාන පාළියේ මෙලෙස සඳහන් වේ. (අපදාන පාළි II - සොසසඤ්ඤක ත්‍ථෙරාපදානං)
“පෙර මම මහා වනයේ හැසිරෙන මුව වැද්දෙක් වීමි. කෙලෙස් දූවිලි රහිත වූ, දිව්‍ය සමූහයා විසින් පිරිවරා ගත්, චතුරාර්ය සත්‍ය ප්‍රකාශ කරන්නා වූ, අමා නිවන ගෙන දෙන්නා වූ බුදුරජාණන් වහන්සේ දුටුවෙමි. ලෝකයාට බන්‍ධු වූ එම සිඛි බුදුරජාණන් වහන්සේ දෙසූ මිහිරි දහම් පද ඇසුවෙමි.

අසම වූ අප්‍රති පුද්ගල වූ බුදුපියාණන් වහන්සේ කෙරෙහිද එම මිහිරි ස්වරයෙහි ද සිත පැහැදවීමි. එසේ සිත පැහැදවීමෙන් අතිදුෂ්කර වූ භවය තරණය කළෙමි.
මෙයින් කල්ප තිස් එකකට පෙර එසේ සිත පහදවා ලැබූ සංඥාවේ විපාක වශයෙන් දුගතියක නූපන්නෙමි. ධර්‍ම සංඥාවෙහි විපාකය මෙසේය.
මවිසින් සියලු කෙලෙස් දවන ලදි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත් ඵලය ලබාගත් උන්වහන්සේ, භාග්‍යවතුන් වහන්සේට වැඳ අවසර ගෙන සැවැත්නුවරට වැඩි සේක. උන්වහන්සේ වැඩම වූ පුවත ඇසූ නෑ සමූහයා පැමිණ මහාදානයක් පැවැත්වූහ. තෙරුන් වහන්සේ දින කිහිපයක් එහි වැස, නැවත ආරණ්‍යයට ම යනු කැමති වූහ. එවිට ඤාතීහු, “ස්වාමීනි! ආරණ්‍යය නම් මැසි මදුරු ආදි බොහෝ උවදුරු ඇති තැනකි. මෙහිම වසනු මැනවි”යි ආරාධනා කළහ. එය ඇසූ තෙරුන් වහන්සේ “මාහට රුචි වනුයේ ආරණ්‍ය වාසය පමණක්මය”යි විවේකයේ ඇලීම ප්‍රකට කිරීම් වශයෙන් ද තබා ලැබූ රහත්ඵලය ප්‍රකාශ කිරීම් වශයෙන් ද **“ඵුට්ඨො ඩංසෙහි”** යන ගාථාව වදාළ සේක.
එහි **“ඵුට්ඨො ඩංසෙහි”** යනු “ඩැහැ ලේ බොන බැවින් “ඩංස” යන නම් ලද අන්‍ධක ආදී මැසිවර්ග විසින්, මදුරු ආදී තියුණු තුඩ ඇති ප්‍රාණීන් විසින් ස්පර්ශ කරන ලද, දෂ්ඨ කරන ලද” යන අර්ථයයි. **අරඤ්ඤස්මිං** යනු ගමින් දුනු පන්සියයක් ඈත ප්‍රත්‍යන්ත නම් ලද ආරණ්‍යය, වනය නම් වනයෙහි. **“බ්‍රහාවනෙ”** යනු මහගස්, රුක්ගොමු ආදියෙන් ගහන වූ මහාවනයෙහි, මහ කැළයෙහි. **“නාගො සඞ්ගාම සීසෙවා**” යනු යුද බිමකට වන් මහ ඇත් රජකු සේ. සංග්‍රාම මධ්‍යයේ සතුරු සෙනඟ සුනුවිසුණු කරන ඇතකු මෙන්; “ආරණ්‍යයෙහි විසීම නම් බුද්ධාදීන් විසින් වර්ණිත වූ පසසන ලද දෙයකි” ආදී වශයෙන් ඊට උත්සාහ වත්ව, සිහි ඇතිව එම වනයේ වෙසෙමි. එහිදී ඇතිවන මැසි මදුරු උපද්‍රව ඉවසන්නෙමි. ඉන් නො කලකිරෙන්නෙමි.” මැසිමදුරු ආදීහු මා හට දෂ්ඨ කළත් යුද බිමට වන් ඇතෙකු මෙන් සිහි ඇතිව ඒවා ඉවසන්නෙමි” යනුවෙන් ආරණ්‍යය අත් නොහරින බව මෙම ගාථාවේ අදහසයි.
**“අජරං ජීරමාන්නො”** යනාදී ගාථාව ආයුෂ්මත් සුප්පිය තෙරුන් විසින් පැවසූවකි. එහි උපත කෙසේද? පෙර පදුමුත්තර බුදුරජාණන් වහන්සේ ලොව පහළ වූ සමයෙහි කුලගෙයක උපන් සුප්පිය තෙරණුවෝ, වැඩිවියට පත්ව ගිහිගේ කළකිරී තවුස් පැවිද්දෙන් පැවිදිව කැළයෙහි වාසය කළහ. එහිදී භාග්‍යවතුන් වහන්සේ දැක පැහැදී ඵලවැල පූජා කළේය. පසුව මහා සංඝරත්නයට ද ඵලවැල පූජා කළේය. ඒ පුණ්‍ය කර්මයේ විපාක වශයෙන් දෙව්-මිනිසුන් අතර සැරි සරා කාශ්‍යප බුදුරජාණන් වහන්සේ ලොව පහළ වූ සමයෙහි ක්‍ෂත්‍රිය කුලයෙහි උපන් හෙතෙම ගිහිගේ කළකිරී සසුනේ පැවිදි වී මහත් බහුශ්‍රැතයෙක් විය. ජාති මදයෙන් හා උගත්කමේ මදයෙන් මත් වූ එම තෙරුන් තමා උසස්කර සිතා, සෙසු භික්‍ෂූහු පහත් කර සළකමින් වාසය කළේය. අපගේ බුදුරජාණන් වහන්සේ ලොව පහළ වූ කල්හි, එම තෙරුන් තමාගේ කර්මයන්ට අනුරූප ලෙසම සැවැත් නුවර සොහොන් පල්ලෙකුගේ ගෙදර ඉතා අවලස්සන දරුවෙකුව උපන්නේය. ඔහුගේ නම සුප්පිය නම් විය. තරුණවියට පත් වූ සුප්පිය, තම යහළුවෙකු වූ සෝපාක තෙරුන් සමීපයට පැමිණ, ධර්‍මය ශ්‍රවණය කිරීමෙන් ලැබූ ශ්‍රද්ධාව ඇතිව සසුනේ පැවිදි විය. යහපත්ව පිළිවෙත් මැනවින් සම්පූර්ණ කළ සුප්පිය තෙරුන් වහන්සේ “අජරං ජීරමානෙන” යන ගාථාව දේශනා කළහ.
එහි **“අජරං”** යනු ජරාවට පත්වීමක් නොමැති නිවණයි. නිවණ නූපදින බැවින් “එහි ජරාවක් නැත. නිවණ අවබෝධ කළ පුද්ගලයන්ට ද නැවත උපතක් නැත.” යන ලෙසින් ජරාවට පත්වන හේතූන් නැතිකළ බැවින් නිවණ “අජර” නම් වේ. **“ජීරමානෙන”** ජරාවට පත්වේය යනු ක්‍ෂණයක් ක්‍ෂණයක් (මොහොතක්) පාසා ජරාවට පත්වෙමින් පවතින **“තප්පමානෙන”** යනු සන්තාපයට යනු සන්තාපයට පත්වන රාගාදී එකොළොස් ගින්නෙන් දැවෙන, **“නිබ්බුතිං”** යම් සේ සන්තාපයට පත්වන හේතු නිවාදැමූ බැවින් නිවීම, නිවණ නම් වූ. **“නිම්මිස්සං”** යනු පෙරලා ගනියි. හුවමාරු කරයි. **“පරමං සන්තිං”** යනු කෙලෙස් ඉතිරි නොකර, පිරිතැවීම් සංසිඳවීම් වශයෙන් උතුම් ශාන්තියයි. සතර යෝගයන්ගෙන් ලුහුබැඳීම් වශයෙන් නොපැමිණෙන බැවින් **“යොගක්ඛෙමං”** යෝගක්‍ෂෙම වූ. නිවණට වඩා උතුම් වූ දෙයක් නොමැති බැවින් **“අනුත්තරං”** අනුත්තර වූ. මෙහි සංක්‍ෂිප්ත අර්ථය මෙසේය. ක්‍ෂණයක් ක්‍ෂණයක් පාසා ජරාවෙන් මැඩගත් බැවින් දිරායන්නා වූත්, එසේ රාගාදී ගිනිවලින් නිතර සන්තාපයට පත්වූත්, එසේම අනිත්‍ය දුක් සහගත, අසාර යන සර්ව ප්‍රකාරයෙන්ම නොසන්සිඳෙන ස්වභාව ඇති, උපද්‍රවයන්ගෙන් යුක්ත වූත් යන ස්වභාවයන්ට ප්‍රතිවිරුද්ධ වූ බැවින් ජරාවක් නැති, අතිශයින් සන්සුන් වූ, කිසි උපද්‍රවයක් නොමැති, අනුත්තර වූ නිවණ ලැබීමෙන් දැනට ඇති ශෝකී බව දුරු වී, “අනේ මට මෙය ඒකාන්ත ලාභයකි. මට මහත් වූ අභිවෘද්ධියක් අතට පැමිණියේය” යනුවෙන් සැපයට පරිවර්තනය වන්නේය. මිනිස්සු යම්කිසි බඩු බාහිරාදියක් හුවමාරු කර ගැනීමේදී අපේක්‍ෂාවක් නොමැතිව ගැනීමෙන් අතිශය ගෞරවත්‍වයක් ඇතිවන්නාක් මෙන් තෙරුන් වහන්සේ ද ආත්ම සංකල්පනා දුරුකර වාසය කරන සේක්, තම ශරීරයෙහි ද ජීවිතයෙහි ද අපේක්‍ෂාවක් නොමැතිව උතුම් නිවණ අවබෝධ කරගත් බව, ඇසුරු කරගත් බව පවසන සේක්, **“නිම්මිස්සං පරමං සන්තිං යොගක්ඛෙමං අනුත්තරං”** යනුවෙන් තමන් වහන්සේ කී පිළිවෙතම වඩමින් විදර්ශනාවට සිත උත්සාහවත් කර, රහත් බවට පත්වූ සේක. අපදාන පාළියේ එම තොරතුරු මෙසේ දැක්වේ. (අපදාන පාළි II, සබ්බඵල දායක ත්‍ථෙරාපදානං)
“එකල මම මන්ත්‍රයන් හි කෙළවරට පත් බමුණෙක් ව වරුණ නමින් ප්‍රකටව සිටියෙමි. පසුව පුතුන් දසදෙනෙකු හැර දමා වනයට පිවිසියෙමි.
එහි මනාව බෙදූ අසපුවක් සෑදවූ මම, පන්සලක් කරවාගෙන වාසය කළෙමි.
ලෝකයේ ප්‍රජාවන්ට යෝග්‍ය වූ ඒ පදුමුත්තර බුදුපියාණන් වහන්සේ මා සසරින් ගොඩ කරනු කැමතිව ඒ මගේ අසපුවට වැඩි සේක.
බුදුරජාණන් වහන්සේගේ ආනුභාවයෙන් වනයම ඒකාලෝක වූයේය. ගිනිගත් වනයක් මෙන් පෙනෙන්නට විය.
එවැනි වූ තාදී ගුණ ඇති බුද්ධ ශ්‍රේෂ්ඨයන්ගේ පෙළහර දැක සතුටු වූ මම කොළගොටුවක් ගෙන පලවැලයෙන් එය පිරවූයෙමි.
අනතුරුව බුදුරජාණන් වහන්සේ වෙත ගොස්, එම ඵලවැල ගොටුව පූජා කළෙමි. එය පිළිගත් උන්වහන්සේ මාහට මෙසේ වදාළහ.
“නුඹ මේ ඵලාගොටුව ගෙන මා පසුපස එව. සංඝයා එය වැළඳූ කල්හි නුඹට පින් සිදුවන්නේය.
“ඒ වචන පිළිගත් මම ඵලවැල ගොටුව සංඝයාට පූජා කළෙමි. එහි සිත පැහැද වූ මම තුසිත දෙව්ලොව උපන්නෙමි.
එම දෙව්ලොව - දිව්‍යමය නැටුමින්, ගැයුමින්, වැයුමින් යුතුව කුසල කර්මයෙන් ජනිත සැප වින්දෙමි.
දිව්‍ය මනුෂ්‍ය ආත්ම භාවයන්හි උපන් මම, අනූන වූ භෝග සම්පත් වින්දෙමි. ඵල දානයේ විපාකය එබඳුය.
බුදුපියාණන් වහන්සේට ඵල දානයක් දුන් මම, මුහුදින් වට වූ පර්‍වත සහිත සිවුමහා දිවයින්හිම ආධිපත්‍ය පතුරුවා වාසය කළෙමි.
මේ පක්‍ෂි සමූහයා ඉහළට නැගෙනතාක් දුර අහසෙහි මාගේ බලය පැතිරුණි. ඵල දානයේ විපාකය එබඳුය.
වනයෙහි සිටිනතාක් යක්‍ෂ, භූත, රාක්‍ෂස, කුම්භාණ්ඩ, ගුරුළු ආදීහු මාගේ මෙහෙවරට පැමිණෙති.
ඉදිබුවෝද බල්ලෝ ද මී මැස්සෝ ද ඩැහැ ලේ බොන මැසි මදුරුවෝ ද මාගේ අණසකට පත්වූහ. ඵලදානයේ විපාකය මෙබඳුය.
කුරුළු යෝනියේ උපන් මහ බල ඇති සුපර්ණ නම් වූ ගුරුළු රාජ පක්‍ෂීහු පවා මාගේ සරණයෙහි පිහිටියහ. ඵලදානයේ විපාක එබඳුය.
දීර්ඝායුෂ විඳින, සෘද්ධිමත් මහත් යසස් ඇති නාගයෝ ද මට කීකරු වූවෝ වූහ. ඵලදානයේ විපාක මෙබඳුය.
සිංහ, ව්‍යාඝ්‍ර, දිවි, වලස්, වෘක හා කරබානා වලස් යන මොවුහු පවා මාගේ වසඟයට පත්වූහ. බෙහෙත්, තණපත්, වෘක්‍ෂාදියේ හා අහසෙහි වෙසෙන සියලුම දෙවියෝ ද මාගේ පිහිට (සරණ) පැතූහ. ඵල දානයේ විපාක මෙබඳුය”

“එසේ සැප විඳි මම දැන් දැකීමට අතිශයින් අපහසු වූ, ඉතා සියුම් වූ, ගැඹුරු වූ මනාව දේශිත නිවණ ප්‍රත්‍යක්‍ෂ කරගෙන වෙසෙමි. ඵල දානයේ විපාකය මෙබඳුය.
අඡට විමෝක්‍ෂ ලැබූ මම ආශ්‍රව රහිතව, ප්‍රඥාවන්තව වෙසෙමි. මහත් යස ඇති, ක්‍ෂය කළ දොස් ඇති ඵලයන්ට (මාර්‍ග) පත්වූ බුදුපුතුන්ගෙන් කෙනෙකු වූයෙමි. කුශල මූලයෙන් මෙහෙයන ලදුව, අභිඥාවන්හි කෙළවරට පත් මම; සියලු ආශ්‍රව මනාව දැන, අනාශ්‍රවයෙක්ව වෙසෙමි. (ආශ්‍රව දුරු කර වෙසෙමි) ත්‍රිවිද්‍යා ලාභී, සෘද්ධි ලාභ සහිත, මහත් යසස් ඇති, දිවකන් ලද බුදුපුතුන් අතුරින් කෙනෙකු වූ මම සියලු කෙලෙස් දැවූයෙමි.



මෙයින් කල්ප ලක්‍ෂයකට පෙර කරන ලද ඵලදානයේ විපාක වශයෙන් මම දුගතියක නූපන්නෙමි. ඵලදානයේ විපාකය මෙබඳුය.
සියලු භව සිඳ දැමූ මම බැඳුම් සිඳ දැමූ ඇත්රජෙකු මෙන් ආශ්‍රව රහිතව වෙසෙමි. බුදුරජාණන් වහන්සේ වෙත මාගේ පැමිණීම ඒකාන්තයෙන් යහපත් විය. ත්‍රිවිද්‍යාලාභී වූ මම බුදුරජාණන් වහන්සේගේ අනුශාසනාව ඉටුකළෙමි. සිවුපිළිසිඹියාවෝ ද අෂ්ට විමෝක්‍ෂයෝ ද ෂඩ් අභිඥාවෝ ද සාක්‍ෂාත් කරගත් මම බුදුරදුන්ගේ අනුශාසනාව ඉටුකළෙමි.”
සුප්පිය තෙරුන් රහත් බවට පත්වීමෙන් පසුව ද සිය රහත්බව පෙන්වීම සඳහා (ප්‍රකාශ කිරීමට) එම ගාථාව ම දේශනා කළේය.
**“යථාපි එකපුත්තස්මිං”** යනු ආයුෂ්මත් සෝපාක තෙරුන්ගේ ගාථාවකි. එහි උපත කෙසේ සිදුවීද? ඔහු පෙර බුදුවරුන් හමුවෙහි කරන ලද ප්‍රාර්ථනා ඇතිව, ඒ ඒ භවයන්හි ඉපිද නිවන් සැප පතාගෙන බොහෝ කුසල් රැස් කළේය. කකුසඳ නම් බුදුරජාණන් වහන්සේ ලොව පහළ වූ සමයෙහි එක් සිටුගෙදරක උපන් ඔහු, දිනක් ශාස්තෲන් වහන්සේ දැක පැහැදුණු සිතින් බුළු ඇට මද පිළිගැන්වූයේය. මා කෙරෙහි අනුකම්පාවෙන් භාග්‍යවතුන් වහන්සේ ඒවා පිළිගත් සේක. එම සිටුතුමා භික්‍ෂු සංඝයා කෙරෙහිද අතිශය ප්‍රසන්නව සලාක බත් පිහිටුවා, සංඝයා උදෙසා දෙන බත් වශයෙන් භික්‍ෂූන් වහන්සේලා තිදෙනෙකුට මරණයට පත්වන තෙක්ම කිරිබත් පූජා කළේය. හෙතෙම මේ පින්කම්වල බලයෙන් දෙව් මිනිස් දෙගතියෙහි සැප සම්පත් අනුභව කරමින්, සැරිසරන කල්හි, එක් මනුෂ්‍යාත්මභාවයක ඉපිද එක්තරා පසේ බුදුවරයෙකුට කිරිබත් පූජා කළේය. මෙලෙස ඒ ඒ භවයන්හිදී නොයෙක් පින්දහම් කරමින් කාම සුගතීන්හිම සැරිසැරූ මොහු මේ බුද්ධෝත්පාද කාලයෙහි පෙර කරන ලද අකුසල කර්මයක් නිසාවෙන් සැවැත් නුවර එක්තරා දුප්පත් ස්ත්‍රියකගේ කුසෙහි පිළිසිඳ ගත්තේය. ඔහුගේ මව දසමසක් කුසින් ගැබ දරාගෙන සිට, මුහුකුරා ගොස් වදන කල්හි, දරුගැබ හරස්වීමෙන් සිහි මූර්ඡාවී මැරුණාක් මෙන් සිටියාය. මෙසේ බොහෝ වේලාවක් සිටි බැවින් “ඇය මළේයැ”යි සිතූ නෑයෝ, ඇය සොහොනට ගෙන ගොස් චිතකයකට නංවා, දේවතානුභාවය නිසා හටගත් අවුවැසි සුළං නිසා ගිනි දැල්විය නොහැකිව නැවත හැරී ආහ. (පැමිණියහ) පශ්චිම භාවියකු වූ දරුවා දේවතානුභාවයෙන් මවුකුසින් සුවසේ බිහිවිය. මවු කළුරිය කළාය. දෙවියෝ ඔහු රැගෙන මනුෂ්‍ය රූපයෙන් සොහොන් පල්ලාගේ ගෙයි තබාගෙනම කිහිපදිනක් සුදුසු ආහාරවලින් දරුවා පෝෂණය කළහ. ඉන්පසු කාලයක එම සොහොන් පල්ලා, මෙම දරුවා තම පුතෙකු මෙන් ඇති දැඩි කළේය. ඒ දරුවා මෙලෙස වැඩෙමින්, ඒ සොහොන් පල්ලාගේ පුතු වූ සුප්පිය සමග කෙළිසෙල්ලම් කරමින් සිටියේය. ඔහු සොහොනේම ඉපිද, එහිම වැඩෙමින් සිටි බැවින් “සෝපාක” නමින් ප්‍රකට විය.
එක් දිනක් අප භාග්‍යවතුන් වහන්සේ ඉතා අලුයම් කාලයෙහි සිය නුවණ දැල විසිරුවා හික්මවිය හැකි සත්ත්වයන් දෙස බලන සේක් මේ සත් හැවිරිදි සෝපාක දරුවා දුටු සේක. දැක එම සොහොනට වැඩම කළ ශාස්තෲන් වහන්සේ වෙත, පෙර කරන ලද කුසල කර්‍ම නිසා මෙහෙයවුණු සෝපාක පැමිණ වැඳ පසෙකින් හිඳ ගත්තේය. ශාස්තෲන් වහන්සේ ඔහුට දහම් දෙසූ සේක. බණ ඇසූ ඔහු පැවිද්ද ඉල්ලීය. “පියාගෙන් අවසර ලැබුණේද?” යි ඇසූ කල්හි සෝපාක පියා වෙත ගොස් පැවිදිවීමට අවසර ඉල්ලීය. ඔහුගේ පියා ශාස්තෲන් වහන්සේ වෙත පැමිණ, වැඳ “ස්වාමීනි! මේ දරුවා පැවිදි කරන සේක්වා”යි ඉල්වීය. ශාස්තෲන් වහන්සේ සෝපාක කුමරු පැවිදි කරවා මෛත්‍රී භාවනා කමටහනෙහි නියුක්ත කළ සේක. මෛත්‍රී කමටහන වඩමින් සොහොනේ වාසය කළ සෝපාක තෙරුන් නොබෝ දිනකින්ම මෛත්‍රී ධ්‍යානය උපදවාගෙන, එම ධ්‍යානයම පාදක කරගත් සේක; විදසුන් වඩා රහත් ඵලය සාක්‍ෂාත් කරගත් සේක. අපදාන පාළියේ එම තෙරුන් මෙසේ ප්‍රකාශ කරයි. (අපදාන පාළි II, විභීටක මිඤ්ජිය ත්‍ථෙරාපදානං)
“සියලු ධර්‍මයන්ගේ පරතෙරට පැමිණි ඒ කකුසඳ බුදුරජාණන් වහන්සේ සමූහයා කෙරෙන් වෙන්ව හුදකලාව වනයට වැඩි සේක.
මම බුළු ඇට මද ගෙන වැලක ඇමිණුවෙමි. එකල්හි භාග්‍යවතුන් වහන්සේ කඳු අතරේ හිඳ ධ්‍යාන වැඩූහ.
ඒ බුදුරදුන් දුටු මම පැහැදුණු සිතින් දක්‍ෂිණාර්භ වූ වීරයන් වහන්සේට බුළු ඇට මද පිළිගැන්වීමි.
එදා මම යම් බුළු ඇට දානයක් පිළිගැන්වූයෙම් ද එහි විපාක වශයෙන් මේ දක්වාම දුගතියක නූපන්නෙමි.
මවිසින් කෙලෙස් දවන ලදි. සියලු භව නසන ලදි. ඇත්රජෙකු මෙන් බැඳුම් සිඳ දමා ආශ්‍රව රහිතව වෙසෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
මෙසේ රහත් බවට පත්වූ උන්වහන්සේ සෙසු සොහොනේ වසන භික්‍ෂූන්ට මෛත්‍රී භාවනා කමටහනේ අගය පෙන්වමින් **“යථාපි එකපුත්තස්මිං”** යන ගාථාව වදාළ සේක.
එහි **“යථා”** යනු උපමා අර්ථයේ නිපාතයකි. **“එක පුත්තස්මිං” **යනු කුල පරපුර පිරිසිදු කරයි, ආරක්‍ෂා කරයි යන අරුතින් “පුතා” නම් වේ. අනුජ ආදී භේද ඇති පුතා. දරුවා. එක පුතා. ඔහු කෙරෙහි, තම එකම පුතු කෙරෙහි. පුතු විෂයෙහි. මෙය සත්තමී විභක්ති වචනයකි. **“පියස්මිං”** යනු ප්‍රිය වන බැවින්, එකම පුතු බැවින් රූපය, හැසිරීම්, ආදියෙහි ප්‍රේම කරන බැවින්. **“කුසලී”** කුසල යනු ක්‍ෂේම වූ සුවපත් භාවයයි. “එය ලබාගැනීම මොහුට ඇත”යි ‘කුසලී’ නම් වේ. සත්ත්වයන් කෙරෙහි පතුරුවන හිතෛෂී මෙත් සහගත භාවයයි. **“සබ්බෙසු පාණෙසු”** යනු සියලු සතුන් කෙරෙහි. **“සබ්බත්‍ථ”** සෑම දිශාවකම. නැතිනම් සෑම භවාදියකම සිටින, නැතහොත් සෑම අවස්ථාවකම සිටින සත්ත්‍වයන් කෙරෙහි. එම ගාථාවේ අදහස මෙසේය. “යම් සේ ප්‍රිය වූ මනාප වූ එකම පුතු කෙරෙහි මාපියෝ මිත්‍රත්‍වයෙන් ඒකාන්ත හිතෛෂීභාවය පතුරුවන්නේ ද එමෙන්; පෙරදිග ආදී භේද ඇති සියලු දිශාවෙහිම, කාමාදී සියලු භවයන්හිම, ළදරු ආදි සෑම අවස්ථාවකම සිටින සියලු සතුන් කෙරෙහි ඒකාන්ත හිතෛෂීභාවය පතුරන්නේ නම්, “මොහු අපගේ මිතුරෙකි, මොහු සතුරෙකි” ආදී ලෙස සීමා නොකොට සීමා වෙන්කිරීම් බිඳ දමා සැම දෙනාටම එකම මෙත් සිත පතුරුවන්නේ නම් මැනවි. මේ ගාථාව වදාළ සෝපාක තෙරණුවෝ “ආයුෂ්මතුනි! ඉදින් නුඹ වහන්සේලා ද මේ මෛත්‍රී භාවනාව අනුව හික්මෙවු. මෛත්‍රී භාවනාව වඩවු. භාග්‍යවතුන් වහන්සේ විසින් “සැපසේ නිදයි” ආදී වශයෙන් මෛත්‍රී භාවනාවේ ආනිසංස එකොළොසක් දක්වන ලදහ. ඒකාන්තයෙන්ම නුඹලා එම ආනිසංස ලබන්නෝ වෙත්වා!”යි අවවාද දුන්හ.
**“අනාසන්නවරා”** යනු ආයුෂ්මත් පෝසිය තෙරුන් වහන්සේගේ ගාථාවකි. එහි උපත කෙසේද? උන්වහන්සේද පෙර බුදුවරුන් හමුවෙහි කළ ප්‍රාර්ථනා ඇති සේක. ඒ ඒ භවයන්හි ඉපිද නිවන් පතාගෙන බොහෝ කුසල දහම් රැස් කරගෙන කාම සුගතීන්හිම සැරිසරා මීට කල්ප අනූ හතරකට පෙර තිස්ස නම් භාග්‍යවතුන් වහන්සේ ලොව පහළ වූ සමයෙහි මුව වැද්දෙක් ව ඉපිද කැළයේ හැසිරුණේය. භාග්‍යවතුන් වහන්සේ ඔහුට අනුග්‍රහ කිරීම පිණිස කැළයට වැඩමවා ඔහුගේ ඇසට පෙනෙන සේ වැඩ සිටි සේක. උන්වහන්සේ දුටු පහන් සිත් ඇති වැදි තෙම දුනු හී පසෙක දමා ඇඳිලි බැඳගෙන සිටියේය. භාග්‍යවතුන් වහන්සේ හිඳගනු කැමති බවක් දැක්වූ සේක. ඔහු එකෙණෙහිම තණ මිටි ගෙන සමබිමක මැනවින් තණ අතුරා අසුන පිළිගැන්වීය. අනුකම්පා ඉපිද වූ භාග්‍යවතුන් වහන්සේ එම අසුනෙහි වැඩහුන් සේක. එසේ භාග්‍යවතුන් වහන්සේ වැඩහිඳි කල්හි අනල්ප වූ ප්‍රීති සොම්නස්භාවයට පත්ව, උන්වහන්සේ වැඳ නමස්කාර කළ වැදි තෙමේ තුටු වූ සිතින් එකත් පසෙක සිටියේය. ඉක්බිති භාග්‍යවතුන් වහන්සේ “මොහුගේ කුසල බීජය සඳහා මෙපමණක්ම සෑහේ” යැයි දැන අසුනින් නැගිට වෙහෙරට වැඩි සේක. උන්වහන්සේ වැඩම කළ නොබෝ වේලාවකින් සිංහයකු විසින් එම වැද්දා මරන ලදි. කළුරිය කළ වැදිතෙම දෙව්ලොව උපන්නේ ය. එම වැදිතෙම භාග්‍යවතුන් වහන්සේ නොපැමිණි කල්හි සිංහයා විසින් මරන ලද්දේ නම් නිරයේ උපදින්නේය. මේ බව දුටු භාග්‍යවතුන් වහන්සේ ඔහු සුගතිගාමී කරවීමටත්, ඔහු තුළ කුසල් බීජ රෝපණයටත් කැළයට වැඩම කළ සේක.
එසේ ලැබූ දිව්‍යාත්ම භාවයේ පරමායුෂ වින්දනය කළ හෙතෙම ඉන් චුත වී කාම සුගතීන්හිම සැරිසැරුවේය. අප තථාගතයන් වහන්සේ ලොව පහළ වූ සමයෙහි සැවැත් නුවර එක්තරා මහත් සම්පත් ඇති සිටුගෙදරක සංග්‍රාමජිත් තෙරුන්ගේ බාල සොහොයුරාව උපන්නේය. “පෝසිය” නමින් ප්‍රකට වූ එකුමරු වැඩිවියට පත්ව, විවාහ වී එක් දරුවෙකු ලැබීය. එය ඔහුගේ අවසන් භාවය බැවිනුත් පෙර කළ කුසල දහම්වලින් මෙහෙයවනු ලැබූ නිසාත් ජාති ජරා මරණාදිය පිළිබඳ හටගත් සංවේග ඇති බැවින්, පැවිදි වී ආරණ්‍යගත හුදකලා දිවියක් ගෙවමින් තචපංචක කර්මස්ථානය වැඩුවේය. උන්වහන්සේ නොබෝ දිනකින් ම විදර්ශනාව වඩා රහත් බවට පත්වූ සේක. එනිසා එම තෙරුන් තම චරිතාපදානය මෙලෙස අපදාන පාළියේ දක්වා ඇත. (අපදාන පාළි II, තිණමට්ඨිදායක ත්‍ථෙරාපදානං)
“හිමවතට නුදුරෙහි ලම්බක නම් පර්වතයක් විය. එහි එළිමහනෙහි තිස්ස නම් සම්බුදුරජාණන් වහන්සේ සක්මන් කළ සේක.
එකල මම මහවනයේ ඇවිදින මුව වැද්දෙක් වීමි. උන්වහන්සේට මම තණමිටක් පූජා කළෙමි.
එය දේවාතිදේව වූ බුදුරජාණන් වහන්සේට හිඳීම සඳහා දී සිත පහදවා ගත්තෙමි. ශාස්තෲන් වහන්සේ වැඳ පුදා ගත් මම උතුරු දෙසට හැරී ගියෙමි.
එසේ ගිය නොබෝ වේලාවකින්ම සිංහයෙක් මා මැරීය. සිංහයා පැන මරා දැමූ මම එහිදීම මියගොස්, මරණාසන්න අවස්ථාවෙහි ආශ්‍රව රහිත බුද්ධ ශ්‍රේෂ්ඨයන් විෂයෙහි කරන ලද ඒ උතුම් පින්කමේ විපාක වශයෙන් දුන්නෙන් මිදුණු හීයක් මෙන් දෙව්ලොව උපන්නෙමි.

ඒ පින්කමේ ඵල වශයෙන් මට පහළ වූ විමානය ඉතා යහපත් එකකි. එහි බෙදුම් දාහකි. ගෝලාකාර මුදුන් සීයකි. ධජයන්ගෙන් පිරිපුන්ය.
කොළ පැහැයෙන් යුතු විය. උදා වූ හිරු මෙන් බබළන ඒ ප්‍රාසාදයේ දිව්‍යාංගනාවන් විසින් පිරිවරාගත් මම අධික කම් සුව වින්දෙමි.”
“එම කුශල මූලයේ විපාක වශයෙන් දෙව් සැප උපරිමව විඳ, මිනිසත් බවට පැමිණ ආශ්‍රවයන් ක්‍ෂය කළෙමි.
මෙයින් කල්ප අනූ හතරකට පෙර තණ ඇතිරියක් පූජා කිරීමේ සිට මේ දක්වා දුගතියක් නොලැබූවෙමි. තණමිටි පූජාවේ ආනිසංස එබඳුය.
මවිසින් සියලු කෙලෙස් දවන ලදි. -පෙ- බුදුරජාණන් වහන්සේගේ අනුශාසනාව මැනවින් ඉටුකළෙමි.”
රහත් බවට පත් වූ පෝසිය තෙරණුවෝ බුදුරදුන්ට වැඳීම පිණිස සැවැත් නුවර පැමිණ, ඥාතීන් කෙරේ හටගත් කරුණාවෙන් නෑගෙවලට වැඩියහ. එවිට උන්වහන්සේගේ ගිහි කාලයේ බිරිඳ, වැඳ අසුන් පනවා පළමුව සැදැහැති උපාසිකාවක් මෙන් වත් පිළිවෙත් ඉටුකළාය. තෙරුන් වහන්සේගේ අදහස් නොදන්වා ඈ පසුව ස්ත්‍රී මායම් ආදියෙන් උන්වහන්සේ පොළඹවා ගැනීමට වෙහෙස වූවාය. තෙරණුවෝ “අනේ මේ අඳ බාල තැනැත්තිය, මා වැන්නන්ටද මෙසේ හැසිරෙන්නීය”යි සිතා කිසිවක්ම නොපවසා අසුනින් නැගිට වනයටම ගියහ. උන්වහන්සේ එනු දුටු ආරඤ්ඤික භික්‍ෂූහු “ඇවැත්නි! කිම වහාම පැමිණියේ ඇයි? ඤාතීහු දක්නට නොලැබේ ද?”යි විමසූහ. තෙරුන් වහන්සේ තමන් වහන්සේට සිදුවූ සිදුවීම ප්‍රකාශ කරන සේක්, “අනාසන්නචරා එතා” යන ගාථාව වදාළ සේක.
එහි **“අනාසන්නචරා”** යනු මේ ස්ත්‍රීහු නම් ළං නොවිය යුත්තෝය. සමීපයට නො ගිය යුත්තෝය. දුරින්ම හිඳගෙන කටයුතු කරන පුරුෂයාට හිත වැඩ සලසන්නෝය. එසේ ස්ත්‍රීන්ට ළංනොවීම නිතරම කළ යුතුයි. සැම කල්හිම කළ යුතුයි. දවල් ද රෑ ද රහසිගත වේලාවන්හි ද ළංනොවිය යුතුයි. **“විජානතා”** යනු කරුණු කාරණා දන්නහු විසින්. **“අනාසන්නපරා”** යන පාඨය ද සුදුසුය. එම අරුතම ගෙන දෙයි. මේ පාඨයේ අදහස මෙසේ දත යුතුයි. “චණ්ඩ වූ ඇත්, අස්, මී, ගව, සිංහ, ව්‍යාඝ්‍ර, යක්‍ෂ, රාක්‍ෂ, පිසාචාදීහු මනුෂ්‍යයන් සමීපයට නොඑත් නම් එය ශ්‍රේෂ්ඨය. අනර්ථය පිණිස හේතු නොවේ. ඒ සැඩ අමනුෂ්‍යාදීහු සමීප වීමෙන් මෙලොවදී පමණක්ම අනර්ථයක් සිදු කරති. ස්ත්‍රීහු වනාහි පුරුෂයන්ට ළංවී මෙලොවත් පරලොවත් යහපත නසති. සසරින් මිදීමට ඇති හැකියාව ද වනසා දමා මහත් වූ අනර්ථයකට පුරුෂයා ඇද දමති. එනිසා “මේ ස්ත්‍රීහු නම් කරුණු කාරණා දන්නහු විසින් නිතරම සමීපයට නොඑළඹිය යුත්තෝ වෙති.” දැන් එම කාරණය තමා මුල් කරගෙන දක්වන සේක් **“ගාමා”** යනාදී පදය වදාළහ. එහි **“ගාමා”** යනු ගම්මානයයි. මෙය දුතියා අර්ථයේ යෙදුණු පඤ්චමී විභක්තී වචනයකි. **“අරඤ්ඤමාගම්ම”** යනු අරණ්‍යයෙන් අවුත්. “ම” යන්න පද දෙක සන්‍ධි කරන්නකි. **“අරඤ්ඤං”** යන්න පංචමී අර්ථයේ යෙදුණු දුතියා විභක්ති පදයකි. “තතො” යනු ඒ කුඩා ඇඳෙන්. **“අනාමන්තෙත්‍වා”** යනු කථාබහ නොකර, පැරණි බිරිඳට “අප්‍රමාදීවන්න” යනාදී වචනයක්වත් නොපවසා. **“පොසියො”** යනු තමාම අනිකකු මෙන් දක්වා කියයි. ඇතැම්හු මෙම වචනය “පක්කමිං” වියයුතු බව පවසති. ඔවුන්ට “පෝසිය නම් වූ මම පිටත්ව ගියෙමි” යනු පද පිළිවෙලයි. ඇතැම්හු ඒ ස්ත්‍රිය තම ගෙදරට පැමිණි තෙරුන් පොළඹවානු කැමති වූවාය. එය දුටු තෙරණුවෝ වහාම නැගිට, ගෙදරින් නික්ම විහාරයට ගොස් තමන්ගේ කුටියෙහි ඇඳෙහි හුන්හ. ඒ ස්ත්‍රියද පසුබත් කාලයේ අලංකාරව සැරසී විහාරයට අවුත් තෙරුන්ගේ කුටියට ම පිවිසියාය. එය දුටු තෙරුන් කිසිවක් නොපවසා ඇඳෙන් නැගිට වහාම දවල් වසන තැනට වැඩියේය”යි පවසති. ඔවුන්ට **“ගාමා අරඤ්ඤමාගම්ම”** යන පදයේ අර්ථය ඉහත පැවසූ ලෙසම ගත හැකිය. මෙහිදී “විහාර” යනුවෙන් ආරණ්‍යයම අදහස් කරන ලදි.
**“සුඛං සුඛත්‍ථො”** යනු ආයුෂ්මත් සාමඤ්ඤකානි තෙරුන්ගේ ගාථාවකි. එහි උපත කෙසේද? උන්වහන්සේද පෙර බුදුවරුන් සමීපයේදී කළ ප්‍රාර්ථනා ඇතිව ඒ ඒ භවයන්හි ඉපිද කුසල දහම් රැස් කරනුයේ මෙයින් කල්ප අනූ එකකට පෙර පහළ වූ විපස්සි භාග්‍යවතුන් වහන්සේගේ කාලයේදී මනුෂ්‍යයෙක්ව උපන්හ. හෙතෙම විපස්සි බුදුරජාණන් වහන්සේ දැක පැහැදුණු සිතින් එක් ඇඳක් පූජා කළේය. ඔහු ඒ පින්කමේ විපාක වශයෙන් දෙව් මිනිසුන් අතර සැරිසරමින් අවුත් අපගේ බුදුරජාණන් වහන්සේ ලොව පහළ වූ සමයේ එක්තරා පරිව්‍රාජක පුත්‍රයෙක්ව උපන්නේ ය. “සාමඤ්ඤකානි” නමින් ප්‍රකට වූ ඔහු, වැඩිවියට පැමිණ ශාස්තෲන් වහන්සේගේ යමක මහා ප්‍රාතිහාර්යය දැක සසුනේ පැවිදි විය. චරිතයට යෝග්‍ය කමටහන් ගෙන ධ්‍යාන උපදවාගත් උන්වහන්සේ, එම ධ්‍යානයම පාදක කරගෙන විදසුන් වඩා රහත් වූහ. උන්වහන්සේ තම චරිතා පදානය මෙසේ දැක්වූහ. (අපදාන පාළි II, මඤ්චදායක ත්‍ථෙරාපදානං)
“ලෝක ජ්‍යෙෂ්ඨ වූ තාදී ගුණ ඇති විපස්සී බුදුරජාණන් වහන්සේට මම පැහැදුණු සිතින් යුක්තවූයෙම් සියතින්ම එක් ඇඳක් පූජා කළෙමි.
එසේ ඇඳක් පිදීමේ පිනින් මම ඇත්, අස්, දිව්‍ය ආදී යාන ලැබුවෙමි. දැන් ආශ්‍රවක්‍ෂය කළෙමි.
මෙයින් කල්ප අනූ එකකට පෙර යම් ඇඳක් පූජා කළෙම් ද එහි විපාක වශයෙන් මේ දක්වා දුගතියක නූපන්නෙමි. ඇඳ පූජා කිරීමේ විපාක මෙබඳුය.
මවිසින් සියලු කෙලෙස් දවන ලදි. සියලු භව නසන ලදි. ඇත්රජෙකු මෙන් බැඳුම් සිඳ දමා වෙසෙමි. -පෙ- මවිසින් බුදුරජාණන් වහන්සේගේ අනුශාසනාව ඉටුකළෙමි.”
එම තෙරුන්ගේ ගිහිකළ යහළුවෙකු වූ “කාතියාන” නම් පිරිවැජියා; බුදුරජාණන් වහන්සේගේ පහළවීමේ සිට අන්‍ය තීර්ථකයන්ගේ ලාභ සත්කාරාදිය නැසුණු බැවින්, කෑම් බීම් ආදී පමණක්වත් නොලැබ ආජීවක බව පිළිබඳව කළකිරී තෙරුන් වහන්සේ වෙත එළඹ මෙසේ ඇසීය. “නුඹ වහන්සේලා ශාක්‍යපුත්‍රයෝ නම් වෙති. මහත් වූ ලාභ සත්කාර කීර්ති ආදියෙන් අග්‍රප්‍රාප්තව සුවසේ ජීවත් වන්නෝය. අපි වනාහි දුක්ඛිතව දුෂ්කරව ජීවත්වෙමු. කෙසේ පිළිපදින්නහුට මෙලොවත් පරලොවත් සැප ලැබේද?”යි ප්‍රශ්න කළ කල්හි තෙරණුවෝ “නොවෙනස්වන සැපයක් ඇත්නම් ඒ ලෝකෝත්තර සැපයම වේ. එය ලැබෙනුයේ ඊට අනුකූල වූ පිළිවෙත් සම්පූර්ණ කිරීමෙනි”යි වදාරා; තමන් වහන්සේ එම සැපයට පැමිණි බව ප්‍රකට කරන සේක්, **“සුඛං සුඛත්‍ථො ලභතෙ තදාචරං”** යන ගාථාව වදාළ සේක.
එහි **“සුඛං”** යනු සැපයි. නිරාමිස සුවය මෙහිදී අදහස් වේ. ඵලසමාපත්තිය හා නිර්වාණය මෙහිදී අදහස් කරයි. එය එසේමැයි. මේ සමාධි නම් ශික්‍ෂාව වර්තමානයේම සැප ගෙන දෙයි. අනාගතයේ සැප විපාක ලබාදෙයි. ‘නිවන උතුම්ම වූ සැපය’ යැයි කියන ලදි. **“සුඛත්‍ථො”** යනු සැපය කැමැත්තා, ඉහත විස්තර කළ සැපයෙන් ප්‍රයෝජනයක් ඇත්තා. **“ලභතෙ”** යනු පැමිණෙයි. සැප වේදනාව කැමැත්තාටම ලැබේ. අන්‍යයන්ට නොලැබේ. සැප කැමැත්තා කවරෙක්දැ”යි පැවසීමට **“තදාචරං”** ආදිය දැක්විණි. එම සැපය නම් වූ අර්ථය පිණිස හැසිරෙන්නේ. යම් පිළිවෙතකින් යුක්ත වූ. සැප ලබන පිළිවෙත් පුරන්නේ යන අර්ථයයි. හුදෙක් එම පිළිවෙත් පිරීමෙන් අපේක්ෂිත වූ සැපය පමණක් නොව කීර්තිය ද ලැබේ. “මොහු සිල්වතෙකි. ඉතා පිරිසිදු කාය වාග් හැසිරීම් ඇත්තෙකි. ධ්‍යාන වඩන්නෙකි. ධ්‍යානාංගයන්ගෙන් පිරිපුන් වූවෙකි.” ආදී වශයෙන් කීර්තිය අනභිමුඛයෙහි ද (තමා නැති තැන ද) හොඳ නම පැතිරීම් වශයෙන් ලැබේ. **“යසස්ස වඩ්ඪති”** යනු ඉදිරියේදී ගුණ පැවසීම්, ස්තූති කිරීම් ආදියෙන්ද පිරිවර සම්පත් ආදි වශයෙන් ද ඔහුගේ යසස වැඩේ. දැන් **“තදාචරං”** යනුවෙන් නාමිකව දැක්වූ අර්ථයෙහි පිළිපැදිය යුතු පිළිවෙතෙහි ස්වභාවය දක්වමින්, **“යො අරියමඩ්ඨඞ්ගික මඤ්ජසං උජුං භාවෙති මග්ගං අමතස්ස පත්තියා”** යනුවෙන් වදාළහ. එහි අර්ථය මෙසේය. “යම් පුද්ගලයෙක් කෙලෙස්වලින් දුරු වී පිරිසිදුවීම සඳහා පිළිපදිනු ලබන ප්‍රතිපත්තිය, ආර්යභාවය ගෙන දෙන බැවින් **“අරියං”** නම් වේ. සම්මා දිට්ඨිය ආදි වශයෙන් අංග අටකින් සමන්විත බැවින් **“අට්ඨංගික”** නම් වේ. අන්ත දෙකින් බැහැර වූ මැදුම් පිළිවෙත වැඩීම් වශයෙන්, ඇද රහිත වූ බැවින් “අඤ්ජසං” (මාර්ගය) නම් වූ. කයින් වන වැරදි ආදියෙන් දුරු වූ බැවින් **“උජුං”** (සෘජු) නම් වූ නිවණ කැමැත්තවුන් විසින් මාර්ගයෙහි යෙදීමෙන්, කෙලෙසුන් වනසා දමමින් ගමන් කිරීමෙන් **“මග්ගං”** යනු මාර්ගය වශයෙන් ලැබූ නම් ඇති. දුක් නැති කරන පිළිවෙත; නිවණට, අසංඛත ධාතුවට පැමිණීම සඳහා හෝ අවබෝධ කර ගැනීම සඳහා හෝ අවබෝධ කරගැනීම සඳහා වඩයි; තමාගේ සන්තානයෙහි උපදවයි, වඩයි. එසේ වඩන පුද්ගලයා නොවෙනස්වන සැපය **“තදාචරං”** ලැබීමට කැමැත්තා එහි හැසිරෙයි. එනිසා ඔහු ඉහත විස්තර කළ සැප ලබයි. මෙම දේශනාව ඇසූ පිරිවැජියා පැහැදුණු සිතින් යුක්තව සසුනේ පැවිදි විය. යහපත් වූ ආර්‍ය්‍ය මාර්ගයෙහි ගමන් කළ හෙතෙම නොබෝ කලකින් ම විදසුන් වඩා රහත් බව ලබාගත්තේය. මෙම ගාථාවම සාමඤ්ඤානි තෙරුන්ගේ රහත් බව ප්‍රකාශ විය.
**“සාධු සුතං”** යනු ආයුෂ්මත් කුමා පුත්ත තෙරුන් වහන්සේගේ ගාථාවයි. එහි උපත කෙසේද? මේ තෙරුන් වහන්සේ ද පෙර බුදුවරු හමුවෙහි කරන ලද ප්‍රාර්ථනා ඇතිව, මෙයින් කල්ප අනූ එකකට පෙර අඳුන් දිවිසම් පොරවාගත් තාපසයෙක් වී බන්‍ධුමතී නුවර රාජෝද්‍යානයේ වාසය කළහ. ඒ තවුසා විපස්සි භාග්‍යවතුන් වහන්සේ දැක පැහැදුණු සිතින්, පයේ ගල්වන තෙල් පිළිගැන්වීය. ඔහු ඒ පින්කමේ විපාක වශයෙන් දෙව්ලොව ඉපිද, එතැන් පටන් සුගතීන්හිම සැරිසරමින් අවුත් අප තථාගතයන් වහන්සේ ලොව පහළ වූ සමයේදී අවන්ති රට වෙලුකණ්ටක නම් නුවර ගහපති කුලයක උපන්නේය. නන්ද නමින් ප්‍රකට වූ ඔහුගේ මව “කුමා” නම් වූවාය. එනිසා “කුමාපුත්ත” යනුවෙන් ද ජනයා මොහු හැඳින්වූහ. ඔහු වැඩිවිය පත්ව සාරිපුත්ත මහරහතන් වහන්සේ සමීපයේදී බණ අසා ලැබූ ශ්‍රද්ධා ඇතිව පැවිදි විය. පසුව උපසම්පදාව ද ලැබූ උන්වහන්සේ කරන ලද පූර්ව කටයුතු ඇති සේක්, පිටිසර පර්වත පෙදෙසක වෙසෙමින් මහණදම් පුරන නමුත් ගුණ විශේෂයක් උපදවා ගැනීමට අපොහොසත් විය. එනිසා භාග්‍යවතුන් වහන්සේ කරා පැමිණි කුමාපුත්ත තෙරණුවෝ ධර්‍මශ්‍රවණය කොට, නැවත කමටහන් ලබාගෙන සුදුසු සෙනසුනක වාසයට ගොස් විදසුන් වඩා රහත් ඵලයෙහි පිහිටියහ. එනිසා අපදාන පාළියේදී උන්වහන්සේ මෙසේ ප්‍රකාශ කර ඇත. (අපදාන පාළි II - අබ්භඤ්ජනදායක ත්‍ථෙරාපදානං)
“මම බන්‍ධුමතී නුවර රජ උයනෙහි වාසය කළෙමි එසමයෙහි මම සම්, කඩමාලු හඳින තවුසෙක් වීමි.
සියලු දෙය තමන් වහන්සේ ම දැනගත්තා වූ, අපරාජිත වූ, ප්‍රධන් වීර්යයෙහි මෙහෙයු සිත් ඇති, ධ්‍යාන වඩන්නා වූ, ධ්‍යානයෙහි ඇලුනා වූ, පස් වැදෑරුම් වශී ධර්මයන්ගෙන් පිරිපුන් නිර්‍මල වූ බුදුරජාණන් වහන්සේ දුටුවෙමි.
සියලු අභිමතාර්ථයන් සමෘද්ධිමත් කරගත්, චතුරෝඝයන් තරණය කළ, ආශ්‍රව රහිත බුදුරජාණන් වහන්සේ දැක, පහන් වූ සිත් ඇති මම සතුටු සිතින් අඟ ගල්වන තෙල් පූජා කළෙමි.”
“එසමයේ මීට කල්ප අනූඑකකට පෙර යම් තෙලක් පූජා කළෙම් ද එතැන් සිට මම දුගතියකට නොගියෙමි. ඇඟ ගල්වන තෙල් පිදීමේ විපාකය මෙබඳු වේ.
මවිසින් දැන් සියලු කෙලෙස් දවන ලදි. සියලු භවයන් නසන ලදි. ඇත්රජෙකු මෙන් බැඳුම් සිඳදමා ආශ්‍රව රහිත වෙසෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත් බවට පත් වූ එම තෙරණුවෝ අරණ්‍යයෙහි වසන කල්හි දැඩිවූ පැවතුම් ඇති භික්‍ෂූන් දැක ඔවුන්ට අවවාද දෙමින්, සසුනේ නෛර්යාණික බව ප්‍රකාශ කිරීම් වශයෙන් **“සාධු සුතං සාධු චරිතකං”** යන ගාථාව වදාළහ.
**“සාධු”** යනු යහපති. මැනවි **“සුතං”** යනු ඇසීමයි. එහිදී සසරින් මිදීම ආශ්‍රිත වූ විශේෂයෙන් ම අල්පේච්ඡා දී ගුණයන්ගෙන් යුක්ත වූ දසකථාවස්තූන් ශ්‍රාවණය කිරීම මෙම වචනයෙන් අදහස් කරන ලදි. **“සාධු චරිතකං”** යනු එම අල්පේච්ඡාදී චරිත, බොහෝ කලක් එම යහපත් චරිතයන්හි ම හැසිරුණු චරිත, එසේ හැසිරීම, මේ පදවලින් බහුශ්‍රැත බවද ඊට අනුරූපී ප්‍රතිපත්තිය ද මැනවැයි (සුන්දරයයි) දක්වයි. “සදා” යනු සෑම කල්හි. නවක, තරුණ, මහළු යන සෑම අවස්ථාවකදී ම සෑම ඉරියවුවකදීම, **“අනිකෙත විහාරො”** යනු කෙලෙසුන්ට නිවාසයක් වූ පංචකාම ගුණයන් ට හෝ ලෞකික ෂඩාරම්මණ ධර්‍මයන්ට හෝ වාසස්ථානවූයේ “නිකේත” නම් වේ. මෙසේ කියන ලදි. “ගහපතිය, රූප නිමිත්තෙ ඇලී වාසය කිරීම “නිකේතසාරී” යැයි කියනු ලැබේ” ආදී වශයෙනි. ඒ වාසස්ථානයන්ගේ, නිකේතයන්ගේ ප්‍රහාණය සඳහා පිළිපැදීම අනිකේත විහාර නම් වේ. **“අත්‍ථ පුච්ඡනං”** යනු මෙකරුණු නොදන්නාගේ කලණ මිතුරකු හමුවට ගොස් මෙලෝ, පරලෝ හා පරමාර්ථ ප්‍රභේදාදිය පිළිබඳ ප්‍රශ්න කිරීමයි, අර්ථ විමසීමයි. කුශලාකුශලාදි ස්වභාව ධර්‍මයන් ගේ අර්ථය, “ස්වාමීනි, කුසලය කුමක්ද? අකුසලය කුමක්ද? සාවද්‍ය දෙය කුමක්ද? නිරවද්‍ය දෙය කුමක් ද?” ආදී වශයෙන් විමසීමයි. අර්ථ විමසුමයි. **“පදක්ඛිණකම්මං”** යනු එසේ විමසා ලැබුණු පිළිතුරු, උපදෙස්, අවවාද මනාව ගෞරවයෙන් පිළිගෙන, ඒවායෙහි පිහිටා යහපත් ව හැසිරීමයි. මෙතැනටද “සාධු” “මැනවි” යන පදය යෙදිය යුතුයි. **“එතං සාමඤ්ඤං”** යනු යහපත්ව ඇසීම් ආදී වශයෙන් කියූ ලෙස යමක් අසන ලද ද, යමක් අනුව හැසිරෙන ලද ද, යමක් අනුව හැසිරෙන ලද ද, පඤ්චකාමයන්ගෙන් වෙන් කියු ලෙස යමක් අසන ලද ද, යමක් අනුව හැසිරෙන ලද ද, පඤ්චකාමයන්ගෙන් වෙන් ව විසීම ද, සත්පුරුෂයන් වෙතින් අරුත් විමසීම ද, ඒවා ගෞරවයෙන් පිළිගෙන හැසිරීමද යන මේවා ශ්‍රමණ ධර්ම වේ. මෙයම ශ්‍රමණභාවයයි. මෙම ප්‍රතිපදාවෙන්ම, පිළිවෙතින්ම ශ්‍රමණභාවය වේ. වෙනත් පිළිවෙතකින් නොවේ. එනිසා ම “සාමඤ්ඤං” යන්න නොවෙනස්වන මාර්‍ගඵලයන්ට (ආර්‍ය්‍ය මාර්ග ඵලයන්ට) භාවිතවන තවත් සමාන වචනයකි. මෙය අපණ්ණක ප්‍රතිපදාවයි. මේ ශ්‍රමණභාවය යමකින් ලැබේද එය දැක්වීමට **“අකිඤ්චනස්ස”** “පළිබෝධ රහිත” යැයි කියන ලදි. අල්වාගැනීම් නැත්තාට කෙත්වතු, රන්රිදී, දැසි දස් යනාදී දෙය පිළිබඳ අයිතිවාසිකම්, අල්ලාගැනීම් රහිත පුද්ගලයාට යන අර්ථයයි.
**“නානාජනපදං යන්තී”** යනු ආයුෂ්මත් කුමාපුත්ත සහාය තෙරුන් වහන්සේගේ ගාථාවයි. එහි උපත කෙසේද? උන්වහන්සේ ද පෙර බුදුවරුන් හමුවේදී කළ ප්‍රාර්ථනා ඇතිව ඒ ඒ භවයන්හි දී නිවන් පතාගෙන කුසල් රැස්කළහ. මෙයින් කල්ප අනූ හතරකට පෙර සිද්ධත්ථ නම් භාග්‍යවතුන් වහන්සේ ලොව පහළවූ සමයෙහි එක් ධනවත් පවුලක උපන් හෙතෙම, වැඩිවියට පැමිණ කැළයට ගොස් බොහෝ ගස් දඬු කඩාගෙන සැරයටි සාදා සංඝ රත්නයට පූජා කළේය. එබඳුම වෙනත් පිංකම්ද ශක්ති පමණින් සිදුකර, දිව්‍යලෝකයන්හි ඉපිද දෙව්සැප විඳිමින් ම කල්යවා, අප බුදුරජාණන් වහන්සේ ලොව පහළ වූ සමයෙහි වේලුකණ්ටක නුවර සමෘද්ධිමත් පවුලක උපන්නේය. ඔහුගේ නම සුදත්ත නම් විය. ඇතැම්හු වාසුල නම් වූ බව ද කියති. ඔහු කුමාපුත්තගේ ප්‍රිය යාලුවෙක්ව සිටියේය. “කුමාපුත්ත පැවිදිවීය” යන පුවත ඇසූ හෙතෙම, කුමාපුත්ත පැවිදි වූ ශාසනය නම් ඒකාන්තයෙන්ම පහත් වූවක් නො වන්නේය.” යැයි සිතා ඔහු අනුවම පැවිදිවනු කැමැත්තේ ශාස්තෲන් වහන්සේ සමීපයට පැමිණියේය. ශාස්තෲන් වහන්සේ ඔහුට දහම් දෙසූ සේක. ඔහු ඉතා වැඩියෙන් පැවිද්දෙහි ඇලුණේ, පැවිදි වී කුමාපුත්ත සමගම ප්‍රත්‍යන්ත පර්වතයක භාවනාවෙහි නියැලී වාසය කළේය. එසමයේ බොහෝ භික්‍ෂූහු නොයෙක් ජනපදයන්හි ජනපද චාරිකාවේ හැසිරෙමින් එම ස්ථානයට ම පැමිණෙති. එනිසා එම ස්ථානයෙහි කලබල ඇතිවිය. මෙය දුටු සුදත්ත තෙරණුවෝ, මේ භික්‍ෂූහු නෛර්‍ය්‍යාණික සසුනේ පැවිදි වුවත්, ජනපද පිළිබඳව සිතමින් සිටිනුයේ චිත්ත සමාධියට බාධා කරති.” යි සිතා උපන් සංවේගයෙන්; එම සංවේගයම තම සිත දමනය කර ගන්නා හෙණ්ඩුවක් කරගෙන **“නානාජනපදං යන්තී”** යන ගාථාව වදාළහ.
එහි **“නානා ජනපදං”** යනු “වෙන වෙනම වූ නානාවිධ ජනපදයන්හි කාසි - කෝසල ආදී ප්‍රභේද ඇති නොයෙක් රටවල, පෙදෙස්වල” යන අර්ථයයි. **“යන්තී”** යනු යති. සංචාරය කරති. **“විචරන්තා”** යනු අසුවල් ජනපදය සුලභ ආහාරපාන ඇත්තකි. ආහාර ලැබීම පහසුය. අසුවල් ජනපදය බියරහිතය, රෝගාබාධ රහිතය” ආදී වශයෙන් කල්පනා කරමින් ජනපද චාරිකාවේ හැසිරෙන්නෝ **“අසඤ්ඤතා”** යනු එම ජනපදයන් පිළිබඳවම කල්පනා කිරීමෙන් තොර නොවූ සිත් ඇති බැවින් අසංයනව, අසංවරව, **“සමාධිඤ්ච විරාසෙන්තී”** යනු සැමදෙනාට ම උතුරු මිනිස් දම් වර්ධනයේ මුලාධාර වූ උපචාර අර්පණාදී භේද සහිත සමාධිය ද වරද්දා ගනිති. “ච” ශබ්දය සම්භාවනාර්ථයේ යෙදී ඇත. දේශදේශාන්තරවල හැසිරීමෙන් ධ්‍යාන සිතට අවසරයක් නොලැබේ. එනිසා නොපැමිණියාවූ සමාධීන්ට සිත නොඑළඹෙයි. පැමිණියාවූ චිත්ත සමාධි ආදී වශීභාවයන් නැවත නැවත නොවැඩීමෙන් දිරාගොස් විරුද්ධව සිටියි. වරද්දා ගනියි. **“කිංසු රට්ඨංචරියා කරිස්සති”** යන්නෙහි “සු” යනු නිපාතයකි. මෙසේ ජනපද චාරිකාවේ හැසිරෙන්නෝ කුමක් කරන්නෝද? “කිං” යනු කවරනම් අර්ථයක් ඉටුකර ගනියිද? නිරර්ථක වූ ම දෙයක් කරයි” යනුවෙන් ගැරහීමට මෙය පවසන ලදි. **“තස්මා”** යනු යම්හෙයකින් මෙබඳු වූ දේශාන්තරවල හැසිරීමෙන් භික්‍ෂුවගේ සමාපත්තීන්ට අනර්ථයක් වේ. භික්‍ෂු ආකල්ප වරද්දා ගනියි. එබැවින් **“විනෙය්‍ය සාරම්භං”** යනුවෙන් වෙසෙන ප්‍රදේශයේ නොඇලීම් වශයෙන් උපන් එකට එක කිරීම නම් වූ සිත කෙලෙසන දහම්, ඊට අනුරූප වූ ප්‍රතිසංස්කරණයන්ගෙන් දුරුකර, සංසිඳුවාගෙන **“ඣායෙය්‍ය”** යනු අරමුණු පිළිබඳව හෝ ලක්‍ෂණ පිළිබඳව හෝ නැවත නැවත සිතීම් - කල්පනාකිරීම් - මෙනෙහිකිරීම් යන දෙයාකාර ධ්‍යානයන් වඩවන්නේය. **“අපුරක්ඛතො”** යනු මිථ්‍යා දෘෂ්ටි කල්පනාවන්ගෙන් හා තණ්හාදියෙන් පෙරටු නොවූයේ එම අකුසල් සිත් හි වසඟයට නොපැමිණි කමටහන් ම මෙනෙහි කරන්නේය යන අර්ථයයි. මෙසේ එම භික්‍ෂූන්ට අවවාද වශයෙන් ගාථාව දේශනා කළ තෙරණුවෝ එයම හෙණ්ඩුවක් කරගෙන තම සිත සංවර කරගත් සේක්, විදසුන් වඩා රහත් ඵලය ලබාගත්හ.
“එකල් හි මම මහවනයට පිවිස හුණ ගසක් කපා සැරයටියක් සාදා සංඝයාට පිදුවෙමි.
එම චිත්ත ප්‍රසාදය නිසා මනා ව වුත ඇති සංඝරත්නයට වැඳ, එල්බෙන දණ්ඩක් (සැරයටියක්) පූජාකර උතුරුදෙසට ගියමි.
එදා මීට කල්ප අනූහතරකට පෙර සැරයටියක් පිදීමේ පිණින්, මේ දක්වාම දුගතියක් නුදුටුවෙමි. සැරයටි දානයේ විපාක මෙබඳුය.
මවිසින් සියළු කෙලෙස් දවන ලදි. -පෙ- බුදුරජාණන් වහන්සේගේ අනුශාසනාව ඉටු කළෙමි.”
යම් අර්ථයක් අංකුසයක් කරගත් මේ තෙරුන් වහන්සේ රහත් බව ලබාගත්තේ ද එම අර්ථයම හදවතෙහි තබාගෙන, රහත් බවට පත් වූ පසුව ද **“නානාජනපදංයන්තී”** යන මේ ගාථාව ම දේශනා කළහ. එනිසා එයම උන්වහන්සේගේ රහත් බව ප්‍රකාශ කිරීම නම් විය.
**“යො ඉද්ධියා සරභුං”** යන මේ ගාථාව ආයුෂ්මත් ගවම්පති තෙරුන්ගේ ගාථාවකි. එහි උපත කෙසේද? මෙම තෙරුන් ද පෙර බුදුවරු හමුවෙහි කළ ප්‍රාර්ථනා හා පින්දහම් ඇත්තෙකි. මීට කල්ප තිස් එකකට පෙර ලොව පහළ වූ සිඛි භාග්‍යවතුන් වහන්සේ, දැක පැහැදුණු සිතින් මල් පූජා කළ පිනින් දෙව්ලොව ඉපදුණු උන්වහන්සේ ඒ ඒ භවයෙහි දී තව තවත් පින් දහම් කරගත්හ. කෝණාගමන භාග්‍යවතුන් වහන්සේගේ සෑයට ඡත්‍රයක් ද වේදිකාවක් ඔහු විසින් ඉදි කළේය. කස්සප බුදුන් දවස එක්තරා ධනවත් සිටුගෙයක උපන්නේය. එම ගෙදර බොහෝ ගව සම්පතක් විය. ගොපල්ලෝ එම ගව සම්පත සුරකියි. මෙතෙමේ එහි අතරින් පතර යුතු අයුතු දේ විමසමින් හැසිරේ. ඔහු එක් දිනක් රහතන් වහන්සේ නමක් ගමෙහි පිඬුපිණිස හැසිර, ගමින් පිටත සිට දිනපතා ම දානය වළඳන බව දුටුවේය. “ආර්යයන් වහන්සේ සූර්ය තාපයෙන් වෙහෙසට පත්වන්නේය” යි සිතූ ඔහු මහරි දඬු සතරක් ඔසවා, ඒ මත්තෙහි මහරි අතු දමා ගස් අතු මණ්ඩපයක් කරවා පූජා කළේය. එම මණ්ඩප සමීපයේ මහරි ගසක් රෝපණය කළ බව ද කියති. ඔහු කෙරෙහි අනුකම්පාවෙන් රහතන් වහන්සේ දිනපතාම එහි හිඳ බත් කිස කළසේක. ඔහු ඒ පින්කම හේතුවෙන් ඔහුගේ විමන් දොර මහත් මහරී වනයක් පහළ විය. එහි වර්‍ණගන්‍ධ සම්පන්න වූ පුෂ්පයෝ සැම කල්හි ම පවතිති. එනිසා එම උයන “සේරිස්සක” නාමයෙන් ප්‍රකට විය. ඒ දෙව් පුතු ද එක් බුද්ධාන්තරයක් දෙව් මිනිසුන් අතරෙහි සැරි සරා, මේ බුද්ධෝත්පාද කාලයෙහි යස තෙරුන්ගේ යහළුවන් සතර දෙනා අතුරින් ගවම්පතී නම් යහලුවා ලෙස උපන්නේ ය. යස කුමරුගේ පැවිදි වීම ඇසූ ගවම්පතී කුමරු ද තම යහලුවන් සමග භාග්‍යවතුන් වහන්සේ සමීපයට පැමිණියේ ය. ශාස්තෲන් වහන්සේ ගේ ධර්‍ම දේශනාව ඇසූ ඔවුහු සතර දෙනම රහත් ඵලයෙහි පිහිටියහ.
අපදාන පාළියේ දී උන්වහන්සේ මෙසේ පවසා ඇත.
“ඒ මම පෙර මුව වැද්දෙක් ව වනයෙහි ඔබිනොබ හැසිරුනෙමි. සියළු දහම් හි පරතෙරට පැමිණියා වූ කෙලෙස් දුරලූ බුදුරජාණන් වහන්සේ දුටුවෙමි.
පැහැදුණු සිතැති මම සතුටින්, ඒ මහා කාරුණික වූ, සියලු සත්ත්‍වයන් කෙරෙහිම හිත වැඩ සලසන්නා වූ උන්වහන්සේ ට නොයෙක් මලින් පූජා පැවැත්වීමි.
මෙයින් කල්ප තිස් එකකට පෙර මම යම් බඳු මල් පූජාවක් කළෙම් ද, එතැන් පටන් මම දුගතියක නූපන්නෙමි. මල් පූජාවෙහි මේ විපාකය යි.
මවිසින් සියලු කෙලෙස් දවන ලදි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත්බවට පත්වූ ඒ හි භික්‍ෂු පැවිදි උපසම්පදාව ලැබූ ගවම්පතී තෙරුන්, විමුක්ති සුවය විඳිමින් සාකේත නුවර අඳුන් වනයෙහි වාසය කළේය. එසමයෙහි මහත් වූ භික්‍ෂුසංඝයා පිරිවරාගත් භාග්‍යවතුන් වහන්සේ සාකේත නුවරට වැඩම වා අඳුන් වනයට පිවිසිසේක. එහි සෙනසුන් ප්‍රමාණවත් නොවූ බැවින් මධ්‍යම රාත්‍රියෙහි නදියේ ජලය වැඩි වූ බැවින් සාමණේරා දී හු මහත් ශබ්ද කළහ. භාග්‍යවතුන් වහන්සේ එම මහා ශබ්දය අසා ගවම්පතී තෙරුන්ට මෙසේ අණකළ සේක “ගවම්පතිය! යන්න, ජල සැඬපහර මැඩ පවත්වා භික්‍ෂූන් වහන්සේ සඳහා සුවපහසු වාසයක් ඇතිකරන්න.” ගවම්පතී තෙරණුවෝ ද එය අසා, “ස්වාමීනි, යහපති” යි පවසා, එතැනට වැඩ සෘද්ධිබලයෙන් නදියේ ජල පහර මැඩ පැවැත්වූහ. එසේ මැඩපැවැත් වූ ජල පහර ඉතා දුරින් පර්වත කූටයක් මෙන් සිටියේ ය. එතැන් පටන් ගවම්පතී තෙරුන්ගේ ආනුභාවය (බලමහිමය) ප්‍රකට විය. එක්දිනක් භාග්‍යවතුන් වහන්සේ මහත් වූ දෙව් පිරිස් පිරිවරා දහම් දෙසන එම තෙරුන් දැක, ලොවට අනුකම්පා පිණිස එම තෙරුන්ගේ මහත් ව ගුණයන් ප්‍රකට කරන සේක්, එම ගුණයන්ට ප්‍රශංසා කරමින් **“යො ඉද්ධියා සරභුං”** යන ගාථාව වදාළ සේක.
එහි **“ඉද්ධියා”** යනු අධිෂ්ඨාන සෘද්ධියෙන් **“සරභුං”** යන එනමින් හැඳින්වෙන නදියයි. **“අට්ඨපෙසි”,** දිය පහර ගලාගෙන යෑමට නොදී පර්වත කූටයක් මෙන් මහත් සැඩපහර නැවැත්වීද, මහත් වූ ජල රැසක් කොට නැවැත්වී ද, **“අසිතො”** යනු “න සාතො” තණ්හා දෘෂ්ටි ආදී නිශ්‍රය රහිත වූ, “බන්‍ධන” නම් වූ සියලු සංයෝජන මුළුමනින් ම සිඳ දැමූ බැවින්, කිසිදු බන්‍ධනයකින් නොබැඳුණු එසේම “එජා” නම් වූ තෘෂ්ණා දී කෙලෙසුන්ගේ නොපවත්නා බැවින් (න + එජා) “අනේජ” නම් වූ **“අනෙජො”** ඒ ගවම්පති තෙරණුවෝ උන්වහන්සේ සියළු ඇලීම් ඉක්මවූහ. සියළුම රාග, ද්වේෂ, මෝහ, මාන, දෘෂ්ටි ආදී සංගයන් හෙවත් ඇලීම් ඉක්මවා සිටි බැවින් **“සබ්බසඞ්ගාතිගතං”** නම් වේ. අසේඛ ප්‍රතිපදාවට පිළිපන් මුනිවරයෙකු බැවින් **“මහාමුනිං”** නම් වේ. එසේ ම කාම, කර්ම ආදී භව සංඛ්‍යාත ප්‍රභේදයන් හි, සියලුම භවයන් හි පරතෙරට හෙවත් නිවණට පැමිණි බැවින් බැවින් **“භවස්ස පාරගුං”** භව පරතෙරට පැමිණි. **“දෙවා නමස්සන්ති”** යනු උන්වහන්සේට දෙවියෝ ද වඳිති. සෙසු ජනයා පිළිබඳව කියනු කිම? මෙම ගාථාව අවසානයේ දී බොහෝ දෙනාට ධර්‍මාවබෝධ විය.
තෙරුන් වහන්සේ සිය රහත්බව ප්‍රකාශ කරන සේක්, “ශාස්තෲන් වහන්සේ පුදන්නෙමි” යි එම ගාථාව ම වදාළ සේක.
**“සත්තියා විය ඔමට්ඨො”** යනු ආයුෂ්මත් තිස්ස තෙරුන්ගේ ගාථාවයි. එහි උපත කෙසේද? මෙතෙමේ ද පෙර බුදුවරුන් හමුවෙහි කරන ලද ප්‍රාර්ථනා ඇතිව, ඒ ඒ භවයන්හි දී නිර්වාණය ප්‍රාර්ථනා කරමින් නොයෙක් පින්දහම් රැස්කළේය. තිස්ස නම් භාග්‍යවතුන් වහන්සේගේ බෝධිමූලයෙහි වූ වියළි කොළ ආදී කසල, බැහැර කර පිරිසිදු කළේය. ඒ පින්කමේ විපාක වශයෙන් දෙව් මිනිසුන් අතර සැරිසරා, මේ බුද්ධෝත්පාද කාලයෙහි කපිලවස්තුවේ භාග්‍යවතුන් වහන්සේ අනුව පැවිදිව උපසපන් වී අරණ්‍යයක වෙසෙන තිස්ස හිමියො, ජාතිය නිසා මන් උපදවාගෙන, ක්‍රෝධ - බලවත් සිත් තැලීම් ආදියෙන් ද අනුන්ට දොස් කීමෙන් ද යුක්තව හැසිරෙති. මහණකම සඳහා කිසිදු උත්සාහයක් නො කරති. ඉක්බිති එක් දිනක් ශාස්තෲන් වහන්සේ දිවැසින් බලන සේක්, විවර වූ මුව ඇතිව දවල් වසනතැන නිදාසිටින්නා වූ තිස්ස හිමි දුටුසේක. දැක සැවතින් අහසට පැන නැගී එතැනට වැඩමවා අහසෙහිම වැඩ සිටිමින් මහත් වූ ආලෝකයක් පතුරුවා, එම ආලෝකය නිසා අවදි වූ උන්වහන්සේට සිහිය උපදවා අවවාද දෙන සේක්, **“සත්තියා විය ඔමට්ඨො”** යන ගාථාව වදාළසේක.
එහි **“සත්තියා විය”** යනු මේ දේශනා ශීර්ෂයයි. එක් පැත්තක මුවහත ඇති සැනකින් යන අර්ථයයි. **“ඔමට්ඨො”** යනු පහරදෙන ලද, පහරදීම් සතරකි. ඔමට්ඨ, උම්මට්ඨ. මට්ඨ හා විමට්ඨ යනුවෙනි. එහි උඩ හිඳ යටට ගැසූ පහර ඕමට්ඨ නම් වේ. යට සිට උඩට ගැසූ පහර උම්මට්ඨ නම් වේ. අගුල්, යකඩ කූරු මෙන් සිරුර විනිවිද ගිය පහර මට්ඨ නම් වේ. සෙසු සියලුම ආකාරයේ පහර දීම් විමට්ඨ නම් වේ. මෙතැනදී ඕමට්ඨ නම් පහර දීම අදහස් වේ. එය වනාහි දරුණුම පහරදීමයි. එසවීම අපහසුවූ සැතකි. පිළියම් කිරීම අසීරු වූවකි. ශරීරය තුළ ම පවතින දෝෂයක් වේ. ශරීරය තුළම සැරව හා ලේ වැගිරෙයි. සැරව හා ලේ ශරීරයෙන් පිට නොවී තුවාලයේ හාත්පස වෙලාගෙන සිටියි. කුණු ලේ ඉවත් කරනු කැමැත්තන් විසින් තුවාල කරු අඳක බැඳ යටිකුරු කළ යුතු (හිස යටට සිටින සේ) වේ. මෙයින් මරණයට හෝ පැමිණෙයි. නැතිනම් මරණය හා සමාන දුකකට පත්වේ. **“ඩය්හමානෙ”** යනු ගින්නෙන් දැවෙන කල්හි (ගින්නෙන් දැවෙමින්) **“මත්‍ථකෙ”** යනු හිසයි. මෙහි අදහස මෙසේය. – “යම්සේ හිස ගිනි ගත්තෙකු වහා එම ගින්න නිවාගැනීමට වීර්ය කරන්නේ ද එබඳුම ප්‍රයෝග - උත්සාහ කරන්නේ ද? ඒ ආකාරයෙන් ම භික්‍ෂුව ද කාමරාගය දුරුකිරීම සඳහා සිහි ඇතිව, අප්‍රමාදී ව උත්සාහ වඩමින් වාසය කරන්නේ ය” (එසේ කළ යුත්තේය). මෙලෙස භාග්‍යවතුන් වහන්සේ ඒ තිස්ස තෙරුන්ගේ ක්‍රෝධ, චිත්ත පීඩාවන් සංසිඳවීම සඳහා අවවාද දෙන සේක්, මුඛ්‍යවශයෙන් කාමරාගය ප්‍රහාණය කිරීම මාතෘකා කරගෙන දේශනාව නිමාකළ සේක.
තෙරුන් වහන්සේ එම ගාථාව අසා, සංවේගයට පත් සිතින් විදසුන් වැඩීමෙහි උත්සාහවත් ව වාසය කළහ. එම අදහස දැනගත් ශාස්තෲන් වහන්සේ සංයුක්ත නිකායේ කියැවෙන තිස්සත්‍ථෙරසූත්‍රය දේශනා කළ සේක. එම දේශනාව අවසානයේ දී තිස්ස තෙරුන් රහත්ඵලයෙහි පිහිටියේ ය. උන්වහන්සේ තම චරිත කථාව අපදාන පාළියේ මෙසේ විස්තර කර දක්වති.
“දෙව්ලොව, මිනිස්ලොව යන දෙලොවම යශස් අනුභව කර, අවසන අනුත්තර ශාන්තිය ගෙනදෙන නිවණට පැමිණියෙමි.
යම් පුරුෂයෙක් සම්බුදුරජාණන් වහන්සේ සඳහා හෝ උන්වහන්සේගේ බෝධිය උදෙසා හෝ පින් රැස් කරන්නේ නම් ඔහුට කුමක් දුර්ලභ වේද?
මාර්ග - ඵල පිළිබඳව ද දීඝනිකායාදිය හා ධ්‍යානාභිඥා ගුණයන් හි ද අන් අයට වඩා අධික ඥාන ලාභියෙක් ව ආශ්‍රම රහිතව පිරිනිවන් පාන්නෙමි.
පෙර මම සතුටු සිතින් බෝ මළුවෙහි වැටුණු වියළිපත් බැහැරලා, මේ විසිඅංගයන්ගෙන් හැමකල්හිම යුක්ත වීමි.
මවිසින් කෙලෙස් දවන ලදි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත් බවට පත් වූ එම තෙරුන් වහන්සේ තම රහත්ඵලය ප්‍රකාශ කරන සේක්, ශාස්තෲන් වහන්සේට පූජා කරනු කැමති ව එම ගාථාව ම නැවත වදාළ සේක.
**“සතතියා විය ඔමට්ඨො”** යනු ආයුෂ්මත් වඩ්ඪමාන තෙරුන්ගේ ගාථාවයි. එහි උපත කෙසේ ද? මොහු ද පෙර බුදුවරු හමුවෙහි කරන ලද ප්‍රාර්ථනා ඇත්තෙකි. මෙයින් කල්ප අනූ හතරකට පෙර තිස්ස නම් භාග්‍යවතුන් වහන්සේ පහළ වූ සමයෙහි සිටුගෙයක ඉපිද වියට පැමිණියේ, තිස්ස භාග්‍යවතුන් වහන්සේ පිඬු පිණිස හැසිරෙනු දැක පැහැදුණු සිතින්, මනාව පැසුණු නටුයෙන් ගිලිහුණු අඹගෙඩි පූජාකළේය. ඔහු ඒ පින්කමේ විපාක වශයෙන් දෙව් ලොව උපන්නේය. ඒ ඒ භවයන් හි දී තව තවත් පින්දහම් රැස් කරගත් හෙතෙම, මේ අපගේ සම්බුදුරජාණන් වහන්සේ ලොව පහළ වූ සමයෙහි වූ වේශාලියේ (විශාලා මහනුවර) ලිච්ඡවි රජ පවුලක ඉපිද වඩ්ඪමාන නමින් ප්‍රකට විය. වියටපත් ඒ රජ කුමරු ශ්‍රද්ධාවන්ත, තුණුරුවන් හි පැහැදුණු, දීමෙහි ම ඇලුණු දායකයෙක්ව නිති සංඝයාට උපස්ථාන කළේය. ඔහු කරන ලද යම් අපරාධයක් නිසා, ශාස්තෲන් වහන්සේ ඔහුට පත්ත නික්කුජ්ජන කර්මය පැනවූ කල්හි, එය සංසිඳුවා ගෙන උපන් සංවේගය නිසා පැවිදි විය. පැවිදි වූ නමුත් කය සිත මැලි බැවින් යුක්තව (ථීනමිද්ධ නීවරණයේ වෙලී) වාසය කළ වඩ්ඪමාන තෙරුන් වෙත වැඩම කළ ශාස්තෲන් වහන්සේ, එහිමියන් තුළ සංවේග ඇතිකරවමින් **“සත්තියා විය ඔමට්ඨො”** යන ගාථාව වදාළ සේක.
එහි **“භවරාගප්පහාණාය”** යනු භව රාගය ද රූප රාගය ද අරූප රාගය ද දුරු කිරීම පිණිස, ඉදින් ආධ්‍යාත්මික සංයෝජනයන් දුරු නොකර, ප්‍රහීන නොකර බාහිර සංයෝජනයන් ගේ ප්‍රහාණයක්, දුරුවීමක් නම් සිදු නොවේ. මේ දෙක අතර මැද ප්‍රහීනවීමක් නොමැත. උද්ධම්භාගිය සංයෝජනයන් ප්‍රහීණ නොවූ කල්හි ඕරම්භාගිය සංයෝජන මුළුමනින්ම ප්‍රහීණ වුවත් උද්ධම්භාගිය සංයෝජන දුරුකිරීම අපහසු වෙති. එනිසා පහසුවෙන් ප්‍රහීණය කළහැකි දෙයින් අපහසු ප්‍රහීණ කිරීම උද්ධම්භාගිය සංයෝජන ප්‍රහීණ කිරීම අදහස් කළ සේක. නැතහොත් තෙරුන් වහන්සේගේ අදහස් අනුව ම එසේ දේශනා කළ සේක. සෙසු අර්ථ විභාග මුලින් දැක්වූ තිස්ස තෙරුන්ගේ වස්තුවෙහි පැමිණි ලෙස දතයුතුයි.
පඤ්චම වර්‍ගය
**“විවරමනුපතන්ති විජ්ජුතා”** යනු ආයුෂ්මත් සිරිවඩ්ඪ තෙරුන්ගේ ගාථාවයි. එහි උපත කෙසේද? උන්වහන්සේ ද පෙර බුදුවරු හමුවෙහි කරන ලද ප්‍රාර්ථනා ඇතිව ඒ ඒ භවයේදී නිර්වාණය ප්‍රාර්ථනා කරගෙන බොහෝ පින්කම් රැස්කර ගත්හ. මෙයින් කල්ප අනූ එකකට පෙර පහළ වූ විපස්සි භාග්‍යවතුන් වහන්සේගේ සමයෙහි සිටුකුලයක ඉපිද වැඩිවියට පත්වූ හෙතෙම, විපස්සි භාග්‍යවතුන් වහන්සේ දැක - පැහැදී උන්වහන්සේට කිංකිණි මලින් පූජා කළේය. ඒ පින්කමෙන් දෙව්ලොව උපන් ඔහු; තව තවත් පින්දහම් රැස් කරමින් සුගතීන්හිම සැරිසරා මේ බුද්ධෝත්පාද කාලයේදී රජගහ නුවර මහත් ධනය ඇති බ්‍රාහ්මණ ගෙදරක උපන්නේ ය. සිරිවඩ්ඪ නාමයෙන් ප්‍රකටව වැඩිවියට පත්වූ ඔහු, බිම්බිසාර රජු හමුවේදී (බුදු වූ අලුතම) ශාස්තෲන් වහන්සේ දෙසූ සද්ධර්‍මයෙහි උපන් ප්‍රසාදය නිසාත් සංසාරික පුරුදුතාවය නිසාත් පැවිදි විය. පැවිදිව කරන ලද පූර්ව කටයුතු ඇති සිරිවඩ්ඪන තෙරණුවෝ, වේහාර පාණ්ඩව පර්වත දෙකට නුදුරු තැනක වූ අරණ්‍යායතන පර්‍වත ගුහාවක කමටහන් වැඩීමෙහි ම යෙදී වාසය කළහ. එම වේලාවෙහි මහත් වූ අකල් මේඝයක් (මහවරුසාවක්) පහළ විය. විදුලිය පර්වත විවරයට වැටෙමින් හෙන මෙන් හැසිරෙයි. (පුපුරයි). තෙරුන් වහන්සේගේ ග්‍රීෂ්මයෙන් තැවුණු ශරීරය තෙත් වූ වැසි සුළඟින් ස්පර්ශ කරන ලද්දේ ග්‍රීෂ්ම තාපනයෙන් සංසිඳුණි. යෝග්‍ය වූ සෘතු ලැබීම නිසා සිත එකඟ කරගත හැකි විය. තෙරණුවෝ එකඟ වූ සිතින් විදසුන් වඩා රහත් බවට පත්වූ සේක. උන්වහන්සේ මෙසේ අපදාන පාළියේදී සිය චරිත විස්තරය දැක්වූ සේක.
“රන්තොරණක් මෙන් බබළන සර්වඥ වූ ලෝකනායක බුදුරජාණන් වහන්සේගේ, සිසිල් දිය ඇති විලකට බැස ජලස්නානය කළසේක.
මම කිංකිණි මල් රැසක් ගෙන ඔදවැඩී ගිය සිතැතිය, සතුටින් ද්විපදෝත්තම (දෙඇත්තන් අතරින් උතුම් වූ) තාදී ගුණ ඇති විපස්සි බුදුරජාණන් වහන්සේට පිදුවෙමි.”
“මෙයින් කල්ප අනූ එකකට පෙර යම් පුෂ්ප පූජාවක් කළෙම් ද එහි විපාක වශයෙන් මේ දක්වා දුගතියක් නුදුටුවෙමි. බුද්ධ පූජාවෙහි විපාකය එබඳුය.
ඒ මම මෙයින් කල්ප විසි හතකට පෙර සත්රුවනින් හෙබි මහත් බලැති භීමරථ නම් සක්විති රජ වූයෙමි.
මවිසින් සියලු කෙලෙස් දවන ලදි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත්බවට පත්වූ උන්වහන්සේ සිය නික්ලේශී භාවය ප්‍රකාශ කරන සේක්; තමන් වහන්සේට වූ ලාභයම අර්ථෝත්පත්ති කරගෙන ප්‍රීතිය පහළ කරමින් **“විවරමනපතන්ති විජ්ජුතා”** යන ගාථාව වදාළ සේක.
එහි **“විවරං”** යනු විවරයෙහි. අතර මැද **“අනුපතන්ති”** යනු කියූ ලක්‍ෂණයෙහි වැටෙති. පතතිති. බැබලෙති යන අර්ථයයි. බැබලීමට විදුලියෙහි පැවතීම වේ. “අනු” යන්න මෙහිදී දුතියා විභක්තියෙහි යෙදී ඇත. “ගසක් පාසා බබලයි” **“රුක්ඛමනු විජ්ජොතන්ති”** යන්න මෙනි. **“විජ්ජුතා”** යනු වාතයෙන් කම්පිත වූ (විදුලිය). **“වෙභාරස්සච පණ්ඩවස්සච”** යනු “වේභාර පර්වතයට ද පණ්ඩව පර්වතයට ද යන අතරෙහි වූ විවරයෙහි වැටෙයි” යන අර්ථයයි. **“නගවිවරගතො”** යනු පර්‍වත (නග) විවරයට, පර්වත ගුහාවට පැමිණි (එහි වැඩ සිටි) **“ඣායති”** යනු ආරම්මණයන් හෝ ලක්‍ෂණයන් පිළිබඳව නැවත නැවත සිතමින් දැහැන් (ධ්‍යාන) වඩයි. සමථ හා විදර්ශනා භාවනාවන් පෙරටුකරගෙන වඩයි. ධ්‍යාන කරයි. **“පුත්තො අප්පටිමස්ස තාදිනො”** යනු ශීලස්කන්‍ධ ආදී ධර්‍මකාය සම්පත්තියෙන් ද රූප කාය සම්පත්තියෙන් ද අනුපම වූ, උපමාරහිත වූ, ඉෂ්ටානිෂ්ටාදී කාරණයන් හි තාදී ලක්‍ෂණය සහිත, අකම්පිත බුදුරජාණන් වහන්සේගේ ඖරස පුත්‍රයා; මෙහි යෙදුණු “පුත්ත” යන වචනයෙන් ම තෙරුන්වහන්සේ; තමා රහත්බවට පත්වීම් වශයෙන් ශාස්තෲන් වහන්සේගේ අනුජාත පුතෙකු බව ප්‍රකාශ කළ සේක.
**“චාලෙ උපචාලෙ”** යනු ආයුෂ්මත් ඛදිරවනිය රේවත තෙරුන් වහන්සේගේ ගාථාවයි. එහි උපත කෙසේද? උන්වහන්සේ ද පෙර පදුමුත්තර භාග්‍යවතුන් වහන්සේ පහළ වූ සමයෙහි හංසවතී නුවර තීර්ත නාවික පවුලක ඉපිද මහා ගංගාවෙහි මහතොටක සිට නාවික කාර්යයෙහි නිරත වූහ. එක් දිනක් ශ්‍රාවක සංඝයා සහිත භාග්‍යවතුන් වහන්සේ ගඟ තෙරට පැමිණි බව දුටු ඔහු; පැහැදුණු සිතින් නැව් සමූහයක් යොදවා මහත් වූ පූජා සත්කාර කරමින් උන්වහන්සේලා ගඟින් එතෙර කරවීය. පසුව ශාස්තෲන් වහන්සේ එක් භික්‍ෂුවක් ආරණ්‍යවාසී භික්‍ෂූන් වහන්සේලා අතරින් අගතනතුරට පත් කරනු දැක, එම තනතුරම ප්‍රාර්ථනා කරගෙන භාග්‍යවතුන් වහන්සේට ද භික්‍ෂු මහා සංඝරත්නයට ද මහදන් පැවැත්වීය. භාග්‍යවතුන් වහන්සේ ද ඔහුගේ එම ප්‍රාර්ථනාව ඉටුවන බව පැවසූ සේක. ඔහු එතැන් පටන් ඒ ඒ උපනුපන් භවයන්හිදී සසරින් මිදීම සඳහා කුසල් දහම් රැස්කරමින් දෙව්මිනිස් දෙගතියෙහි සැරිසරා, අපගේ බුදුරජාණන් වහන්සේ ලොව පහළ වූ සමයෙහි මගධ රට නාළක නම් ගමේ රූපසාරී බැමිණියගේ කුසෙහි පිළිසිඳ ගත්තේය. වැඩිවියට පත්වූ මේ බමුණු තරුණයාට විවාහයක් කරදෙනු කැමති දෙමාපියෝ ඔහුට ඒ බව දැනුම් දුන්හ. ඔහු සැරියුත් තෙරුන්ගේ පැවිදිවීම අසා, “මගේ වැඩිමහල් සොයුරු වූ උපතිස්ස මේ සියලු සම්පත් හැර දමා පැවිදි විය. ඔහු විසින් වැමෑරූ කෙළ පිඬ මම කෙසේ නම් දැන් ගිලින්නෙම්ද” යි විමසමින් උපන් සංවේග ඇතිව, උගුලට හසුනොවී දිවයන මුවෙකු මෙන් ඥාතීන් රවටා පූර්ව වාසනා මහිමයෙන් මෙහෙයවනු ලබන්නේ භික්‍ෂූන් සමීපයට ගියේය. ගොස් තමා ධර්‍මසේනාපතීන් වහන්සේගේ බාල සොහොයුරා බව දැනුම් දී පැවිදිවීමට ඇති කැමැත්ත ද පැවසීය. භික්‍ෂූහු ඔහු පැවිදි කළහ. පිරිපුන් විසිවයස් ඇති රේවත හිමියන් උපසම්පදා කොට, කමටහන් වැඩීමෙහි නියුක්ත කළහ. උන්වහන්සේ කමටහන් රැගෙන කිහිරි වනයට (ඛදිරවනං) ගොස්; “රහත්බවට පත්වීමෙන් පසුව භාග්‍යවතුන් වහන්සේ ද ධර්‍මසේනාපතීන් වහන්සේ ද දකින්නෙමි.”යි උත්සාහ කරනුයේ, වෑයම් කරනුයේ; ඤාණය මුහුකුරා ගොස් නොබෝ කලකින්ම ෂඩ් අභිඥා උපදවා ගෙන අර්හත්‍වය සාක්‍ෂාත් කරගත්හ. එසේ කටයුතු නිමකළ උන්වහන්සේ තම චරිතය මෙසේ දැක්වූහ.
“හිමවතින් හටගෙන ගලාඑන භගීරථී නම් ගඟක් විය. මම ඒ ගඟෙහි සැඩ රළ වේගයෙන් යුතු විෂම තීර්ථයක රැකියාව කරන නැවියෙක් වූයෙමි.
පදුමුත්තර බුදුරජාණන් වහන්සේ රහතන් වහන්සේලා දහසක් සමග ගඟෙහි සැඩ පහර තරණය කිරීමට වැඩම වූ පුවත මම ඇසුවෙමි.
බොහෝ නැව් එක්කර තැනූ මහා නැවෙහි, වඩුවන් ලවා මනාව සෙවිලි කරවා බුදුරජාණන් වහන්සේට පූජා කළෙමි.
බුදුපියාණෝ එම උතුම් නැවට නැගිසේක්; ගඟ මැද දී මෙලෙසින් වදාළ සේක.”
“යමෙක් මෙසේ රහතන් වහන්සේලා සහිත බුදුරජාණන් වහන්සේ ගඟින් එතෙර කරවයිද, ඔහු එම සිත් පැහැදීම නිසා දෙව්ලොව උපදින්නේය.
ඔබට මේ මනාව අලංකාර කළ මහා නැව බඳු දෙව් විමනක් පහළවේ. හැමකල අහසේ මල් වියනක් ඇතිවේ.
මෙයින් කල්ප පනස් අටකට පසුව නුඹ සිවුමහා දිවයින්ට ම ප්‍රධාන වූ ජයගන්නා වූ තාරක නම් සක්විති රජවන්නෙහිය.
මෙයින් කල්ප පනස් හතකට පසුව මහබල ඇති චම්පක නම් ක්‍ෂත්‍රිය රජව උදාවන හිරු මෙන් බබලන්නේය.
මෙයින් කල්ප ලක්‍ෂයකට පසුව පහළවන ඔක්කාක කුලයේ ඉපිද ගෝතම නාමයෙන් හැඳින්වෙන ශාස්තෲන් වහන්සේගේ කාලයේදී නුඹ දෙව්ලොවින් චුතව රේවත නම් බ්‍රාහ්මණයෙක් වන්නෙහිය.

කුශල මූලයන් විසින් මෙහෙයවනු ලබන නුඹ, ගෞතම බුදුසසුනෙහි ශ්‍රද්ධාවෙන් පැවිදි වන්නෙහිය.
පැවිදිව භාවනායෝගීව විදසුන් වඩා සියලු ආශ්‍රව ප්‍රහීන කරන නුඹ නිකෙලෙස්ව පිරිනිවන් පාන්නෙහිය.”
නිර්වාණය නම් යෝග ක්‍ෂේම භූමියට මා ගෙනයන ගැල්බර උසුලන ගවයා නම් මාගේ වීර්යයි. දැන් මම බුදුසසුනෙහි අවසන් සිරුර දරමි.
මීට කල්ප ලක්‍ෂයකට පෙර කරන ලද කුසල කර්‍මය මෙම අත්බැව්හිදී විපාක දුන්නේය. දුනුදියෙන් මනාව මිදුණු හීයේ වේගය මෙන් ඒ කුසලයෙන් මාගේ කෙලෙස් දැවිණි.
ඉක්බිති ලෝකයේ කෙළවරට ගිය මහ නුවණැති බුදුරජාණන් වහන්සේ වන සෙනසුනෙහි ඇලුණු මා දැක, වනවැසිව දැහැන් වඩන භික්‍ෂූන් අතරින් අගතනතුරෙහි තැබූ සේක.
මවිසින් සියලු කෙලෙස් දවන ලදි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
ෂඩ් අභිඥා ලබාගත් රේවත තෙරණුවෝ ශාස්තෲන් වහන්සේ ද ධර්‍මසේනාපතීන් වහන්සේද වැඳගනු කැමතිව, සෙනසුන් හකුළුවා තබා පාසිවුරු ගෙන අනුපිළිවෙලින් සැවැත්නුවර ජේතවනාරාමයට වැඩියහ. වැඩමවා ශාස්තෲන් වහන්සේට ද ධර්‍මසේනාපතීන් වහන්සේටද වන්දනා මාන කොට දින කිහිපයක් එහිම විසූ රේවත තෙරණුවන්; ශාස්තෲන් වහන්සේ විසින් ආර්යයන් වහන්සේලා මැද වැඩ හිඳිසේක් ආරඤ්ඤක භික්‍ෂූන් අතරින් අග්‍රස්ථානයෙහි තැබූසේක. “මහණෙනි! මගේ ශ්‍රාවක භික්‍ෂූන් වහන්සේලා අතුරින් ආරණ්‍යයෙහි වසන්නවුන් ගෙන් මේ ඛදිරවනීය රේවත තෙරණුවෝම අග්‍රවෙති”යි වදාළහ. පසුකලෙක උන්වහන්සේ තම උපන් ගමට වැඩ සිය සොහොයුරියන් වූ චාලා, උපචාලා හා සිසුපචාලා යන තිදෙනාගේ පුතුන් වූ චාලා, උපචාලා හා සිසුපචාලා යන තම බෑනාවරු තිදෙන කැඳවාගෙන වුත් පැවිදි කොට කමටහන් වැඩීමෙහි නියුක්ත කළසේක. ඔවුහු ද කමටහනෙහිම නියුක්ත වෙමින් වාසය කළහ. මෙසමයේ රේවත තෙරුන්ට කිසියම් ආබාධයක් ඇතිවිය. එය ආරංචි වූ සැරියුත් මහරහතන් වහන්සේ, “රේවත තෙරුන්ගෙන් රෝගය පිළිබඳව ද අධිගමයන් පිළිබඳව ද විමසන්නෙමි”යි එතැනට එළඹිසේක. රේවත තෙරණුවෝ, දුරදීම තමා වෙත වැඩමවන සැරියුත් තෙරුන් දුටුවහ. දැක ඒ සාමණේරවරුන්ට සිහිය ඉපදවීම සඳහා අවවාද දෙමින්, **“චාලෙ උපචාලෙ”** යනාදී ගාථාව වදාළහ.
එහි **“චාලෙ උපචාලෙ සිසුපචාලෙ”** යනු සාමණේරවරුන්ට ඇමතීමයි. ඔවුන්ට චාලා, උපචාලා හා සිසුපචාලා යන ස්ත්‍රීලිංගික නාම ගිහිකාලයේ භාවිතා වූ බැවින් පැවිදි වූ පසුවත් එසේම ව්‍යවහාර කරන ලදි. ඇතැම් හු මොවුන් ගේ නම් චාලී, උපචාලී හා සිසුපචාලී නම් වූ බවද කියති. යම් කරුණක් සඳහා මෙසේ අමතනු ලැබුවේද ඒ කරුණ දක්වන සේක්; **“පතිස්සකා නුඛො විහරථ”** යන්න දේශනා කළහ. අනතුරුව එසේ සිටීමට හේතුව **“ආගතො වො වාලං විය වෙධී”** යනුවෙන් දැක්වූහ. මෙහි **“පතිස්සකා”** යනු සිහි ඇතිව ද? සිහි නොමැතිව ද? යි අවධාරණය කරයි. **“ආගතො”** යනු පැමිණියේය. **“වො”** යනු නුඹලාගේ **“වාලං විය වෙධී”** යනු හිස කෙස්ගස පවා දෙපලු කිරීමට සමත් දුනුවායකු මෙන් මෙම ගාථාවෙහි අරුත මෙසේය. “තියුණු ඉතා වේගවත් අවබෝධවීම් හා ප්‍රඥා ඇති බැවින් වාලවෙධි දුණුවායෙක් වැනි වූ ශාස්තෲන් වහන්සේ බඳු නුඹලාගේ මාමා වන සැරියුත් මහ රහතන් වහන්සේ වැඩම කළහ. එනිසා හෙරණුනි! තමා ශ්‍රමණයෝය යන හැඟීම උපදවාගෙන, සිහි කල්පනාවෙහි නියුක්තව වෙසෙවු. අවබෝධ නොකළ අධිගමයන් හි අප්‍රමාද වන්න” මෙම ප්‍රකාශය ඇසූ සාමණේරවරු සැරියුත් තෙරුන්ට පෙරගමන් කිරීම් ආදී නිසිවත් දක්වා මාමාවන තෙරවරු දෙදෙනාම පිළිසඳර කථාවට පිවිසි කල්හි, මඳක් ඈත් වී සමාධියට සමවැද වැඩහුන්හ.
ධර්‍මසේනාපතීන් වහන්සේ, රේවත තෙරුන් සමඟ වූ පිළිසඳර කථාව නිමවා අසුනින් නැගිට ඒ සාමණේරවරු වෙත වැඩම කළහ. ඔවුහු එම අධිෂ්ඨානයෙන් කාලය පිරිසිඳීම කළ බැවින්, තෙරුන් වහන්සේ සමීපවන විටම ධ්‍යානයෙන් නැගිට වැඳ එකත් පසෙක සිටියහ. “නුඹලා දැන් කවර කවර විහරණයන්ගෙන් යුක්තව වාසය කරවුද?”යි සැරියුත් තෙරණුවෝ ඇසූ කල්හි එම සාමණේරවරු, “ස්වාමීනි! මේ මේ විහරණවලින් පසුවෙමි”යි පැවසූහ. එය ඇසූ සැරියුත් තෙරුන්,” දරුවන් පවා මෙසේ හික්මවන්නා වූ මාගේ සොහොයුරා ඒකාන්තයෙන් ම සත්‍ය වූ වදන් ඇත්තෙකි. ධර්‍මය අනුව පවතින්නෙකි”යි රේවත තෙරුන්ට ප්‍රශංසා කරමින් වැඩිසේක.
**“සුමුත්තිකො”** යනු ආයුෂ්මත් සුමංගල තෙරුන් වහන්සේගේ ගාථාවයි. එහි උපත කෙසේ සිදුවීද? උන්වහන්සේ ද පෙර බුදුවරු හමුවෙහිදී කළ ප්‍රාර්ථනා ඇතිව ඒ ඒ භවයන් හි දී නිවන් පතාගෙන නොයෙකුත් පින්දහම් රැස්කළහ. සිද්ධත්‍ව භාග්‍යවතුන් වහන්සේ ලොව පහළ වූ සමයේ රුක් දෙවියෙක් ව ඉපිද; එක් දිනක් ශාස්තෲන් වහන්සේ දිය නා, එක් සිවුරකින් යුක්තව සිටිනු දැක, සතුටින් අත් පොළසන් දුන්නේය. ඔහු ඒ පින්කම නිසා දෙව් මිනිසුන් අතර සැරිසරා අවුත්; මේ බුද්ධෝත්පාද කාලයෙහි සැවැත්නුවරට සමීප එක්තරා ගමක කිසියම් පාපකර්මයක් නිසා දිළිඳු පවුලක උපන්නේය. ඔහු සුමංගල නමින් ප්‍රකට විය. වැඩිවියට පැමිණි ඔහු කුඩා දෑකැත්තක්, නගුලක් හා උදැල්ලක් පමණක් ඇතිව කෘෂිකර්මාන්තයෙන් දිවි ගෙවීය. මෙතෙම එක් දිනක් පසේනදී කොසොල් රජතුමා විසින් භාග්‍යවතුන් වහන්සේ ප්‍රධාන භික්‍ෂු මහා සංඝරත්නයට මහදන් පවත්වන කල්හි; දානෝපකරණ රැගෙන පැමිණි මිනිසුන් සමඟ දී කලයක් ගෙන පැමිණියේය. දන් බෙදීමට සහාය වූ ඔහු භික්‍ෂූන්ට කරන සත්කාර සම්මාන දැක, “මේ ශ්‍රමණ ශාක්‍ය පුත්‍රීය භික්‍ෂූහු මැනවින් හැඳ පොරවාගෙන, ඉතා රසවත් අහර අනුභව කර, අවුවැසි සුළං නොඑන සෙනසුන්හි සුවසේ වැඩවෙසෙති. එනිසා මම ද පැවිදි වන්නේ නම් යෙහෙකි”යි සිතා එක්තරා මහතෙරනමක් සමීපයට ගොස් තමාගේ පැවිදිවීමේ කැමැත්ත දැනුම් දුන්නේය. උන්වහන්සේ ද මේ දිළිඳු ගොවියා කෙරෙහි කරුණාවෙන් ඔහු පැවිදි කළ සේක. කමටහන් ද ගෙන කුලයට පිවිසි සුමංගල තෙරණුවෝ; මද කලකින් ම හුදකලා වාසයේ කළකිරී, උකටලී වූ සිතින් සිවුරු හරිනු කැමතිව නෑයන්ගේ ගමට යන අතරමගදී කැසපට කවාගෙන කුඹුරෙහි සීසාන ගොවියෝ දුටුවහ. කිලිටි වස්ත්‍ර හැඳගෙන, මුළු සිරුරෙහිම මඩ තවරාගෙන අවුවැසි සුළඟින් පීඩාවිඳින ගොවියන් දුටු උන්වහන්සේ; මේ සත්ත්‍වයෝ ජීවත්වීම සඳහා ඉතා මහත් වූ දුක් අනුභව කරති”යි සංවේගයට පත්වූහ. එසේ සිතත්ම නුවණ මුහුකුරා ගිය උන්වහන්සේට මුලදී ගත් කමටහන මැනවින් වැටහුණේය. සුමංගල හිමියෝ සමීපයේ වූ රුක්මුලක් වෙත වැඩම වා, විවේකීව හිඳිමින් යෝනිසෝ මනසිකාරයෙන් යුක්තව විදසුන් වඩා මඟ ඵල පිළිවෙලින් ලැබ රහත් ඵලයට පත්වූහ. උන්වහන්සේ විසින් සිය චරිතාපදානය මෙසේ දැක්වූහ -
“ලෝක ජ්‍යෙෂ්ඨ වූ නරශ්‍රේෂ්ඨ අත්‍ථදස්සි බුදුරජාණන් වහන්සේ විහාරයෙන් නික්ම තඩාගයක් (විලක්) වෙත වැඩම කළහ.
එහිදී පැන් සනහාගත් භාග්‍යවතුන් වහන්සේ අඳනයෙන් පමණක් සැරසී දිශානු දිශාවන් බලමින් වැව් ඉවුරෙහි වැඩසිටි සේක.
එකල්හි රුක්දෙවියෙකු වූ මම සිය භවනයෙහි හුන්නෙම්; සූර්යයා මෙන් බබළන, රන් කඳක් මෙන් දිලිසෙන ලෝක නායකයන් වහන්සේ දුටුවෙමි.
දැක තුටු සිත් ඇතිව සොම්නස් සිතින් අත්පොළසන් දුන්නෙමි. ඒ පින්කමේ විපාක වශයෙන් නෘත්‍ය, ගීත, පසඟතුරු නාද ආදියෙන් පිරිපුන් දෙව් සැප ලැබුවෙමි.
දේව මනුෂ්‍ය භවයන්හි ඉපිද යසසින් සැම දෙන ඉක්මවා සිටියෙමි. මගේ යසස ඉතා විශාලය.”
“පුරුෂ ශ්‍රේෂ්ඨයන් වහන්ස; ඔබවහන්සේට නමස්කාර වේවා! පුරුෂෝත්තමයන් වහන්ස! ඔබ වහන්සේට නමස්කාර වේවා. සර්වඥයන් වහන්ස! නුඹ වහන්සේ තමා ද සතුටු වී අන්‍යයන් ද සතුටු කරන සේක.”
මනාවූ ව්‍රත ඇති තථාගතයන් වහන්සේ පිරිවරාගත් මම උන්වහන්සේ ද සතුටු කොට උවටැන් කළෙමි. එපිනින් තුසිත භවනයෙහි උපන්නෙමි.
මීට කල්ප එක් දහස් හයසියයකට පෙර සත්රුවනින් පිරි මහත් බල ඇති “ඒකචින්තික” නමින් සක්විති රජවරු එකොළොස් දෙනෙක්ම ඉපදුනෙමි.
දැන් මම සියලු කෙලෙස් නැසූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.
මෙසේ රහත්බවට පත්ව සමාපත්ති සුවයෙන් සැනසුනු සුමංගල තෙරණුවෝ, තමාගේ දුකින් මිදීම ප්‍රකාශ කරමින් ප්‍රීති වාක්‍ය පහළ කරන සේක; **“සුමුත්තිකො”** යන ගාථාව දේශනා කළහ.
එහි **“සුමුත්තිකො”** යනු ඉතා යහපත්ව, සසරෙහි කෙළවරක් ඇති කරන - නැවත ඉපදීමක් නැති මිදීමක් වූ බැවින් “මනාව මිදුණෙමි”යි පැවසීය. එසේ උතුම් වූ විමුක්ති සුවයට ප්‍රශංසා කරමින්, එහිවූ ආශ්චර්යජනක බව නිසා අත්පොළසන් දෙමින් “සුමුත්තිකො” මනාව මිදුනෙමි”යි පැවසීය. නැවත ඒ විමුක්ති සුවය තමා කෙරෙහි දැඩිව පිහිටිබව දක්වමින් **“සාහුසුමුත්තිකොම්භි”** යනුවෙන් දැක්වීය. “මැනවි, මැනවි, මම මනාව මිදුනෙමි” යන අර්ථයයි. මෙතෙමේ කුමකින් මනාව මිදුණේද? මේ තෙරුන් වහන්සේ කාමය ප්‍රධාන සියලුම සසර පැවැත්මට හේතුවන ධර්‍මයන්ගෙන් මනාව මිදුණහ. තමන් වහන්සේට පෙර තිබූ අනිෂ්ට වූ ඉතා දැඩි දුක්ඛිත බව පෙන්වමින් **“තීහි ඛුජ්ජකෙහි”** යනාදිය දැක්වූහ. එහි “ඛුජ්ජකෙහි” යනු කුදු ස්වභාවයෙන්. කුදු ආකාරයෙන් මෙය පංචමී විභක්ති වචනයකි. මිදීමේ අර්ථයක් ගෙන දෙන බැවිණි. ගොවියා ද තමා ශරීරයෙන් කුදු නොවූවත් තමා තුන් තැනක කුදුවූවකු කර දක්වයි. ගොයම් කැපීමෙහිද සී සෑමෙහි ද උදැල්ලෙන් වැඩ කිරීමෙහි ද යන මේ තුන් ක්‍රියාවේදී ගොවියා කුදුවී වක් වී එම කටයුතු කළයුතු බැවින් “තුන් කුදුයෙන්” යනුවෙන් කුදුවීම් ලෙස එය දැක්වුණි.
දැන් එම කුදුවීම්වල ස්වරූපය දක්වන සේක්, **“අසිතාසු මයා නඞ්ගලාසු මයා ඛුජ්ජකුද්දාලාසු මයා”** යනුවෙන් පැවසූහ. එහි **“අසිතාසුමයා”** යනු “ගොයම් කැපීමෙන් මිදුනෙමි” යන අර්ථයයි. පංචමී අර්ථයෙහි සත්තමී විභක්තිය යෙදී ඇත. සෙසු පද දෙකෙහි ද මේ ක්‍රමය ම වේ. ඇතැම් හු මෙහි “අසිතාසුමයා” යන්නෙන් “ගොයම් කැපීම් ආදියට හේතු වූ කරුණුවලින් මම මිදුණෙමි” යන අදහස දෙන බව කියති. ඔවුන්ගේ මතය අනුව කාරණාර්ථයේ හා හේතු අර්ථයේ සත්තමී විභක්තිය යෙදී ඇත. “නඞ්ගලාසු” යනුවෙන් ලිංග විපර්යාස කොට දක්වන ලදි. නඟුලින් වැඩ කිරීමෙහි, ඉතා දුක්ඛිත කටයුත්තෙහි යන අර්ථයයි. තමා වැළකුණු උදැල්ලෙහි ස්වභාව වශයෙන් ද පරිහරණය කිරීමේ අල්ප බැවින් ද “ඛුද්දකුද්දාලාසු” කුඩා උදැල්ලෙන් යැයි දක්වන ලදි. පරිහරණය කිරීම් වශයෙන් තියුණු නොවූ උදැල්ලෙන් යන අර්ථයයි. **“ඉධම්මෙ”** යන තැන්හි “ම” කාරය පද දෙකක් සන්‍ධි කරන්නකි. නැතහොත් **“පි”** යනු නිපාතයකි. “ඒ දෑකැති ආදිය ගමෙහි තිබුණත්, දැන් මගේ සමීපයට ගෙනාවත් දැන් ඉන් මට ප්‍රයෝජනයක් නැත” යන අර්ථයයි. මෙහිදී ඉක්මන්වීම් වශයෙන් එක වචනය දෙතුන් වරක් යෙදී ඇත. **“ක්‍ඛායාමි”** යනු ඵලසමාපත්ති ධ්‍යාන වශයෙන්, දිට්ඨධම්ම සුව විහරණ වශයෙන් හා දිව්‍යමය විහරණාදී වශයෙන් ධ්‍යාන වඩමි. **“ඣාය සුමඞ්ගල”** යන්නෙන් තමාටම ආමන්ත්‍රණය කරගනියි. උන්වහන්සේ ධ්‍යාන වැඩීමට ඇති කැමැත්ත දැක්වීමට එම වදන දෙතුන්වරක් යොදන ලදහ. **“අප්පමත්තො විහර”** යනු ප්‍රඥාවේ හා සිහියේ විපුලත්‍වය සාර්වාර්ථ සාධක වේ. එනිසා නුඹ අප්‍රමාද වන්නෙහි. දැන් නුඹ එසේ අප්‍රමාදවීම නිසා සුවසේ වාසය කරන්නෙහි. “සුමංගලය” සුවසේ වාසය කරන්න” යන අර්ථයයි. ඇතැම් හු “රහත් වීමට පෙර දීම විදර්ශන භාවනාවට පිළිපන්, සසුන් පැවිද්දෙහිම ඇලුණු, පෙර තමා විදි ගෘහවාස දුක පිළිකුල් කරන තෙරණුවෝ මෙම ගාථාව දේශනා කිරීමෙන් අනතුරුව රහත් බවට පත්වූහ.”යි කියති. ඔවුන්ගේ අදහස අනුව මෙම ගාථාවේ අවසනට එන “ඣාය අප්පමත්තො විහර” යන (අප්‍රමාදීව ධ්‍යාන වඩමින් වෙසෙන්න.) පදයන්ගේ අර්ථය විදර්ශනා මාර්ගය වැඩීම් වශයෙන් ගැලපෙන්නේ මය.
**“මතං වා අම්ම රොදන්තී”** යනු ආයුෂ්මත් සානු තෙරුන් වහන්සේගේ ගාථාවයි. එම ගාථාවේ උපත කෙසේද? උන්වහන්සේ ද පෙර බුදුවරු හමුවෙහි දී කළ ප්‍රාර්ථනා ඇතිව ඒ ඒ භවයන්හි දී නිර්වාණය පතාගෙන පින්දහම් රැස්කරගත්හ. මෙයින් කල්ප අනූ හතරකට පෙර සිද්ධත්‍ථ භාග්‍යවතුන් වහන්සේට අත්පා දෙවීමට හා මුව සෝදා ගැනීමට ජලය ගෙනවිත් දුන් ඔහු නිතර උන්වහන්සේට උපස්ථාන කළේය. ශාස්තෲන් වහන්සේ දානය වළඳන වේලාවෙහි අත් පා සෝදා ගැනීමට කැමති වූ සේක. ඔහු ශාස්තෲන් වහන්සේගේ අදහස දැන වහාම දිය ගෙනැවිත් දුන්නේ ය. භාග්‍යවතුන් වහන්සේ අත් පා සෝදාගෙන දානය වළඳා අවසන, මුව සෝදාගනු කැමතිවිය. ඔහු එම කරුණද වහා දැනගෙන මුවදෝනා පැන් පිළිගැන්වීය. ශාස්තෲන් වහන්සේ මුව සෝදාගෙන එම කටයුතු අවසන් කළ සේක. මෙලෙස භාග්‍යවතුන් වහන්සේ ඔහු කෙරෙහි අනුකම්පාවෙන් ඔහුගේ සියලු ඇප උපස්ථාන ඉවසූ සේක. හෙතෙම එසේ කරගත් පුණ්‍ය සම්භාර ධර්‍මය නිසා දෙව්ලොව ඉපිද, තව තවත් පින්දහම් කරගෙන දෙව් මිනිසුන් අතර ම සැරි සැරුවේය. අපගේ ලොවුතුරා බුදුරජාණන් වහන්සේ පහළ වූ සමයෙහි සැවැත්නුවර එක්තරා උපාසකයෙකුගේ ගෙදර පිළිසිඳ ගත්තේය. ඔහු පිළිසිඳගත් කල්හිම පියා ගෙදරින් පිටවී වෙනත් පෙදෙසක වාසයට ගියේය. උපාසිකාව දසමසක් ඇවෑමෙන් පුතකු බිහිකර, ඔහුට “සානු” යන නාමය තැබුවාය. අනුක්‍රමයෙන් වැඩුණු සානු කුමරු සත් හැවිරිදි වියේදීම, භික්‍ෂූන් සමීපයට ගෙන ගොස් පැවිදි කරවූවාය. “මේ සසුනෙහි අප්‍රමාදීව වාසය කර අතිශයින්ම සැපදායක වූ නිවන ලබන්නෙමි.” යන අදහසින් පැවිදි වූ එකුමරු සානු සාමණේර නමින් ප්‍රකට විය. ඉතා ප්‍රඥාවන්ත වූ උන්වහන්සේ වත් පිළිවෙත් හි මනාව සපුරා, බහුශ්‍රැතව ධර්ම කථිකයෙක්ව සත්ත්‍වයන් කෙරෙහි මෙත් සහගතව වාසය කළ බැවින් දෙව් මිනිසුන් සැමට ම ප්‍රිය - මනාප වූ පුද්ගලයෙක් වූහ. එම තොරතුරු සියල්ල සානු සූත්‍රයෙහි පැමිණි ආකාරයෙන්ම දැනගත යුතුයි.
සානු සාමණේරයන්ගේ අතීත භාවයේ මව, යක්‍ෂයෝනියෙහි ඉපිද සිටියාය. ඒ යකින්නට “මැය සානු තෙරුන්ගේ මෑණියෝය”යි සෙසු යක්‍ෂයෝ ගරුසිත් උපදවා ගෙන ගරුසත්කාර කරති. මෙසේ කල්ගතවන විට පුහුදුන් භාවයෙහි ආදීනව ප්‍රකාශ කරන්නාක් මෙන් එක් දිනක් සාණු සාමණේරයන්ට නුවණින් කල්පනා කිරීමට නොහැකි වූ බැවින් අනුවණින් යුතු වූයේ සිවුරු හැරීමේ සිතක් පහළ විය. එය වහා දැනගත් යක්ෂ මව, මනුෂ්‍ය මව වෙත ගොස් “ඔබේ පුතා සිවුරු හරිනු කැමතිව සිටී” යැයි දැනුම් දුන්නාය. “එනිසා නුඹ වහා උන්වහන්සේ වෙත ගොස් මේ ගාථාවන් කියව”යි පැවසූ යක්‍ෂණිය අතුරුදහන් වූවාය.
“සානු! නුඹ බුදුරජාණන් වහන්සේට වරදක් නොකරව, ප්‍රකටව හෝ අප්‍රකටව කිසිදු පාප කර්මයක් නොකරව, මෙය යක්‍ෂණියගේ ඉල්ලීමයි. ඉදින් නුඹ පාපකර්‍මයක් කරන්නේ හෝ කරවන්නේ නම් නුඹට දුකින් මිදීමක් නම් නැත. නුඹ වෙතින් සියල්ලෝම දුරුවෙති.
මනුෂ්‍ය මව මෙය අසා වැලපෙමින්, දැඩි ශෝකයෙන් වෙලුණි. සිතේ දුක්දොම්නස් ඇත්තී වූවාය. ඉක්බිති සානු සාමණේරයෝ පෙරවරු සමයෙහි හැඳ පොරවාගෙන පා සිවුරු රැගෙන මව සමීපයට පැමිණියහ. පැමිණ අඬන මව දුටු උන්වහන්සේ, “මෑණියනි! කුමක් නිසා අඬන්නෙහිද?යි ඇසූහ. මව “නුඹ වහන්සේ නිසා අඬමි”යි කීවාය. එවිට සානු හිමියෝ, **“මතං වා අම්ම රොදන්තී - යො වා ජීවං න දිස්සතී”** යන ගාථාව පැවසූහ.
එහි අර්ථය මෙසේය. “මෑණියනි! හැඬීම් නම් නෑ මිතුරෝ තම ඤාති හිත මිත්‍රාදීහු මැරුණුවිටම සිදුකරති. පරලොව ගිය බැවින් ම ඔවුහු උදෙසා වැලපෙති. යම් ඤාති හිත මිත්‍රාදියෙක් ජීවත් වෙමින් සිට වෙනත් දේශයකට යන්නේ නම් ඔහු ද දක්නට නොලැබෙන බැවින්, ඔහු උදෙසාද හඬති. වැලපෙති. මේ කරුණු දෙකම මා පිළිබඳව විද්‍යමාන නොවේ. එබැවින් නුඹ ඉදිරියේම ජීවත් වෙමින් සිටින මා පිළිබඳව මෑණියනි! නුඹ කුමක් නිසා හඬන්නී ද? මා වෙනුවෙන් හැඬීමට නුඹට කිසිම කරුණක්, හේතුවක් නැත” එය ඇසූ මව “මහණෙනි! යමෙක් ශික්‍ෂාපද ප්‍රතික්‍ෂේප කර ගිහි බවට පැමිණෙන්නේ නම් එය ආර්ය විනයෙහි මරණයක් යැයි කියැවේ.” යන සූත්‍ර පදය අනුසාරයෙන් “උපැවිදිවීම ආර්ය විනයෙහි මරණය නම් වේ.” යැයි දක්වන්නී මේ ගාථා දෙක කීවාය.

“පුතේ! මැරුණු පුද්ගලයා නිසා හෝ යමෙක් ජීවත් වුවත් නොපෙනේ ද (දුරුරට වාසය නිසා) ඔහු වෙනුවෙන් ද ඥාති හිතමිත්‍රාදීහු හඬති. යමෙක් මේ ගිහි සැප හැර දමා පැවිදි ව නැවත ගිහි බවට පැමිණේ නම් ඔහු ජීවත් වුවත් මළ අයෙකු වැනිය. මම ඔහු නිසා හඬමි. කුක්කුල නිරයෙන් ගොඩ ආ නුඹ නැවත ඒ නිරයට ම පැමිණීමට සිතන්නෙහිද?”
එහි **“කාමෙ චජිත්‍වාන”** යනු නික්මීමේ (නෙක්ඛම්ම) අදහසින් වස්තු කාමයන් අත්හැර දමා; එහිදී ක්ලේශ කාමය ද තාවකාලිකව ප්‍රහාණය කිරීම අදහස් වේ. පැවිදිවීම මෙහිදී කාමයන් අත්හැරීම ලෙස දතයුතුයි. **“පුනරාගච්ඡිතෙ ඉධ”** යනු මේ ගෙදරටම නැවත එන්නේ ය. මෙය ගිහිබවට පත්වීම අරමුණු කරගෙන කියයි. **“තඤ්චාපි”** යනු යමෙක් පැවිදිව නැවත සිවුරු හැර යැයි ද ඔහු වැනි පුද්ගලයෝ මැරුණු අය හා සමානය. එනිසා මා වැන්නන් ඊට හඬති. කුමක් නිසා ද? **“පුන ජීවං මතො හි සො”** යනු යමෙක් ගිහිබවට පත්වුවත් පසුව ඔහු ජීවත් වේ. නමුත් ගුණයන්ගේ හීනවීමක්, මැරීයාමෙන් ඔහු මළ පුද්ගලයෙකු සේ සළකන්නේ ම ය. දැන් එම සාමණේරයන්ට විශේෂයෙන් සංවේග ඉපිදවීමට ‘කුක්කුලා’ යනාදිය පැවසුවාය. එහි අර්ථ මෙසේය. – “ගිනිගෙන දැවෙන අර්ථයෙන් ගිහිගෙය කුක්කුල නිරය හා සමානය. එනිසා ගිහිබවට යෑම කුක්කුල නිරයට යෑමකි. නුඹට අනුකම්පා කළ මවිසින් නුඹ කුක්කුල නිරයෙන් (ගිහිබවින්) ඔසවා උඩට ගෙන තැබුවෙමි. සානු පුතේ! නුඹ නැවත එයට වැටීමට කැමති වන්නෙහි ද?”
මෙය ඇසූ සානු සාමණේරයෝ උපන් සංවේග ඇතිව, විදසුන් වඩා නොබෝ කලකින්ම රහත් බවට පත්වූහ. උන්වහන්සේ විසින් සිය චරිතාපදානය මෙසේ දක්වන ලදි.
“මෙම පැහැදුණු ඉඳරන් ඇති, කෙලෙස් කැලඹිලි නැති, දානය වළඳන ඒ සිද්ධාර්ථ බුදුරජාණන් වහන්සේ දැක පැහැදී; උන්වහන්සේට කළයෙන් දිය ගෙනවුත් දුනිමි. ඒ පින්කමේ විපාක වශයෙන් මම අද පහවූ සැක ඇතිව පිරිසිදු වූයෙමි. නිර්මල වූයෙමි. භවයෙහි උපදිනා කල්හි මට යහපත් විපාක ඇතිවිය.

මෙයින් කල්ප අනූහතරකට පෙර යම් ජල දානයක් දුන්නෙම් ද ඒ හේතුවෙන් දුගතියක නූපන්නෙමි. ජල දානයේ විපාකය මෙබඳුය.
ඒ මම මෙයින් කල්ප හැට එකකට පෙර, සත් රුවනින් යුතු මහත් බල ඇති විමල නම් සක්විති රජකෙනෙක් වූයෙමි.
මවිසින් සියලු කෙලෙස් දවන ලදි. -පෙ- බුදුරජාණන් වහන්සේගේ අනුශාසනාව ඉටු කළෙමි.”
රහත් බවට පත්වූ සානු තෙරණුවෝ, මේ ගාථාව නිසා මාගේ විදර්ශනා ආරම්භය ද අරහත් බවට පත්වීම ද සිදුවීයැයි උදන් ඇණීම් වශයෙන් එම ගාථාවම නැවත දේශනා කළ සේක.
**“යථාපි භද්දෙ ආජඤ්ඤෙ”** යනු ආයුෂ්මත් රමණීය විහාරි තෙරුන් වහන්සේගේ ගාථාවයි. එහි උපත කෙසේද? උන්වහන්සේ ද පෙර බුදුවරු හමුවෙහි කරන ලද ප්‍රාර්ථනා ඇතිව ඒ ඒ භවයන් හි ඉපිද බොහෝ පින් රැස්කරගත්හ. මෙයින් කල්ප අනූ එකකට පෙර විපස්සි භාග්‍යවතුන් වහන්සේ දැක පැහැදුණු සිතින් පසඟ පිහිටුවා වැඳි, හෙතෙම කෝරණ්ඩ මලින් පූජා කළේය. ඒ පින්කමෙන් දෙව්ලොව උපන් ඔහු තව තවත් භවයන් හි දී පින්දහම් රැස්කර කාම සුගති ලෝකයන්හිම සැරිසරා; මේ බුද්ධෝත්පාද කාලයේ රජගහනුවර එක්තරා සිටු පුතෙක් ව ඉපදුණේය. ඔහු යෞවන මදයෙන් කාමයන් හි මුළාවට පැමිණ එහි ගැලී වාසය කරයි. ඔහු එක්දිනක් එක්තරා පර අඹුවක් කරා යන්නෙකු රාජ පුරුෂයන් විසින් අල්ලා විවිධාකාර දඬුවම් දෙනු දැක; සංවේග උපදවා ශාස්තෲන් වහන්සේ කරා අවුත් ධර්‍මශ්‍රවණය කොට සසුනේ පැවිදි වූයේය. පැවිදි වුවත් ඔහු ස්වභාවයෙන්ම රාග චරිතයකු බැවින් පිරිවෙණ මැනවින් අතුපතුගෑමෙහි ද පානය කරන හා පරිහරණය කරන පැන් මැනවින් ගෙනැවිත් තැබීමෙහි ද ඇඳපුටු මැනවින් පැනවීමෙහි ද නියැලී වාසය කරයි. මෙනිසා උන්වහන්සේ, “රමණීය විහාරී” නාමයෙන් ප්‍රකට වූහ.
උන්වහන්සේ දිනක් රාගය උත්සන්න වී නුවණින් මෙනෙහි නොකිරීම නිසා දැන දැන ශුක්‍ර මෝචනය කිරීමේ ඇවතට පත්ව “මා හට නින්දාවේවා! මෙසේ දායක කාරකාදීහූ ශ්‍රද්ධාවෙන් දුන් දෙය වළඳා මෙසේ කළ මා හට නින්දා වේවා” යි විපිළිසර වූසේක්; “ගිහිබවට පත්වන්නෙමි”යි සිතා ගෙන විහාරයෙන් පිටව ගොස් අතරමඟ එක් ගසක් මුල හුන්හ. ඒ මාර්ගයෙන් යන කරත්ත පේලියක යෙදූ එක් ගොනෙකු වෙහෙසට පත්ව, විෂම තැනකදී පය පැකිලී වැටුණේය. ඒ ගැල් කරුවෝ එම ගොනා දැලෙන් මුදවා තණ දිය ආදිය දී වෙහෙස දුරු වූ පසු නැවතත් ගැලෙහි යොදා පිටත්ව ගියහ. මෙය දුටු තෙරුන් වහන්සේ, “මේ ගොනා වරක් පැකිලී වැටී නැවත නැගිට සිය ගැල ඇදගෙන ගියේය. එලෙසින්ම මම ද වරක් කෙලෙස් වසඟ වීම නිසා පැවිදි භාවයෙන් වැටුනෙමි. නැවත ඉන් නැගිට මහණදම් පිරීම කළ යුතුයැ”යි නුවණින් මෙනෙහි කර, නැවත හැරී විහාරස්ථානයට අවුත් උපාලි මහරහතන් වහන්සේට තමාගේ වැරැද්ද පැවසූහ. උපාලි මහරහතන් වහන්සේගේ උපදෙස් පරිදි නැවත ආපත්තියෙන් නැගී සිට, පිරිසිදු වූ ශීලයෙහි පිහිටි රමණීය විහාරී තෙරණුවෝ විදර්ශනාව වඩා නොබෝ කලකින් ම සියළු කෙලෙස් නසා අර්හත් ඵලයෙහි පිහිටියහ. උන්වහන්සේ සිය චරිතාපදානය මෙසේ දැක්වූහ -
“සක් ලකුණින් බබළන, තැබූ ශ්‍රී පාද සටහන් දුටු මම ඒ විපස්සි බුදුරජාණන් වහන්සේගේ පිය සටහන් අනුව ගියෙමි.
පිපුණු කොරණ්ඩ ගසක් දුටු මම මුල සිට මැනවින් පිපුණාවූ එම ගසේ මල් රාශිය සතුටු සිතින් බුදුරදුන්ට පූජා කොට උතුම් වූ පා වැන්දෙමි.
මීට කල්ප අනූ එකකට පෙර යම් වාෂ්ප පූජාවක් මවිසින් කරන ලද්දෙම් ද එතැන් සිට මම දුගතියක නූපන්නෙමි. පියවර සටහන් පිදීමෙහි විපාකය මෙබඳුය.
ඒ මම මෙයින් කල්ප පනස් හතකට පෙර සත්රුවනින් හෙබි මහත් බල ඇති වීතමල නම් සක්විති රජව උපන්නෙමි.
දැන් මවිසින් සියලු කෙලෙස් දවන ලදි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත් බවට පත්වූ රමණීය විහාරී තෙරුන්, විමුක්ති සුව විඳිමින් තමාගේ පෙර ජීවිතය සිහිපත් කර ඒ සමගම ආර්යධර්මාවබෝධය ලැබූ බවද පෙන්නුම් කිරීම් වශයෙන් **“යථාපි භද්දෙ ආජඤ්ඤො ඛලිත්‍වා පති තිට්ඨතී”** යන ගාථාව දේශනා කළසේක.
එහි **“ඛලිත්‍වා”** යනු පය පැකිලී **“පතිතිට්ඨතී”** යනු පිහිටයි. නැගිටියි. නැවත මුලින් සිටිසේම සිටියි. **“එවං”** යනු එසේ “යම්සේ භද්‍රවූ (සොඳුරු වූ) ආජානීය වෘෂභයා බර උසුලනුයේ වෙහෙසට පත් ව විෂම ස්ථානයට පැමිණ එක්වරක් පය පැකිලී වැටී, එපමණ කින් සිය බර ඉසිලීම අත් නොහරින්නේ ද, උත්සාහ විර්ය වඩා පරාක්‍රමයෙන් යුතුව පය පැකිලී වැටුණත් නැවත නැගී සිටින්නේද, නැවත තමාගේ ස්වභාවයෙහි පිහිටා ම බර උසුලන්නේ ද; එලෙසින් ම කෙලෙසුන්ගෙන් විඩාවට, පීඩාවට පත්වූ මම අපරාධ ක්‍රියාවකින් පය පැකිලී වැටී, නැවත උත්සාහ වීර්ය වඩා ඉන් නැගිට වරදට පිළියම් කර පිරිසිදු වූයෙම් මාර්ග සම්‍යක් දෘෂ්ටියෙන් දර්ශන සම්පන්න වූයෙම්; එමෙන්ම සම්මා සම්බුදුරජාණන් වහන්සේගේ ඉගැන්වීම් අනුව ක්‍රියා කොට ආර්ය ජාතියෙහි උපන්නෙම් උන්වහන්සේ ශ්‍රාවකයෙක් වෙමි. උන්වහන්සේගේ උරයෙහි දැරීමට සුදුසු බැවින්, උන්වහන්සේ විසින් මා බිහිකළ බැවින් ඖරස පුත්‍ර වූ ඒ මම සොඳුරු අජානීය වෘෂභයාට සමාන වූ කටයුතු ඇති බැවින් ආජානෙය්‍ය පුරුෂයෙක් වශයෙන් මා දරවු සලකවු” යන අර්ථයයි.
**“සද්ධායාහං පබ්බජිතො”** යනු ආයුෂ්මත් සමිද්ධි තෙරුන් වහන්සේගේ ගාථාවයි. එහි උපත කෙසෙ ද? උන්වහන්සේ ද පෙර බුදුවරු හමුවෙහි කරන ලද ප්‍රාර්ථනා ඇතිව ඒ ඒ භවයන්හි දී නොයෙකුත් පින්දහම් රැස් කරගත්හ. මෙයින් කල්ප අනූ හතරකට පෙර පහළ වූ සිද්ධාර්ථ භාග්‍යවතුන් වහන්සේ දැක පැහැදුණු සිත් ඇතිව මුදුන් සිටින සේ බැදි නැටි සහිත මල් මිටි පූජා කළේය. ඒ පින්කමේ විපාක වශයෙන් දෙව් ලොව ඉපිද තව තවත් පින්දහම් සිදුකර, කාම සුගතීන්හිම ඉපිදෙමින් සිට අප තථාගත සම්මා සම්බුදුරජාණන් වහන්සේ ලොව පහළ වූ සමයෙහි දී රජගහනුවර සිටු ගෙයක උපන්නේය. ඔහු උපන් දිනයේ පටන් ඒ ගෙදර ධන ධාන්‍ය වර්ධනය විය. ඔහුගේ ශරීරය ද ඉතා සිත්කලු දර්ශනීය වූවක් විය. ගුණවත් කම ද එසේම විය. මෙසේ සම්පත් සමෘද්ධියෙන් ද ගුණ සමෘද්ධියෙන් යුතු වූ බැවින් “සමිද්ධි” නමින් ඔහු ප්‍රකට විය. ඒ කුමරු බිම්බිසාර රජ සමාගමයේ දී බුදුරදුන්ගේ අනුභාවය දැක, ලැබූ ශ්‍රද්ධා ඇතිව සසුනේ පැවිදිවිය. භාවනාවෙහි ම නියැලී මහණදම් පිරීමෙහි උත්සාහවත් වූ උන් වහන්සේ, භාග්‍යවතුන් වහන්සේ තපොදාරාමයේ වැඩ වසන කල්හි එක් දිනක් මෙසේ සිතූහ. “ඒකාන්තයෙන් ම මට ශාස්තෲ වූ අර්හත් සම්මා සම්බුදුරජාණන් වහන්සේ දැකීමට ලැබීම උතුම් වූ ලාභයකි. මම ස්වාක්ඛාත වූ (මැනවින් දෙසූ) ධර්‍ම විනයෙහි පැවිදි භාවය ද ලැබුවෙහි. මාගේ සබ්‍රහ්මචාරීන් වහන්සේලා ද සීලවන්තයෝය, කලණ මිතුරෝය” යනුවෙන් සිතත් ම උන්වහන්සේට මහත් වූ ප්‍රීතියක් ඇතිවිය. මෙසේ සතුටුවීම නො ඉවසන්නා වූ පාපී මාරයා තෙරුන් සමීපයෙහි සිට මහත් වූ බිය ජනක ශබ්දයක් කළේය. පොළව පැළෙන්නාක් මෙන් විය. තෙරණුවෝ මේ බව භාග්‍යවතුන් වහන්සේට දැනුම් දුන්හ. භාග්‍යවතුන් වහන්සේ, “මාරයා නුඹගේ ඇස් අන්‍ධකිරීමට සිතයි. යව මහණ!, ඒ පිළිබඳව නොසිතා එහිම වාසය කරන්න” යි වදාළ සේක. තෙරණුවෝ එහි ගොස් අප්‍රමාදීව වාසය කරනුයේ නොබෝ කලකින් ම විදසුන් වඩා රහත්ඵලයෙහි පිහිටියහ. උන්වහන්සේ විසින් සිය චරිතාපදානය මෙසේ දක්වන ලදි.
“කිණිහිරි රුකක් මෙන් බබලමින් පර්වතයන් අතරෙහි වැඩසිටි, සියලු දිශා ආලෝක කරන්නා වූ සිද්ධාර්ථ බුදුරජාණන් වහන්සේ දුටුවෙමි.
එකල් හි මම මනාව දුනු හී යොදා නටුව සහිත මලක් කඩාගෙන, ඉන් බුදුරදුන් පිදුවෙමි.
මෙයින් කල්ප අනූ හතරකට කලින් යම් පුෂ්ප පූජාවක් කළෙම් ද එහි විපාක වශයෙන් මම දුගතියක නූපන්නෙමි. බුද්ධ පූජාවේ විපාකය මෙබඳුය.
මීට කල්ප පනස් එකකට පෙර සත් රුවනින් හෙබි ඉතා බලවත් සක්විති රජෙකුව ජුතින්‍ධර නමින් වැජඹුනෙමි.
දැන් මවිසින් සියලු කෙලෙස් දවන ලදි. -පෙ- බුදුරජාණන් වහන්සේගේ අනුශාසනාව ඉටු කළෙමි.”
රහත්බවට පත් ව එම ස්ථානයෙහි ම වැඩ වසන තෙරුන් වහන්සේගේ ක්‍ෂීණාශ්‍රව බව නොමදත් මාරයා නැවතත් පැමිණ පෙර මෙන් ම බියජනක ශබ්දයක් කළේය. එය ඇසූ තෙරුන් වහන්සේ බිය නොවූසේක්. තැතිගැනීම් නැතිසේක්, “නුඹ වැනි මාරයන් සීයක්, දාහක් පැමිණියත් මාගේ එක ලෝමයක් වත් කම්පා නොවේ” යැයි සිය රහත්බව ප්‍රකාශකරන සේක්, **“සද්ධායාහං පබ්බජිතො”** යන ගාථාව වදාළහ.
එහි “සද්ධාය” යනු දහම් ඇසීමේ කැමැත්තෙන් හටගත් කර්මඵල ඇදහීම පිළිබඳ ශ්‍රද්ධාවෙන් මෙන්ම රත්නත්‍රය පිළිබඳ ව වූ ශ්‍රද්ධාවෙන් ද යුක්තව **“අහං”** යනුවෙන් තමා දක්වයි. අදහස් කරයි. **“පබ්බජිතො”** යනු පැවිදි වූයෙමි. **“අගාරස්මා”** යනු ගෙයින් නික්ම, ගෘහවාසයෙන් වෙන් ව, **“අනගාරියං”** යනු පැවිද්දයි. කෘෂිකර්ම - වෙළඳාම් ආදී කටයුතු ගිහිගේ වූවහුට යෝග්‍ය බැවින් “අගාරිය” නම් වේ. එම කටයුතු නොමැති බැවින් පැවිද්ද “අනගාරිය” නම් වේ. **“සති පඤ්ඤාච මෙ වුද්ධා”** යනු පිහිට වීම ලක්‍ෂණ කර ඇති සිහියයි. දැනගැනීම ලක්‍ෂණ කර ඇති ප්‍රඥාවයි. මේ ධර්‍ම දෙක විදසුන් ලක්‍ෂණ මෙනෙහි කිරීමේ සිට මාර්ග ප්‍රත්තියෙහි පිහිටි මවිසින් රහත්වීම දක්වා වඩන ලදි. වර්ධනය කරන ලදි. දැන් එහි වැඩිය යුත්තක් නැත. මෙයින් සතියේ හා ප්‍රඥාවේ විපුලත්‍වය, ඉතා මහත් බව දක්වයි. **“චිත්තඤ්ච සුසමාහිතං” **යනු අෂ්ට සමාපත්ති උපදවා ගැනීම් වශයෙන් ද නව ලෝකෝත්තර ධර්‍ම වශයෙන් ද මගේ සිත වහා සමාධිගත වේ. දැන් එහි සන්සිඳවීමක් නොමැත. සමාධියේ විපුලබව මෙහිදී දක්වා ඇත. එනිසා **“කාමං කරස්සු රූපානී”** යනුවෙන් පවිටු මාරය! මා සඳහා යම් කිසි විප්‍රකාර රූපාදියක් මවන්නේ නම් එය කැමති සේ සිදුකරන්න. එම රූප හා ශබ්ද මා හට කිසිදු පීඩාවක් නො කරන්නේය. මගේ සිරුර සෙලවීමක්වත් කළ නොහැකි වන්නේ ය. සිත අන් අතකට පෙරලීමක් කෙසේ සිදුවේ ද? එනිසා නුඹගේ ක්‍රියාවන් බාරනොගත් තුටු පඬුරක් මෙන් කිසිදු අර්ථයක් ඉටුනොකරයි. හුදෙක් නුඹගේ සිත වෙහෙසීම පමණක් සිදුවේ. යනුවෙන් පවසා තෙරුන් වහන්සේ මාරයාට තර්ජන කළහ. එය ඇසූ මාරයා, “ශ්‍රමණයා මා පිළිබඳව දැනගත්තේ යැ” යි එහිම අතුරුදහන් විය.
**“නමො තෙ බුද්ධවීරත්‍ථු”** යනු ආයුෂ්මත් උජ්ජය තෙරුන් වහන්සේගේ ගාථාවයි. එහි උපත කෙසේ සිදුවී ද? උන්වහන්සේ ද පෙර බුදුවරු ඉදිරියේ දී කළ ප්‍රාර්ථනා ඇතිව ඒ ඒ භවයන්හි දී පින්දහම් රැස් කරගත්හ. මෙයින් කල්ප අනූදෙකකට පෙර පහළ වූ තිස්ස භාග්‍යවතුන් වහන්සේ දැක පැහැදුණු ඔහු කිණිහිරි මල් වලින් උන්වහන්සේට පූජාකළේය. ඒ පින්කමේ මහිමයෙන් දෙව්ලොව ඉපිද සැපවිද, හෙතෙම ඒ ඒ භවයන් හි දී තවත් පින්දහම් සිදුකර දෙව් මිනිස්සු දෙගතියෙහි ම සැරිසරා, මේ බුද්ධෝත්පාද කාලයෙහි රජගහනුවර එක්තරා සොත්‍ථිය බ්‍රාහ්මණයකුගේ පුතු ලෙස උපන්නේය. ඔහු උජ්ජය නමින් ප්‍රකට විය. වැඩිවියට පැමිණ ත්‍රිවේද පාරගත වූ උජ්ජය, එහි සාරයක් හෙවත් හරයක් නොදැක උපනිශ්‍රය සම්පත්තියෙන් මෙහෙයවනු ලබන්නේ වේළුවනාරාමයට ගොස් ශාස්තෲන් වහන්සේගෙන් ධර්‍මය ශ්‍රවණය කළේය. එය අසා ලැබූ ශ්‍රද්ධා ඇතිව පැවිදි වූ උජ්ජය, සිය චරිතයට යෝග්‍ය කමටහන් රැගෙන අරණ්‍යයට පිවිස එහි වාසය කරමින් විදසුන් වඩා නොබෝ කලකින් ම රහත්ඵලයෙහි පිහිටියේ ය. උජ්ජය තෙරණුවෝ සිය චරිතාපදානය මෙසේ දැක්වූහ -
“තාදී ගුණ ඇති සතර ඕඝයන් තරණය කළ තිස්ස බුදුරජාණන් වහන්සේ දැක පැහැදුණු සිත් ඇති මම, කිණිහිරි මලක් පිපී තිබෙනු දැක එය නෙලා පූජා කළෙමි.
මෙයින් කල්ප අනූ දෙකකට පෙර යම් මල් පූජාවක් කළෙම් ද එතැන් සිට මම දුගතියක නූපන්නෙමි. මේ බුද්ධ පූජාවේ විපාකයයි.
මෙයින් කල්ප තිස් පහකට පෙර අරුණබල නමින් ප්‍රකට වූ සත් රුවනින් හෙබි මහ බලවන්ත සක්විති රජෙකු වූයෙමි.
දැන් මවිසින් සියලු කෙලෙස් දවන ලදි. -පෙ- බුදුරජාණන් වහන්සේගේ අනුශාසනාව ඉටු කළෙමි.”
රහත්බවට පැමිණි උජ්ජය තෙරණුවෝ ශාස්තෲන් වහන්සේ සමීපයට පැමිණ, උන්වහන්සේට වැඳ එකත් පස්ව සිටියහ. පසුව භාග්‍යවතුන් වහන්සේට ස්තුති කරමින් තමන් වහන්සේගේ ක්‍ෂීණාශ්‍රව භාවය ප්‍රකාශ කරමින් “නමො තෙ බුද්ධ වීරත්‍ථු” යන ගාථාව වදාළහ.
එහි **“නමො”** යනු ප්‍රණාමය දැක්වීමයි. **“තෙ”** යනු ප්‍රණාමය, නමස්කාරය ලබන්නා දක්වයි. නුඹ වහන්සේට යන අර්ථයයි. **“බුද්ධවීර”** යනුවෙන් භාග්‍යවතුන් වහන්සේට ආමන්ත්‍රණයකරයි. භාග්‍යවතුන් වහන්සේ අභිඤ්ඤෙය්‍යාදී භේද ඇති චතුරාර්ය සත්‍ය විෂයෙහි විශිෂ්ට සේ දැනීම් වශයෙන් තමන් වහන්සේ ම ලොව දත යුතු සියල්ල ඉතිරි නොකර අවබෝධ කරගත් බැවින් ‘බුද්ධ’ නම් වෙති. එසේ ම පස් මරුන් පරදා ජයගැනීම් වශයෙන් මහත් වූ වීර්යයෙන් යුක්ත වූ බැවින් “වීරො” (වීරයා) යනුවෙන් ද උන්වහන්සේට භාවිතා කෙරේ. **“අත්‍ථු”** යනු වේවා. ඔබවහන්සේට නමස්කාර වේවා! යනුවෙන් සම්බන්‍ධ කරගත යුතුයි. **“විප්පමුත්තො සි සබ්බධී”** යනු සියලුම කෙලෙස්වලින් ද සියලු සංස්කාරයන්ගෙන් ද මිදුණු බැවින්, වෙන් වූ බැවින්, නුඹ වහන්සේට කිසිදු නොමිදුණු කෙලෙස් ධර්‍මයක් නම් නැත. යම්හෙයකින් මම **“තුය්හාපදානෙ විහරං විහරාමි අනාසවො”** යනුවෙන් ඔබ වහන්සේගේ ප්‍රතිපත්ති චර්යාවෙහි, අවවාදයෙහි, ගිය මාර්ගයෙහි පිළිවෙත් පිරීමෙන් වාසය කරමි. මම ශක්ති පමණින්, බල පමණින් පිළිපදිනුයෙම් කාමාශ්‍රවාදී සතර වැදෑරුම් ආශ්‍රවයන් මනාව ප්‍රහීණ කර අනාශ්‍රවයෙක් ව වාසය කරමි. එබඳු වූ බුද්ධවීරයාණනි! නුඹ වහන්සේට නමස්කාර වේවා!
**“යතො අහං”** යනු ආයුෂ්මත් සඤ්ජය තෙරුන් වහන්සේගේ ගාථාවයි. එහි උපත කෙසේ ද? උන්වහන්සේ ද පෙර බුදුවරු හමුවෙහි කළ ප්‍රාර්ථනා ඇතිව ඒ ඒ භවයන්හි දී සසරින් මිදීම සඳහා පින් රැස්කරගෙන විපස්සි භාග්‍යවතුන් වහන්සේ පහළ වූ සමයෙහි මනුෂ්‍යයෙක් ව උපන්හ. මහත් පිරිසක් ඇතිව සිටි ඔහු, තම කීර්තියෙන් වස්තුව රැස්කර, තෙරුවන් උදෙසා පින් කරනුයේ තමා දිළිඳු වී ජන සමූහයාට සංග්‍රහ කරමින් පින් කිරීමෙහි ම නිරත විය. කලින් කලට භාග්‍යවතුන් වහන්සේ වෙත පැමිණ වැඳ පැහැදුණු සිතින් උන්වහන්සේට ද භික්‍ෂූන් වහන්සේලාට ද ඒ ඒ වතාවත් ආදිය ද කළේය. ඔහු ඒ පින්කමේ බලයෙන් දෙව්ලොව උපන්නේ ය. පසුව තව තවත් පින්දහම් රැස්කරගෙන සුගතියෙහි ම සැරිසරා, අප තථාගතයන් වහන්සේ ලොව පහළ වූ සමයෙහි රජගහ නුවර මහත් සම්පත් ඇති බමුණකුගේ පුතු ව ඉපිද “සඤ්ජය” නමින් ප්‍රකට විය. වැඩිවියට පත් වූ ඔහු බ්‍රහ්මායු, පොක්ඛරසාති ආදී ඉතා ප්‍රසිද්ධ බමුණු පඬිවරු පවා බුදුසසුනෙහි අතිශයින් පැහැදෙනු දැක, හටගත් ප්‍රසාදයෙන් ශාස්තෲන් වහන්සේ වෙත එළඹුණේය. ශාස්තෲන් වහන්සේ ඔහුට දහම් දෙසූ සේක. ධර්‍මශ්‍රවණය කළ ඔහු සෝවාන් ඵලයෙහි පිහිටා පසුකලෙක පැවිදි විය. පැවිදි වන විට හිසකෙස් බාද්දීම ෂඩ් අභිඥාලාභී විය. සඤ්ජය තෙරණුවෝ සිය චරිතාපදානය මෙසේ දක්වා ඇත -
“විපස්සි බුදුරජාණන් වහන්සේට භක්තිමත් මහාප්‍රාඥ සමූහයක් විය. එකල්හි මම සියලු කටයුතුවල යෙදුණු වතාවත් කරන්නෙක් වීමි.
මහර්ෂී වූ බුදුරදුන්ට පිදීමට දෙයක් මා වෙත නොතිබුණි. පිරිසිදු සිතින් මම බුදුසිරිපා වැන්දෙමි.
මෙයින් කල්ප අනූ එකකට පෙර බුදුරදුන්ට වතාවත් කළෙම් ද එතැන් සිට දුගතියක නූපන්නෙමි. වතාවත් කිරීමේ ප්‍රතිඵලය මෙබඳුය.
මෙයින් කල්ප අටකට පෙර සත්රුවනින් හෙබි මහ බල ඇති සුචින්තික නම් සක් විති රජව උපන්නෙමි.
මවිසින් සියලු කෙලෙස් දවන ලදි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
උන්වහන්සේ ෂඩ් අභිඥා උපදවා ගෙන තම ක්‍ෂීණාශ්‍රව භාවය ප්‍රකාශ කරනසේක. “යතො අහං පබ්බජිතො” යන ගාථාව දේශනා කළහ.
එහි **“යතො අහං පබ්බජිතො”** යනු මේ තැනක සිට, යම් තැනක පටන් මම පැවිදි වූ යෙම් ද, ඒ පැවිදි වූ දින සිට **“නාභිජානාමි සඞ්කප්පං අනරියං දොසසංහිතං”** යනු රාගාදී දෝෂයන්ගෙන් යුක්ත වූවක්, එසේ ම අනාර්ය - නිහීන වූ දෙයක්, ආර්යාදී උතුමන් විසින් නොකරන බැවින් ද අනාර්යයන් විසින් ම සිදුකරන බැවින් ද අනාර්ය වූ පාපී වූ අරමුණෙහි අසත්‍ය ගුණ සංකල්ප සිහිකිරීමක් වශයෙන් “සංකල්ප” නම් වූ කාම විතර්ක මිථ්‍යා විතර්ක ආදියක් සිතීමක් නොකළෙමි. කෙස් බාද්දීම මම රහත්බවට පත්වූයෙමි” යන අර්ථයයි. මෙසේ සිය රහත්භාවය ප්‍රකට කළසේක.
**“විහවිහාභිනදිතෙ”** යනු ආයුෂ්මත් රාමණෙය්‍ය තෙරුන්ගේ ගාථාවයි. එහි උපත කෙසේද? රාමණෙය්‍ය තෙරණුවෝ ද පෙර බුදුවරු හමුවෙහි දී කළ ප්‍රාර්ථනා ඇතිව ඒ ඒ භවයන් හි දී නොයෙකුත් පින්දහම් රැස්කරගත්හ. සිඛි නම් භාග්‍යවතුන් වහන්සේ ලොව පහළ වූ සමයෙහි සිටුගෙයක ඉපිද, වැඩිවියට පැමිණ භාග්‍යවතුන් වහන්සේ දැක සිත පහදවා ගත් හෙතෙම සුවඳ මලින් බුදුන් පිදුවේය. ඒ පින්කමින් ඔහු දිව්‍යාත්මභාවයක් ලැබීය. සසර සැරිසරමින් තව තවත් පින්දහම් සිදුකරගත් ඔහු කාම සුගතීන් හිම සැප විඳ, අප තථාගතයන් වහන්සේගේ කාලයෙහි සමෘද්ධිමත් පවුලක ඉපදුණේය. වැඩිවියට පත්ව ජේතවනාරාමය පූජාකරන අවස්ථාව දැක හටගත් ශ්‍රද්ධාවෙන් පැවිදිවිය. චරිතානුකූල කමටහන් ගත් උන්වහන්සේ අරණ්‍යයෙහිම විසූහ. එසේ අරණෙහිම වසන උන්වහන්සේ තම ශරීර සම්පත්තිය නිසා ද පැවිද්දට යෝග්‍ය සේ පිළිවෙත් සපුරන බැවින් ද ප්‍රසාද එළවන බැවින් ද “රාමණෙය්‍ය” නමින් ප්‍රකට වූහ. එක් දිනක් මාරයා එම තෙරණුවන්ට හිංසා කරනු කැමතිව මහත් බිය ජනක ශබ්දයක් කළේය. එය ඇසු තෙරුන් වහන්සේ ප්‍රකෘතියෙන් ම ස්ථිර අදහස් ඇති බැවින්, ඊට තැතිගැනීම් නැති වූසේක්, “මේ මාරයා” යැයි දැන, මෙකරුණෙහි සිය අප්‍රසාදය පළකරමින් **“විහවිහාභිනදිතෙ”** යන ගාථාව දෙසූ සේක.
එහි **“විහවිහාභිනදිතෙ”** යන්නෙහි “විහවිහා” යනු නිතර ශබ්ද පවත්වන බැවින් විහවිහ යනු නම ලද “වටුවන්ගේ නාදය නිමිති කරගෙන, මහත් වූ ඝෝෂාව හේතුවෙන්” යන අර්ථය යි. **“සිප්පකාභිරුතෙ හි ච”** යන්නෙහි “සිප්පිකා” යනු දේවප්‍රකාර නැමති ගිලන් බවින් පෙළෙන බඩගිනි වූ දරුවන් සහිතව හඬන සාමුවෝය. හුනහපුළුවෝය. ඇතැම් හු දඬුලෙහෙනුන් මෙහිදී අදහස් වන බව කියයි. එම හුනහපුළුවන්ගේ ඉතා බියජනක නාදයෙන්. මෙහි හේතු අර්ථයේ තතියාව යෙදී ඇත. “ඒ හේතුවෙන් ඒ ශබ්ද නිසා” යන අර්ථයයි**. “න මෙ තං ඵන්‍දති චිත්තං”** යනු මගේ සිත නොසැලේ, නොසෙලවේ. මෙහි අදහස මෙසේ දතයුතුයි. – “මේ අරණ්‍යයෙහි වටුවන්ගේ හා හුණහපුළුවන්ගේ මහා නාද වශයෙන්, පාපී මාරය! නුඹගේ මේ විප්‍රකාර හේතුවෙන් මගේ සිත කමටහනින් පහ නොවේ, නොවැවේ. ඊට හේතු මෙසේ දක්වයි. **“එකත්ත නිරතං හි මෙ”** යන්නෙහි “හි” ශබ්දය හේතු අර්ථයේ යෙදේ. යම්හෙයකින් මගේ සිත සමූහවාසය හැරදමා හුදකලාව තනිව සිටීමට කැමති ද නැතහොත් බාහිර අරමුණු කරා නොයමින් එක අරමුණක, එකඟභාවයෙහි පවතින්නේ ද නැතිනම් නිවනෙහිම දැඩිව ඇලී සිටින්නේ ද එනිසා මාගේ සිත කමටහනින් පහ නොවේ, නො සෙලවේ, මේ ගාථාව ප්‍රකාශ කරමින් ම රාමණෙය්‍යක තෙරණුවෝ, විදසුන් වඩා රහත් බවට පත්වූහ. උන්වහන්සේ සිය චරිතාපදානය මෙසේ දක්වා ඇත -
“හිරුමෙන් ප්‍රතාපවත් වූ රන්වන් පැහැයෙන් බබලන මෙත් සිත් ඇති සිඛි නම් භාග්‍යවතුන් වහන්සේ සක්මනට නැගුණුසේක.
එදින මම පහන් වූ සිත් ඇතිව, සතුටින් ශ්‍රේෂ්ඨඥාන ඇති බුදුරජාණන් වහන්සේට වැඳ මිනේලි මලින් උන්වහන්සේ පූජාකළෙමි.
මෙයින් කල්ප තිස් එකකට පෙර යම් මල් පූජාවක් කළෙම් ද එතැන් පටන් මම දුගතියක නූපන්නෙමි. බුද්ධ පූජාවෙහි විපාකය මෙබඳුය.
මෙයින් කල්ප තිස් එකකට පෙර සත් රුවනින් ආඪ්‍ය වූ මහත් බල ඇති “සුමෙධ යස” නම් සක්විති රජව උපන්නෙමි.
දැන් මම සියලු කෙලෙස් නැසුවෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”

**“ධරණී ච සිඤ්චති වාති”** යනු ආයුෂ්මත් විමල තෙරුන්ගේ ගාථාවයි. එහි උපත කෙසේ ද? උන්වහන්සේ ද පෙර බුදුවරු හමුවේ කරන ලද ප්‍රාර්ථනා ඇතිව, ඒ ඒ භවයන් හි දී සසරින් මිදීම සඳහා තව තවත් කුසල් රැස් කළහ. විපස්සි භාග්‍යවතුන් වහන්සේ දවස සක් පිඹින පවුලක ඉපිද වැඩිවියට පත්වූයේ එම ශිල්පයෙහි නිෂ්පත්තියට ගිය ඔහු, දිනක් විපස්සි භාග්‍යවතුන් වහන්සේ දුටුවේය. දැක පැහැදුණු සිතින් සක්පිඹ උන්වහන්සේට පූජා කොට, එතැන් පටන් කලින් කලට ශාස්තෲන් වහන්සේට උපස්ථාන කළේය. ඒ පින්කමේ විපාක වශයෙන් දෙව් ලොව උපන් ඔහු, ඒ ඒ භවයන්හි දී තව තවත් පින් රැස්කර කාම සුගතීන්හිම හැසිර, කස්සප භාග්‍යවතුන් වහන්සේ දවස “අනාගතයේ දී මා හට නිර්මල පිරිසිදු ශරීරයක් ලැබේවා!”යි පතා බෝධිවෘක්‍ෂය සුවඳ පැනින් නැහැවීය. සෑමළුවේ ද බෝ මළුවේ ද වූ මල් අසුන් ආදිය සේදවීය. භික්‍ෂූන් වහන්සේලා සතුව තිබූ කිලිටි ශ්‍රමණ පිරිකර ආදිය ද සේදවීය.
එසේ පින්කම් කළ ඔහු ඉන් චුතව දෙව් මිනිසුන් අතර සැරිසරා මේ බුද්ධෝත්පාද කාලයෙහි රජගහ නුවර සමෘද්ධිමත් පවුලක උපන්නේය. මවුකුස වාසය කළාවූ ද ඉන් නික්මුණා වූ ද ඔහුගේ ශරීරය පිත්, සෙම් ආදියෙන් කිලිටි නොවී, පියුම් පතෙහි ලු දියමෙන් කිසිදු අපවිත්‍ර ද්‍රව්‍යයක් සිරුරෙහි නොතැවරී පශ්චිම භවික බෝසත් ශරීරයක් මෙන් ඉතා පිරිසිදු වූයේ විය. එනිසා එකුමරුට “විමල” යන නාමය තබන ලදි. වැඩිවියට පත් විමල කුමරු රජගහ නුවරට ප්‍රථමයෙන් පිවිසි බුදුරජාණන් වහන්සේගේ අනුභාවය දැක, ලබන ලද ශ්‍රද්ධාවෙන් සතර මහා දිවයිනට ම වැටෙන මහා වර්ෂාවක්, මුලු සක්වල ගැබ පතුරුවා වැස්සේය. නැවත හටගන්නා විටට්ට කල්පයේ දී බුදුවරු ද සක්විති රජවරු ද වැඩ සිටින කාලයෙහි ම මෙබඳු වර්ෂා ඇතිවේ. ශරීරයේ සියළු දාහයන් සන්සිඳි සෘතුලාභය නිසා තෙරුන්ගේ සිත සන්සුන් විය, එකඟ විය, සමාධිගත සිත් ඇති උන්වහන්සේ එකෙණෙහි ම විදසුන් වඩා මාර්ගඵල පිළිවෙලින් ලැබ උතුම් වූ අර්හත් ඵලයෙහි පිහිටිසේක. උන්වහන්සේ විසින් සිය චරිතාපදානය මෙසේ දක්වන ලදි -
“ඒ විපස්සී බුදුරජාණන් වහන්සේ වැඩසිටි සමයෙහි මම සක් පිඹින්නෙක් වීමි මහර්ෂි වූ සුගතයන් වහන්සේට නිතර ම සක්පිඹිමින් මම උවටැන් කළෙමි.
තාදීගුණ ඇති ලෝක නාථයන් වහන්සේට උවටැන් කිරීමෙහි විපාකය දකිත්වා. හැම කල්හි ම සැට දාහක් තූර්ය නාදයෝ මා පිරිවරාගෙන සිටිති.
[missing trans]
මෙයින් කල්ප තිස් හතරකට පෙර මහත් බල ඇති මහා නිග්ඝෝස නම් වූ සක්විති රජවරු 16 දෙනෙක්ව මම උපන්නෙමි.
දැන් මවිසින් සියලු කෙලෙස් දවන ලදි. -පෙ- බුදුරදුන්ගේ අනුශාසනාව මනාව ඉටුකළෙමි.”
රහත්බවට පත් වූ කොට නිම වූ කටයුතු ඇති සතුටු සිතින් යුක්ත වූ විමල තෙරණුවෝ ප්‍රීතිවාක්‍ය ප්‍රකාශ කරමින් (උදන් අනමින්) “ධරණී ච සිඤ්චති වාති මාලුතො” යන ගාථාව දේශනා කළහ.
එහි **“ධරණී”** යනු පොළවයි. පොළව සියලුම ජල දහරා ධරන බැවින් “ධරණී” නම් වේ. **“සිඤ්චති”** යනු හාත්පස අහස පුරවාගෙන වැසි වසී. මහා මේඝයෙන් වැටුණු දියදහරා වලින් පොළව තෙමේ. තෙත් වේ **“වාති මාලුතො”** යනු දිය හා මිශ්‍ර වූ සීතල සුළං හමයි **“විජ්ජුතා චරති නභෙ”** යනු ඒ ඒ තැන ගර්ජනා කරමින් ගඩ ගඩ ශබ්ද නගමින් මහ වැසි වසින බැවින් නික්මෙන විදුලි දහරාවෝ අහසෙහි ඔබිනොබ හැසිරෙති. **“උපසමන්ති විතක්කා”** යනු යෝග්‍ය වූ සෘතු ලැබීමෙන් සමථ විපස්සනාවන්ගෙන් අවබෝධ වූ පූර්‍වභාගයේ කෙලෙස් තදංග (තාවකාලික) වශයෙන් සංසිඳුණේ විය. කාම විතර්කා දී සියලුම මහා විතර්කයෝ ආර්යමාර්ග අධිගමනයෙන් සංසිඳෙති. ඉතිරි නොකර සකල ක්ලේශයන් මුලිනුපුටා දමන ලදි. සමීපයෙහි පවතින්නා වූ ආර්යමාර්ග ක්‍ෂණය වර්තමාන කොට දක්වයි. අතීත අර්ථයෙහි මෙතැන දී වර්තමාන වචනයක් යෙදී ඇත. “(උපසමන්ති” යනුවෙන්) “චිත්තඤ්ච සුසමාහිතං මම” යනු එසේම ලෝකෝත්තර චිත්ත සමාධියෙන් මා සිත මැනවින් සමාධිගත වේ. දැන් එය සමාධිගත කිරීමට කිසිවක් කළ යුතු නොවේ. කළ යුතු සිය්ලල කර නිම වූ බැවිණි. මෙලෙස තෙරණුවෝ රහත් බව ප්‍රකාශ කළහ.
ෂෂ්ඨ වර්‍ගය
**“වස්සති දෙවො”** යනාදී ගාථා සතර ගෝධික, සුබාහු, වල්ලිය හා උත්තිය යන මේ සතර තෙරවරුන්ගේ ගාථාවෝ ය. ඒවායේ උපත කෙසේ සිදුවී ද? මොවුහු සිව් තෙරවරු ම පූර්‍ව බුදුවරු හමුවෙහි දී කළ ප්‍රාර්ථනා ඇතිව, ඒ ඒ භවයෙහි දී අපමණ පුණ්‍යසම්පත්තීන් රැස්කරගෙන, මෙයින් කල්ප අනූ හතරකට පෙර සිද්ධත්‍ථ භාග්‍යවතුන් වහන්සේ ලොව පහළ වූ සමයෙහි සිටුගෙවල්වල උපන්හ. වියපත් ඒ සතර දෙන ඔවුනොවුන් යහළු මිත්‍ර ව එකට හැසිරුණහ. ඔවුන්ගෙන් එක් අයෙක් සිද්ධත්‍ථ භාග්‍යවතුන් වහන්සේ පිඬුපිණිස හැසිරෙනු දැක සැන්දක් පුරවා භික්‍ෂාව පිළිගැන්වීය. දෙවැන්නා පහන් සිතින් උන්වහන්සේට පසඟ පිහිටුවා වැන්දේය. වැඳ ඇඳිලිබැඳගෙන සිටියේ ය. තෙවැන්නා පහන් සිතින් එක් මල් මිටකින් භාග්‍යවතුන් වහන්සේ පිදුවේය. සිවුවැන්නා සමන් මලින් බුදුරදුන් පිදුවේය. මෙසේ ඒ සිවු දෙනම ශාස්තෲන් වහන්සේ කෙරෙහි සිත පහදවා රැස් කරගත් ඒ පුණ්‍යරාශියේ විපාක වශයෙන් දෙව් ලොව උපන්හ. පසුව ඒ ඒ භවයන්හි දී තව තවත් පින්දහම් රැස් කරගත් ඔවුහු දෙව් මිනිසුන් අතර සැරි සරා, කාශ්‍යප බුදුරදුන්ගේ කාලයෙහි සිටු කුලයේ ඉපිද, එක්වම ගොස් පැවිදිව මහණදම් පිරූහ. පසුව අපගේ බුදුරජාණන් වහන්සේ පහළ වූ සමයෙහි මල්ල රජවරු සිවුදෙනෙකුගේ පුතුන් ව ඉපදුණු ඔවුහු, ගෝධික, සුබාහු, වල්ලිය හා උත්තිය නාමයෙන් ප්‍රකට වූහ. ඔවුනොවුන් දැඩිසේ මිත්‍රව විසූ ඒ සතර දෙන කිසියම් කටයුත්තකට කපිලවස්තුවට ගියහ. එ සමයේ ශාස්තෲන් වහන්සේ කපිලවස්තුවට වැඩමවා නිග්‍රෝධාරාමයේ වැඩ වසමින්, යමක මහා ප්‍රාතිහාර්ය දක්වා සුදොවුන් ප්‍රමුඛ ශාක්‍ය රාජ කුල රජදරුවෝ දමනය කළසේක. එ දින මල්ල රජදරුවෝ සතර දෙන එම ප්‍රාතිහාර්ය දැකීමෙන් ලැබූ ශ්‍රද්ධාවෙන් සසුනේ පැවිදි ව විදසුන් කර්මස්ථාන වඩන්නාහු නොබෝ කලකින් ම සිවුපිළිසිඹියාපත් මහරහත් භාවය ලබාගත්හ. එම තෙරවරු සිවුදෙන තම චරිතාපදාන මෙසේ දැක්වූහ -
“මම රන්වන් වූ ලෝකයාගේ පූජාවන් ලබන්නා වූ පූජාවන්ට ගෙයක් වැනි වූ වන ලැහැබින් නික්මුණු තණ්හාව ක්‍ෂය කර, ප්‍රඥාවෙන් උපශාන්ත වූ බුදුරජාණන් වහන්සේ දුටුවෙමි.
තාදී ගුණ ඇති මහාවීර වූ ඒ සිද්ධත්‍ථ බුදුරජාණන් වහන්සේට මම සැන්දක් පමණ භික්‍ෂාව පිදුවෙමි.
සූර්‍ය්‍ය බන්‍ධු වූ බුදුරජාණන් වහන්සේ පියවරින් පියවර ලුහුබැඳ යන මහජනකාය දහම් වැස්සෙන් නිවන කල් හි මට මහත් වූ ප්‍රීතියක් ඇතිවිය.
මීට කල්ප අනූ හතරකට පෙර යම් දානයක් පූජා කළෙම් ද මේ දක්වා ම දුගතියෙහි නූපන්නෙමි. භික්‍ෂාදානයේ විපාකය මෙවැනිය.
මෙයින් කල්ප අසූ හතකට පෙර සත්රුවනින් හෙබි මහාරේණු නම් සක්විති රජවරු සත් දෙනෙක්ව උපන්නෙමි.
මවිසින් දැන් සියලු කෙලෙස් දවන ලදි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
මේ ගෝධික ථේර චරිතාපදානයයි.
“රන්වන් වූ ශරීර ඇති උතුම් ආජානීයයකු වැනි ශ්‍රේෂ්ඨ වූ ත්‍රිමද ගලිත මාතංග නම් ඇත් කුලයේ උපන් ශ්‍රේෂ්ඨ ඇත් රජෙකු බඳු වූ මහර්ෂී වූ පුන්සඳ මෙන් සියලු දිශා බබුළුවන ලෝක ජ්‍යෙෂ්ඨ වූ වීථියට පිළිපන්නා වූ සිද්ධාර්ථ බුදුරජාණන් වහන්සේ දුටු මම, ඒ උතුමන් වහන්සේගේ නුවණෙහි සිත පහදවා, ඇඳිලි බැඳ සොම්නස් වූයෙම් පහන් සිතින් උන්වහන්සේට පසඟ පිහිටුවා වැන්දෙමි.


මෙයින් කල්ප අනූහතරකට පෙර කරන ලද ඒ පින්කමේ බලයෙන් මේ දක්වා මම දුගතියකට නොගියෙමි. බුද්ධ ඥානය වන්දනා කිරීමේ විපාකය එබඳුය.
මෙයින් කල්ප සැත්තෑ තුනකට පෙර සත් රුවනින් හෙබී, මහත් බල ඇති නරශ්‍රේෂ්ඨ සක්විති රජවරු දාසය දෙනෙක් ව මම උපන්නෙමි.
මවිසින් කෙලෙස් දවන ලදි -පෙ- බුදුරදුන්ගේ අනුශාසනාව ඉටුකළෙමි.
මේ සුබාහු ථේර චරිතාපදානයයි.
“එකල්හි මම තිවරා නුවර වෙසෙන මල් කරුවෙක් වූයෙමි. පහවූ කෙලෙස් ඇති ලෝකනායක වූ සිද්ධත්‍ථ බුදුරජාණන් වහන්සේ මහ මඟ වැඩම කරනු දුටු මම, පහන් සිතින්, සතුටු වූයෙම් උපුල් මල් මිටකින් උන්වහන්සේ පිදුවෙමි.

දැන් ඒ මම යහපත් වූ මල්ල රජවරු පිරිවරාගෙන පෙර තමා කළ පින්කමෙහි ඉෂ්ට විපාක විඳින්නෙමි. මල් පූජාවේ විපාකය මෙබඳුය.
මෙයින් කල්ප අනූහතරකට පෙර යම් පුෂ්ප පූජාවක් කළෙම් ද ඒ හේතුවෙන් මේ දක්වා දුගතියක නූපන්නෙමි. මල් පූජාවේ මේ විපාකයයි.
මෙයින් කල්ප අනූ හතරකට පෙර සිට ම මේ දක්වා මම, නජ්ජූපසම නම් සත්සීයක් රජවරු ලෙස උපන්නෙමි.
මවිසින් සියලු කෙලෙස් දවන ලදි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
මේ වල්ලිය ථේර චරිතාපදානයයි.
“මම සිද්ධත්‍ථ බුදුරජාණන් වහන්සේට සමන් මල් පිදුවෙමි. උන්වහන්සේගේ ශ්‍රී පාදයෙහි මවිසින් මල් සතක් සතුටින් විසුරුවන ලදි.
ඒ පින්කමේ බලයෙන් මම අද දෙව් මිනිසුන් අතර අතිශයින් බබලන්නෙමි. සම්බුදුසසුනෙහි දැන් අන්තිම දේහය දරමි.
මෙයින් කල්ප අනූ හතරකට පෙර යම් මල් පූජාවක් කළෙම් ද එහි විපාක වශයෙන් මේ දක්වා දුගතියක නූපන්නෙමි. මේ මල් පූජාවේ විපාකයයි.
මෙයින් කල්ප පහකට කලින් සමන්තභද්‍ර නාමයෙන් සිවුමහ දිවයින්ට හා සිවුසාගර සහිත පෘථිවියට ම ප්‍රධාන වූ සක්විති රජවරු දහතුන් දෙනෙක්ව උපන්නෙමි.
“දැන් මම සියලු කෙලෙස් දැවුයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.
මේ උත්තිය ථේර චරිතාපදානයයි.
රහත්බවට පත් වූ මේ සිවුදෙනා වහන්සේලාම ලොව ප්‍රකට වූහ. ප්‍රසිද්ධ වූහ. රාජරාජ මහාමාත්‍යයන් විසින් සත්කාර කරන ලදහ. ගරු කරන ලදහ. ඒ පුද ලබමින් ඔවුහු වනයේ ම විසූහ. එක් දිනක් බිම්බිසාර රජතුමා ඒ සතර දෙනා වහන්සේ රජගහ නුවරට වැඩම කළ කල්හි, සමීපයට ගොස් වැඳ තුන්මාසයක් රජගහ නුවර වස් වසනු සඳහා ආරාධනා කොට, වෙන් වෙන් වශයෙන් කුටි කරවා දුන් නමුත් සිහි කල්පනා නොමැති වීමෙන් එම කුටි සෙවිලි නොකළේය. තෙරවරු සෙවිළි නොකළ කුටිවල වාසය කළහ. වැසි කාලයේ වැස්ස නොවසී. රජු “කවර කරුණකින් වැසි නොවසින්නේ ද?” යි සිතනුයේ ඒ කරුණ සලකා වහාම එම කුටි සෙවිලි කරවීය. මැටි කර්මාන්ත, සිතුවම් කර්මාන්ත ආදියෙන් එම කුටි අලංකාර කරවා, මහත් වූ කුටි පූජා කිරීමේ උත්සවයක් පවත්වා, භික්‍ෂු මහා සංඝරත්නයට මහ දන් පවත්වා කුටි පූජා කළේය. රජුට අනුකම් පාවෙන ඒ කුටිවලට පිවිසි තෙරවරු මෛත්‍රී සමාපත්තියට සමවැදුනහ. මේ අවස්ථාවෙහි නැගෙනහිරින් මහා මේඝයක් (වැහි වලාවක්) නැගී තෙරවරු සමවතින් නැගිටි මොහොතෙහි ම වසින්නට පටන් ගත්තේය. ඒ තෙරවරුන් අතුරින් ගෝධික තෙරණුවෝ සමවතින් නැගිට, මේඝ ගර්ජනාවක් සමග ම මෙම ගාථාව වදාළහ.
“සුන්දර ගායනයක් සේ වැසි වහී මගේ කුටිය සෙවිකිලකරන ලදි. සුවපහසු එළවන එහි වා කවුළු වසා ඇත. මගේ සිත ද මැනවින් සමාධිගත විය. මේඝය! කැමති නම් දැන් වසින්න.”
එහි **“වස්සති”** යනු වසියි. වැසි දහරා පවත්වයි. **“දෙවො”** යනු මේඝයයි. වැස්සයි. **“යථා සුගීතං”** යනු සුන්දර ගීතයක් මෙන් ගර්ජනා කරමින්, ගොරවමින් නදදෙමින් යන අදහසයි. වැස්ස වසින කාලයේ සිය දහස් ගණන් වැසි පටල පායා නද දෙමින් විදුලිය කොටමින් ශෝභමාන වේ. තනිව වැසි නොවසී. එනිසා “සිනිඳු, මධුර, ගැඹුරු ඝෝෂා පවත්වමින්, නාද කරමින් වැසි වසී” යයි මෙහිදී දැක්වේ. එහි ශබ්දයෙන් පීඩාවක් නොවේ. **“ඡන්නා මෙ කුටිකා සුඛා නිවාතා”** යනු මෙසේ වැසි ඇතුලට නොවැටේ ද එලෙසින් ම තණපත් ආදියෙන් මාගේ කුටිය සෙවිලි කරන ලදි. එනිසා වැසි වැසීමෙන් පීඩාවක් නොවේ. පරිභෝග සුවය ද සෘතු පහසුව සැලසීමෙන් සෘතු සුවය ද ලැබෙන බැවින් “සුඛා”, සුවසේ වෙසෙමි. වසන ලද අඟුලු හා වා කවුළු ආදියෙන් යුතු බැවින් සුළඟින් වන උවදුරු වලින් දුරු වී. මේ වදන් දෙකින් ම යෝග්‍ය ආවාසයක් ලැබූ බැවින් පීඩාවක් නොවන බව දක්වයි. **“චිත්තං සුසමාහිතං ච මය්හං”** යනු මාගේ සිත ද වහා සමාධිගත වේ. අනුත්තර වූ සමාධියෙන් නිර්වාණය නම් අරමුණෙහි සිත මනාව පිහිටියේය. මේ ගාථා පදයෙන් අභ්‍යන්තරික උවදුරු නොමැති නිසා අඩු උත්සාහ ඇති බව දක්වයි. **“අථ චෙ පත්‍ථයසී”** යනුවෙන් දැන් නුඹ කැමති නම්, ප්‍රාර්ථනා කරයි නම් **“පවස්ස”** යනු වසින්න. දිය දහරා වගුරුවන්න. වැසි දහරා විසිරුවන්න. “දෙව” යනුවෙන් වැහිවලාව අමතයි. සෙසු තෙරවරු තිදෙනා වදාළ ගාථාවන්හි තෙවැනි පදය පමණක් වෙනස් වේ.
එහි සුබාහු තෙරුන් විසින් පැවසූ ගාථාවේ **“චිත්තං සුසමාහිතඤ්ච කායෙ”** යනු මගේ සිත, මේ කයෙහි කායගතාසති භාවනාව වැඩීම් වශයෙන් මැනවින් සමාධිගත විය. මැනවින් සිත ඇතුළට පිවිස සිටී. මේ තෙරණුවෝ කායගතාසති භාවනාව වැඩීමෙන් ලැබූ ධ්‍යානය පාදක කරගෙන ම විදසුන් වඩා රහත් වූහ. එනිසා “මගේ සිත ද කය පිළිබඳව මැනවින් සමාධිගත විය. යනුවෙන් පවසන ලදි.
වල්ලිය තෙරුන්ගේ ගාථාවේ **“තස්සං විහරාමි අප්පමත්තො”** යනු එම කුටියෙහි අප්‍රමාද ප්‍රතිපත්තියෙන් අර්හත් ඵලය මස්තක ප්‍රාප්ත කරගත් බැවින්, අප්‍රමාදීව ආර්ය විහරණයන්ගෙන් යුක්තව, දිව්‍යමය විහරණයන්ගෙන් යුක්තව ඉරියවු පවත්වමින් වෙසෙමි. ශරීරය පවත්වා ගනිමි යන අදහසයි.
උත්තිය තෙරුන් විසින් දෙසූ ගාථාවහෙි “අදුතියො” යනු තනිවම, යහලුවකු නොමැතිව වෙසෙමි. “කෙලෙස් සමූහයාගෙන් ද භික්‍ෂු සමූහයාගෙන් ද වෙන්ව - දුරුව වසමි” යන අදහසයි.
**“අසාන්‍දිං කුටිකං කත්‍වා”** යනු ආයුෂ්මත් අඤ්ජනවනිය තෙරුන්ගේ ගාථාවයි. එහි උපත කෙසේ ද? උන්වහන්සේ පදුමුත්තර භාග්‍යවතුන් වහන්සේගේ කාලයෙහි සුදස්සන නම් මාලාකාරයෙක් ව දෑසමන් මලින් බුදුරජාණන් වහන්සේට පූජා පැවැත්වූහ. සසරේ ඒ ඒ භවයන්හි දී බොහෝ පින්දහම් රැස්කර ගෙන දෙව් - මිනිසුන් අතරෙහිම සැරිසරා, කස්සප භාග්‍යවතුන් වහන්සේගේ සසුනෙහි පැවිදිව මහණදම් පිරූහ. අනතුරුව මේ බුද්ධෝත්පාද කාලයෙහි විශාලා මහනුවර වජ්ජි රාජකුලයේ ඉපිද වැඩිවියට පැමිණි අවස්ථාවෙහි, විශාලාවේ වැසි නොවසින බැවින් දුර්භික්‍ෂයක් ද රෝග බියක් ද අමනුස්ස බියක් ද යන ත්‍රිවිධ භයක් ඇතිවිය. ඒ සියලු තොරතුරු රතන සූත්‍ර වර්ණනාවෙහි කියන ලද ආකාරයෙන්ම දතයුතුයි. භාග්‍යවතුන් වහන්සේ විශාලාවට වැඩම වූ කල්හි ත්‍රිවිධ භය සන්සිඳී නුවර සුවපත් වූ කල්හි, ශාස්තෲන් වහන්සේගේ ධර්‍ම දේශනාවට බොහෝ දෙව් මිනිස්සු රැස්වූහ. ඒ සියල්ලන්ට ම ධර්‍මාභිසමය විය. මේ රජ කුමරු බුද්ධානුභාවය දැක ශ්‍රද්ධාව උපදවා සසුනේ පැවිදිවිය. ඒ සමග පසුව කියැවෙන පුද්ගලයෝ සිවුදෙන ද යහළු ලිච්ඡවි රාජ කුමාරවරු මොහු පැවිදිවන විට ම පැවිදිවූහ. මොවුහු කස්සප බුදුරජාණන් වහන්සේගේ සසුනේ පැවිදිව ප්‍රියශීලී මිත්‍රකමින් යුක්තව මහණදම් පිරූහ. එමෙන්ම ඒ සියලු දෙන පදුමුත්තර බුදුරජාණන් වහන්සේගේ පාද මූලයේ දී කුසල් බීජ රෝපණය කිරීම් ආදිය සිදුකළහ. පැවිදිව කළ පූර්ව කටයුතු ඇති උන්වහන්සේ සාකේත නුවර අඳුන් වනයට වැඩ සුසානයක වාසය කරන සමයේ ඉතා ළංවූ වස් විසීම් ඇති බැවින්, මිනිසුන් විසින් අත්හැර දැමුණු දිරාගිය දික් සඟලා පුටුවක් දැක, එය ගල් සතරක් මත තබා මත්තෙහි තණපත් ආදියෙන් වසා, දොරක් යොදා වස් එළඹියහ. එසේ වස් සමාදන් වූ පළමු මාසයේදීම උත්සාහ කර, වෑයම් කර රහත්බවට පත් වූහ. උන්වහන්සේගේ චරිතාපදානය මෙසේ දැක්වේ -
“එකල් හි සුදස්සන නම් මාලාකාරයෙක් වූ මම, ලෝක ජ්‍යෙෂ්ඨ වූ නර ශ්‍රේෂ්ඨ වූ පහකළ කෙලෙස් මල ඇති බුදුරජාණන් වහන්සේ දුටුවෙමි.
දෑසමන් මල් රැගෙන මම පදුමුත්තර බුදුරජාණන් වහන්සේ පිදුවෙමි. ඒ හේතුවෙන් පිරිසිදු ඇස් ලැබූ මම සතුටු වූයෙම් දිවැස පිරිසිදු කළෙමි.
මම මේ පුෂ්ප පූජාව හේතුවෙන් ද චිත්ත ප්‍රණිධිය නිසා ද කල්ප ලක්‍ෂයක් මුලුල්ලෙහි දුගතියක නූපන්නෙමි.
මීට කල්ප තිස් හයකට පෙර, මම මහත් බල ඇති “දේවුත්තර” නමින් සක්විති රජවරු දාසය දෙනෙක් ව උපන්නෙමි.
මවිසින් සියලු කෙලෙස් දවන ලදි. -පෙ- බුදුරජාණන් වහන්සේගේ අනුශාසනාව ඉටු කළෙමි.”
රහත්බවට පත්ව විමුක්ති සුව විඳින්නා වූ උන්වහන්සේ, සමාපත්තියෙන් නැගිට, එම සමාපත්ති සුවය ම නැවත සිහිපත් කර බලා හටගත් ප්‍රීතිවේගයෙන් උදන් අනන සේක්, **“ආසන්‍දිං කුටිකං කත්‍වා”** යන ගාථාව වදාළහ.
එහි **“ආසන්‍දිං කුටිකං කත්‍වා”** යන්නෙහි ‘ආසන්දි’ නම් දිගු පා ඇති චතුරස්‍රාකාර ඇඳ පුටුවකි. දිග පළල සමාන වේ මය. එහි හිඳීමට පමණක් ම හැකිය. සයනය කිරීමට නොහැක, එබඳු ආසන්දි නම් පුටුවෙන් කුටියක් කර, වාසය කිරීම සඳහා ඉහතින් කියූ පරිදිම කුටියක් සාදා, යම් තැනක හිඳ සෘතු විපර්යාස ආදියෙන් පීඩාවක් නොවී සුවසේ මහණදම් පිරිය හැකි ද එබඳු වූ කුටියක් සාදාගෙන, මෙයින් ඉතා උසස් සෙනසුනක් සාදාගත් බව තමන් වහන්සේගේ අල්පේච්ඡ හා ලද දෙයින් සතුටුවන ගුණ මහිම නිසා දක්වයි. ධර්‍මසේනාපති සැරියුත් තෙරණුවෝ මෙසේ පවසා ඇත.
“පලඟින් හුන්නා වූ වීර්ය වඩන භික්‍ෂුවට දණ මඬලින් ඔබ්බෙහි තෙමෙන කුටියේ වුවත් පහසුවෙන් වාසය කළ හැකි වේ.”
ඇතැම්හු “ආසන්‍දි කුටිකං” යන පාඨය දක්වා “ආසන්දියක් පමණ කුටියක් සාදා” යනුවෙන් අර්ථ කියති. සෙසු සම්ප්‍රදායන් හි “අසුන් ගැනීම්, හිඳගැනීම් ආදියට යෝග්‍යව මිනිසුන් සඳහා කරන ලද ඇඳක් මත සැදු කුටිය ආසන්දි නම් වේ” යැයි පවසා “ඒ ආසන්දි නම් කුටියක් සාදා” යනුවෙන් අර්ථ කියයි. **“ඔගය්හ”** යනු ඇතුළු වී, පිවිස **“අඤ්ජනවනං”** යනු මෙබඳු නමක් ඇති වනයට, අඳුන්වන් හෙවත් කළු පාටින් යුතු මල් වලින් බබලන අඤ්ජන නම් වූ වැල් බහුල ව ඇති බැවින් එම වනය “අඤ්ජනවනය” යන නම ලබා ඇත. ඇතැම් හු “අඤ්ජන යනු විශාල පැලෑටි වර්ගයක් ය” යි කියති. එම පැලෑටි බහුල වූ අඤ්ජන වනයට ඇතුළු වී, ආසන්‍දි කුටියක් කර (සාදා), **“තිස්සො විජ්ජා අනුප්පත්තා කතං බුද්ධස්ස සාසනං”** යනු මවිසින් ත්‍රිවිද්‍යා ලබන ලදි. බුදුරජාණන් වහන්සේගේ අනුශාසනාව ඉටුකර වාසය කරන්නෙමි. මෙසේ පද පිළිවෙල ගලපා ගත යුතුයි. මෙම ගාථාවම තෙරුන් වහන්සේගේ රහත් බව ප්‍රකාශ කිරීම වේ.
**“කෙ කුටිකායං”** යනු ආයුෂ්මත් කුටි විහාරිය තෙරුන්ගේ ගාථාවයි. එහි උපත කෙසේ ද? හෙතෙම පෙර පදුමුත්තර බුදුරජාණන් වහන්සේ අහසින් වැඩම කරනු දැක, “ජල දානයක් දෙන්නෙමි”යි සීතල දිය ගෙන ප්‍රීතිසොම්නස් භාවයට පැමිණ උඩ බලා අහසට දැමීය. ඔහුගේ අදහස දැනගත් ශාස්තෲන් වහන්සේ ඔහුගේ ප්‍රසාදය දියුණු කිරීම සඳහා අහසේ වැඩ හිඳිමින් ම එම දිය පිළිගත් සේක. එය දුටු ඔහු අපමණ ප්‍රීතියක් වින්දේය. සෙසු සිදුවීම් ඉහත දැක්වූ අඤ්ජනවනිය තෙරුන්ගේ කථාවේ දැක්වූ පරිදි දත යුතුය. මෙහි ඇති විශේෂත්වය නම් - මේ රජකුමරා පැවිදිව කරන ලද පූර්‍ව කටයුතු ඇති ව, විදසුන් භාවනාවෙහි යෙදී සවස් කාලයක කෙතක් සමීපයෙන් යන කල්හි වැස්සක් හටගත්තේ ය. එවිට කෙත් රකින්නකුගේ ශූන්‍ය (හිස්) වූ කුටියක් දුටු උන්වහන්සේ ඊට ඇතුලු වී, එහි තණ ඇතිරියේ හුන්සේක. වැඩ හුන් මොහොතේ ම තමාට ගැලපෙන සෘතු ලැබීමෙන් සිරුර ප්‍රසන්න වූයේ විදසුන් වඩා, සියලු කෙලෙස් නසා රහත්බවට පත්වූහ. උන්වහන්සේ විසින් සිය චරිතාපදානය මෙසේ දක්වා ඇත -
“මම අහසෙහි වඩින්නා වූ රන්වන් වූ ගිනිගෙන දිලිසෙන ගිනිකඳක් වැනි වූ පූජාසත්කාරයන් ට ආසන වූ බුදුරජාණන් වහන්සේට අතින් දිය ගෙන අහසට විසි කළෙමි. මහාවීර වූ කාරුණික වූ බුදුරජාණන් වහන්සේ එය පිළිගත් සේක.

අහසෙහි වැඩහිඳිමින් ම පදුමුත්තර බුදුරජාණන් වහන්සේ, “මේ ජල දානයෙන් ද එහි ප්‍රීතිය ඉපදවීමෙන් ද මොහු කල්ප ලක්‍ෂයක් මුලුල්ලෙහි දුගතියක නූපදී.” යනුවෙන් පැවසූ සේක.

ද්විපදෝත්තම වූ ලෝක ජ්‍යෙෂ්ඨ වූ නරශ්‍රේෂ්ඨයන් වහන්සේ කෙරෙහි කරන ලද එම පින්කම නිසා මම දැන් ජය පරාජ දෙකින් දුරුව නිශ්චල වූ නිවණට පැමිණියෙමි.
මෙයින් කල්ප හයදහස් පන්සීයකට පෙර මම සිවුමහා දිවයිනම ඇතුළත් පෘථිවියට අධිපති වූ සහස්සරාජ නම් වූ සක්විති රජවරු තිදෙනෙක් ව උපන්නෙමි.
මවිසින් සියළු කෙලෙස් දවන ලදි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත් බවට පත් වූ තෙරණුවෝ, එහි වැඩහිඳින කල් හි කෙත් රකින්නා පැමිණ, “කුටියේ කවුද? යි ඇසීය. එය ඇසූ තෙරණුවෝ **“භික්ඛු කුටිකායං”** යනාදිය පැවසූහ. එවිට කෙත් රකින්නාගේ ද තෙරුන්ගේ ද ප්‍රශ්න පිළිතුරු දෙක එකතු කර -
**“කො කුටිකායං?** භික්ඛු කුටිකායං” වීතරාගො සුසමාහිත චිත්තො එවං ජානාහි ආවුසො! අමොඝා තෙ කුටිකා කතා” යන වාක්‍ය ගාථාවට නගා සංගායනා කරන ලදි.

එහි “කො කුටිකායං” යනු මේ කුටියේ සිටිනුයේ කවුද? කෙත් රකින්නාගේ ප්‍රශ්නයයි. ඊට දුන් පිළිතුර “කුටියේ භික්‍ෂුවකි” යන්න තෙරුන්ගේ ප්‍රකාශයයි. ඉක්බිති ඒ කෙත් රකින්නා තමන් වහන්සේගේ අනුත්තර දක්‍ෂිණෙය්‍යභාවයට පත් වූ කුටි පරිභෝගය අනුව සතුටු කරවා, මහත් වූ පුණ්‍ය සම්පත්තියක පිහිටුවීමට **“වීතරාගො”** යනාදිය කියන ලදි. එහි අර්ථ මෙසේ ය. – “එක් කෙලෙස් සිඳ දැමූ භික්‍ෂුවක් නුඹගේ කුටියෙහි හුන්නේ ය. එසේම උන්වහන්සේ අග්‍රමාර්ගයේ ගමන් කිරීමෙන් සියලුම ආකාරයෙන් රාගය සිඳදමන ලද බැවින් වීතරාගී නම් වේ. ඉතා උතුම් වූ සමාධියෙන් නිර්වාණය අරමුණු කර වහා සමාධිගත වූ සිත් ඇති බැවින් මනාව සන්සුන් වූ සිත් ඇත්තෙක් වේ. පින්වත් කෙත රකින්න! මෙහි අර්ථ මා පවසන පරිදි දැනගන්න. අදහන්න. ස්ථිරව පිළිගන්න නුඹගේ කුටිය හිස් නොවූවක් කරන ලදි. නුඹවිසින් සෑදු කුටිය හිස්නොවූ, වඳ නොවූ, ඵල සහිත, සැප ගෙනදෙන්නකි. අර්හත් වූ ක්‍ෂීණාශ්‍රවයන් වහන්සේ කෙනෙකු විසින් පරිභෝග කළ බැවිනි. ඉදින් මෙය නුඹ අනුමෝදන් වේනම් එය නුඹට ඉතා බොහෝ කාලයක් හිත සුව පිණිස හේතු වේ.”
එය ඇසූ කෙත රකින්නා “මට ඒකාන්තයෙන් ලාභයක් විය, මට වාසනාවක් විය, මේ මගේ කුටියෙහි මෙවැනි වූ ආර්‍ය්‍යයන් වහන්සේ නමක් පිවිස හිඳගත්තේ ද එය මහත් ලාභයකි.” යි පැහැදුණු සිතින් අනුමෝදන් විය. මේ කථා සල්ලාපය දිව කණින් ඇසූ භාග්‍යවතුන් වහන්සේ, කෙත් රකින්නාගේ අනුමෝදන් වීම ද දැන එහි විපාක දැක්වීම් වශයෙන් සැප සම්පත් දක්වන සේක්, කෙත් රකින්නාට මේ ගාථාවන් වදාළසේක.
නුඹගේ මේ කුටියේ ශාන්ත වූ සිත් ඇති රහතන් වහන්සේ නමක් වැඩ සිටියේ ය. එහි විපාක වශයෙන් නුඹ ශක්‍ර දේවේන්‍ද්‍රව උපදින්නේහිය. නුඹ තිස්හයවරක් දෙව් රජව දෙව්රජය කරන්නෙහිය. එමෙන් ම තිස් හය වරක් චක්කවත්ති රජකම කරන්නෙහිය. පසුව රතනකුටික නම් පසේබුදුව වීතරාගී ව පිරිනිවන් පාන්නෙහිය.”
කුටියෙහි දී ලබන ලද ගුණ විශේෂ ඇති බැවින් එම තෙරණුවෝ එතැන් පටන් “කුටිකා විහාරී” කුටිවිහාරිය තෙරුන් නාමයෙන් ප්‍රකට වූහ. මෙම ගාථාවම එම තෙරුන්ගේ රහත්බව ප්‍රකාශ කරන ගාථාව විය.
**“අයමාහු පුරාණියා”** යනු ආයුෂ්මත් දෙවැනි කුටි විහාරිය තෙරුන්ගේ ගාථාවයි. එහි උපත කෙසේ සිදුවී ද? හෙතෙම පෙර පදුමුත්තර භාග්‍යවතුන් වහන්සේ කෙරෙහි ප්‍රසන්න වූ සිතින් දැඩි ග්‍රීෂ්ම කාලයේ බට මලකින් සෑදු විජිනිපතක් පූජාකළේය. එය පිළිගත් ශාස්තෲන් වහන්සේ අනුමෝදනා ගාථාවකින් ඔහු සතුටු කළ සේක. ඉන්පසු සිදුවූ තොරතුරු අඤ්ජනවනිය තෙරුන්ගේ කථා පුවත අනුව දත යුතුයි. මෙහි ඇති විශේෂය මෙසේය. - මේ රාජ කුමරු ද කියූ පරිදි ම පැවිදි වී එක්තරා පැරණි කුටියක වසමින් මහණදම් පිළිබඳව නොසිතා, “මේ කුටිය දිරාගියේ ය. මෙවන් පැරණි කුටියක වසමින් මහණදම් පිළිබඳව නොසිතා, “මේ කුටිය දිරාගියේ ය. වෙනත් කුටියක් සෑදීමට සුදුසුයැ”යි නවකම් පිළිබඳව සිතක් ඉපදවීය. උන්වහන්සේගේ දියුණුව කැමති එක් දේවතාවෙක්, සංවේග ඉපදවීම සඳහා ඒ මොහොතේ ම මේ වහා වැටහෙන නමුත් ගැඹුරු අර්ථ ඇති **“අයමාහු පුරාණියා”** යන ගාථාව පැවසීය.
එහි **“අයං”** යනු ආසන්නයේ බව හඟවන පඨමා විභක්ති පදයකි **“ආහු”** යනු “විය” යන අර්ථයයි. ගාථාව සුඛෝච්චාරණය පිණිස දීර්ඝ කරන ලදි. **“පුරාණියා”** යනු පැරණි වූ දිරාගිය **“අඤ්ඤං පත්‍ථයසෙ නවං කුටී”** යනු මේ කුටිය පැරණි, දිරාගිය නිසා මෙයින් අනික් කුටියක් දැන් සැදියයුතු බැවින්. අලුත් කුටියක් පතන්නෙහි? කැමතිවෙහි? සියල්ලෙන් සියල්ල කැමතිවෙහි? **“ආසං කුටියා විරාජය පුරාණියා”** යනු පැරණි වූවක් මෙන් නව කුටිය පිළිබඳ ආශාව, තණ්හාව, අපේක්‍ෂාව දුරු කරව! සියලු ම ආකාරයෙන් එහි නො ඇලුණු සිත් ඇති වන්න. කුමක් නිසා ද? නව කුටියෙන් මහණ! නුඹට දුක් ගෙන දේ. මහණ! දැන් නැවත ඉපදීමෙන් දුක් ගෙනදෙන බැවින් දුකයි. එනිසා අනික් නව දුකක් නූපදවා මේ උපන් පැරණි කුටියෙහි ම සිට තමා විසින් කළ යුතු දේ කරන්න. මෙහි අදහස මෙසේ දත යුතුයි. – “මහණ! නුඹ මේ පැරණි තණ කුටිය දිරාගියේ යැයි අනික් නව තණ කුටියක් කරනු කැමැත්තෙහිය. ශ්‍රමණ ධර්‍ම පිරීමට කැමැත්තක් නැත. මෙසේ කැමති පුද්ගලයා භාවනාවෙහි නිරත නොවීම් වශයෙන් අලුත් භවයක් ඉපිදවීමෙන් නො ඉක්මවීමෙන් අනාගත ශරීර කුටියක් ප්‍රාර්ථනා කිරීම “කුටියක් කරනු කැමතිවීම” නම් වේ. ඒ නව කුටියක් සැදීමට යෑමෙන් වන දුකට වඩා වැඩි වූ ජරාමරණ, ශෝක, පරිදේව ආදී අනේක දුක්ඛයන් ගෙන් මිශ්‍ර වූ බැවින් දුක් සහගත වූ, එනිසා නව තණ කුටියේ මෙන් නව ශරීර කුටියකට ඇති ආශාව, අපේක්‍ෂාව, දුරුකරව. සියලුම ආකාරයෙන් එහි නො ඇලුණු සිත් ඇති වන්න. මෙසේ නුඹට සසර පැවතුම් දුක නො වන්නේ ය.” මේ දෙවියාගේ වචනය ඇසූ තෙරණුවෝ සංවේග උපදවා ගත්සේක්, විදසුනෙහි සිත පිහිටුවා වෑයම් කර, උත්සාහ කර නොබෝ කලකින් ම රහත්ඵලයෙහි පිහිටියහ. උන්වහන්සේ සිය චරිතාපදානය මෙසේ දැක්වූහ -
“තාදී ගුණ ඇති ද්විපදෝත්තම වූ ලෝක ජ්‍යෙෂ්ඨ වූ තණ ඇතිරියක වැඩහුන් පදුමුත්තර බුදුරජාණන් වහන්සේට බට මලක් ගෙන විජිනිපතක් බැඳ පිළිගැන් වූයෙමි.

ලෝක නායක වූ බුදුරජාණන් වහන්සේ විජිනිපත පිළිගෙන මා අදහස දැනගත්සේක් මෙසේ පැවසූහ.
“යම් සේ මගේ සිරුර නිවේ ද පරිළාහයක් නො වන්නේ ද එසේ ම ඔබගේ සිත ත්‍රිවිධ අග්නියෙන් නිවේවා! කෙලෙසුන්ගෙන් මිදේවා!”
වනය ඇසුරු කළ යම් දේවතා කෙනෙක් වූවාහු ද ඒ සියලු දෙවිවරු, “දායකයාහට දේශනා කරන බුද්ධ වචනය අසමු” යි රැස්වූහ.
එහි දිව්‍ය සමූහයා විසින් පිරිවරා ගෙන වැඩහුන් භාග්‍යවතුන් වහන්සේ දායකයා සතුටු කරමින් මෙසේ වදාළ සේක.
“මොහු මේ විජිනිපත පිදීම නිසාත් චිත්තප්‍රණිධිය නිසාත් සුබ්බත නම් වූ සක්විති රජ වන්නේය.”
කුශල මූලයෙන් මෙහෙයූ මොහු පසුව මාලුත නම් සක්විති රජ වේ.
මේ විජිනිපත් දානය නිසාත්, මහත් වූ සත්කාරය නිසාත් කල්ප ලක්‍ෂයක් මුලුල්ලෙහි දුගතියක නූපදින්නේය.”
එසේ විවරණ ලද මම මෙයින් කල්ප තිස් දාහකට පෙර සුබ්බත නමින් සක්විති රජවරු අටක් වූයෙමි.
දැන් මවිසින් සියලු කෙලෙස් නසන ලදි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත් බවෙහි පිිහිටි තෙරණුවෝ, “මෙය මාහට රහත් වීමට අංකුසයක් වූයේ ය” යි එම ගාථාව ම නැවත දේශනා කළහ. එයම උන්වහන්සේගේ රහත්බව ප්‍රකාශ කරන ගාථාව විය. කුටිය පිළිබඳ අවවාදයෙන් ලැබූ ගුණ විශේෂ ඇති බැවින් එම තෙරණුවෝ “කුටිවිහාරිය” නාමයෙන් ප්‍රසිද්ධ වූහ.
**“රමණීයා මෙ කුටිකා”** යනු ආයුෂ්මත් රමණීය කුටික තෙරුන්ගේ ගාථාවයි. එහි උපත කෙසේ ද? හෙතෙමේ ද පදුමුත්තර බුදුරජාණන් වහන්සේ ඉදිරියේ දී කුසල් බිජුවට වපුරා දෙව් මිනිසුන් අතර සැරිසරා, මෙයින් කල්ප එක්දහස් අටසීයකට පෙර පහළ වූ අත්‍ථදස්සි භාග්‍යවතුන් වහන්සේගේ කාලයෙහි සිටුගෙයක උපන්නේ ය. වැඩිවියට පත් හෙතෙම බුදුවරුන්ට යෝග්‍ය ආසනයක් භාග්‍යවතුන් වහන්සේට පිළිගැන්වීය. මලින් ද භාග්‍යවතුන් වහන්සේට පූජා කර, පසඟ පිහිටුවා වැඳ ප්‍රදක්‍ෂිණා කොට තම නිවසට ගියේය. ඉතිරි විස්තර අඤ්ජන වනිය තෙරුන්ගේ කථාවෙහි කියූ පරිදි ම දතයුතුයි. මෙහි ඇති විශේෂත්‍වය - මොහු ද පැවසූ ලෙසම පැවිදි වී කළ පූර්‍ව කටයුතු ඇත්තේ, වජ්ජි රටෙහි එක්තරා ගමක වූ ආවාසයක කුටියක වෙසේ. එ් කුටිය ඉතා අලංකාරය, දර්ශනීය වේ. ප්‍රසාද එළවයි, මනාව පරිකර්ම කළ බිත්ති ඇත. ආරාමය සිත් අලවන පොකුණු ආදියෙන් විසිතුරුය. මුතු දැලක් වැනි වැලි විසිරුණු බිමක් ඇත. වත් පිළිවෙත් මනාව පිරු තෙරුන්ගේ සිත ද මනාව සුමට වූයේ තාදී ගුණ සහිතව වඩාත් රමණීය ව සිටියි. උන්වහන්සේ එම කුටියෙහි වසනසේක්, විදසුන් වඩා නොබෝ දිනකින් ම රහත්ඵලයෙහි පිහිටියහ. උන්වහන්සේ සිය චරිතාපදානය මෙසේ දැක්වූහ -
“අල්ප ශබ්ද ඇති නිශ්චල වූ මහවනයට පිවිසි තාදී ගුණ ඇති අත්‍ථදස්සි බුදුරජාණන් වහන්සේට ම විසින් සිහ සුනක් පූජා කළෙමි.
මල් මිටක් ගෙන ඒ ශාස්තෲන් වහන්සේ පැදකුණු කළ මම, උතුරු දිශාභිමුඛව ගියෙමි.
ද්විපදෝත්තම වූ ලෝක ජ්‍යෙෂ්ඨ වූ නර ශ්‍රේෂ්ඨයන් වහන්සේ කෙරෙහි කරන ලද එම පින්කම හේතුවෙන් නිවන ලැබූ මම සියලු භව නසන ලද්දෙමි.
මෙයින් එක්දහස් අටසිය වන කල්පයේ මම යම් දානයක් දුන්නෙම් ද, ඒ හේතුවෙන් මම දුගතියක නූපන්නෙමි. සිංහාසන දානයේ විපාකය මෙබඳුය.
මෙයින් කල්ප හත්සීයකට පෙර, සත්රුවනින් හෙබි, මහත් බල ඇති සන්දිම නම් ක්‍ෂත්‍රිය සක්විති රජව උපන්නෙමි.
මවිසින් සියලු කෙලෙස් දවන ලදි -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත් බවට පත් වූ තෙරණුවෝ එම ආවාසයේ වසන කල්හි කුටියේ රමණීයබව නිසා විහාර නරඹන මිනිස්සු ඒ ඒ තැනින් පැමිණ කුටිය නරඹති. එක් දිනක් සුරාදියේ ලොල් වූ ස්ත්‍රීහු කිහිප දෙනෙක් එහි අවුත් කුටියේ රමණීය බව දැක, “මෙහි වසන මේ ශ්‍රමණයන් වහන්සේ අප විසින් සිත් ඇදගත හැකි පුද්ගලයෙකි”යි සිතා “ස්වාමීනි! ඔබ වසන තැන අතිශයින් රමණීය වේ. අපි ද රමණීය වූ රූසිරින් යුතු පළමු යොවුන් බවේ සිටි තරුණියෝ වෙමු”යි පවසමින් ස්ත්‍රී ලීලා දැක්වීමට පටන් ගත්හ. මෙය දුටු තෙරණුවෝ තමන් වහන්සේගේ වීතරාගී භාවය ප්‍රකාශ කරන සේක්, **“රමණීයා මෙ කුටිකා සද්ධා දෙය්‍යා මනොරමා”** යන ගාථාව වදාළ සේක.
එහි **“රමණියා මෙ කුටිකා”** යනු “ස්වාමීනි! නුඹවහන්සේගේ කුටිය රමණීයවේ” යනුවෙන් නුඹලා විසින් පැවසූ දෙය සත්‍යයකි. මේ මම වසන කුටිය රමණීයයි. මනෝඥ වූ ස්වරූප ඇත. එය ශ්‍රද්ධාවෙන් දුන් ධනයෙන් සෑදුවකි. මෙවැනි ප්‍රියමනාප කර්මාන්තවලින් අලංකාරව පැවිද්දන්ට පිරිනැමු මේ කුටි දානයේ විපාක වශයෙන් මේ මේ කර්මඵල ලැබේ යැයි අදහන ශ්‍රද්ධාකාමී ජනයා විසින්, ධර්‍මය පිළිබඳ ආශාවෙන් දුන් බැවින්, ශ්‍රද්ධාවෙන් දුන් ධනයෙන් මේ කුටිය නිමවන ලදි. ඒ කුටිය එලෙස ශ්‍රද්ධාවෙන් තැන වුවන්ගේ ද මේ කුටිය බලන්නවුන්ගේ ද මෙහි වසන්නවුන්ගේ ද සිත් අලවන බැවින් “මනෝරමා” නම් වේ. නැතිනම් සද්ධා දෙය්‍ය (ශ්‍රද්ධාවෙන් දුන් දෙයින් සැදු) බැවින් ම මනෝරම වේ. ශ්‍රද්ධාවෙන් දන්නෝ සකසා පිළියෙල කොට දෙති. ශ්‍රද්ධාවෙන් දුන් දෙය වළඳන සත්පුරුෂයෝ, දායකයාට බොරු නොකර ප්‍රයෝග සම්පත්තියෙහි නියැලෙති. නුඹලා සිතන පරිදි කාමුක සැප නොසොයති යන අදහසයි. **“න මෙ අත්‍ථො කුමාරීහි”** යනු යම්හෙයකින් මම කාමයන්ගෙන් වෙන් වූ සිත් ඇත්තෙම් ද එනිසා මා හට කැපකරු දායිකාවන් වශයෙන් වත් කුමරියන්ගෙන්, ස්ත්‍රීන්ගෙන් ප්‍රයෝජනයක් නොමැත. රාග වශයෙන් අවශ්‍යය යන්න ගැන කියනු කිම? එනිසා “මාහට කිසිසේත් ම කුමරියන්ගෙන් ප්‍රයෝජනයක් නැත. කුමරියෝ සමූහයක් මෙහි දී අදහස් කළබව දත යුතුයි. “මා වැන්නවුන් සමීපයේ දී මෙසේ නොපිළිපදින්න. මෙසේ ක්‍රියා නොකරන්න. මෙය නුඹලා, නුඹලාට ම කරගන්නා අවැඩක්. නුඹලාට සමාන වූ ළාමක අදහස් ඇති අය ඉදිරියේදීම නුඹලාගේ මේ ලාමක ක්‍රියාව ශෝභමාන වේ.” යන අදහස දෙමින් **“යෙසං අත්‍ථො තහිං ගච්ඡථ නාරියො”** යන්න පැවසූසේක. එහි **“යෙසං”** යනු කාමයෙහි නොකළ කිරුණු, එහි ඇලී - ගැලී වසන්නක් ගේ **“අත්‍ථො”** යනු ප්‍රයෝජනවත් වේ. **“තිහිං”** යනු එහි, ඔවුන්ගේ සමීපයට **“නාරියො”** යනු ඇමතීමයි. ආලපන විභක්තියයි. මෙම ගාථාව ඇසූ ස්ත්‍රීහු මකුවුවා - නිහඬවුවා යටිකුරු මුව ඇතිව පැමිණි මාර්ගයෙන් ම ගියහ. මෙසේ **“නමෙ අත්‍ථො කුමාරීහි”** යන කාමයෙහි කිසිදු අර්ථයක් නැති බව ප්‍රකාශ කිරීම ම මේ තෙරුන් වහන්සේගේ රහත්බව ප්‍රකාශ කිරීම ලෙස දත යුතුයි.
**“සද්ධායාහං පබ්බජිතො”** යනු ආයුෂ්මත් කෝසල විහාරිය තෙරුන්ගේ ගාථාවයි. එහි උපත කෙසේ ද? ඔහු ද පදුමුත්තර භාග්‍යවතුන් වහන්සේ හමුවේ දී කුසල් බිජුවට වපුරා ඒ ඒ භවයන් හි දී නොයෙක් පින්කම් සිදුකළේය. ඉතිරි විස්තර අඤ්ජනවනිය තෙරුන්ගේ පුවතෙහි පැමිණි ලෙස ම දතයුතුයි. මෙහි ඇති විශේෂත්‍වය නම්: මේ රජකුමරු ද ඉහත පැවසූ පරිදිම පැවිදි වී, කරන ලද පූර්ව කටයුතු ඇතිව කොසොල් රට එක්තරා ගමක, එක් උපාසක පවුලක් නිසා අරණ්‍යයෙහි වාසය කළේය. ඒ උපාසකයා ද ගස මුල හුන් තෙරණුවෝ දැක කුටියක් කරවා දුන්නේය. තෙරණුවෝ එම කුටියේ වෙසෙමින්, සුදුසු සෙනසුනක් ලැබ සිත එකඟ වූ බැවින් විදසුන් වඩා නොබෝ දිනකින් ම රහත්ඵලයෙහි පිහිටියහ. උන්වහන්සේ සිය චරිතාපදානය මෙසේ දැක්වූහ -
“මම හිමවතට නුදුරු තැනක පන් පැදුරක් එළාගෙන වාසය කළෙමි. එදා ආහාරයේ ගිජු නොවූ මම නිතර පන් ඇතිරියෙහි ම වෙසෙන ව්‍රත සමාදානය සුරැකීමි.
මම කලම්බ, බිළලි, තක්කල යන අලවර්‍ග සාරා, ඩෙබර, බදුලුගෙඩි හා බෙලි යන පළතුරු කඩා ගෙන ආහාරයක් සැදුවෙමි.
තුන් ලොවෙහිම පූජා පිළිගැනීමට සුදුසු වූ පදුමුත්තර බුදුරජාණන් වහන්සේ මා ගේ සිතැඟි දැන මා සමීපයට වැඩිසේක.
එසේ එළඹි මහෝත්තම වූ දෙවියන්ට දෙවි වූ නරශ්‍රේෂ්ඨ වූ බුදුපියාණන් වහන්සේ මා සතුටු කරමින් එය වැළඳූ සේක. එම දානය වළඳා අවසන් හි උන්වහන්සේ මෙසේ වදාළසේක.

“නුඹ තම සිත පහදා මට බිළාලි අල පිළිගැන්වූයෙහි ද ඒ හේතුවෙන් නුඹ කල්ප ලක්‍ෂයක් මුලුල්ලෙහිම දුගතියකට නො යන්නෙහිය.

මෙයින් පනස් සතරවන කල්පයෙහි සත් රුවන් සහිත මහ බලවත් සුමේලය නම් සක්විති රජකෙනෙක් ව උපදින්නෙහි ය.”
මේ මාගේ අවසන් භවය වේ. සියලු භවයන් හි ඉපදීම නසන ලදි. සම්බුදු සසුනෙහි අවසන් ශරීරය දරන්නමෙි. මවිසින් සියලු කෙලෙස් දවන ලදි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
මෙසේ රහත්බවට පත් වූ උන්වහන්සේ, විමුක්ති සුවය විඳීම් වශයෙන් උපන් ප්‍රීති වේගයෙන් උදන් අණනසේක්, **“සද්ධායාහං පබ්බජිතො”** යන ගාථාව වදාළසේක.
එහි **“සද්ධාය”** යනු භාග්‍යවතුන් වහන්සේ විශාලාවට පැමිණි කල්හි ඒ මහානුභාවය දැක, “මේ සසුන ඒකාන්තයෙන් නෛර්‍ය්‍යාණිකය. එනිසා ඒකාන්තයෙන් මේ ප්‍රතිපත්තියෙන් ජරා මරණ දෙකින් මිදෙන්නෙමි”යි උපන් ශ්‍රද්ධාවෙන් පැවිදි වී, පැවිද්දට පැමිණ, **“අරඤ්ඤෙ මෙ කුටිකා කතා”** යනු ඒ පැවිද්දට ගැලපෙන පරිදි කැළයෙහි වසනු සඳහා මා හට කුටියක් කරන ලදි. “ආරණ්‍යයේ වසමින් පැවිද්දට ගැලපෙන සේ හුදෙකලාව වාසය කරමි”යි යන අදහසයි. එනිසා කියන ලදි. – **“අප්පමත්තො ච ආතාපී - සම්පජානො පතිස්සතො” **යනු අරණ්‍යයෙහි වාසයෙන් ලැබූ කාය විවේකයෙන් නිදිවැරීමෙහි යෙදී, එහි සිහියෙන් යුක්තව ම වෙසෙමින් අප්‍රමාදී වූයෙමි. ඇරඹූ වීර්ය ඇතිව කෙලෙසුන් තවන්නෙමි. පූර්වභාග සිහි නුවණේ පරිපූර්ණත්‍වයෙන්, විදසුන් වඩා අර්හත්ඵලාවබෝධය කරගන්නා ප්‍රඥාවෙන්, සිහියේ විපුලත්‍වයට පැමිණ අතිශයින් ම විමසන නුවණින් හා සිහියෙන් යුක්තව වාසය කරමි.” යන අදහසයි. අප්‍රමාදීබව ආදී ගුණ පැවසීම් වශයෙන් මෙම ගාථාවම උන්වහන්සේගේ රහත්බව ප්‍රකාශ කිරීම විය. කොසොල් රට බොහෝ කලක් උන්වහන්සේ විසූ බැවින් “කෝසලවිහාරී” නාමයෙන් ප්‍රකටවූහ.
**“තෙ මෙ ඉජ්ඣිංසු සඞ්කකප්පා”** යනු ආයුෂ්මත් සීවලී තෙරුන් වහන්සේගේ ගාථාවයි. එහි උපත කෙසේ ද? මොහුද පදුමුත්තර භාග්‍යවතුන් වහන්සේ පහළ වූ සමයේ දී ඉහතින් පැවසූ ලෙස ම විහාරයට ගොස් පිරිස් කෙළවර හිඳ ධර්‍මශ්‍රවණය කරනුයේ, ශාස්තෲන් වහන්සේ එක් භික්‍ෂුවක් ලාභ ලබන (ප්‍රත්‍ය ලාභ) භික්‍ෂූන් අතුරින් අග තනතුරෙහි පිහිටුවනු දුටුවේය. “මවිසින් ද අනාගතයේ දී මෙබඳු තනතුරක් දරන භික්‍ෂුවක් වේවා”යි දසබලයන් වහන්සේට දන්වා සත් දිනක් බුද්ධ ප්‍රමුඛ මහා සංඝරත්නයට මහාදානයක් පැවැත්වීය. පසුව “භාග්‍යවතුන් වහන්සේ මම මේ මහා පින්කම කිරීමෙන් වෙනත් කිසිදු සම්පත්තියක් නොපතමි. අනාගත බුදුවරයන් වහන්ස කෙනෙකුගේ ශාසනයේ මම ද නුඹවහන්සේ අගතනතුරෙහි තැබූ ලාභීන්ගෙන් අග්‍ර භික්‍ෂුව මෙන් ලාභීන්ගෙන් අග්‍රවේවා!” යි පැතුවේය. ශාස්තෲන් වහන්සේ එයට අනතුරක් නොවන බව දැක, “මේ නුඹගේ ප්‍රාර්ථනාව අනාගතයේ පහළ වන ගෞතම බුද්ධ ශාසනයේ දී ඉටුවන්නේය” යනුවෙන් විවරණ දී වැඩි සේක. ඒ කුලපුතු ද දිවි ඇතිතාක් කුසල් කොට, දෙව් මිනිස් දෙගතියෙහි සැරිසරා, විපස්සී බුදුරජාණන් වහන්සේ පහළ වූ සමයෙහි බන්‍ධුමතී නුවරින් බැහැර එක් ගමක පිළිසිඳ ගත්තේය. එසමයේ බන්‍ධුමතී නගර වැසියෝ රජු සමග සාකච්ඡා කොට දසබලයන් වහන්සේට දන් දෙති. දිනක් ඔවුහු සියලු දෙනම එක්ව මහා දානයක් පවත්වන්නා හු “අපගේ මහා දානෝත්සවයෙහි කවරක් අඩුපාඩු ද? යි විමසා මීපැණි - උක්සකුරු හා මිදුණු කිරි නිමවූ බව දැන, “මේ අඩු ද්‍රව්‍ය කොතැනින් ගෙන එමුද? යි ජනපදයෙන් නුවරට පිවිසෙන මාර්ගයේ පුරුෂයෙක් තැබුවේය. එකල් හි ගමේ උපන් කුලපුතු, තම ගමෙන් උක්සකුරු ද මිදුණු කිරි කළයක් ගෙන, “ඒවා විකුණා නගරයෙන් කිසිවක් මිළට ගනිමි”යි සිතා නුවර බලා පිටත් විය. නගරාසන්නයේ දී “මුව - අත්පා සෝදා ගෙන නුවර පිවිසෙන්නෙමි”යි සිතා පහසුතැනක් බලන්නේ නඟුල් හිසක් මත වූ මැස්සන් නොමැති දඬු මී වදයක් දැක, “මගේ පිනින් ම මෙය පහළවීයැ” යි කියා අතපය සෝදා පවිත්‍රව එය ද රැගෙන නුවරට පිවිසියේ ය. නුවරුන් විසින් මාර්ගයේ තබන ලද පුරුෂයා ඉදිරියට එන ඔහු දැක, “පින්වත් පුරුෂය! නුඹ මෙම ද්‍රව්‍ය ගෙන යනුයේ කා හට ද?”යි ඇසීය. එවිට එම කුලපුතු “ස්වාමීනි! කිසිවකුට නොවේ, මේවා විකිණීම සඳහා ගෙන යමි”යි පැවසීය. “එසේ නම් මේ කහවණුව ගෙන මේ දඬුමීයත්, උක්සකුරු හා මිදුණුකිරි මාහට දෙන්න”යි එම පුරුෂයා පැවසූ විට, කුලපුතු මෙසේ සිතීය. “මේවා බොහෝ මිල ඇති භාණ්ඩ නොවේ. මොහු එක් වරම බොහෝ මුදලක් දෙයි. මෙය විමසිය යුත්තකි”යි සිතා, එම පුරුෂයාට “මම මේවා එක කහවණුවකට නොදෙමි”යි පැවසීය. “එසේනම් කහවණු දෙකක් ගෙන දෙව”යි නගර වැසි පුරුෂයා කීය. කුලපුතු “කහවණු දෙකකටවත් නොදෙමි” යි මෙසේ කේවල් කර කහවණු දහසකටත් එම භාණ්ඩ ගනු කැමතිවීය.
එවිට ඒ කුලපුතු “මීට වඩා වැඩිකිරීම නුසුදුසුයි. මෙයින් ඇති ප්‍රයෝජනය හෙවත් මේවා මිලට ගන්නේ කුමකට ද? යි විමසා බලමි” යි සිතා එම පුරුෂයාගෙන් “මේ භාණ්ඩ බොහෝ මිල සහිත ඒවා නොවේ. නමුත් මේ සඳහා ඔබ නොවටිනා මුදලක් ගෙවයි. කුමක් සඳහා මේවා මිලට ගන්නේ ද? යි ඇසීය. එවිට එම නගර වැසි පුරුෂයා “මේ අපේ නුවර වැසියෝ රජු සමග තරගයකට විපස්සි බුදුරජාණන් වහන්සේට දන් දෙති. අද මේ ද්‍රව්‍ය දානෝපකරණ අතර නොතිබුණි. එනිසා දැන් ඒවා සොයනු ලැබේ. ඉදින් මේ ද්‍රව්‍ය නොලැබේ නම් නුවර වැසියෝ පරදිති. එනිසා මම මේ ද්‍රව්‍ය කහවණු දාහක් වුවත් දී ගන්නෙමි” යි පැවසීය. “පින්වත, බුදුරජාණන් වහන්සේට දන්දීම නුවර වැසියන්ට පමණක් ම සුදුසු ද? වෙනත් අයට නොහැකි ද? යි කුලපුතු ඇසූවිට, “යම් කිසිවකුට දීමට වස්තුවක් තිබේ නම් ඔහුට ම පැමිණ එය පූජා කළ හැකිය” යි නගර පුරුෂයා කීවේය. එවිට කුලපුතු “මේ නුවරුන්ගේ දානයේ දී කිසිවකු කහවණු දාහක් වටිනා දේ දී තිබේ ද?” යි අසා “යහලුව! නැත” යි පැවසූවිට, “නුඹ මේ ද්‍රව්‍ය දෙක දහසක් අගනා බව කීවා නොවේ ද? එනිසා යව! නුවරුන්ට මෙසේ කියව! “මේ පුරුෂයා කිරි හා පැණි මිල මුදලට නොදෙයි. සියතින් ම පූජා කරනු කැමතිව සිටියි. ඔහුගේ දානයට නුඹලා විරුද්ධ නොවවු, යි දැනුම් දෙව”යි කියා පුරුෂයා යැවීය. නුවර වැසියෝ එය අසා කැමතිව “නුඹ අපගේ දානයේ ජ්‍යෙෂ්ඨ බවට පත්ව කාය සාක්‍ෂි වශයෙන් ම සිටීවා” යි අවසර දුන්හ. ඔහු තම වියදමට ගෙන ආ මස්සකින් කුළු රස ද්‍රව්‍ය පසක් (පංච කුළුරසයක්) ගෙන කුඩුකළේය. පසුව ගොටුවක් ගසා ඊට මී වදය මිරිකා පැණිදමා පංචකුළුරස චූර්‍ණය සමග මනාව කලවම් කරගෙන, එම මිශ්‍රණය නෙලුම් කොළයකට දමා මනාව පිළියෙල කර, දසබලයන් වහන්සේට නුදුරු තැනෙක හුන්නේය. මහජනයා විසින් මහත් වූ සත්කාරයෙන් කරන පූජාවන් දෙස බලා ගෙන තම අවස්ථාව එනතෙක් අතේ දුරින් සිට, තම අවස්ථාව පැමිණි කල්හි ශාස්තෲන් වහන්සේ සමීපයට ගොස්, “භාග්‍යවතුන් වහන්සේ මේ දුප්පතාට උපන් පූජාව මා හට අනුකම්පාවෙන් පිළිගන්නාසේක් වා” යි පැවසීය. ශාස්තෲන් වහන්සේ ඔහුට අනුකම්පාවෙන් සිවුමහ රජවරුන් දුන් ශෛලමය පාත්‍රයෙන් එම පූජාව පිළිගෙන, හැට අට ලක්‍ෂයක් වූ භික්‍ෂු මහා සංඝරත්නයට ම මේ පූජාව ප්‍රමාණවත් වේවායි අධිෂ්ඨාන කළසේක. ඒ කුලපුතු නිම වූ බත් කිස ඇති භාග්‍යවතුන් වහන්සේට වැඳ එකත් පසෙක සිට මෙසේ පැවසීය. “භාග්‍යවතුන් වහන්සේ, අද මම බන්‍ධුමතී නුවර වැසියන් විසින් ඔබවහන්සේට කළ පූජාවන් මහත් සත්කාරයන් දුටුවෙමි. මම ද මේ පුණ්‍යකර්මයේ බලයෙන් උපනුපන් ආත්මයන් හි දී ලාභයෙන් ද කීර්තියෙන් ද අග්‍රප්‍රාප්ත වේවා”යි පැතීය. භාග්‍යවතුන් වහන්සේ ද “කුලපුත්‍රය එසේම වේවා” යි වදාරා ඒ නගර වාසීන්ට ද කුලපුතුට ද වළඳා අවසන අනුමෝදනා කථාව පවත්වා විහාරයට වැඩිසේක.
දිවිඇතිතාක් පින්දහම් සිදුකළ කුලපුත්‍රයා දෙව් මිනිස් දෙගතියේ සැරිසරා මේ අපගේ බුදුරජාණන් වහන්සේ ලොව පහළ වූ සමයෙහි සුප්පවාසා කෝලිය රජ දුවගේ කුස පිළිසිඳ ගත්තේය. එකුමරු පිළිසිඳ ගත් දින පටන් උදේ-සවස පන්සීයක් ගැලින් තෑගි බෝග සුප්පවාසා කෝලිය දුවට ලැබේ. ඉක්බිති ඇය ඒ පින්වත් කුමරුගේ පින්මහිම විමසීමට සියතින් බිජුවට දැමූ ධාන්‍ය පැස ස්පර්ශ කළාය. එක් එක් බීජයෙන් ගැල් සියය, දහස බැගින් ධාන්‍ය ලැබුණි. එක් එක් අමුණු සතරක කුඹුරකින් ගැල් පනහක හෝ හැටක ධාන්‍ය ලැබුණි. අටුව පිරෙන කාලයට අටු දොරකඩ අතින් ස්පර්ශ කරන්නීය රජදුවගේ පිනින් අටුවෙන් ධාන්‍ය ගන්නාවු නමුත් ගත් ගත් තැන නැවත පිරේ. ක්‍ෂයවීමක් නොමැත. පිරුණු ආහාර භාජන ද රාජ දුවගේ පිනින් පහළවීයැයි කියා යාචකාදීන්ට ආහාර ගෙන දෙනු ලැබුවත් එම භාජන හිස් කිරීමට නොහැකි වේ. දරුවා කුසට පැමිණ වර්ෂ සතක් ම ඉක්මුණාය.
ඒ අවුරුදු සතෙහි ගැබ මුහුකුරා යෑම නිසා මව ද දරුවා බොහෝ දුක් වින්දහ. ඇය තම සැමියා අමතා “මරණයට පෙර, මම ජීවත්ව සිටියදීම දානයක් දෙන්නෙමි. යන්න, ශාස්තෲන් වහන්සේට මේ දුක දන්වා හෙට දින දානය සඳහා ආරාධනා කරන්න. උන්වහන්සේ පවසන දෙය මාහට නොවලහා කියන්න”යි පවසා ඔහු ශාස්තෲන් වහන්සේ සමීපයට යැවුවාය. ඒ කෝලිය රජු ශාස්තෲන් වහන්සේ වෙත ගොස්, තම බිරිඳගේ පණිවුඩය දැනුම් දුන්නේය. “ස්වාමීනි! ඔබවහන්සේ පාදයන් කෝලිය දුව වඳින්නීය” මෙය ඇසූ ශාස්තෲන් වහන්සේ, ඇය කෙරෙහි අනුකම්පා උපදවා, “කෝලිය දුව සුවපත් වේවා! සුවසේ ඉතා නීරෝගී පුතෙකු බිහිකරත්වා”යි වදාළහ. රජු එය අසා භාග්‍යවතුන් වහන්සේට වැඳ තම නිවස බලා ගියේය. ඔහු පැමිණීමට පෙර ම සුප්පවාසාවගේ කුසින්, පෙරහන් කඩකින් වැගිරෙන දිය දෝතක් මෙන් දරුවා නික්මුණි. පිරිවරාගෙන සිටි හඬමින් සිටි ජනයා සිනාසුනහ. තුටු පහටු වූ ජනයා රජුට මේ බව දැන්වීමට ඉදිරියට පැමිණි අතර ඔවුන් එනු දුටු කෝලිය රජ,
“මොවුන්ගේ මේ පැමිණීමෙන් ම දසබලයන් වහන්සේ ප්‍රාර්ථනාව එලෙසම ඉටුවීය”යි සිතීය. ඔහු වහා පැමිණ ශාස්තෲන් වහන්සේ වදාළ වචනය කෝලිය දුවට කීවේය. රජදුව “නුඹ විසින් ආරාධිත දානය මංගල්‍ය දානයක් ම වේ. යන්න ශාස්තෲන් වහන්සේට සත්දිනක් සඳහා දානයට ඇරයුම් කරන්න”යි රජු නැවත යැවුවාය. රජු එලෙස ආරාධනා කර සතියක් ම බුදුපාමොක් මහසඟනට මහදන් පැවැත්වීය. සියලු නෑ හිත මිතුරන්ගේ සන්ත්‍රාසයට පත් සිත් නිවමින් උපන් බැවින් දරුවාට “සීවලී” නම තැබීය. ඔහුට ගැබෙහි සත් වසරක් විසීමට සිදු වූ හෙයින් උපන් මොහොතේ සිට තනිවම සෑම කටයුත්තක්ම කළ හැකිවිය. ධර්‍මසේනාපති වූ සැරියුත් තෙරණුවෝ දානය අවසන් වූ සත්වන දින සීවලී කුමරු හා කථාබහ කළහ. ශාස්තෲන් වහන්සේ ද ධම්මපදයේ එන මේ ගාථාව වදාළසේක.
“යමෙක් මේ කෙලෙස්වලින් පිරුණු දුගතියත්, සංසාරයත්, එමෙන් ම මෝහයත් පසු කළේ ද පහකළේ ද පීනා පරතෙරට ගියා වූ භාවනාවේ ඇලුණු, ස්ථිර වූ, නිසැක වූ කිසිම ගැනීමක් බැඳීමක් නැතිව නිවුණාවූ ඔහු “බ්‍රාහ්මණයෙකි” යි මම කියමි.”
ඉක්බිති තෙරුන් වහන්සේ, “නුඹ විසින් මෙබඳු දුක් රාශියක් විඳි බැවින් පැවිදිවීම සුදුසු නොවේ ද?” යි සීවලී කුමරුගෙන් විමසූහ. එවිට දරුවා “ස්වාමීනි, මම පැවිද්ද කැමැත්තෙමි” යි පැවසීය. සුප්පාවාසාව “මගේ දරුවා සැරියුත් තෙරුන් සමග කථාකරන්නේ යැ” යි දැක, ඒ බව පවසමින් තෙරුන් වහන්සේ වෙත පැමිණ, “ස්වාමීනි, ඔබවහන්සේ සමග කුමක් කථා කළේ ද?” යි විමසුවාය. එවිට තෙරණුවෝ, “ඔහු විසින් වින්ද දුක් රැස පවසා නුඹ කැමති නම් බුදුසසුනේ පැවිදිවන බව දරුවා පැවසීය” යි වදාළහ. එවිට සතුටු වූ සුප්පවාසාව “ස්වාමීනි! දරුවා ගෙන යන්න ඔහු පැවිදිකරන්න”යි කැමැත්ත දුන්නාය. තෙරුන් වහන්සේ සීවලී කුමරු රැගෙන විහාරයට ගොස් ඔහු පැවිදි කිරීමට තච පංචක කර්මස්ථානය දී පැවිදි කරන සේක්, “සීවලීය! නුඹට වෙනත් අවවාදයකින් වැඩක් නැත. නුඹ ම සත් වසරක් වින්ද දුක් රැස මෙනෙහි කරව” යි වදාළහ. එවිට සීවලී කුමරු, “ස්වාමීනි! නුඹ වහන්සේ මා පැවිදි කරන්න. මවිසින් ඉටුකළ හැකි දේ කිරීමට මම දන්නෙමි” යි පැවසීය. කුමරුගේ පළමු කෙස් රොද කපන විට ම ඔහු සෝවාන් විය. දෙවැනි කෙස් රොද කපන විට සකෘදාගාමී ඵලයෙහි ද යනාදී ලෙස සියලු ම කෙස් බා අවසන් වන විට ම පෙර පසු නොවී රහත් ඵලයෙහි පිහිටියේය. එකුමරු පැවිදි වූ දින පටන් භික්‍ෂුසංඝයාට සිවුපසයේ අඩුවක් නොවිණි. මෙතකින් උන්වහන්සේගේ පැවිදි වීම දක්වා වූ කථාව අවසන් වේ. දැන් ගාථාවේ නිදාන කථාව ඇරඹේ.
පසුදිනෙක ශාස්තෲන් වහන්සේ සැවැත්නුවර වැඩිකල්හි, උන්වහන්සේ වෙත පැමිණි සීවලී තෙරණුවෝ, වැඳ “ස්වාමීනි! මගේ පින විමසනු කැමැත්තෙමි. මට පන්සීයක් තෙරවරු දෙන්න” යි ඉල්ලූහ. බුදුපියාණෝ, “සීවලීය! කැමතිතාක් භික්‍ෂූන් රැගෙන යන්න”යි වදාළහ. සීවලී තෙරණුවෝ පන්සීයක් තෙරවරුන් තෝරාගෙන හිමවත බලා ගමනාරම්භ කර, කැලයක් මැදින් යෑමට පටන් ගත්හ. එම භික්‍ෂු පිරිසට නිග්‍රෝධ වෘක්‍ෂයක අධිගෘහිත දේවතාවා සත් දිනක් දන් දුන්නේය. මෙසේ සීවලී තෙරුන් වහන්සේ ප්‍රධාන පිරිසට
“පළමුව නිග්‍රෝධ වෘක්‍ෂ දේවතාවා ද දෙවනුව පණ්ඩව පර්වත වැසි දේවතාවා ද යන ක්‍රමයෙන් තෙවැනිව අචිරවතියේ දී ද සිවුවැනිව උතුම් සාගරයේ දී ද පස්වැනිව හිමවතේ දී ද සයවැනිව ඡද්දන්න පර්වතයේ දී ද සත්වැනි ව ගන්‍ධමාන පර්වතයේ දී ද අටවැනිව රේවත පර්වතයේ දී ද යන සෑම තැනකදීම සත් දවස බැගින් දන් ලැබුණහ.”

ගන්‍ධමාදන පර්වතයේ සිටි නාගදත්ත දෙව්රජ සත්දින තුල එක් දිනක් පිඬුපිණිස කිරි පූජාකළේය. තව දිනක් ගිතෙල් පූජා කළේය. භික්‍ෂු සංඝයා මේ පිළිබඳව සාකච්ඡා කළහ. “මේ දේවරාජයාගේ දොවන වැස්සියන් නොපෙනේ, මිදුණි කිරි මැඩීමක් - මිරිකීමක් නොපෙනේ, එනිසා මේ දෙව්රජුට කෙසේ මේ කිරි, ගිතෙල් ද්‍රව්‍ය පූජා කිරීමට හැකි වී ද? යි ඇසූවිට, දෙව්රජ “ස්වාමීනි! එය නුඹ වහන්සේලා කාශ්‍යප දශබලයන් වහන්සේගේ කාලයේ දී දුන් කිරි සලාක බතෙහි විපාකයකි”යි පැවසීය. ඊට පසු කාලයක දී ශාස්තෲන් වහන්සේ ඛදිරවනිය රේවත හිමියන්ගේ පෙරගමන් කිරීම අර්ථෝත්පත්ති කොට සීවලී තෙරුන් තම ශාසනයේ ලාභ, යස දෙකින් අග්‍රප්‍රාප්ත භික්‍ෂූන්ගේ අග්‍රස්ථානයෙහි තැබූසේක.
මෙසේ ලාභයෙන්, කීර්තියෙන් අග්‍රප්‍රාප්ත වූ සීවලී තෙරුන්ගේ රහත්බවට පත්වීම පිළිබඳව ඇතැම් ආචාර්යවරු මෙසේ කියති. “ඉහත කී අයුරින් ම ධර්‍මසේනාපති සැරියුත් තෙරුන් අවවාද දුන් කල්හි, “යමක් මා විසින් කළ හැකි ද, එය කිරීමට මම දන්නෙමි” යි පැවිදිව විදසුන් කමටහන වඩමින් එදවස්හිම එක්තරා විවේකී කුටියක් දැක එහි වාසය කළේය. එසේ වැඩ තමා මවුකුස දී සත් වසරක් විඳි දුක සිහිකර, ඒ අනුසාරයෙන් අතීත, අනාගත භව පිළිබඳව සිහිපත් කළ සීවලී තෙරුන්ට තුන්භවය ම ගිනිගත්තාක් මෙන් වැටහුණි. ඤාණය මුහුකුරා ගිය බැවින් විදසුන් වීථියට සිත යොමුවිය. එකෙණෙහිම මාර්ග පිළිවෙලින් සියලුම ආශ්‍රව ක්‍ෂයකර, රහත්බවට පත්විය” යනුවෙනි. මේ තෙරවරු හෙවත් ආචාර්යවරු දෙපිරිසේම තෙරුන්ගේ රහත් වීම පැවිදි කළ දිනම සිදුවූ බව කියැවේ. සීවලී තෙරුන් සිවුපිළිසිඹියා පත් ෂඩ් අභිඥාලාභී මහතෙර නමක් විය. ඒ බව අපදාන පාලියේ එන තෙරුන්ගේ චරිතාපදානයේ මෙසේ දැක්වේ.
“එකල්හි වරුණ නම් දෙව් රජ වූ මම බල වාහන සහිතව බුදුරජාණන් වහන්සේට උවටැන් කළෙමි.
අත්‍ථ දස්සි බුදුරජාණන් වහන්සේ පිරිනිවි කල්හි සියලු ම තූර්යනාද රැගෙන උතුම් බෝරුක වෙතට ගියෙමි.
නැටුම් - ගැයුම් - වැයුම්වලින් යුක්ත වූ මම බුදුරජාණන් වහන්සේ ඉදිරියේ මෙන් බෝරුක අභියස පූජා පැවැත්වීමි.
ඒ බෝධිරාජයාට උවටැන් කළ මම, එහිම පලක් බැඳගෙන කළුරිය කළෙමි.
මෙසේ කරන ලද තම පින්කම් වලින් ප්‍රසන්න වූ සිත් ඇති මම, ඒ බෝධි පූජාවෙහි පැහැදුණු සිතින් නිම්මාණරතී දෙව් ලොව උපන්නෙමි.
දෙව් මිනිසුන් අතර උපන් මා, හැටදහසක් තූර්යනාදයෝ පිරිවරාගෙන සිටිති.
මීට කල්ප පන්සීයකට පෙර දී සුබාහු නමින් සත්රුවනින් හෙබි සක්විති රජවරු, තිස් හතරක් ව උපන්නෙමි. දැන් මම ත්‍රිවිධ අග්නිය නිවුයෙමි. (භවත්‍රයේ ඉපදීම දුරුකළෙමි) සියලු භවයන් හි ඉපදීම නැති කළෙමි. මේ සම්බුදුසසුනෙහි අවසන් ශරීරය දරමි.

මවිසින් සියලු කෙලෙස් දවන ලදි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත්බවට පත් වූ සීවලී තෙරණුවෝ විමුක්ති සුවයෙන් හටගත් ප්‍රීතිවේගයෙන් සතුටු වූ සේක්, සිය සතුට ප්‍රකාශ කරමින් **“තෙ මෙ ඉජ්ඣිංසු සඞ්කප්පා”** යන ගාථාව වදාළහ.
එහි **“තෙ මෙ ඉජ්ඣිංසු සඞ්කප්පා යදත්‍ථො පාවිසිං කුටිං විජ්ජා විමුත්තිං පච්චෙස්සං”** යනු මවිසින් පෙර කාම සංකල්පාදියේ සිඳ දැමීමෙන් නෙක්ඛම්මා දී සංකල්ප වෙසෙසින් ප්‍රාර්ථනා කරන ලදි. “කෙදිනක ඉතා මහත් වූ සැපයකට, දැන් මේ ආර්යයන් වහන්සේලා පැමිණ වසන සැපයට පත්වෙම් ද?” යි මගේ සිත විමුක්ති සුව ලැබීමෙහි ම යෙදුණි. විමුක්තිය ලැබීමට ම වූ මාගේ සංකල්පනාව, මනෝරථය නිතර ම අප්‍රමාදීව වැඩුයෙමි. එසේ නම් අර්ථයක්, ප්‍රයෝජනයක් නිපදවීමට හෙවත් උපදවා ගැනීමට ශුන්‍ය වූ කුටියකට පිවිස විදසුන් භාවනාව වැඩුයෙම් ද, ඒ මම ත්‍රිවිද්‍යා ඵල විමුක්තිය සොයමින්, ගවේෂණය කරමින් සිටි මාගේ ඒ සෑම ප්‍රාර්ථනාවක් ම ඉටුවිය. සමෘද්ධ විය. “කුසල සංකල්ප නිෂ්පන්න විය. මනෝරථය පිරිපුන් විය.” යන අර්ථයයි. එහි සමෘද්ධිමත් භාවය දැක්වීමට **“මානානුසයමුජ්ජහං”** යි කියන ලදි. යම් හෙයකින් මානා දී අනුසයන් (සංයෝජන) දුරුකළෙම් ද මුලිනුපුටා බැහැර ලුයෙම් ද එනිසා ඒ මාගේ ප්‍රාර්ථනාවෝ සමෘද්ධිමත් වූහ. මාන අනුසය ප්‍රහීන වූ විට ප්‍රහීන නොවූ ක්ලේශ ධර්‍මයක් නම් නැත. “රහත් බවට පත්වූයේ මය” යන අර්ථයයි. මානානුසය ප්‍රහීණ කිරීම උන්වහන්සේගේ අභිලාෂය වූ සංකල්ප සමෘද්ධියට හේතුවක් වශයෙන් මෙසේ දක්වන ලදි.
සප්තම වර්‍ගය
**“පස්සති පස්සො”** යනු ආයුෂ්මත් වප්ප තෙරුන්ගේ ගාථාවයි. එහි උපත කෙසේ ද? ඔහු පදුමුත්තර බුදුරජාණන් වහන්සේගේ කාලයේ දී හංසවතී නුවර සිටුගෙයක ඉපිද වැඩිවියට පත්ව, “අසුවල් අසුවල් තෙරවරු ශාස්තෲන් වහන්සේගේ පළමු ධර්‍මදේශනාව පිළිගත්හ” යි යන්න අසා ඉතා සතුටට පැමිණියේ ය. පසුව භාග්‍යවතුන් වහන්සේ වෙත එළඹ වැඳ තමා තෙරුවන් සරණ යන බව පවසා, “ස්වාමීනි! මම ද අනාගතයේ දී නුඹ වහන්සේ වැනි සම්බුදුවරයකුගේ ප්‍රථම ධර්‍මදේශනාව අසන්නවුන් අතුරින් එක් අයෙකුවෙම් වා” යි ප්‍රාර්ථනා කළේය. ඔහු දිවි ඇති තාක් එලෙසින් පින්දහම් සිදුකොට ඉන් චුතව දෙව් - මිනිස්සු දෙගතියේ සැරි සරා අපගේ බුදුරජාණන් වහන්සේ පහළවන සමයෙහි කපිලවස්තුවේ වාසෙට්ඨ නම් බමුණාගේ පුතෙකු වී උපන්නේය. දෙමාපියෝ ඔහුට වප්ප යන නම තැබූහ. “අසිත සෘෂිවරයා විසින් සිදුහත් කුමරු සර්‍වඥ වන්නේය” (බුදුවන්නේය) යනුවෙන් පවසන ලද බැවින් කොණ්ඩඤ්ඤ ප්‍රමුඛ බ්‍රාහ්මණ පුතුන් සමග ගෘහවාසය හැරදමා තාපස ප්‍රවෘජ්‍යාවෙන් පැවිදි වී එකුමරු බුද්ධත්වයට පත් වූ පසුව, උන්වහන්සේ සමීපයට ගොස් බණ අසා නිවන් අවබෝධ කරගන්නෙමි” යි සිතා උරුවේලාවෙහි වාසය කළේය. මහ බෝසතාණෝ සයවසරක් දුෂ්කර ක්‍රියා කොට, ඉන් වෙන්ව දළ ආහාර ගැනීමට පටන් ගත්කල්හි උන්වහන්සේ හැර දමා ඉසිපතනයට ගිය වප්ප තවුසා, සම්බුද්ධත්‍වයට පත් වූ ශාස්තෲන් වහන්සේ සත් සති ගෙවා ඉසිපතනයට වැඩ දම්සක් පැවතුම් සූත්‍රය දේශනා කිරීමෙන් පසුදින සෝවාන් ඵලයෙහි පිිහිටියේය. පස්වන දින අඤ්ඤා කොණ්ඩඤ්ඤාදී තවුසන් සමග ම මහරහත් ඵලයෙහි පිහිටි වප්ප තෙරණුවෝ, සිය චරිතාපදානය මෙසේ දැක්වූහ.
“දෙව් රජුන් දෙදෙනෙකුගේ මහා සංග්‍රාමයක් එළඹුණි. බොහෝ දෙවියෝ රැස්වූවාහු මහා ඝෝෂාවක් හටගත්තේය.
ලෝකයාගේ පූජාවන් පිළිගත්තා වූ තුන් ලෝ මැනවින් දත් ශාස්තෲ වූ පදුමුත්තර බුදුරජාණන් වහන්සේ අහසෙහි වැඩ හිඳිමින් මහජනයා සංවේගයට පත්කළ සේක.
එකෙණෙහි සියලු දෙවියෝ තුටුව බැහැර ලු ආයුධ හා යුධ ඇඳුම් සහිතව බුදුරජාණන් වහන්සේට වැඳ එකඟ සිතින් පසෙක සිටියහ.
අපගේ සිත් දැනගත් බුදුරජාණෝ මේ ශ්‍රේෂ්ඨ වචන ප්‍රකාශ කළසේක. හටගත් අනුකම්පාවෙන් යුධ ගිනි නිවුසේක.
“එක් ප්‍රාණියෙකු හෝ නසන දූෂිත සිත් ඇති මනුෂ්‍යයා එම නපුරු සිත නිසා අපායෙහි ම උපදින්නේ ය.
යුධ පෙරමුණෙහි බොහෝ ප්‍රාණීන් නසන්නා වූ ඇතකුමෙන් සිය සිත නිවවු, නැවත නැවත නො නසවු.”
මෙය ඇසු යක්‍ෂ සේනාවෝ විශ්මයට පත් වූහ. තාදී ගුණ ඇති ලෝක නායකයන් වහන්සේගේ සරණ ගිය ඔවුහු යුද්ධය නැවැත්වූහ.
පසැස් ඇති බුදුපියාණෝ ජනසමූහයාට කරුණු අවබෝධ කරවා පවින් ගොඩ ගත්හ. දෙවියන් විසින් බලාසිටිය දීම උන්වහන්සේ උතුරු දෙසට වැඩිසේක.
ඒ අසිරිය දුටු මම පළමු කොට බුදුන් සරණ ගියෙමි. එහි ආනුභාවයෙන් කල්ප ලක්‍ෂයක් මුලුල්ලෙහි දුගතියක නූපන්නෙමි.
මෙයින් තිස් දහස් නව කල්පයේ දී රජවරු අතර ශ්‍රේෂ්ඨ වූ මහා දුන්දුභි නාමයෙන් සක්විති රජවරු දාසයක් ව සැප වින්දෙමි.
දැන් මම සියලු කෙලෙස් නැසුයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත් බවට පත් වූ උන්වහන්සේ තමා ලැබූ සම්පත් ප්‍රත්‍යවේක්‍ෂා කිරීම් වශයෙන් නුවණින් විමසා, ශාස්තෲන් වහන්සේගේ ගුණ අසීමිත බව දැන, “මෙවැනි බුදුවරයෙකුට බාහුලිකාවදයෙන් කථා කළෙමු. අනේ පුහුදුන් බව නම් අන්‍ධ අවස්ථාවකි. ඇස් නැති බවකි. ඇස් ඇති බව නම් ආර්යභාවයමයැ”යි දක්වන සේක්, **“පස්සති පස්සො”** යන ගාථාව වදාළසේක.
එහි **“පස්සති පස්සො”** යනු සම්‍යක් දෘෂ්ටියෙන් ධර්‍මයන් දකියි. විපරීත නොවී දනියි. අවබෝධ කරගනියි යන අරුතින් “පස්සති” - දකියි යන වචනය යෙදේ. දර්ශන සම්පන්න වූ ආර්ය පුද්ගලයා වනාහී අවිපරීත කොට දකින්නා “මෙතෙම විපරීත නොවූ දර්ශන ඇත්තෙකි” යි අවබෝධ කරගනියි. ප්‍රඥාව නම් ඇසින් ධර්‍මය හා අධර්‍මය තත්ත්වාකාරයෙන් ම අවබෝධ කරගනියි. හුදෙක් ඇසට පෙනෙන දෙය පමණක් නොව ඇසට නොපෙනෙන දෙය ද වටහා ගනියි. යමෙක් ප්‍රඥා ඇස නොමැතිව ධර්‍මයෙහි යථා ස්වභාවය නොදනී ද ඔහු, “ධර්‍මය නොදන්නා පුහුදුන් වූ අඳබාල ඇස් නැත්තෙකු”යි තමාගේ ප්‍රඥා නම් ඇසින් අවබෝධ කරගනියි. **“අපස්සන්තො අපස්සන්තං පස්සන්තං ච න පස්සතී” **යනු ප්‍රඥාව නම් ඇස නොමැති නොදක්නා වූ අන්ධ බාලයා, එබඳු වූ ම අඳබාලයකු දැක, “මෙතෙම ධර්‍ම අධර්‍ම දෙක තත් වූ පරිදි නොදනී” යැයි වටහා නො ගනියි, නො දකියි, නොදනියි, එලෙසින් ම ‘තම ප්‍රඥා ඇසින් ධර්‍ම අධර්‍ම දෙකෙහි යථාස්වභාවය දකින්නා වූ පණ්ඩිතයා’ දැක “මොහු මෙවැනි ස්වරූප ඇති උතුමෙකි”යි වටහා නො ගනියි, නො දනියි, එනිසාම අපි පෙර තවුසන් ව සිටිය දී නිවැරදි දැක්මක් නොවූ හෙයින්, සියලු ඥාන සාගරයේ පරතෙරට ගොස් ලොව සියලු දෙය අතැඹුලක් සේ දන්නා වූ දක්නා වූ භාග්‍යවතුන් වහන්සේ පිළිබඳව අවබෝධ කරගැනීමට අපොහොසත් ව ආවුසෝ වාදයෙන් කථා කළෙමු. උන්වහන්සේ තත්වාකාරයෙන් වටහා නො ගත්තෙමු. දැන් වනාහී බුද්ධානුභාවයෙන් යුක්තව ආර්‍ය්‍යයන් ද පුහුදුන් පුද්ගලයන් ද තත් වූ පරිදි අවබෝධ කරගැනීමට දැකීමට සමත් වෙමි. සේවනය කළයුතු නො කළ යුතු ධර්‍මයන්හි හා පුද්ගලයන් කෙරෙහි තමන් වහන්සේගේ අවිපරීත ප්‍රතිපත්තිය මෙසේ දැක්වූහ.
**“එකකා මයා අරඤ්ඤෙ”** යන ගාථාව ආයුෂ්මත් වජ්ජිපුත්ත තෙරුන් විසින් පැවසූවකි. එහි උපත කෙසේ ද? මොහුද පෙර බුදුවරු හමුවෙහි කරන ලද ප්‍රාර්ථනා ඇතිව, ඒ ඒ භවයන් හි දී නිවන් පතාගෙන පින් රැස්කළේය. මෙයින් කල්ප අනූ එකකට පෙර විපස්සි භාග්‍යවතුන් වහන්සේගේ කාලයේ දී සිටුගෙයක ඉපිද වැඩිවියට පැමිණ, එක් දිනක් බුදුරජාණන් වහන්සේ දැකීමෙන් උපන් ශ්‍රද්ධාව නිසා පැවිදිවිය. කරන ලද පූර්‍ව කටයුතු ඇති වජ්ජිපුත්ත තෙරණුවෝ කමටහන් ගෙන විශාලා මහනුවරට නුදුරුව එක්තරා වන ලැහැබක වාසය කරති. එකල්හි විශාලා මහනුවර මහත් වූ උත්සවය්ක විය. ඒ ඒ තැන නෘත්‍ය ගීත වාදනයන් පැවැත්විණි. මහජනයා තුටු පහටු වූ සිතින් උත්සව සිරි නරඹති. උත්සව සම්පත් විඳිති. එය ඇසූ වජ්ජිපුත්ත තෙරණුවෝ අනුවණින් පැවිද්ද ගැන කළකිරී, විවේක සුවය නොසලකා හරිමින් කමටහන ඉවත දමා තම නො ඇල්ම මෙසේ ගාථාවකින් පැවසූහ.
“වනයේ හැර දැමූ දරකඩක් මෙන් අපි හුදකලාව මේ වනයේ වසමු. මෙවැනි සුන්දර වූ රාත්‍රියෙහි ප්‍රීතිවීමට නොහැකිව සිටින කවරෙක් නම් අප වැනි පවුකාරයෝ වෙත් ද?”
එය ඇසූ වන ලැහැබට අධිගෘහිත දේවතාවා ඒ භික්‍ෂුව කෙරෙහි අනුකම්පා උපදවා, “මහණ! නුඹ ඉදින් අරණ්‍ය වාසය අප්‍රිය කරමින් සිටින්නෙහිය. විවේක සුව කැමති නුවණැත්තෝ නුඹට ගෞරව කරත් ම ය” යන අර්ථය දක්වමින් මේ ගාථාව පැවසීය.
“වනයේ හැර දැමූ දරකඩක් මෙන් නුඹ වනයේ හුදකලාව වෙසෙන්නෙහිය. නුඹට බොහෝ දෙනා ප්‍රියකරති. ස්වර්ගයට යනු කැමති නිරිසතුන් මෙනි”
“මහණ! නුඹ කෙසේ නම් මේ නෛර්‍ය්‍යාණික වූ සම්බුදු සසුනෙහි පැවිදි වී, නිවනට අයත් නොවූ විතර්ක මෙනෙහි කරන්නෙහි ද?” යි එම තෙරුන් සංත්‍රාසයටත් සංවේගයටත් පත් කළේය. මෙසේ ඒ වජ්ජිපුත්ත තෙරුන් ඒ දෙවියා විසින් සංවේගයට පත් කරන ලදුයේ, කසපහර ලැබූ ආජානීය අශ්වයකු මෙන් විදසුන් භාවනාවට සිත යොදවා නොබෝ වේලාවකින් ම විදසුන් වඩා රහත්ඵලයෙහි පිහිටියේය. අපදාන පාළියේ උන්වහන්සේ තම චරිතාපදානය මෙසේ දක්වා ඇත.
“රන්වන් වූ සිරුරක් සහිත හිරු මෙන් බබළන රැස් ඇති, සියලු දිශා බබුලුවන පුන් සඳවැනි වූ සාගරවලින් පිරිවරාගත් පොළව මෙන්, සවුවන් විසින් පිරිවරාගත් විපස්සි බුදුරජාණන් වහන්සේ දුටුයෙමි.

උන්වහන්සේට නාමල් රේණු වලින් පූජා කළෙමි. මෙයින් කල්ප අනූ එකකට පෙර මේ රේණු පූජාවක් කළෙම් ද එහි විපාක වශයෙන් මේ දක්වා දුගතියක නූපන්නෙමි. බුදු පුදෙහි විපාකය මෙබඳුය.
මෙයින් කල්ප සතලිස් පහකට පෙර මහ බල ඇති සත්රුවනින් හෙබියා වූ රේණු නම් සක්විති රජුව සුව වින්දෙමි.
දැන් මම සියලු කෙලෙස් දැවුයෙමි. -පෙ- බුදුරජාණන් වහන්සේගේ අනුශාසනාව ඉටු කළෙමි.”
රහත් ඵලය ලබාගත් වජ්ජිපුත්ත තෙරණුවෝ එම රහත් ඵල ප්‍රාප්තියට අංකුසයක් වැනි වූ තමාගේ ද දේවතාවාගේ ද ගාථා දෙක සිහිපත් කර
යන ගාථාව වදාළහ.
එහි අර්ථ මෙසේ ය. “අපේක්‍ෂාවක් නොමැතිව වනයේ විසි කර දැමූ දරකඩක් මෙන් ඉදින් අපි හුදකලාව, තනිවම, කිසිදු හවුහරණක් නොමැති ව මේ වනයේ වෙසෙමු. මෙසේ වසන මා හට බොහෝ දෙනා ප්‍රිය කරති. මා පිළිබඳව සිහිකරන තමාට වැඩ කැමති කුල පුත්‍රයෝ මා වැන්නන් වීමට ප්‍රාර්ථනා කරති. “අහෝ! ඒකාන්තයෙන් අපිත් මේ වජ්ජිපුත්ත තෙරුන් මෙන් ගිහිගේ අත්හැර දමා අරණ්‍යයෙහි වාසය කරමු නම් යෙහෙකි” යනුවෙන් සිතති. ඒ කෙසේ ද? ස්වර්ගයට (දෙව් ලොව) යනු කැමති නිරයේ වසන්නෝ මෙනි. යම් සේ නිරයේ වූ වෝ තමා ම කළ පාපකර්මයෙන් නිරයේ ඉපදුනාහු, දෙව් ලොව යෑමට හා දෙව් ලොව සැප විඳින්නෙමු නම් මැනවි” යි සිතති, පතති, එවැනි වූ සම්පත්තියකි මේ පැවිද්ද” යන අර්ථයයි. මෙහි දී තමා කෙරෙහි ගෞරවාර්ථ බහුවචන ප්‍රයෝගය කමැති බැවින් “අපි හුදකලාව වසමු” (එකකං මයං විහරාම) යනුවෙන් පැවසීය. නැවත එහි අර්ථය ඒකවචන බව දක්වනු සඳහා “ඒ මට” (තස්සමෙ) යනුවෙන් ඒකවචන ප්‍රයෝගය යෙදුණි. ඒ තෙරුන්ටද ස්වර්ගගාමී වනු කැමති වීමට ද යන දෙකටම ප්‍රියකරති (පිහයන්ති) යන පදය යෙදිය යුතුයි. එහි දුතියා විභක්තියෙහි සම්ප්‍රදාන විභක්ති අර්ථය දැකිය යුතුයි. එලෙස ප්‍රාර්ථනා කිරීම ද තමන් වහන්සේ බඳු වූ අරණ්‍යයෙහි විසීම් ආදී ගුණ පතන්නවුන්ගේ වශයෙන් ද “සැම දෙන එසේ පතත්වා”යි පවසමින් මේ ගාථාව දේශනා කරන ලදි. **“තස්ස මෙ”** යනු “ඒ මා සමීපයේ ඇති, මා ළඟ ඇති ගුණයන් හි” යන අර්ථයයි.
**“චුතා පතන්ති” **යනු ආයුෂ්මත් පක්ඛ තෙරුන්ගේ ගාථාවයි. එහි උපත කෙසේ ද? උන්වහන්සේ ද පෙර බුදුවරුන් හමුවෙහි දී කළ ප්‍රාර්ථනා ඇති ව ඒ ඒ භවයන්හි දී පින් කරමින් කුසලතා සපුරා ගත්හ. මෙයින් කල්ප අනූ එකකට පෙර යක්‍ෂ සෙන්පතියකුව ඉපිද විපස්සි භාග්‍යවතුන් වහන්සේ දැක - පැහැදුණු සිතින් දිව්‍යමය වස්ත්‍රයන්ගෙන් උන්වහන්සේට පූජා කළේය. ඒ පින්කමේ විපාක වශයෙන් දෙව් මිනිස් දෙගතියේ සැරි සැරූ හෙතෙම, අපගේ බුදුපියාණන් වහන්සේ ලොව පහළ වූ සමයෙහි ශාක්‍ය ජනපදයේ දේවදහ නියම්ගම වූ ශාක්‍ය රජ පවුලක උපන්නේ ය. සම්මෝද කුමාරයා නමින් ඔහු ප්‍රසිද්ධ විය. ඔහු කුඩා කාලයේ වාත රෝගයක් නිසා පාද අක්‍රිය විය. එනිසා සුළු කාලයක් කොරෙකු මෙන් එහි මෙහි (ඔබිනොබ) ගියේ ය. මෙනිසා “පක්ඛ” (කොරා) නාමයෙන් ද ඔහු ප්‍රසිද්ධ විය. පසුව එම රෝගය සුව වුවත් එම නාමය ම ව්‍යවහාර විය. එකුමරු භාග්‍යවතුන් වහන්සේ කපිල වත්‍ථුවට වැඩි පළමු අවස්ථාවේ වූ පෙළහර දැක උපන් ශ්‍රද්ධාවෙන් සසුනේ පැවිදි විය. කරන ලද පූර්ව කටයුතු ඇති පක්ඛ තෙරුන් සුදුසු කමටහන් ගෙන අරණ්‍යයෙහි වාසය කළේය. එක් දිනක් ගමේ පිඬු පිණිස හැසිරීමට එන අතරමග වූ රුක්මුලක උන්වහන්සේ විවේක සුවයෙන් වැඩහුන්හ. එවිට එක්තරා උකුස්සෙකු මස් වැදැල්ලක් රැගෙන අහසින් යනු දුටුවහ. බොහෝ උකුස්සෝ වහා එතැනට අවුත් ඒ මස් වැදැල්ල උදුරා ගත්හ. පළමු උකුස්සාගේ මුවින් ගිලිහුණු එය තව උකුස්සෙකු ඩැහැ ගත්තේය. තව උකුස්සෙකු නැවත එය පැහැර ගත්තේය. මෙම සිදුවීම දුටු තෙරුන් වහන්සේ, “මෙ මස් වැදැල්ල මෙන් කාමයෝ ද සැමට සාධාරණ ද බොහෝ දුක් ගෙනදෙන, බොහෝ උවදුරු ඇතිකරන්නේ ද වෙති.” යනුවෙන් කාමයේ ආදීනව ද නෙක්ඛම්මයේ ආනිසංස ද සිහිපත් කළහ. විදර්ශනාවෙහි සිත පිිහිටුවා ගත් උන්වහන්සේ අනිත්‍යාදී වශයෙන් සෑම දෙයක් පිළිබඳව ම මෙනෙහි කරමින් පිඬු පිණිස හැසිර, දානය වළඳා දවල් වසන තැන හිඳ විදසුන් භාවනාව වඩා රහත්ඵලයෙහි පිහිටියහ. උන්වහන්සේගේ චරිතාපදානය අපදාන පාළියේ මෙසේ දැක්වේ.
“ලෝක ජ්‍යෙෂ්ඨ වූ නර ශ්‍රේෂ්ඨ වූ විපස්සි නම් භාග්‍යවතුන් වහන්සේ එදා සැට දහසක් භික්‍ෂූන් සමග බන්‍ධුමතී නගරයට පිවිසි සේක.
නුවරින් නික්ම දීප චෛත්‍ය ස්ථානයට ගිය මම කෙලෙස් දූවිලි බැහැර ලූ, ලෝකයාගේ පූජාවන්ට සුදුසු වූ බුදුරජාණන් වහන්සේ දුටුවෙමි.
අසූ දහසක් යක්‍ෂයෝ මා පිරිවරාගෙන තව්තිසා වැසි දෙවියෝ ශක්‍රයාට කරන්නාක් මෙන් මට උපස්ථාන කරති.
එදා මම බුදුරජාණන් වහන්සේ දැක පැහැදී, භවනයෙන් නික්ම වස්ත්‍රයක් පුදා උන්වහන්සේට වැන්දෙමි.
අහෝ! බුදුරජාණෝ අසිරිමත් වෙති. ධර්‍ම රත්නය ද අසිරිමත්ය. අපගේ ශාස්තෲ සම්පත්තිය ද අසිරිමත් ය. බුදුරජාණන් වහන්සේගේ ආනුභාවයෙන් මේ පෘථිවිය ද කම්පා විය.
ආශ්චර්ය ජනක ලොමු දැහැ ගන්නා වූ එම විස්මය දුටු මම තාදී ගුණ ඇති ද්විපදෝත්තම බුදුරජාණන් වහන්සේ කෙරෙහි සිත පැහැදවීමි.
එසේ සිත් පහදවා වස්ත්‍රය පූජා කළ මම ඇමති සහිත පිරිවර සමග ම උන්වහන්සේ සරණ ගියෙමි.
මෙයින් කල්ප අනූ එකකට පෙර යම් පින්කමක් කළෙම් ද ඒ හේතුවෙන් දුගතියක නූපන්නෙමි. බුදු පුදෙහි විපාකය එබඳුය.
මීට කල්ප පසළොසකට පෙර සත් රුවනින් හෙබි මහත් බල ඇති සුවාහන නම් සක්විති රජවරු දාසය දෙනෙක් වූ මම දැන් සියලු කෙලෙස් නැසූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”

රහත් බවට පත්වීමට උපකාර වූ ඒ සංවේග වස්තුව ම අංකුසයක් කරගෙන විදසුන් වඩා සත්‍යාවබෝධ කරගත් උන්වහන්සේ එම සිදුවීම ම ප්‍රකට කිරීම් වශයෙන් ද සිය රහත්බව ප්‍රකාශ කිරීම සඳහා ද **“චුතා පතන්ති”** යන ගාථාව වදාළහ.
එහි **“චුතා”** යනු ගිලිහුනා හු, **“පතන්ති”** යනු අනුක්‍රමයෙන් වැටෙති. **“පතිතා”** යනු වචන වශයෙන් භූමියට වැටෙන, අහසෙහි ගිලිහී වැටුණු, බිමට වැටෙන **“ගිද්ධා”** යනු ගිජුබවට පැමිණි. **“පුනරාගතා”** යනු නැවත වරක් අල්ලාගනියි. “ච” ශබ්දය සැමතැනම යොදා අර්ථ ගත යුතුයි. මෙම ගාථාවේ අදහස මෙසේය. - මුවින් ගිලිහී අනුක්‍රමයෙන් වැටෙන මාංශ පේශිය (මස් වැදැල්ල) බිම පතිත වුවත්, අනික් උකුස්සකුගේ මුවින් ගිලිහුනත් ගිජු වූ සියලුම උකුස්සෝ නැවත අවුත් එය ඩැහැගනිති. මේ දිගුසසර හැසිරෙන සත්ත්‍වයෝ ද මෙම උකුස්සන් බඳු වෙති. යමෙක් කුසල් දහම්වලින් වැටුණේ ද ඔවුහු නිරයාදියේ උපදිති. මෙසේ දුකට වැටුණු සම්පත්හි භවයේ සිටි ඔවුහු; එහි කම් සුව විඳීම් වශයෙන් කාම, රූප, අරූප භවාදියෙහි පවතින දැඩි ආශාව නිසා නැවත නැවත උපදිති. භව උපතින් නොමිදුණු බැවින් ඒ ඒ භවගාමී කර්ම හේතුවෙන් ඒ ඒ භවයන්හි ඉපිද දුක් විඳිති. මේ සත්ත්‍වයෝ මෙසේ සසර දිගටම පවතිති. මම වනාහි කළයුතුදේ කළෙමි. පරිඤ්ඤාදී (පිරිසිඳ දැනී) භේද සහිත සොළොසක් (දාසයක්) වූ කටයුතු නිමකළෙමි. නැවත මා හට කළ යුත්තක් නොමැත. ඇලිය යුතු, රමණය කළයුතු, උතුමන් විසින් ආශ්‍රිත වූ රම්‍ය වූ නිවණෙහි - සංඛත ධාතුවෙහි ඇලුණෙමි. විශේෂයෙන් ඇලුණෙමි. රම්‍ය වූ ඒ සුවයෙන් සුවපත් වූයෙමි. ඵල සමවත් සුවයෙන් අත්‍යන්ත සුවදායක නිවණට අනුපිළිවෙලින් පැමිණියෙමි. සුවයෙන් හෝ සුවදායී පිළිවෙලින් හෝ විදසුන් සුවයෙන් ද මාර්ග සුවයෙන් ද මම ඵල සුවයට ද නිර්වාණ සුවයට ද අනුපිළිවෙලින් පැමිණියෙහි.” මෙලෙස ගාථාවේ අර්ථ දැනගත යුතුයි.
**“දුමව්හයාය උප්පන්නො”** යනු විමල කොණ්ඩඤ්ඤ තෙරුන්ගේ ගාථාවයි. එහි උපත කෙසේ ද? පෙර තෙරවරු මෙන්ම විමල කොණ්ඩඤ්ඤ තෙරුන් ද පෙර බුදුවරු හමුවෙහිදී කරන ලද ප්‍රාර්ථනා ඇතිව, ඒ ඒ භවයන්හි දී සසරින් මිදීම සඳහා කුසල් රැස්කරගත් අයෙකි. මෙයින් කල්ප අනූ එකකට පෙර පහළවූ විපස්සි භාග්‍යවතුන් වහන්සේගේ කාලයේ, මහත් ධනවත් කුලයක ඉපිද වියට පත්වූ හෙතෙම; මහ පිරිස් පිරිවරා දම් දෙසන භාග්‍යවතුන් වහන්සේට පැහැදුණු සිතින් රන්මල් සතරකින් පූජා පැවැත්වීය. එය දුටු භාග්‍යවතුන් වහන්සේ ඔහුගේ ශ්‍රද්ධාව වැඩි දියුණු කිරීමට ඊට සුදුසු ප්‍රාතිහාර්යයක් දැක්වූ සේක. ඒ මල් වැනි වූම රන්මය ප්‍රභාවක් ඒ සියලු ප්‍රදේශයේම පැතිරුණිා. එම අසිරිය දුටු ඔහු බොහෝ සෙයින් පැහැදී, භාග්‍යවතුන් වහන්සේට වැඳ, එම උතුම් පෙළහරම සිහිකරමින් නිවසට ගියේය. බුද්ධාරම්මණ ප්‍රීතියෙන් ම කිසියම් රෝගයක් වැළඳී මරණයට පත්ව තුසිත දෙව්ලොව ඉපිද සැප වින්දේය. සසර තව තවත් කුසල් රැස්කරමින් කාම සුගතීන්හි ම සැරි සැරූ ඔහු; මේ බුද්ධෝත්පාද කාලයෙහි බිම්බිසාර රජුට දාව අම්බපාලිගේ කුසෙහි පිළිසිඳ ගත්තේය. බිම්සර රජු තරුණ කාලයේ දී අම්බපාලියගේ රූපසම්පත්තිය අසා හටගත් කැමැත්ත ඇතිව, මිනිසුන් කිහිප දෙනෙකු සමග වෙස් වලාගෙන විශාලාවට ගොස් එක් රැයක් ඇය සමග සංවාසයෙහි යෙදුණේය. එවිට මොහු ඇගේ කුසෙහි පිළිසිඳ ගත්තේය. අම්බපාලිය ද ගැබ පිහිටි බව රජුට දැනුම් දුන්නාය. රජුද තමා කවුදැයි පවසා ඇයට දිවයුතු ද්‍රව්‍ය පරිත්‍යාග කර ගියේය. ගැබ මුහුකුරා ගිය ඇය පුතෙකු වැදුවාය. ඔහුට විමල යන නම තැබුවාය. පසුව විමල කොණ්ඩඤ්ඤ නාමයෙන් ප්‍රකට විය. වැඩිවියට පත් ව භාග්‍යවතුන් වහන්සේ විශාලාවට වැඩම වූ මොහොතේ බුදුසිරි දැක පැහැදුණු සිතින් පැවිදි වූ විමල කොණ්ඩඤ්ඤ තෙරුන් පුර්ව කටයුතු නිමවා දිනකින්ම සියලු කෙලෙස් නසා රහත් ඵලයෙහි පිිහිටියේය. අපදාන පාළියෙහි උන්වහන්සේ මෙසේ සිය චරිතාපදානය දැක්වූහ -
“ලෝක ජ්‍යෙෂ්ඨ වූ නරශ්‍රේෂ්ඨ වූ විපස්සි භාග්‍යවතුන් වහන්සේ වැඩ හිඳ මහත් ජනකායට නිර්‍වාණය පිළිබඳව ධර්‍ම දේශනා කරන සේක.
තාදීගුණ ඇති ද්විපදෝත්තම වූ උන්වහන්සේගේ ධර්‍මය ඇසූ මම රන්මල් සතරක් පූජා කළෙමි.
එකල්හි යම්තාක් දුර පිරිස පැතිර සිටියේද ඒතාක් දුර පැතිරි රන් පියස්සක් මැවුණි. බුදු රැස් ද රන් රැස් ද මිශ්‍රව ආලෝකය මහත් විය.
ඔද වැඩි සිතින් සතුටට පත්වූ මම; ජනයාට මෙලොව සැපගෙන දෙන, ප්‍රීතිය උපදවන බුදුරජාණන් වහන්සේට ආයාචනා කොට, මනාව්‍රත ඇති උන්වහන්සේ වැඳ අවසර ගෙන මගේ ගෙදර ගියෙමි.

නිවසේ සිටි මම බුද්ධ ශ්‍රේෂ්ඨයන් වහන්සේ සිහිකළෙමි. එසේ සිත් පැහැදවීම නිසා මම තුසිත භවනයෙහි උපන්නෙමි.
මෙයින් කල්ප අනූඑකකට පෙර යම් බුද්ධ පූජාවක් කළෙම් ද එහි විපාක වශයෙන් මේ දක්වා දුගතියක නූපන්නෙමි.
මෙයින් කල්ප සතලිස් තුනකට පෙර දී මහත් බල ඇති නේමි සම්මත නම් සක්විති රජවරු දාසය දෙනෙක්ව උපන්නෙමි.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත් බවට පත්වූ විමල කොණ්ඩඤ්ඤ තෙරහු සිය රහත් බව ප්‍රකාශ කරන සේක්; **“දුමව්හයාය”** යනාදී ගාථාව වදාළහ.
එහි **“දුමව්හයාය”** යනු අඹගස් සමූහයෙන් තැබූ නම් ඇති අම්බපාලියට යන අර්ථයයි. ආධාරාර්ථයේ මෙහි සත්තමී විභක්තිය යෙදී ඇත. **“උපපන්නො”** යනු ඇගේ කුසේ උපන්. ඉපදුණාවූ **“ජාතො පණ්ඩර කෙතුනා”** යනු සේසත් (සුදුකුඩය) දැරු බැවින් “පණ්ඩර” සුදු කොඩි දරන්නා නම් වූ බිම්සර රජුට දාව උපන් ඔහු නිසා උපන් පළමුවු උපත දැක්වීම සඳහා මේ දෙදෙනාගෙන් උපන්නේයැයි මේ ජාතියේ (ආත්මභාවයේ) පහළවීම දැක්විණි. වැදුවා වූ කාලයේ පටන් “උපන්නේ ය” යන වහර ලොව පවතී. මෙහි දී “අම්බපාලියට පුත්ව උපන්නෙමි” යන්නෙමි තමා උසස්කර දැක්වීම දුරු කරයි. නොයෙක් ස්වාමි, පුත්‍රයන්ගේ ද විශේෂාධිගම ලාභය ද මෙයින් දක්වයි. “සේසත දරන රජුට දාව උපන්නෙමි” යන මේ ප්‍රකාශයෙන් දැනගත් විශිෂ්ට පියා දැක්වීම් වශයෙන් අනුන් විසින් හෙළා දැකීම දුරුකරයි. **“කෙතුහා”** යන්නෙන් “මානය දුරුකළෙමි” යි කියයි. මානය කැමති සේ අවබෝධ කරගත්තමෙි යි කියයි. තත් වූ පරිදි දැනගත්තෙමි. **“කෙතුනායෙව”** ප්‍රඥාවෙන් ම ප්‍රඥාව වනාහී නිවැරදි ධර්‍මයන් හි අවබෝධ කිරීම් වශයෙන් ඉතා උස්ව නැගි අරුතින් ද මරසෙනග මැඩලීමෙහි පූර්වංගම වූ අර්ථයෙන් ද “ආර්‍ය්‍යයන්ගේ ධජය” නම් වේ. සෘෂිවරුන්ගේ ද ධජය වූ ඒ ප්‍රඥාව නම් ධර්‍මයෙන් **“මහාකෙතුං පධංසයී”** මහත් වූ විෂය ඇති බැවින් ද මහත් වූ සෙය්‍යමාන, ජාති මානාදී ප්‍රභේද සහිත බොහෝ මානයන්ගෙන් යුක්ත වූ බැවින් ද සෙසු දහම් මනාව ඔසවාගත් බැවින් ද එම පාපී ධර්‍ම ධජයක් වූ මේ පාපී මාරයාම “මහාකේතු” නම් වේ. ඒ මාර බලය විද්වංසනය, අතික්‍රමණය කිරීම් වශයෙන් අභිභවනය කළෙමි. නිර්වාණය සේවනය කළෙමි. “මහා ධජය හෙවත් මාරයා පැරදුවෙහිය” යනුවෙන් තමා වෙනත් අයෙකු මෙන් දැක්වීම් වශයෙන් (ආත්ම සංකල්පයෙන් බැහැර ව) සිය රහත්ඵලය ප්‍රකාශ කරන ලදි.
**“උක්ඛෙපකටවච්ඡස්ස”** යනු ආයුෂ්මත් උක්ඛේපකට වච්ඡ තෙරුන්ගේ ගාථාවයි. එහි උපත කෙසේ ද? උන්වහන්සේ ද පෙර බුදුවරු හමුවෙහි කළ ප්‍රාර්ථනා ඇතිව ඒ ඒ භවයන්හි දී කුසල් රැස්කරගත් සසරින් මිදීම කැමති පින්වතෙකි. මෙයින් කල්ප අනූහතරකට පෙර පහළ වූ සිද්ධත්‍ථ බුදුරජාණන් වහන්සේගේ කාලයේ දී කුලවත් ගෙයක ඉපිද, වැඩිවියට පැමිණි මොහු ශාස්තෲන් වහන්සේ උදෙසා (සඳහා) ශාලාවක් සාදන්නා වූ කම්කරු පිරිසකට එක් ටැඹක් අවශ්‍ය බව දැන එම ටැඹ පූජා කොට එම උතුම් පින්කමට සහාය විය. ඒ පින්කමෙන් දෙව් සැප විඳි හෙතෙම තව තවත් පින්දහම් සිදුකර කාම සුගතීන් හිම සැරිසරා මේ බුද්ධෝත්පාද කාලයෙහි සැවැත් නුවර එක් බමුණු පවුලක උපන්නේය. වච්ඡ යනු ඔහුට ගෝත්‍රයෙන් තැබූ නාමයයි. වච්ඡ බමුණා භාග්‍යවතුන් වහන්සේගෙන් ධර්‍මය අසා උපන් ශ්‍රද්ධාව නිසා පැවිදි විය. කොසොල් රට ගම් ආවාසයක වසනුයේ තමා වෙත පැමිණි භික්‍ෂූන් වහන්සේගෙන් ධර්‍මය උගන්නා වච්ඡ තෙරණුවෝ “මේ විනය ශික්‍ෂාය, මේ සූත්‍ර පිටකයයි, මේ අභිධර්‍මය යි” යනුවෙන් වෙන් වෙන් ව වටහා ගැනීමට අසමත් වූහ. එක් දිනක් ආයුෂ්මත් දම්සෙනෙවි සැරියුත් තෙරුන්ගෙන් විමසා වෙන් වෙන් වශයෙන් මනාව වටහාගත්හ. පළමු ධර්‍ම සංගීතියට පෙරත් පිටක ආදී පැනවීම් පර්යාප්ති සද්ධර්‍මයෙහි ව්‍යවස්ථාපිත වූයේ මය. භික්‍ෂූන්ට “විනයධර ආදී ව්‍යවහාරයන් පැවතුණේ එහෙයිනි. වච්ඡ තෙරණුවෝ ද ත්‍රිපිටක බුදුවදන ඉගෙන නැවත නැවත විමසනුයේ එහි කියැවෙන රූපාරූප ධර්‍ම පිළිබඳව සිත මෙහෙයවා, විදසුනෙහි පිහිටා සිහිකරනුයේ නොබෝ කලකින්ම රහත්වූහ. උන්වහන්සේ සිය චරිතාපදානය මෙසේ දැක්වූහ -
“සිද්ධාර්ථ භාග්‍යවතුන් වහන්සේට මහත් වූ උපාසක පිරිසක් විය. ඔවුහු බුදුසරණ ගියාහු තථාගතයන් වහන්සේ අදහති.
ඔවුහු සියලු දෙන එකතුව සාකච්ඡා කොට භාග්‍යවතුන් වහන්සේට උපස්ථාන ශාලාවක් සෑදූහ. ඊට එක් ටැඹක් මදි වූ හෙයින් ඔවුහු මහවනයෙහි එය සෙවූහ.
මම ඒ උපාසක සමූහයා වනයේ සිටිනු දැක, ඔවුන් වෙත පැමිණ ඇඳිලි බැඳගෙන ඔවුන්ගෙන් “කුමක් සොයම් ද?” යි විචාළෙමි.
මා විසින් විචාරණ ලද ඒ සිල්වත් උවසුවෝ “අපි උපස්ථාන ශාලාවක් කරනු කැමැත්තෙමු. ඊට එක් ටැඹක් නොමැතිව එය සොයමු.”
එවිට ඔවුන්ට මම, “ඒ ටැඹ මම දෙන්නෙමි. මම එය ගෙනවුත් ශාස්තෲන් වහන්සේට පුදන්නෙමි. එනිසා එය සෙවීමට නුඹලා වෙහෙස නොවෙත් වා” යි පැවසීමි.
ඊට පැහැදුණු ඔවුහු සතුටු සිතින් ඒ ටැඹ මා හට පැවරූහ. එම වචන කී ඔවුහු පෙරළා තම තමන්ගේ නිවෙස් බලා ගියහ.
ඒ උපාසක පිරිස ගිය නොබෝ වේලාවකින් මම ටැඹක් දුටුවෙමි. තුටු සිතින් එය ඔසවා ගත් මම බුදුරදුන්ට පූජා කළෙමි.
එසේ සිත් පැහැදවීම නිසා මා හට මහල් සීයකින් හෙබි දිව්‍ය විමානයක් පහළවිය. එකල බෙර වයන විට දෙව් පිරිස් මා පිරිවරා ගත්හ.
මෙයින් කල්ප පනස් පහකට පෙර යසෝධර නම් රජෙක් වූයෙමි. එහිදී ද මට මහල් සීයක් ඇති උඩට නැගුණු උතුම් කළු ගෙවලින් හෙබි එක් ටැම් ඇති මනහර වූ භවනක් පහළ විය.

මෙයින් විසි එක් වන කල්පයේ උදේන නම් ක්‍ෂත්‍රියෙක් වූයෙමි. එ කල ද මට මහල් සීයක් සහිත උස් වූ මාලිගයක් පහළ විය.
මා උපනුපන් දිව්‍ය මනුෂ්‍ය ආත්මයන් හි සැම සැප සම්පතක් ම වින්දෙමි. එක් ටැඹක් පිදීමේ පුණ්‍ය විපාක මෙබඳුය.
මීට කල්ප අනූ හතරකට පෙර ටැඹක් පිදුවෙම් ද එදා සිට මේ දක්වා ම දුගතියක නූපන්නෙමි. එක් ටැඹක් පිදීමේ පුණ්‍ය ඵලය මෙබඳුය.
මවිසින් සියලු කෙලෙස් දවන ලදි. -පෙ- මම බුදුරජාණන් වහන්සේගේ අනුශාසනාව ඉටුකළෙමි.”
රහත් බවට පත් ව, කොට නිමවූ කටයුතු ඇති ව නොපසුබට උත්සාහයෙන් තමන් වහන්සේ වෙත පැමිණියා වූ ගිහි - පැවිදි සැමට අනුකම්පා උපදවා ත්‍රිපිටක බුද්ධ වචන විමසා ධර්‍ම දේශනා කළ සේක. එසේ දම් දෙසූ එක් දිනෙක තමා අනිකකු මෙන් දක්වමින්
යන ගාථාව වදාළහ.
එහි **“උක්ඛෙපකටවච්ඡස්ස”** යනු කරන ලද පුහුණුවීම් ඇති භික්‍ෂූන් සමීපයෙන් වෙන වෙන ම උගත් විනය, සූත්‍ර හා අභිධර්‍ම වෙන් වෙන් ව දැක්වෙන විනය, සූතාභිධර්මයන් ම මෙනෙහි කර සජ්ඣායනා කිරීම් වශයෙන්, ඒ ඒ තැන් මනාව පිරිසිඳ දැන සිටි උක්ඛේපකටවච්ඡ තෙරුන් විසින් තෘතියා විභක්ති අර්ථයේ ඡට්ඨි විභක්තිය යෙදුණු වචනයකි. **“සඞ්කලිතං බහුහි වස්සෙහි”** යනු බොහෝ වසර ගණනක් සම්පිණ්ඩනය කිරීම් වශයෙන් හදවතේ තබා රැස්කරන ලද, “සඞ්ඛලිත” යන පාඨය ද සුදුසුය. සැකිල්ලක් මෙන් කරන ලද, ඒකාබද්ධ වශයෙන් වාචොද්ගත කරන ලද යම් බුද්ධවචනයක් වේ ද එය **“තං”** යනු ඒ පර්යාප්ති ධර්‍මය කියයි, පවසයි. **“ගහට්ඨානං”** යනු ගිහියෝ බොහෝ බැවින් කියන ලදි. **“සුනිසින්නො”** යනු ඒ ධර්‍මයෙහි යහපත් ව නිශ්චලව හුන්. “ලාභ සත්කාරාදියේ ඇලීමක් නොමැතිව හුදෙක් විමුක්තියෙහි ම පිිහිටා දම් දෙසමි” යන අර්ථයයි. එනිසා **“උළාරපාමොජ්ජො”** යනුවෙන් “ඵල සමවත් සුවයන් වශයෙන් දම්දෙසුම අවසන උපදින්නා වූ මහත් වූ ප්‍රමෝදය ඇතිව” යන්න කියන ලදි. මේ ගාථාවේ අදහසය නම්
“ඇවැත්නි යම්සේ භික්‍ෂුවක් ඇසූ පරිදි, පර්‍ය්‍යාප්ති වශයෙන් හදාළ පරිදි ධර්‍මය සවිස්තර ව අන්‍යයන්ට දේශනා කරන්නේ ද එලෙසින් ම මේ සම්බුදු දහමෙහි අර්ථාවබෝධය ඔහු ලබයි. ධර්‍මාවබෝධය ද ලබයි. ධර්‍මානුකූල ප්‍රමෝදය - ප්‍රීතිය ද ලබයි.”
**“අනුසාසි මහාවීරො”** යනු ආයුෂ්මත් මේඝිය තෙරුන් වහන්සේගේ ගාථාවයි. එහි උපත කෙසේ සිදුවීද? පෙර බුදුවරු හමුවෙහි දී කරන ලද ප්‍රාර්ථනා ඇතිව ඒ ඒ භවයන්හි දී කුසල් දහම් රැස්කරගත උන්වහන්සේ; මෙයින් කල්ප අනූ දෙකකට පෙර පහළ වූ විපස්සි බුදුරජාණන් වහන්සේගේ දවස සිටුගෙයක උපන්හ. වියට පැමිණ සිටි සමයේදී විපස්සි භාග්‍යවතුන් වහන්සේ සියලු බුද්ධකෘත්‍යයන් නිමවූසේක් ආයුසංස්කාරය අත්හළ සේක. ඉන් පොළෝ කම්පාවීම් ආදිය ඇතිවූ විට මහජනයා බියට තැතිගැනීමට පත්විය. එවිට වෙසවුණු මහරජතුමා ඊට හේතු පවසා ජනයාගේ සැක බිය දුරු කළේය. එම කාරණය ඇසූ මහජනයා සංවේගයට පත්විය. මේ කුලපුත්‍රයා ද බුද්ධානුභාවය අසා ශාස්තෲන් වහන්සේ කෙරෙහි උපදවාගත් ගෞරව බහුමානයෙන් යුතුව මහත් වූ ප්‍රීති සොම්නසක් වින්දනය කළේය. එම පින්කමෙහි විපාක වශයෙන් දෙව් - මිනිස් ආත්මභාවයන්හි ම සැරිසරා මේ බුද්ධෝත්පාද කාලයෙහි කපිල වස්තුවේ ශාක්‍ය රජ පවුලක උපන්නේය. මේඝිය නමින් ප්‍රකටව වියට පත්වූ ඒ කුමරු භාග්‍යවතුන් වහන්සේ සමීපයෙහි පැවිදිවිය. උන්වහන්සේට උපස්ථාන කරමින්, භාග්‍යවතුන් වහන්සේ සමග ඡාලිකාවෙහි වාසය කරන කල්හි; කිපිල්ලිකා නදී තෙර අඹවනයක් දුටු මේඝිය තෙරණුවෝ එහි වසනු කැමති වූහ. දෙවරක්ම භාග්‍යවතුන් වහන්සේ විසින් වැළකූ නමුත් තෙවනවර අවසර දුන් හෙයින් එහි වැඩි මේඝිය තෙරුන්ට මිසදිටු විතර්‍කවලින්, මැසි මදුරුවන් විසින් කනු ලබන හෙයින් සිත සමාධිගත කර ගැනීම අසීරුවිය. නැවත ශාස්තෲන් වහන්සේ සමීපයට ගොස් මේ බව දැනුම් දුන් විට; මේඝිය තෙරුන් ඇමතූ භාග්‍යවතුන් වහන්සේ, “මේඝිය! චේතෝ විමුක්තිය මුහුකුරා නොයෑම නිසා ධර්‍ම පසක් සම්පූර්ණ වී පවතියි” යනාදී වශයෙන් අවවාද දුන්සේක. උන්වහන්සේ එම අවවාද පිළිගෙන, එහි පිහිටා විදසුන් වඩා නොබෝ දිනකින්ම රහත්ඵලයෙහි පිහිටි සේක. අපදාන පාළියේ උන්වහන්සේ මෙසේ පවසා ඇත.
“යම් කලෙක විපස්සි බුදුරජාණන් වහන්සේ ආයුසංස්කාරය අත්හළසේක්ද, එකල්හි සාගරය වටකරගෙන ඇති පෘථිවිය කම්පා විය.
විසිතුරු මලින් සැරසූ මාගේ දිගු විසල් භවනය ද තථාගතයන්ගේ ආයුසංස්කාරය අත්හැරීමෙන් කම්පාවිය.
මගේ භවනය කම්පිත වූ කල්හි තැති ගැනීම් ද ඇති විය. කුමක් නිසා මහත් ආලෝකයක් වීද” මහා භූත විකාරයක් කුමක් නිසා වූයේද?
එවිට වෛශ්‍රවණ දෙව්රජ මෙහි පැමිණ මහජනයා සන්සිඳවීය. “එකඟ සිත් ඇත්තෝ සංවරයෙන් යුක්ත වවු. ප්‍රාණීන් කෙරෙහි බියක් නැත.
යම් බුදුකෙනෙක් උපදනා කල්හි මහා පෘථිවිය කම්පිත වී ද, ඒ බුදුරජතෙම ආශ්චර්යය. ඒ ධර්‍මය ආශ්චර්යය. අපගේ ශාස්තෲ සම්පත්තිය ද ආශ්චර්යය.”
එසේ ගුණ සඳහන් වූ බුදුගුණ ගායනා කළ මම කල්පයක් ස්වර්ගයෙහි සුව වින්දෙමි. සෙසු කල්පයන්හි ද මා විසින් කුසල් කරන ලදි.
මෙයින් කල්ප අනූ එකකට පෙර යම් බුද්ධ සංඥාවක් ඉපිද වූයෙම්ද ඒ හේතුවෙන් දුගතියක නූපන්නෙමි. බුද්ධ සඤ්ඤාවෙහි විපාකය මෙබඳුය.
මෙයින් කල්ප දාහතරකට පෙර මම, සමිත නම් මහත් බල ඇති ප්‍රතාපවත් සක්විති රජෙක් වූයෙමි.
මෙයින් මවිසින් දැන් සියලු කෙලෙසුන් නසන ලදි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත් බවට පත් වූ; ශාස්තෲන් වහන්සේගෙන් අවවාද ලැබීම නිසා “මවිසින් අර්හත්භාවය සාක්‍ෂාත් කරන ලදැ”යි සිය ඥානය ප්‍රකාශ කරමින් මේඝිය තෙරණුවෝ,
එහි අර්ථය - “සියලු ධර්‍මයන්ගේ පරතෙරට ගිය මහාවීර වූ සර්‍වඥයන් වහන්සේ, මට අවවාද කළහ. මම උන්වහන්සේගේ අවවාද අසා සිහි ඇතිව, උන්වහන්සේ වෙතම විසුවෙමි. ඒ මම ත්‍රිවිද්‍යා ලැබුවෙමි. බුදුසසුන කරන ලදි.”
එහි **“අනුසාසිං”** යනු මේඝිය මුහුකුරා නොගිය චේතෝ විමුක්තිය නිසා ධර්‍ම පසක් සම්පූර්ණ නොවේ” යනාදී වශයෙන් අවවාද දුන්සේක. උපදෙස් දුන්සේක. **“මහාවීරො”** යනු මහත් වූ වික්‍රමයෙන් විරිය පාරමිතාව සපුරා, චතුරංග සමන්නාගත වීර්යාධිෂ්ඨානයෙන් කිසිවකුට සමනොවූ, සතර සම්‍යක් ප්‍රධාන වීර්යයෙන් යුක්ත වූ බැවින් **“මහාවීර”** නම් බුදුරජාණන් වහන්සේ යන අර්ථයයි. **“සබ්බ ධම්මාන පාරගූ”** යනු සියලු සංඛත ධර්‍මයන්ගේ පරතෙරට ගිය, සර්වඥ වූ **“තස්සාහං ධම්මං සුත්‍වාන”** යනු ඒ භාග්‍යවත් බුදුරජාණන් වහන්සේගේ සාමුක්කංසික චතුරාර්ය සත්‍යය ධර්‍මදේශනාව අසා විසුවෙමි. **“සන්තිකෙ”** යනු අඹ වනයේදී මිසදිටු විතර්කයන්ගෙන් උපද්‍රව වූ බැවින් වාලුකා වෙහෙරට ගොස් ශාස්තෲන් වහන්සේ සමීපයේම වාසය කළෙමි. **“සතො”** යනු සිහිඇතිව, සමථ විදර්ශනා දෙකින් අප්‍රමාදී වූ යන අර්ථයයි. **“අහං”** යනු මෙලෙස යම්සේ අනුශාසනා කරන ලද මම, මා හට මෙසේ ත්‍රිවිද්‍යාවෝ අවබෝධ වූහ. මවිසින් බුදුරජාණන් වහන්සේගේ අනුශාසනාව ඉටුකළෙමි. සම්පූර්ණ කළෙමි. “බුදුරදුන්ගේ අනුශාසනාව ඉටුකළෙමි.” යන මේ ප්‍රකාශයෙන් ඉහත පැවසූ පරිදිම ත්‍රිවිද්‍යා අවබෝධයම ශාස්තෲන් වහන්සේගේ අවවාදය ඉටුකළ බව දැක්වීමකි. ශාස්තෲන් වහන්සේගේ අනුශාසනාව ඉටුකරන්නෝ නම් ශීලාදී ශික්‍ෂා සම්පූර්ණ කරන්නෝම යැයි ප්‍රකාශිතය.
**“කිලෙසා ඣාපිතා මය්හං”** යනු ආයුෂ්මත් ඒක ධම්මසවණිය තෙරුන්ගේ ගාථාවයි. එහි උපත කෙසේද? එම තෙරුන් පෙර පදුමුත්තර භාග්‍යවතුන් වහන්සේගේ කාලයේදී රුක් දෙවියෙක්ව උපන්නේ ය. භික්‍ෂූන් කීප නමක් මංමුලාව මහකැළයේ වාසය කරනු දුටු එම දෙවියා, උන්වහන්සේලා කෙරෙහි අනුකම්පාවෙන් තම භවනයෙන් බැස, උන්වහන්සේලා සනසවා, වළඳවා කැමති තැනටම වැඩම කරවීය. ඔහු ඒ පින්කමේ විපාක වශයෙන් දෙව් - මිනිසුන් අතරෙහි සැරිසරා අවුත් කාශ්‍යප භාග්‍යවතුන් වහන්සේ බුදුකිස නිමවා පිරිනිවි කාලයේ දී රජ කුලයේ උපන්නේ ය. බුදුපිරිනිවණ සිදුවූ කාලයේ බරණැස කිකී නම් රජු රජකළේය. ඔහු කළුරිය කල කල්හි ප්‍රථ්‍රවින්දර නමින් ඔහුගේ පුතු රජවිය. ඔහුගේ පුතා සුයාම රජුය. සුයාම රජුගේ පුත්‍රයා වූ කිකී බ්‍රහ්මදත්ත නාමයෙන් උපන් ඉහත කී පින්වත් කුමරුගේ රාජ්‍ය සමයේ බුදුසසුන පිරිහී තිබුණි. ධර්‍මශ්‍රවණයන් පවා නොවිණි. “යමෙක් දහම් පදයක් දෙසන්නේ නම් ඔහුට රන් ලක්‍ෂයක් දෙමි”යි අණබෙර ගැසුවත් කිසිදු ධර්‍මදේශකයෙක් හමුනොවිණි. රජු “මගේ පිය මුතුන් මිත්තන්ගේ කාලයේ ධර්‍මය පැවතුණි. ධර්‍ම කථාවන් සුලභ විය. දැන් සිවුපස ගාථාවක්වත් පවසන්නෙකු පවා දුර්ලභය. මේ “ධර්‍මය” නම් සංඥාව අතුරුදන්වීමට පළමුව පැවිදිවෙමි”යි සිතා රජකම හැරදමා හිමවත බලා ගියේය. මෙය දුටු ශක්‍රයා වහාම අවුත් “අනිච්චා වත සංඛාරා” යන (සියළු සංඛත ධර්‍ම අනිත්‍ය වේ) සිවුපස ගාථාව කියා රජුගේ ආශාව සන්සිඳුවා නැවත රාජ්‍යයෙහි පිහිටුවීය. ඒ රජු නැවතී බොහෝ පින්දහම් කොට කාම සුගතීන් හිම සැරිසරා අපගේ බුදුරජාණන් වහන්සේ ලොව පහළ වූ සමයෙහි සේතව්‍ය නුවර සිටුකුලයක ඉපදුණේය. වියට පත් වූ සිටුකුමරු භාග්‍යවතුන් වහන්සේ සේතව්‍ය නුවර සිංසපා වනයේ වැඩ වසන සමයේදී උන්වහන්සේ වෙත පැමිණ වැඳ එකත් පසෙක සිටියේය. ඔහුගේ සිත වටහා ගත් බුදුරජාණන් වහන්සේ “අනිච්චා වත සංඛාරා” යන ගාථාවෙන් ම ධර්‍ම දේශනා කළසේක. ඒ ගාථාව සංසාරික වශයෙන් කළ පුහුණුවීම් ඇති බැවින් ඔහුට අනිත්‍ය සංඥාව ඉතා ප්‍රකටව අවබෝධ විය. ඉන් ලබන ලද ශ්‍රද්ධාව ඇතිව සංවේග උපදවා සසුනේ පැවිදි වූ සිටු කුමරු ධර්‍ම දේශනාවෙහිම සිත පිහිටුවා ගත්තේය. දුක්ඛ - අනිත්‍ය සංඥාවන් ම මෙනෙහි කරමින් විදසුන් භාවනාවට සිත යොමුකළ එම තෙරණුවෝ රහත්බවට පත්වූහ. උන්වහන්සේ සිය චරිතාපදානය මෙසේ දැක්වූහ -
“පදුමුත්තර බුදුරජාණන් වහන්සේගේ ශ්‍රාවකයෝ වනයේ හැසිරෙන්නාහු මහවනයේ මංමුලාවූවාහු අන්‍ධයන් මෙන් ඒ මේ අත හැසිරෙති.
පදුමුත්තර බුදුරජාණන් වහන්සේද එම මහවනයේ මං මුළාවූ ශ්‍රාවකයන් ද සිහිපත් කළ මම භවනයෙන් බැස ඒ භික්‍ෂූන් වහන්සේලා වෙත පැමිණියෙමි. උන්වහන්සේලාට නිවැරදි මග පෙන්වා දී ආහාර පානද පිළිගැන්වූයෙමි.

ඒ උතුම් වූ බුදුරජාණන් වහන්සේ උදෙසා කළ ඒ මහා පුණ්‍යකර්මය හේතුවෙන් මම දැන් සත් හැවිරිදි වූයේ ම රහත් ඵලය සාක්‍ෂාත් කළෙමි.
මෙයින් කල්ප පන්සීයකට පෙර සත්රුවනින් හෙබි සචක්ඛු නම් වූ සක්විති රජවරු දොළොසක් වූයෙමි.
දැන් මම සියලු කෙලෙස් දැවුයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.
උන්වහන්සේ එකම ධර්‍මශ්‍රවණයකින් කළයුතු කටයුතු නිමවා රහත් වූ හෙයින් ඒකධම්ම සවණීය නාමයෙන් ප්‍රකට වූහ. රහත් බවට පත්වූ උන්වහන්සේ මෙසේ සිය අර්හත්වය ප්‍රකාශ කළසේක.
එහි අර්ථය - “මා විසින් සියලු කෙලෙස් නසන ලදි. සියලු කාමාදී භව නසන ලදි. ජාති සංසාරය විශේෂයෙන්ම ක්‍ෂය විය. දැන් පුනර්භවයක් නැත.”
එහි **“කිලෙසා”** යනු යමෙකුගේ සන්තානයේ ඉපිද එය කෙලෙසන, හානිකරන තවන, පීඩාවට ලක් කරන රාගාදි ධර්‍ම ක්ලේශයෝ කෙලෙස් නම් වේ. **“ඣාපිතා”** ගස් - පැල ආදිය වන ගින්නෙන් පිළිස්සෙන්නාක් මෙන් ආර්ය මාර්ග ඤාණ නම් ගින්නෙන් මුල් සහිතව ම කෙලෙස් දවන ලදි. **“මය්හං”** යනු මවිසින්, මගේ සන්තානයේ, **“භවො සබ්බෙ සමුහතා”** යනු කාම, කර්ම භවාදී සියලු භව නසන ලද බැවින්, කෙලෙසුන් දවන ලද කල්හි කෙලෙස් නිසා සසර පැවැත්මත්, කර්ම නිසා පැවැත්මත් නසන ලදි. කර්ම භවයන්ගේ උපත නසන ලදි. උප්පත්තිභව ද නසන ලද්දේමය. නූපදනා ධර්‍ම ස්වභාව කරගත් බැවින් නැවත මෙලොවට පැමිණීම විශේෂයෙන් ක්‍ෂය කරන ලදි. සංසාරික උපත, ජාතිය නැති කරන ලදි.
“ස්කන්‍ධයන්ගේ අඛණ්ඩ පැවැත්මත් ධාතු, ආයතනාදියේ නොනවත්වා පැවැත්මත්, නැවත නැවත පැවතීමත් “සංසාරය” යැයි කියනු ලැබේ.
මෙසේ වූ ලක්‍ෂණ ඇති සංසාරය විශේෂයෙන් ක්‍ෂය (නැති) කරන ලදි. එහි - සා **“නත්‍ථිදානි පුනබ්භවො”** යනුවෙන් නැවත උපතක් නොමැතිව, ජාති සංසාරික පැවැත්ම විශේෂයෙන් ක්‍ෂය කළ බැවින් පුනර්භවයක් (නැවත වීමක්) නැත්තේමය. “සියලු ම භව නසන ලද” බැවින් නැවත පෙරළී පැවතිය යුතු වූ ස්වභාව ඇති ජාති සංසාරය වෙසෙසින් නසන ලදි. එනිසාම දැන් මින් මතු පුනර්භවයක් නැතැයි යෙදිය යුතුයි.
**“අධිචෙතසො අප්පමජ්ජතො”** යනු ආයුෂ්මත් එකුදානිය තෙරුන්ගේ ගාථාවයි. එහි උපත කෙසේද? මෙම තෙරණුවෝ ද පෙර බුදුවරුන් හමුවෙහි කළ ප්‍රාර්ථනා ඇති ඒ ඒ භවයන්හි දී සසරින් මිදීම සඳහා පින්දහම් රැස් කරගත්හ. අත්‍ථදස්සි නම් භාග්‍යවතුන් වහන්සේ දවස යක් සෙන්පතියෙක් ව ඉපිද, උන්වහන්සේ පිරිනිවි හෙයින් “මට වූයේ අලාභයකි. මට වූයේ නොලැබීමකි. ශාස්තෲන් වහන්සේ දිවමන්ව සිටිය දී දානාදී කිසිදු පින්කමක් සිදුකරගත නොහැකි වූයෙමි” යනුවෙන් ශෝක පරිදේවයන්ට පැමිණියේය. එය දුටු සාගර නම් බුද්ධශ්‍රාවකයාණෝ මෙම යක්‍ෂ සෙන්පතියාගේ දුක්ශෝක දුරුකරවා, ශාස්තෲන් වහන්සේගේ ථූපය වන්දනා කිරීමට යෙදවූහ. එම යක්සෙනෙවි පස් වසරක්ම ථූප පූජාවේ නියැලී ඉන් චුතව, එපින් බලෙන් දෙව් මිනිසුන් අතර සැරිසරා කාශ්‍යප භාග්‍යවතුන් වහන්සේ පහළ වූ සමයෙහි සිටුගෙයක උපන්නේ ය. වැඩිවියට පත් සිටුකුමරු වරින් වර බුද්ධෝපස්ථාන යට ගියේය. එසමයේ ශාස්තෲන් වහන්සේ දිනපතා **“අධිචෙතසො”** යන ගාථාවෙන් තම ශ්‍රාවකයන්ට අවවාද දෙනු ඇසුවේය. එම ගාථාව අසා උපන් ශ්‍රද්ධාවෙන් පැවිදි වූ සිටුකුමරු නැවත නැවත එම ගාථාවම සිහි කරමින් මහණදම් පිරුවේය. උන්වහන්සේ නුවණ මුහුකුරා නොගිය බැවින් ගුණ විශේෂයක් උපදවා ගැනීමට අපොහොසත් වූහ. ඉන් චුතව දෙව්ලොව ඉපිද කාමසුගතීන්හිම සැරිසරා මේ බුද්ධෝත්පාද කාලයේ සැවැත්නුවර මහත් ධනවත් බමුණු පවුලක ඉපිද විය පැමිණියේය. ජේතවනාරාමය පිළිගත් සමයෙහි බුද්ධානුභාවය දැකීමෙන් උපන් ශ්‍රද්ධා ඇති මේ බමුණු තරුණයා සසුනේ පැවිදි විය. කරන ලද පූර්‍ව කටයුතු ඇති උන්වහන්සේ අරණ්‍යයෙහි වෙසෙමින් සිට දිනක් ශාස්තෲන් වහන්සේ වෙත පැමිණියහ. එදින ශාස්තෲන් වහන්සේ, තම සමීපයේ උසස් සමාධියෙහි සිත පිහිටුවාගෙන වැඩසිටි ආයුෂ්මත් සැරියුත් තෙරණුවන් දැක, **“අධිචෙතසො”** යන මේ ගාථාව වදාරමින් උදන් ඇනූසේක. එය ඇසූ මෙම තෙරණුවෝ තමා පෙර බොහෝ කාලයක් මෙම ගාථාව පුරුදුකළ බැවින් අරණ්‍යයෙහි වෙසෙමින් එම ගාථාව නිතර පැවසූහ. මෙනිසා උන්වහන්සේ “එකුදානියේ” යන නමින් ප්‍රකටවූහ. මෙසේ කාලය ගෙවූ උන්වහන්සේ එක දිනක් සිත එකඟ කරගෙන විදසුන් වඩා රහත්ඵලය ලබාගත්හ. උන්වහන්සේ සිය චරිතාපදානය මෙසේ දැක්වූහ -
“යසසට පත් වූ මම අත්‍ථදස්සි බුදුරදුන් පිරිනිවීමට අනතුරුව යක්‍ෂයෝනියෙහි උපන්නෙමි.
එකල්හි මම මෙසේ සිතුවෙමි. මාගේ සම්පත් පවත්නා කල්හි යම් හෙයකින් බුදුරජාණන් වහන්සේ පිරිනිවිසේක් ද, එය මට අලාභයකි. නපුරු පහන් වීමකි. නපුරු හිරු නැගීමකි.
මෙසේ සිතන මාගේ අදහස දැනගත් සාගර නම් ශ්‍රාවකයෙක් දැනගෙන, මා ගොඩගනු කැමතිව මා සමීපයට මෙසේ පැවසීය.
“නුවණැති පින්වත! කවර හේතුවකින් ශෝක කරන්නේ ද? බිය නොවනු මැනවි. ධර්‍මයෙහි හැසිරෙන්න. බුදුරදුන් විසින් සෑම දෙනාටම කුශල බීජ සම්පත්තිය නැවත නැවත දෙන ලදි.
යමෙක් ජීවමාන වූ ලෝක නායක බුදුරජාණන් වහන්සේ පුදන්නේ නම්, එසේම පිරිනිවි බුදුරදුන්ගේ අබෑටක් පමණ වූ ධාතූන් වහන්සේ නමක් හෝ පුදන්නේ නම්, ඒ සෑම විටකම චිත්ත ප්‍රසාදය සමව පවතින්නේ නම් ලැබෙන පින එක හා සමානය.”

මෙසේ පැවසූ සාගර තෙරණුවන්ගේ වදන් ඇසූ මම සර්‍වඥ සෑයක් සෑදුවෙමි. බුදුරදුන්ගේ ඒ උතුම් සෑය මම වසර පහක් ම පිදුවෙමි.
ද්විපදෝත්තම වූ ලෝක ජ්‍යෙෂ්ඨ වූ නර ශ්‍රේෂ්ඨයන් වහන්සේ කෙරෙහි කල එම මහා පින්කම හේතුවෙන් සම්පත් අනුභව කොට රහත් වූයෙමි.
මෙයින් සත් සිය වන කල්පයේ සත් රුවන් සහිත මහත් බල ඇති භූරිපඤ්ඤ නම් සක්විති රජෙක්ව සිවුවරක් උපන්නෙමි.
දැන් මම සියලු කෙලෙස් නැසූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත් බවට පත්ව විමුක්ති සුවයෙන් කල් යැවූ; ආයුෂ්මත් ධර්‍මභාණ්ඩාගාරික තෙරුන් විසින් ප්‍රතිභානය විමසීම සඳහා “ඇවැත්නි! මා හට ධර්‍මය කියන්න”යි ආරාධිත වූ; ඒකුදානිය තෙරණුවෝ බොහෝ කාලයක් පුරුදු කරන ලද බැවින්
යන මේ ගාථාවම වදාළහ.
එහි **“අධිචෙතසො”** යනු උසස් සිත් ඇති, සියලුම චිත්තයන්ට වඩා ඉහළ වූ අර්හත්ඵල චිත්තයෙන් යුක්ත වූ යන අර්ථයයි. **“අප්පමජ්ජතො” **යනු ප්‍රමාද නොවන, අප්‍රමාදීව නිවරද ධර්‍මයන්හි පසුබට නොවීමෙන් යුක්ත වූයේ යැයි කියන ලදි. **“මුනිනො”** යනු “යමෙක් දෙලොව මනාව අවබෝධ කරගනියි ද හේ “මුනි” නම්වේ. යන පරිදි මෙලොව පරලොව යන දෙලොව මනාව අවබෝධ කරගන්නා “මෝන” නම් ඥානයෙන් යුතු ඒ අර්හත් ඵල ප්‍රඥාව නම්වූ මෝන ධර්‍මතාවයෙන් සමන්විත වූ හෙයින් රහතන් වහන්සේ ද “මුනි” නම් වේ. ඒ මුනිවරයාට, **“මොනපථෙසු සික්ඛතො”** යනු අරහත් ඤාණ සංඛ්‍යාත වූ මොන් පථයෙහි, උපාය මාර්ගයෙහි, සත්තිස් බෝධි පාක්‍ෂික ධර්‍මයන් හි, ඒ ශික්‍ෂා පදයන්ගෙන් හික්මුණු මෙහිදී පූර්වභාග ප්‍රතිපදාව ගෙන දක්වයි. – “රහත් බව නම් ශික්‍ෂාවන්ගේ පරම නිෂ්ඨාවයි.” එනිසා මෙසේ හික්මුණු, මේ ශික්‍ෂා මාර්ගයෙන් මුනිභාවයට පත්වූ මුනිවරයාට යනුවෙන් අර්ථ දතයුතුයි. සිත දියුණු කිරීම් වශයෙන් සෝවාන් ආදී මාර්ග ඵල සිත් ලැබීම් වශයෙන්, “උසස් වූ ආර්ය සිත්වල චතුරාර්ය සත්‍යය ධර්‍මය අවබෝධ කරගැනීමේ පිළිවෙතෙහි අප්‍රමාදීව යෙදුණු, ආර්ය, අග්‍ර මාර්ග ඤාණයන්ගෙන් යුක්ත වූ මුනිවරයාට” යනුවෙන් සම්ප්‍රදාන අර්ථය මෙහිදී ගැලපේ. නැතහොත් ශික්‍ෂාවන්හි අප්‍රමාදීවීමෙන් ප්‍රමුඛ හේතුව (කාරණ) වූ රහත්ඵලය ලැබීම කියනලදැයි දතයුතුයි. එනිසා අප්‍රමාදී හේතුව ද හික්මීම් - හේතුවද උසස් සිත්, “අධිචිත්ත” යැයි අර්ථවත් වේ.
**“සොකා න භවන්ති තාදිනො”** යනු තාදී ගුණ ඇති ක්‍ෂීණාශ්‍රව මුනිවරයාගේ අභ්‍යන්තරයෙහි (සිතෙහි) ඉටුවීම්, කඩවීම්, වෙන්වීම් ආදී හේතුවෙන් වන ශෝක, චිත්ත සන්තාපාදිය නොමැත. නැතහොත් තාදී ලක්‍ෂණ සහිත අසේඛ මුනිවරයාට ශෝක සිත් නොමැත. **“උපසන්තස්ස”** යනු රාගාදියේ අතිශය සන්සිඳීමෙන් උපශාන්ත වූ **“සදා සතීමතො”** යනු සිහියේ විපුලත්‍වයට පැමිණි බැවින් නිරන්තරව සිහියෙන් යුක්තවම වෙසෙන.
මෙහිදී ද **“අධිචෙතසො”** යන්නෙන් අධිචිත්ත ශික්‍ෂාවද **“අප්පමජ්ජතො”** යන්නෙන් අධිශීල ශික්‍ෂාව ද “මුනිනො මොනපථෙසු සික්ඛතො” මේ පදයෙන් අධිප්‍රඥා ශික්‍ෂාව ද අදහස් කරන ලදි. නැතහොත් “මුනිනො” යන පදයෙන් අධිප්‍රඥා ශික්‍ෂාව ද අදහස් වේ. “මොනපථෙසු සික්ඛතො” යන මෙම පදයෙන් ඒ ලෝකෝත්තර ශික්‍ෂාවන් ගේ පූර්වභාග ප්‍රතිපදාව ද “සොකා න භවන්තී” යනු ශික්‍ෂාවන්ගේ සම්පූර්ණ වීමෙන් ලැබෙන ආනිසංස පැවසීම ද ලෙස දතයුතුයි. මෙම ගාථාවම ඒකුදානිය තෙරුන්ගේ රහත් බව ප්‍රකාශ කරන ගාථාව විය.
**“සුත්‍වාන ධම්මං මහතො මහාරසං”** යනු ආයුෂ්මත් ඡන්න තෙරුන්ගේ ගාථාවයි. එහි උපත කෙසේ සිදුවීද? මෙම තෙරණුවෝ ද පෙර බුදුවරු හමුවෙහි කළ ප්‍රාර්ථනාවන් ඇතිව ඒ ඒ භවයන්හි දී නිවන් පතාගෙන පින් රැස්කළහ. සිද්ධත්‍ථ භාග්‍යවතුන් වහන්සේ පහළ වූ සමයෙහි සිටුකුමරෙක්ව ඉපිද වැඩිවියට පත්ව; දිනක් එම සිද්ධත්‍ථ භාග්‍යවතුන් වහන්සේ එක්තරා රුක්මුලක වැඩහිඳුණු දැක; පැහැදුණු සිතින් මුදු වූ පහස් ඇති තණ ඇතිරිල්ලක් අතුරා පූජා කළේය. හාත්පස මල් ද විසුරුවා පූජා පැවැත්වීය. ඒ මහා පින්කමේ විපාක වශයෙන් දෙව්ලොව උපන් ඔහු තව තවත් පින් කොට කාම සුගතීන්හිම සැරිසරා, අපගේ භාග්‍යවතුන් වහන්සේගේ කාලයේදී සුදොවුන් මහ රජුගේ දාසියකගේ කුස උපන්නේය. “ඡන්න” නාමයෙන් බෝධිසත්ත්‍වයන් උපන් දිනම උපන්නා වූ ඔහු; පසුව ශාස්තෲන් වහන්සේ කිඹුල්වතට වැඩම වූ අවස්ථාවෙහි ලැබූ ශ්‍රද්ධා ඇතිව පැවිදි වූයේය. භාග්‍යවතුන් වෙත අප්‍රමාණ ප්‍රේමයෙන් “බුදුහු අපගේය. ධර්‍මය අපගේය” යනුවෙන් මමත්‍වය උපදවා ගෙන, ඒ දැඩි වූ සෙනෙහස සිඳ ගැනීමට නොහැකිව මහණදම් නිසිපරිදි නොපිරීය. ශාස්තෲන් වහන්සේගේ පරිනිර්වාණයෙන් පසුව උන්වහන්සේගෙන් අණ ලැබූ ලෙසම බ්‍රහ්ම දණ්ඩනය දීමෙන් සන්ත්‍රාසයට, සංවේගයට පත් කරන ලද ඡන්න හිමියෝ එම දැඩි සෙනෙහස සිඳ දමා විදසුන් වඩා නොබෝ දිනකින් ම රහත් බවට පත්වූහ. උන්වහන්සේ සිය චරිතාපදානය මෙලෙස පැවසූහ -
“මම සිද්ධත්‍ථ භාග්‍යවතුන් වහන්සේට පන් ඇතිරිල්ලක් දුන්නෙමි. හාත්පස අසෙනිය මල් අතුරා පිදුවෙමි.
මෙබඳු ගුණ ඇති සිත් කලු මහාර්ඝ වූ ප්‍රාසාදයක් ලැබූ මාගේ ඇඳෙහි අනගි පුෂ්පයෝ නිති වැගිරෙති.
දිව සැප ලැබු මම විසිතුරු මල් අතුළ සයනයෙහි සැතපුනෙමි. එකෙණෙහි සයනයෙහි මල් වැසි වසින්නේය.
මීට කල්ප අනූ හතරකට පෙර පන් ඇතිරිල්ලක් පූජා කිරීමේ පිනින් මේ දක්වා දුගතියක නූපන්නෙමි. ඇතිරිලි දානයේ විපාකය මෙබඳුය.
මෙයින් පස් වන කල්පයකට පෙර සත් රුවනින් හෙබි මහ බලවත් තිණ සන්‍ථාරක නම් සක්විති රජවරු සත් දෙනෙක් ව උපන්නෙමි.
දැන් මම සියලු කෙලෙසුන් නැසුයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත් බවට පත් වූ ඡන්න තෙරණුවෝ විමුත්ති සුවයෙන් සන්තර්පිත වූ ප්‍රීතිය නිසා උදන් අනමින් මේ ගාථාව වදාළහ.
එහි **“සුත්‍වාන”** යනු අසා, කණින් ගෙන, යොමුකළ කන් ඇතිව සිතට ගෙන **“ධම්මං”** යනු චතුරාර්ය සත්‍යය ධර්‍මයයි. **“මහතො”** යනු භාග්‍යවතුන් වහන්සේගෙන්, උන්වහන්සේ මහත් වූ උළාර වූ සීලාදී ගුණයන්ගෙන් යුක්ත වූ බැවින් දෙවියන් සහිත ලෝවැස්සා විසින් විශේෂිත වූ පිදියයුතු වූ බැවින් “මහා” යනුවෙන් නම් වෙති. ඒ මහා ශ්‍රමණයන් වහන්සේ යන “මහාසමණ” නාමය ද උන්වහන්සේට යෙදේ. මෙය පංචමී විභක්ති වචනයකි. “භාග්‍යවතුන් වහන්සේගෙන් ධර්‍මය අසා” **“මහාරසං”** යනු විමුක්ති රසයට දායක වූ බැවින් මහත් රසැති **“සබ්බඤ්ඤුතඤ්ඤාණවරෙනදෙසිතං”** යනු සියල්ල දැන සර්‍වඥ වූ බව **“සබ්බඤ්ඤුතා”** නම් වේ. ඒ උතුම් වූ ඥානය ම ඥානයන් අතර ශ්‍රේෂ්ඨ වූ උතුම් ඥානය. එම උතුම් වූ සර්වඥ ඥානය ඇති පුද්ගලයා “සබ්බඤ්ඤුතඤ්ඤාණවර” නම් වේ. එනම් භාග්‍යවතුන් වහන්සේය. “උන්වහන්සේ විසින් සර්‍වඥතා ඤාණය නම් වූ අග්‍ර ඤාණයෙන් හෝ ඊට උපකාරවන සේ දෙසු, කියූ දහම් අසා යනුවෙන් අර්ථය දත යුතුයි. මෙහිදී විස්තර කළ යුතු සියල්ල පරමත්‍ථදීපනී නම් වූ ඉතිවුත්තක අටුවාවෙහි පැවසූ පරිදි දතයුතුයි. **“මග්ගං”** යනු ආර්ය අෂ්ඨාංගික මාර්ගයයි. **“පපජ්ජිං”** යනු පිළිපැද්දෙමි. **“අමතස්ස පත්තියා”** යනු නිවන් අවබෝධ කර ගැනීම සඳහා හේතුවන ප්‍රතිපදාව පිළිපැද්දෙමි. “සො” යනු ඒ භාග්‍යවතුන් වහන්සේ **“යොගක්ඛෙමස්ස පථස්ස කොවිදො”** යනු සතර යෝගයන්ගෙන් උපද්‍රව නොවූ නිවණට යන යම් මාර්ගයක් වේ නම් ඒ මාර්ගයේ යෙදීමට දක්‍ෂ වූ, කුසල සම්පන්න වූ, මේ ගාථාවේ අර්ථ මෙසේය. - භාග්‍යවතුන් වහන්සේගේ චතුරාර්ය සත්‍යය දේශනවා අසා නිවන අවබෝධ කර ගැනීමට හේතුවන මාර්ගයට මම පිළිපන්නෙමි. පිළිපැදීමට අවශ්‍ය මාර්ගය මවිසින් සිදුකරන ලදි. ඒ භාග්‍යවතුන් වහන්සේ සර්‍වප්‍රකාරයෙන් ම යෝගක්‍ෂේම වූ නිර්‍වාණ මාර්ගයෙහි නිපුණයහ. අනුන්ගේ සන්තානයේ හෝ අනුන්ගේ සිත්වල ඇති දේ දැකීමෙහි කුසලයහ, දක්‍ෂයහ. “යම් මාර්ගයක උන්වහන්සේ ගමන් කළසේක් ද මම ද එහි ගමන් කළෙමි” යන මේ අර්ථවත් ගාථාවෙන් ම ඡන්න තෙරණුවෝ සිය රහත්බව ප්‍රකාශ කළහ.
**“සීලමෙව”** යනු ආයුෂ්මත් පුණ්ණ තෙරුන් වහන්සේගේ ගාථාවයි. එහි උපත කෙසේ සිදුවී ද? උන්වහන්සේ ද පෙර බුදුවරුන් හමුවෙහි කළ ප්‍රාර්ථනා ඇතිව ඒ ඒ භවයන් හි දී නිවන් පතා ගෙන කුසල් දහම් රැස්කර ගත්සේක්, මීට කල්ප අනූ එකකට පෙර බුදුවරුන්ගෙන් ලොව ශූන්‍ය වූ කාලයක බමුණු කුලයක උපන්හ. වැඩිවියට පත් ව සියලු බ්‍රාහ්මණ ශිල්ප ශාස්ත්‍රයන් හි නිෂ්පත්තියට හෙවත් කෙළවරට ගොස්, කාමයන් හි ආදීනව දුටු මේ බමුණු තරුණයා; ගිහි ගේ හැර තවුස් පැවිද්දෙන් පැවිදි ව හිමවතෙහි පන්සලක් සාදාගෙන වාසය කළේය. ඔහු වසන තැනට ඉතා නුදුරු තැනෙක එක් පර්‍වත ගුහාවක පසේ බුදුවරයන් වහන්සේ නමක් ආබාධිතව පිරිනිවන් පෑ සේක. එසේ පිරිනිවෙන මොහොතෙහි මහත් වූ ආලෝකයක් දසදෙස පැතිරුණේය. එය දුටු තවුසා “කෙසේ ද මේ ආලෝකය ඇතිවූයේ? යනුවෙන් විමසනු සඳහා ඔබිනොබ ඇවිද, බලනුයේ ගුහාවෙහි පසේ බුදුන් පිරිනිවි බව දුටුවේය. සුවඳ දර ඒ ඒ තැනින් රැස්කරගත් ඔහු, එම සිරුර දවා සුවඳ දිය ඊට ඉස්සේය. මෙම සිදුවීම දුටු එක් දිව්‍ය පුත්‍රයෙක් අහසෙහි හිඳ “මැනවි, මැනවි සත්පුරුෂය! ඉතා මැනවි. නුඹ විසින් සුගතිගාමී වීම සඳහා බොහෝ පින් රැස්කරගත්තෙහිය. එනිසා නුඹ අනාගතයේ කාම සුගතීන් හි ම උපදින්නේය. ඔබ මතු පුණ්ණ නමින් ප්‍රකට වන්නෙහිය.” යනුවෙන් පැවසීය. ඒ තාපසතුමා එසේ කළ පින් ඇතිව කාමසුගතීන් හි සැපවිඳ අප බුදුරජාණන් වහන්සේ ලොව පහළ වූ සමයෙහි, සුණාපරන්ත නම් ජනපදයේ සුප්පාරක පටුනෙහි ගහපත් කුලයක ඉපදුණි. පුණ්ණ නමින් ප්‍රකට වූ මේ සිටු පුත්‍රයා වෙළඳාම පිණිස මහත් වූ ගැල් රැසක් ගෙන සැවැත් නුවරට ගියේ ය. එසමයේ භාග්‍යවතුන් වහන්සේ ජේතවනාරාමයෙහි වැඩ වෙසෙති. පුණ්ණ සිටුපුත් සැවැත් නුවර උපාසකයන් සමග විහාරයට ගොස් ශාස්තෲන් වහන්සේගෙන් ධර්‍මය අසා ලැබූ ශ්‍රද්ධා ඇතිව පැවිදි විය. වත් පිළිවෙතින් ආචාර්ය උපාධ්‍යාය සිත් සතුටු කල පුණ්ණ හිමියෝ, එක් දිනක් ශාස්තෲන් වහන්සේ වෙත පැමිණ, “භාග්‍යවතුන් වහන්සේ! ඔබවහන්සේ මා හට ඉතා සංක්‍ෂිප්ත අවවාදයක් - සුණ්ණාපරන්ත ජනපදයේ වෙසෙන මා හට ඉතා යෝග්‍ය වූ උපදෙසක් දෙන්නේ නම් මැනවි” යනුවෙන් ආරාධනා කළහ. එවිට භාග්‍යවතුන් වහන්සේ, “පුණ්ණය! නුඹට චක්ඛු විඤ්ඤෙය්‍ය වූ (ඇසින් දතයුතු වූ) රූපයෝ වෙති” යනාදී වශයෙන් අවවාද දී සිංහනාද කරවා පුණ්ණ තෙරුන් පිටත් කර හැරි සේක. භාග්‍යවතුන් වහන්සේට වැඳ අවසර ගෙන සුණාපරන්තයට ගිය පුණ්ණ හිමියෝ, එහි සුප්පාරක පටුනේ වැඩ වසමින් සමථ විදර්ශනා භාවනාවන් වඩා ත්‍රිවිද්‍යාවන් අවබෝධ කරගත් සේක.
උන්වහන්සේ සිය චරිතාපදානය මෙසේ දැක්වූහ.
“සියල්ල තමන් වහන්සේ ම අවබෝධ කළා වූ පස්මරුන් දිනූ ගුණගරු වූ පසේ බුදුරජාණන් වහන්සේ හටගත් ආබාධ ඇතිසේක්, පර්වතකූට පබ්භාරයක පර්වත අතරෙහි වැඩ වසන සේක.
එකෙණෙහි මගේ අසපුව හාත්පස මහත් වූ නාදයක් විය. බුදුරදුන් පිරිනිවි මොහොතෙහි මහත් ආලෝකයක් පැතිරුණි.
ඒ මොහොතේ වනයේ සිටි වලස්, වෘක, කළු හිස් වලස් ව්‍යාඝ්‍ර සිංහා දී සියලු සත්ත්‍වයෝ නාද කළහ.
මම ඒ භූත විකෘතිය දැක පසේ බුදුන් වැඩ සිටි පර්වතයට ගියෙමි. එහි දී පිරිනිවි අපරාජිත වූ පසේ බුදුරදුන් දුටුවෙමි.
සුපිපි සල් රුකක් වැනි වූ උදා වූ හිරු වැනි, පහ වූ සිළු ඇති ගිනි අඟුරු රැසක් වන් පිරිනිවි පසේ බුදුන්ට තණ ද දර ද පුරවා චිතකයක් සැදුවෙමි. මැනවින් සෑදු එම සෑයෙහි බුදුසිරුර දැවුයෙමි.

දැවු සිරුරෙහි සුවඳ දිය ඉස්සෙමි. එකෙණෙහි අහසෙහි සිටි යක්‍ෂයෙක් මා හට නමක් තැබීය.
“සියල්ල තමන් වහන්සේ ම අවබෝධ කරගත්තා වූ බුදුරදුන්ගේ ආදාහනය නුඹ සම්පූර්‍ණ කළෙහිය. මුනිවරය! නුඹ සැම කල්හි නමින් පුණ්ණ වේවා.”
මම ඒ තාපස වෙස් හැර දෙව්ලොව උපන්නෙමි. අහසෙහි දිව්‍යමය සුවඳ හමයි.
එහි දී ද මාගේ නම පුණ්ණ විය. දෙවි වූ සේක් මිනිස් වූ සේක් මාගේ අදහස් සම්පූර්‍ණ වූයේය.
මේ මාගේ අවසන් ආත්ම භාවයයි. මෙහි දී ද මම පුණ්ණ නාමය ලැබුවෙමි.
ශාක්‍ය කුල ශ්‍රේෂ්ඨ වූ බුදුරදුන් සතුටු කොට සියලු ආශ්‍රව දැන, ඒ ආශ්‍රව සුවසේ වෙසෙමි.
මෙයින් කල්ප අනූ එකකට පෙර යම් කර්‍මයක් කළෙම් ද ඒ හේතුවෙන් මේ දක්වා දුගතියක නූපන්නෙමි. ශරීරාදාහන පින්කමේ විපාක මෙයයි.
සියලු කෙලෙස් දවන ලද මාගේ සියලු භව උප්පත්ති නැසුවෙමි. අනාශ්‍රව වූයේ සුවෙන් වෙසෙමි. බුද්ධ ශ්‍රේෂ්ඨයන් වෙත පැමිණීම මාගේ යහපත් පැමිණීමකි. ත්‍රිවිද්‍යාවෝ අනුප්‍රාප්තයහ. බුදුරදුන්ගේ අනුශාසනය ඉටුකළෙමි.”
රහත් බවට පත්වූ තෙරුන් වහන්සේ බොහෝ මිනිසුන් සසුනෙහි බෙහෙවින් පැහැද වූහ. පන්සීයක් පමණ පුරුෂයෝ ද එපමණ ම ස්ත්‍රීහු ද උන්වහන්සේගේ උපාසක උපාසිකා බවට පත්වූහ. එහි දී රත්සඳුන් දැවයෙන් “චන්දන සාලා” නම් ගඳකිලියක් කරවු පුණ්ණ තෙරණුවෝ, “ශාස්තෲන් වහන්සේ පන්සීයක් සමග අවුත් මේ ශාලාව පිළිගනිත්වා” යි භාග්‍යවතුන් වහන්සේට මල් දූතයෙකු මගින් ආරාධනා කළහ. භාග්‍යවතුන් වහන්සේ සෘද්ධි ආනුභාවයෙන් පන්සීයක් භික්‍ෂූන් වහන්සේ පිරිවරාගෙන, එහි ගොස් චන්දන ශාලාව පිළිගෙන, අරුණ නැගීමට පළමුව ම නැවත ජේතවනයට ම වැඩම කළ සේක. ඊට පසු කාලයක පිරිනිවෙන මොහොතේ දී පුණ්ණ තෙරණුවෝ සිය රහත් බව ප්‍රකාශ කරමින් මෙම ගාථාව වදාළසේක.
එහි “සීලං” යනු හික්මීම් අර්ථයෙන් සීලයයි. පිහිටන, සමාදන් වන අර්ථවලින් ද “සීල” නම් වේ. සීලය යනු සියලු ගුණයන්ගේ පිිහිටීම යි. එනිසා “ඉතා නුවණැති මිනිසා සීලයෙහි පිහිටා සිට” යනුවෙන් කියන ලදි. සමාදන් වේ, කය වචන යන ද්වාර දෙක සංවර කරයි යන අර්ථ ගෙන දේ. එම සීලය ම සියලු ගුණයන් ට මූලික වූ බැවින් ද ප්‍රමුඛ වූ බැවින් ද අග්‍රවේ. “එනිසා මහණ! නුඹ වහන්සේ මුලදීම පිරිසිදු විය යුත්තේහිය. කුසල ධර්මයන්ට කුමක් මුල් වන්නේ ද? සුවිසුද්ධ වූ ශීලය ම මුල්වේ.” මුඛ්‍ය වූ ප්‍රමුඛ වූ මෙය ප්‍රාතිමෝක්‍ෂයැයි වදාළ පරිද්දෙනි. “ඉධ” යනු නිපාතයක් පමණි. **“පඤ්ඤවා”** යනු ඤාණයෙන් යුක්ත වූ ඒ උතුම්, ශ්‍රේෂ්ඨ, ප්‍රවර පුද්ගලයා පුද්ගල අධිෂ්ඨානය පිණිස වදහළ ගාථාවෙන් ප්‍රඥාවෙන් ම ශ්‍රේෂ්ඨ බව දක්වයි. කුසල දහම් සඳහා ද ප්‍රඥාව උතුම් වේ. දැන් ඒ සීලයේ ද ප්‍රඥාවේ ද අග්‍ර වූ ශ්‍රේෂ්ඨ වූ ප්‍රඥාවෙන් යුත් පුද්ගලයා ජය ගනියි.” යනුවෙන් සීල, ප්‍රඥා දෙක නිසා විරුද්ධ වූවන් ජය ගැනීම ද කාම කෙලෙස් ජය ගැනීම ද වේයැයි දක්වයි.
අෂ්ටම වර්‍ගය
**“සුසුඛුමනිපුණත්‍ථදස්සිනා”** යනු ආයුෂ්මත් වච්ඡපාල තෙරුන් වහන්සේගේ ගාථාවයි. එහි උපත කෙසේ ද? මෙම තෙරුන් ද පෙර බුදුවරු හමුවෙහි කළ ප්‍රාර්ථනා ඇතිව ඒ ඒ භවයන් හි දී පින් රැස්කරමින් දෙව් මිනිසුන් අතරම ඉපදෙමින් සසර සැරි සරා, මීට කල්ප අනූ එකකට පෙර දී බමුණු පවුලක උපන්නේ ය. ඒ බමුණු කුමරු වැඩිවියට පත් ව සියලු බ්‍රාහ්මණ ඉගැන්වීම් නිමවා, ගිනි පුදමින් හැසිරුණේය. එක් දිනක් මහත් වූ ලෝහ පාත්‍රයකට කිරිබතක් යාගකර, ඉතිරි වූ කිරිබත් කොටස් ගෙන දක්‍ෂිණාර්හ පුද්ගලයකු සොයමින් සිටින විට දී; විපස්සී භාග්‍යවතුන් වහන්සේ අහසෙහි සක්මන් කරනු දැක, ආශ්චර්යමත් අත්භූත සිතින් උන්වහන්සේට වැඳ, කිරිබත පුදනු කැමති බව දැක්වීය. ඔහුට අනුකම්පාවෙන් භාග්‍යවතුන් වහන්සේ එය පිළිගත් සේක. එම පින්කමේ විපාක වශයෙන් දෙව් - මිනිසුන් අතර සැරිසරා මේ බුද්ධෝත්පාද කාලයේ දී රජගහ නුවර මහ සම්පත් ඇති බමුණු පුතෙක් ව උපන්නේ ය. වච්ඡපාල නමින් ප්‍රකට වූ ඔහු; බිම්බිසාර රාජසමාගමයේ දී උරුවෙල කාශ්‍යප තෙරුන් මහත් ප්‍රාතිහාර්යයක් දක්වා, ශාස්තෲන් වහන්සේට අතිශයින් ගෞරව කිරීම් දැක ලැබූ ශ්‍රද්ධා ඇති ව සසුනේ පැවිදි විය. පැවිදි වී සත්වන දිනයේ ම විදසුන් වඩා ෂඩ් අභිඥාවන් උපදවාගත් උන්වහන්සේගේ චරිතාපදානය මෙසේ දැක්වේ.
“මහත් වූ ලොහො තලියක කිරි බතක් බහාගෙන, දනක් දෙනු කැමති වූ මම ඒ පූජාව දෙතිස් මහ පුරිස් ලකුණින් යුතු ස්වර්‍ණවර්‍ණ වූ භික්‍ෂුසංඝයා විසින් පිරිවරන ලදුව අරණින් නික්මුණා වූ විපස්සි බුදුරජාණන් වහන්සේ වෙත පිළිගැන්වූයෙමි.

ලොවට ජ්‍යෙෂ්ඨ වූ නර ශ්‍රේෂ්ඨ වූ භාග්‍යවතුන් වහන්සේ එකල් හි අහසේ වූ සක්මනට නැගුණු සේක.
විශ්මය ජනක වූ ලොමුදහ ගන්නා ඒ අසිරිය දුටු මම තලිය පසෙක තබා මෙසේ පැවසීමි.
“දෙවි මිනිසුන් සහිත ලොවෙහි නුඹ වහන්සේ සර්‍වඥ ද දේව ද වනසේක. මහාමුනි වූ බුදුරජාණන් වහන්ස! අනුකම්පා උපදවා මෙය පිළිගත මැනවි.”
ලෝකයේ ශාස්තෲ වූ මහාමුනි වූ ලෝක නායක වූ භාග්‍යවතුන් සර්‍වඥයන් වහන්සේ මාගේ අදහස දැන එය පිළිගත් සේක.
මෙයින් කල්ප අනූ එකකට පෙර, මම යම් දානයක් දුන්නෙම් ද ඒ හේතුවෙන් මෙතෙක් දුගතියක නූපන්නෙමි. කිරිබත් දානයේ විපාකය මෙබඳුය.
මෙයින් කල්ප සතලිස් එකකට පෙර සත් රුවනින් පිරි මහත් බල ඇති “බුද්ධ” නම් සක්විති රජෙක් වීමි.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත් බවට පත්වූ උන්වහන්සේ සුවසේ තමන් වහන්සේ නිවන් අවබෝධ කරගත් බව දක්වමින් -
යන ගාථාව වදාළ සේක.
එහි **“සුඛුමනිපුණත්‍ථ දස්සිනා”** යනු අතිශයින් දැකීමට අපහසු වූ, සියුම් වූ නිපුණ වූ සත්‍ය ප්‍රතීත්‍ය සමුත්පාදාදී අර්ථයෙහි ද අනිත්‍යාදියෙහි ද ආරෝපණය කොට දකියි යන අරුතින් “සියුම්, නිපුණ වූ අර්ථ දකී” නම් වේ. එයින් යුතු වූයේ **“මති කුසලෙන”** ප්‍රඥාවෙන් දක්ෂ වූ නුවනින්, දක්‍ෂකමින් පිරිපුන් වූ මෙලෙස පවතින්නාගේ ප්‍රඥාව වැඩේ. මෙසේ ක්‍රියා කිරීමෙන් නොවැඩේ යනුවෙන් ධම්මවිචය සම්බොජ්ඣංග ප්‍රඥාව ඉපදවීමෙහි දක්‍ෂ වූ. **“නිවාතවුත්තිනා”** යනු සබ්‍රහ්මචාරීන් කෙරෙහි යටහත් පැවතුම් ඇති, සීලයෙන් වෘද්ධ හා නවකයන් කෙරෙහි සුදුසු පරිදි පිළිපදින්නා වූ **“සංසෙවිතවුද්ධසීලිනා”** යනු මනාව ඇසුරු කළ, නිතර පුරුදු කළ, වෘද්ධ සීලයෙන් යුතු වූ. “එම වෘද්ධ සීලය යමෙකුට වේනම් ඔහු විසින්” යන අර්ථය පිණිස “සංසෙවිතවුද්ධසීලිනා” යි කියන ලදි. නැතහොත් මොහු විසින් ඇසුරුකරන ලදි. වෘද්ධ ශීලය මොහු විසින් උපාශ්‍රිතය, සේවනය කරන ලදී යන අරුතින් “සංසෙවිතවුද්ධසීලී” නම් වේ. ඔහු විසින් **“හි”** යනු හේතු අර්ථයේ නිපාතයකි. යම් හෙයකින් ඒ යටහත් පැවතුම් ඇති, මනාව සේවනය කළ වෘද්ධ ශීල සහිත වූ, ප්‍රඥාවෙහි දක්‍ෂ වූ සියුම් නිපුණ අර්ථ දක්නාවූ උත්තම පුද්ගලයාට ඒ ගුණ මහිම නිසා නිර්වාණාවබෝධය දුර්ලභ නොවේ. යටහත් පැවතුම් ඇති බැවින් ද ඇසුරු කරන ලද වෘද්ධශීල ඇති බැවින් ද නුවණැත්තෝ ඔහුට අවවාද කිරීමටද අනුශාසනා කිරීමට ද සිතති. ඔවුන්ගේ එම අවවාදයෙහි පිහිටා තමාගේම ප්‍රඥා සම්පන්න භාවයෙන් ඉතා සියුම්, නිපුණ අර්ථ දැකීමෙහි ද විදසුන් කමටහන් වඩා නොබෝ දිනකින් ම නිවණට පැමිණෙන්නේය. මෙම ගාථාවම තෙරුන් වහන්සේගේ රහත් බව ප්‍රකාශ කිරීම විය.
**“යථා කළීරො සුසුවඩ්ඪිතග්ගො”** යන මෙම ගාථාව ආයුෂ්මත් ආතුම තෙරුන්වහන්සේගේ ගාථාවකි. උන්වහන්සේ ද පෙර බුදුවරු හමුවෙහි ඒ ඒ භවයන්හි දී නිවන් පතාගෙන නොයෙක් පින් දහම් රැස්කර, මෙයින් කල්ප අනූ එකකට පෙර සිටුගෙයක උපන්හ. වැඩිවිය පත් සිටු කුමරු විපස්සි භාග්‍යවතුන් වහන්සේ වීථියෙහි වඩිනු දැක පැහැදුණු සිතින් සුවඳ මලින් ද සුවඳ සුණු වලින් ද උන්වහන්සේ පිදුවේය. ඒ පින්කමේ බලයෙන් දෙව්ලොව ඉපිද කාමසුගති ලෝකයන්හිම සැරිසරා කාශ්‍යප භාග්‍යවතුන් වහන්සේගේ සසුනේ පැවිදිව මහණදම් පිරුවේය. උන්වහන්සේගේ ඤාණය මුහුකුරා නොගිය බැවින් ආර්යගුණ කිසිවක් උපදවාගත හැකි නො වීය. අනතුරුව අපගේ බුදුරජාණන් වහන්සේ ලොව පහළ වූ සමයේ සැවැත්නුවර සිටු ගෙදරක උපන්නේ ය. “ආතුම” නමින් ප්‍රකට වූ එම සිටු පුතු නිසි වයසට එළඹි කල්හි, ඔහුගේ මව “මගේ පුතුට බිරියක් ගෙනෙමි”යි නෑයන් සමග කථාබහ කළාය. එම සාකච්ඡාව ඇසූ ආතුම සිටුපුත්, හේතු සම්පත්තියෙන් මෙහෙයවනු ලබනුයේ “මට ගිහිගෙයි විසීමෙන් කවර ප්‍රයෝජනයක් ද? දැන් මම පැවිදිවෙමි”යි සිතා භික්‍ෂූන් සමීපයට ගොස් පැවිදි විය. පැවිදි වූ ආතුම ගිහිබවට පත්කරගැනීමට ඔහුගේ මව නොයෙකුත් උපක්‍රම යෙදුවාය. උන්වහන්සේ ඇයට අවස්ථාවක් නොදී තම ස්ථිර අදහස මෙසේ ගාථාවකින් වදාළහ.

මෙහි **“කළීරො”** යනු පැළයයි. මෙහිදී උණ ගොබයක්, උණ පැලයක් අදහස් කරන ලදි. **“සුසු”** යනු තරුණ වූ **“වඩ්ඪිතග්ගො”** යනු මනාව වැඩුණු අතු ඇති, තරුණ ළපටි පැළයක් හෝ මනාව වැඩුණු අතුවල හටගත් කොළ අතු ඇති **“දුන්නික්ඛමො”** යනු උණ ගොමුවෙන් නික්මවීමට බැහැරකරවීමට නොහැකි වන්නේ ය. **“පසාඛ ජාතො”** යනු හටගත් ශාඛා ප්‍රශාඛා ඇති ශාඛාවන්හි ද පුරුකක් පාසා හටගත් අනුශාඛා ඇති **“එවං අහං භරියාය නීතාය”** “යම්සේ උණ කිළිලක් හුණ පඳුරෙහි ශාඛා ප්‍රශාඛා වැඩී වර්ධනය වූ වේ ද එම උණ පැළය, ඉන් ඉවත් කිරීම අපහසු වූවක් වන්නේ ද එලෙසින් ම මම ද භාර්යාව විසින් මා වෙත ගෙනෙන ලද දූ පුතුන්ගේ වශයෙන් වර්ධනය වන ඇලීම නිසා ගිහිගෙයින් නික්මීම දුෂ්කර වන්නේ ය. නමුත් උණ පැළය නොවැඩුණු ශාඛා ප්‍රශාඛා ඇතිව උණ පඳුරෙහි වේනම් එය ඉවත් කිරීම ඉතා පහසුය. එමෙන්ම නො ඉපදුණු දූ පුතුන් ඇති බැවින් මම ගිහි බන්ධනයන්ගෙන් සුවසේ නික්මුණෙමි. නොගෙනා භාර්යාව ඇති මම, තමාගේම කැමැත්තෙන් දැන් පැවිදි වූයෙමි. එය ඉතා යහපත් දෙයකි”යි තමන් වහන්සේ ගිහිගෙයින් නික්මීමේ කැමැත්ත ප්‍රකාශ කරයි. **“අනුමඤ්ඤ මං පබ්බජිතොම්හිදානී”**, “මගේ පැවිද්ද අනුදන්නේ නම් මැනවි”යි මෑණියන්ට කියයි. මෙම පාඨයේ අදහස මෙසේය. – “මෑණියනි! නුඹ පෙර මගේ පැවිද්ද අනුමත නොකළෙහිය. දැන් මම පැවිදි වී සිටිමි. එනිසා මාගේ පැවිද්ද අනුදත මැනව. මට මහණකමෙහි ම සිටීමට ඉඩදෙන්න. නුඹට මා නැවැත්විය හැකි නොවේ.” මෙසේ තම මෑණියන්ට අවවාද දෙමින් විදසුන් වැඩූ ආතුම තෙරණුවෝ මග පිළිවෙලින් කෙලෙස් දවා ෂට් අභිඥාලාභියෙකු වූහ. උන්වහන්සේ සිය චරිතාපදානය මෙසේ දැක්වූහ.
“උතුම් පහයෙහි හිඳ බබලන කුඹුක් ගසක් වැනි මොහඳුරු දුරු කරන්නා වූ පස් මරුන් දිනු විපස්සි බුදුරජාණන් වහන්සේ දුටුවෙමි.
පහයට නුදුරින් උන්වහන්සේ වඩින කල්හි, සූර්යයා මෙන් උන්වහන්සේගේ ශ්‍රී ශරීරයෙන් ප්‍රභාව විහිදුණි.
ඒ දැක සතුටු සිත් ඇති මම සුවඳ පැන් ඉස උන්වහන්සේට පූජා කළෙමි. ඉන්පසු කළුරිය කළ මම, මීට අනූඑක් කල්පයකට පෙර කළ එම කුසලයේ ආනුභාවයෙන් එතැන් සිට මේ දක්වා දුගතියක නූපන්නෙමි. බුද්ධ පූජාවේ විපාකය මෙබඳුය.

මෙයින් තිස් එක්වන කල්පයේ සත්රුවනින් යුත් මහත් බල ඇති සුගන්‍ධ නම් සක්විති රජ ව උපන්නෙමි.
මවිසින් සියලු කෙලෙස් දවන ලදි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
ෂට් අභිඥා උපදවා ගත් උන්වහන්සේ, තම මවුට මෙසේ අවවාද දී ඇය බලා සිටියදී ම අහසින් වැඩිසේක. රහත් බවට පත් වූ පසුව ද උන්වහන්සේ නිතර නිතර මේ ගාථාව ම වදාළසේක.
එහි **“පබ්බජිතොම්හි”** යන මේ පදයෙන් ආතුම තෙරුන්ගේ රහත්බව ප්‍රකාශ වේ. තම සන්තානයේ මල දුරුකරව, එසේ දුරු කිරීම ම පැවිද්ද නම් වේ” යැයි දේශනා කරන ලද හෙයිනි.
**“ජිණ්ණඤ්ච දිස්වා දුඛිතඤ්ච ඛ්‍යාධිතං”** යනු ආයුෂ්මත් මාණව තෙරුන් වහන්සේගේ ගාථාවකි. එහි උපත කෙසේ ද? පෙර බුදුවරු හමුවෙහි කරන ලද ප්‍රාර්ථනා සහ ඒ ඒ උපනුපන් භවයන් හි දී සසරින් මිදීම සඳහා රැස්කරගත් කුසල සම්භාරයන් ඇති උන්වහන්සේ; මීට කල්ප අනූ එකකට පෙර බමුණුකුව ඉපිද ලක්‍ෂණ ශාස්ත්‍රයෙහි පර ප්‍රාප්ත වූහ. විපස්සි භාග්‍යවතුන් වහන්සේ උපන් කෙණෙහි ගොස් ශරීර ලක්‍ෂණ බලා, පූර්ව නිමිති විමසා “එ්කාන්තයෙන් මෙතෙම බුදුවන්නේ ය” යැයි ප්‍රකාශ කර විවිධාකාරයෙන් ස්තුති කර, ප්‍රදක්‍ෂිණා කොට වැඳ ගියේය. ඒ පින්කමේ විපාක වශයෙන් කාමසුගතීන් හි ම සැරිසරා මේ බුද්ධෝත්පාද කාලයෙහි සැවැත්නුවර බමුණු මහසල් කුලයක ඉපදුණේය. ඉපිද සත් විය දක්වා ඇතුලු ගෙයි ම හැදී වැඩී, සත්වන වසරෙහි දී උපනයනය සඳහා උයනට ගෙනයන අතර මගදී මහළුවූවන්, ලෙඩවූවන් හා මැරුණු පුද්ගලයන් දැක - පෙර ඔවුන් නොදැක තිබූ බැවින් පිරිවර ජනයාගෙන් ඒ පිළිබඳව විමසීය. ජරාවට පත්වීම, රෝගවලට ගොදුරුවීම හා මරණය අප සැම දෙනාටම උරුම වූ ස්වභාවයක් බව අසා හටගත් සංවේග ඇති බමුණු කුමරු නැවත පෙරළා එන කල්හි විහාරයට ගොස් ශාස්තෲන් වහන්සේගේ ධර්‍මශ්‍රවණ කොට, මාපිය අවසරයෙන් පැවිදි වී නොබෝ දිනකින් ම විදසුන් වඩා මහරහත් ඵලයෙහි පිිහිටියේය. මාණව තෙරුන් වහන්සේ සිය චරිතාපදානය මෙසේ දැක්වූහ.
“විපස්සි බුදුරදුන් ලොව පහළවන කල්හි, ඇති වූ නිමිති බලා, මම මෙසේ පැවසුවෙමි. “ජන සමූහයා කෙලෙස් ගින්නෙන් නිවමින් බුදුරජාණන් වහන්සේ ලොව පහළවන්නේය.
යම් උතුමෙකු පහළවන කල්හි දස දහසක් ලෝකධාතු කම්පා වෙත් ද දැන් ඒ ශාස්තෲ වූ පසැස් ඇති භාග්‍යවතුන් වහන්සේ ධර්මදේශනා කරන සේක.
යම් උතුමෙකු පහළ වන කල්හි මහත් ආලෝකයක් පැතිරුණේ ද දැන් ඒ උතුමාණෝ දහම් දෙසන සේක.
යම් උතුමෙකු උපදින මොහොතෙහි ගංගා නොගැලුවේ ද, දැන් ඒ පසැස් ඇති භාග්‍යවත්හු දහම් දෙසති.
යම් උතුමෙකු පහළවන කල් හි අවීචියේ ගිනි නිවුණේ ද දැන් ඒ ශාස්තෲ වූ පසැස් ඇති භාග්‍යවත් හු දහම් දෙසති.
යම් උතුමකු පහළවන විට පක්‍ෂීහු අහසේ ගමන් අත් හැරියා හු ද ඒ උතුම් භාග්‍යවත්හු දැන් දහම් දෙසති.
යම් උතුමෙකු උපදින කල්හි සුළං නොහැමුවේ ද, දැන් ඒ ශාස්තෲ වූ පසස් ඇති භාග්‍යවත් හු දහම් දෙසති.
යම් උතුමෙකු උපදින කල් හි සියලු රත්න බැබලුනා හු ද, දැන් ඒ ශාස්තෲ වූ පසැස් ඇති භාග්‍යවතුන් වහන්සේ දහම් දෙසති.
යම් උතුමෙකු උපදින කල් හි සත් පද වික්‍රමය, සත් පියවර තැබීම කරන ලද්දේ ද, දැන් ඒ පසැස් ඇති භාග්‍යවත් හු දහම් දෙසති.
උපන් මොහොතේ ම ඒ බුදුවන කුමරු සියලු දිශා බැලුවේය. අභීත වදන් පැවසීය. මේ බුදුවරුන්ගේ ධර්‍මතාවන් වේ.”
මෙසේ ජනයා සංවේගයට පමුණුවා, ලෝකනායකයන් වහන්සේට ස්තුති කොට සර්‍වඥයන් වහන්සේට වැඳ නැගෙනහිරට මුහුණ ලා ගියෙමි.
එදා මීට කල්ප අනූ එකකට පෙර යම් බුද්ධ ස්තුතියක් කළෙම් ද, මේ දක්වා ම මම දුගතියක නූපන්නෙමි. බුදුවැණුමෙහි මේ විපාකයයි.
මීට කල්ප අනූ එකකට පෙර මම, සත් රුවනින් හෙබි මහ බල ඇති සම්මුඛාථවිය නම් සක්විති රජව උපන්නෙමි.
මීට කල්ප අනූ නවයකට පෙර සත් රුවන් සහිත බලවත් වූ පඨවිදුන්දුභි නම් සක්විති රජවූයෙමි.
මෙයින් අසූ අටවන කල්පයේ ද ඕභාස නමින් එවැනි ම සක්විති රජ කෙනෙක් ව උපන්නෙමි.
මීට කල්ප අසූ හතකට පෙර සරිතච්ඡේදන නමින් ද [missing trans] කල්ප අසූහයකට පෙර වාතසම නමින් ද කල්ප අසූතුනකට පෙර රතනපජ්ජල නමින් ද [missing trans] කල්ප අසූවකට පෙර ගිරිසාර නමින් ද මහත් බල ඇති - සත් රුවනින් පිරි සක්විති රජවරුන් ව උපන්නෙමි.”







දැන් මම සියලු කෙලෙස් දැවුයෙමි. -පෙ- බුදුරජාණන් වහන්සේ අනුශාසනාව ඉටුකළෙමි.”
අවබෝධ කරගත් රහත් බව ඇති උන්වහන්සේගෙන් භික්‍ෂූන් වහන්සේලා “ඇවැත්නි! නුඹ කුමක් නිසා ඉතා ළදරුවියේ දීම සංවේග උපදවා පැවිදිවූයෙහි ද?”යි විමසන ලදුව; තමන් වහන්සේගේ පැවිදිවීමේ නිමිත්ත පැවසීමට ද රහත්බව ප්‍රකාශ කිරීමට ද මේ ගාථාව වදාළසේක.
“ජරාවට පත් වූවෙකු ද, දුක්පත් ගිලන් වූවෙකු ද ආයු ගිලිහී මැරුණු කෙනෙකු ද මම දුටුවෙමි. එනිසා මම සිත්කලු වූ පස්කම් සුව හැර දමා ගිහිගෙන් නික්ම පැවිදි වූයෙමි.”
මෙහි **“ජිණ්ණං”** යනු ජරාවෙන් දැදුරු වූ, කැඩීගිය බිඳීගිය දිරාගිය, හිස කෙස් සුදු වූ ශරීරය රැළි ගැසුණු ස්වභාවය යි. **“දුඛිතං”** යනු දුකට පත් වූ, දුකින් යුක්ත වූ **“ව්‍යාධිතං”** යනු ගිලන් වූ, මෙහි දී **“බ්‍යාධිතං”** යන්නෙන් ද දුකට පත්වීමේ හේතුව දක්වයි. **“දුක්ඛිතං”** යන වචනයෙන් ඒ පුද්ගලයාගේ දැඩිසේ ගිලන් බවට පත්වීම දක්වයි. **“මතං”** යනු කළුරිය කළ, යම් අයුරකින් කළුරිය කළ, ආයුෂ ක්‍ෂය වූ ව්‍යය වූ බැවින් කය බිදීමට පත් වූ. එනිසා **“ගතමායුසංඛයං”** යනුවෙන් කියන ලදි. “ගෙවී ගිය ආයු ඇති” මේ ජරාවෙන් හා ගිලන් බවින් යුක්ත වුවත් දැක “මේ ජරාව, ගිලන් බව මොවුන්ට පමණක් වන දේ නොවේ. ඒවා සියල්ලන්ට ම සාධාරණය, එනිසා මම ද ජරා ආදියෙන් මැඩුනෙක්මි. ඒවා ඉක්ම නොවූවෙක්මි.” යි සංවේගයට පත්ව. **“නික්ඛමිතූනා”** යනු නික්මී. “නික්ඛමිත්‍වා” යන අර්ථයයි. පැවිදිවීමේ අදහසින් ගිහිගෙයින් නික්ම **“පබ්බජිං”** ශාස්තෲ ශාසනයෙහි පැවිදි වූයෙමි. **“පහාය කාමානි මනොරමානි”** යනු ඉෂ්ට, කාන්ත, මනාප වූ රාගය පහ නොකළවුන්ගේ සිත අලවන බැවින් සිත්කලු වූ වස්තුකාමයන්හි ඇති ආශාව දුරුකර, ඒවා සමග බැඳුනු කැමැත්ත - ආශාව - රාගය ආර්ය මාර්ගයේ ගමන් කිරීමෙන් මුලුමණින්ම නසා ඒ පිළිබඳව අපේක්‍ෂාවක් නොමැතිව, ඉවත දමා යන අර්ථයයි. කාමාදියේ ප්‍රහාණ කිරීම දැක්වීම් වශයෙන් මෙහිදී තෙරුන් වහන්සේගේ රහත්බව ප්‍රකාශ විය. ළදරු කාලයේ, මාණවක සමයේ පැවිදි වූ බැවින් මේ තෙරුන්ට “මාණව” යන නාමය ලැබුණි.
**“කාමච්ඡන්‍දො චබ්‍යාපාදො”** යනු ආයුෂ්මත් සුයාම තෙරුන් වහන්සේගේ ගාථාවයි. පෙර බුදුවරුන් හමුවෙහි දී කරන ලද ප්‍රාර්ථනා ඇති උන්වහන්සේ ද ඒ ඒ භවයන්හි දී සසරින් මිදීම නම් වූ නිවන්සැප ලැබීම සඳහා පින් රැස් කරගත්හ. මෙයින් කල්ප අනූ එකකට පෙර පහළ වූ විපස්සි බුදුරජාණන් වහන්සේගේ සමයෙහි ධඤ්ඤවතී නුවර බමුණු පවුලක ඉපදුණු හෙතෙම, වියට පත්වත්ම සියලු බ්‍රාහ්මණ ශිල්ප ශාස්ත්‍රයන් හි කෙළවරට ගියේය. ඔහු බමුණු මන්ත්‍ර වේදාදිය අන්‍යයන්ට උගන්වයි. මෙසමයෙහි විපස්සි භාග්‍යවතුන් වහන්සේ මහත් වූ භික්‍ෂු සංඝයා පිරිවරාගෙන පිඬු පිණිස ධඤ්ඤවතී නුවරට වැඩිසේක. ඒ දැක පැහැදුණු සිතැති බමුණා, ශාස්තෲන් වහන්සේ තම නිවසට වැඩමවාගෙන, අසුන් පනවා ඒ මත මල් වියනක් අතුරා පූජා කළේය. එහි වැඩ හිඳි ශාස්තෲන් වහන්සේ ප්‍රණීතවූ ආහාරපාන වලින් සන්තර්පනය කළේය. වළඳා අවසන් වූ කල මල් සුවඳින් පූජා පැවැත්වීය. මෙසේ කරන ලද සියලු පූජා පිළිගත් ශාස්තෲන් වහන්සේ ඔහුට පුණ්‍යානුමෝදනා දේශනාව පවත්වා වෙහෙරට වැඩිසේක. ඒ මහා පින්කමේ විපාක වශයෙන් ඔහු; කාමසුගතීන් හි ඉපිද තවතවත් පින් රැස්කරමින් දෙව් - මිනිස් සැප විඳ මේ බුද්ධෝත්පාද කාලයෙහි විශාලා මහනුවර එක්තරා බමුණෙකුගේ ම පදප්‍රාප්ත විය. ඉතා සිත්කලුවූ ගෘහවාසීන්ගේ කාම උපභෝග සම්පත් පිළිකුල් කර, ධ්‍යානයෙහි ඇලී කල් යවන සමයෙහි භාග්‍යවතුන් වහන්සේ විශාලාවට වැඩම වූ අවස්ථාවහෙි ලැබූ ශ්‍රද්ධාවෙන් සසුනේ පැවිදි වූ ඒ බමුණු තරුණයා හිස කෙස් කපද්දීම රහත් බවට පත්විය. සුයාම තෙරණුවෝ සිය චරිතාපදානය මෙසේ දැක්වූහ.
“මම එකල් හි නිඝණ්ඩු ශාස්ත්‍රය හා කෙටුභ ශාස්ත්‍රය සහිත ලක්‍ෂණ ශාස්ත්‍ර පුත්‍රයා වී උපන්නේ ය. හේ සුධාව නම් විය. හෙතෙම වියපත් වූයේ වේදත්‍රයෙහි, පායෙහි ද ඉතිහාසයෙහි ද දක්‍ෂ වී ධඤ්ඤවතී නුවර බමුණෙක් ව විසුවෙමි.
පදපාඨ දන්නෙමි. ව්‍යාකරණයෙහි ද නිමිති ශාස්ත්‍රයෙහි ද දක්‍ෂව ත්‍රිවේදයෙහි පරතෙරට පත් වූ මම ශිෂ්‍යයනට මන්ත්‍ර පාඨ කියවීමි.
මම මගේ මාපියන් පුදනු කැමති ව උපුල් මල් මිටි අටක් අසුනක තැබුවෙමි.
එකල් හි නරශ්‍රේෂ්ඨ වූ විපස්සි බුදුරජාණන් වහන්සේ භික්‍ෂු සංඝයා පිරිවරාගෙන සියලු දිශා බබුලුවමින් එහි වැඩමකළ සේක.
ඒ බුදුරජාණන් වහන්සේට ආරාධනා කළ මම, මල් අතුරා අසුනක් පනවා මගේ නිවෙසේ උන්වහන්සේ වඩා හිඳවූවෙමි.
මගේ ගෙදර මා සඳහා පිළියෙල වී පැවති ආහාරපාන පහන් සිතින් උන්වහන්සේට පූජා කළෙමි.
වළඳා අවසානයේ උන්වහන්සේට සුදුසු කල් දැන, මල් මිටක් ද පූජා කළෙමි. ඒ සර්‍වඥයන් වහන්සේ අනුමෝදනා කොට උතුරු දෙස බලා වැඩියහ.”
“මෙයින් කල්ප අනූ එකකට පෙර යම් පුෂ්ප දානයක් දුන්නෙම් ද ඒ හේතුවෙන් මේ දක්වා දුගතියක නූපන්නෙමි. පුෂ්පදානයේ විපාකය මෙබඳුය.
මෙයින් අනූ වන කල්පයෙහි සත්රුවනින් හෙබි මහත් බලැති වරදස්සන නම් සක්විති රජ වූයෙමි.
දැන් මම සියලු කෙලෙස් දැවුයෙමි. බුදුරජාණන් වහන්සේගේ අනුශාසනාව ඉටුකළෙමි.”
රහත්බවට පත් වූ උන්වහන්සේ නීවරණ ප්‍රහාණය කිරීම් වශයෙන් තම රහත්බව ප්‍රකාශ කිරීමට
එහි **“කාමච්ඡන්‍දො”** යනු කාමයන්හි ඇලුණු, කාමයෙහි ද ඔහු ඇලුනේ යැයි කාමච්ඡන්‍ද නම් වේ. කාමරාගයයි. මෙහි දී සියලුම ආකාරයේ රාගය, ඇලීම කාමච්ඡන්‍දය ලෙස ගැනේ. අග්‍රමාර්ගය වූ ආර්‍ය්‍ය මාර්ගයෙන් දුරු වූ යන අදහසයි. එනිසා **“සබ්බසොව න විජ්ජතී”** සියලුම ආකාරයෙන් නොපවතී යැයි කියන ලදි. සියලුම ආකාරයේ ත්‍රෛභූමික ධර්‍මයන්ට කැමතිවීම් අර්ථයෙන් “කාම” නම් වේ. ඒ කාමයෙහි පවත්නා රාගය - ඇලීම කාමච්ඡන්‍දයයි. භාග්‍යවතුන් වහන්සේ “අරූප භූමියෙහි දී කාමච්ඡන්‍දනීවරණය නිසා ථීනමිද්ධ නීවරණය ද උද්ධච්ච නීවරණය ද අවිද්‍යා නීවරණය ද උපදින්නේ ය”යි වදාළසේක. ක්‍රෝධභාවයට යයි, සිත කිලිටිභාවයට යයි යන අරුතින් **“බ්‍යාපාදො”** නම් වේ. “මට අනර්ථයක්, අවැඩක් කළේ ය”යි ආදී වශයෙන් පවතින දැඩි වෛරයයි. **“ථීනං”** යනු සිතේ කම්මැලි බවයි. සැඟවී පවතින ද්වේෂයයි. **“මිද්ධං”** යනු කයේ මැලි - අලස බවයි. සිතේ කරදරයක්, විපතක් නොමැති කල්හි මේ දෙකම ඇති වේ. ථීනය ද මිද්ධ ය ද **“ථීනමිද්ධ”** ලෙස එක්වේ. කෘත්‍ය, ආහාර හා විරුද්ධ වීම් එක සමාන බැවින් මේ දෙකම එකට ගන්නා ලදි. සිතේ විසිරුණු ස්වභාවය “උද්ධච්චං” නම් වේ. යම් කරුණකින් සිත විසිරීයයි ද උඩඟු භාවයට පත්වේ ද එසේ ඇතිවන සිතේ වික්‍ෂිප්තභාවය **“උද්ධච්ච”** යයි. මෙහි දී උද්ධච්චයට කෘත්‍ය - ආහාර ප්‍රතික්‍ෂේප වූවන් සමාන බැවින් කුක්කුච්චය ද ගන්නා ලදැයි දතයුතුයි. පසුතැවිලිවන ස්වභාවය කුක්කුච්ච නම් වේ. කළ - නොකළ කුසලාකුසලයන් පිළිබඳව සිතමින් විපිළිසර වීම කුක්කුච්ච නම් වේ. **“විචිකිච්ඡා”** යනු “මෙසේ වූයේ ද? මෙසේ නොවී ද?” ආදී ලෙස පවතින සැකයයි. ධර්‍මයන්ගේ ස්වභාවය සොයමින් වෙහෙසේ. දුකට පත්වේ. යන - අරුතින් “විචිකිච්ඡා” නම් වේ. බුද්ධා දී අට තැන් කෙරෙහි පවතින සැකයයි. **“සබ්බසො”** යනු සියලුම ආකාරයෙන් ඉතිරි නොකර **“න විජ්ජති”** යනු නොපවතියි. ආර්‍ය්‍ය මාර්ගයෙන් මෙම පංච නීවරණ මුලුමණින් ම සිඳ ලූ බැවින් දැන් මා කෙරෙහි ඒවා නොපවතියි. මේ අවසන් පද දෙක මුලින් කී නීවරණ ධර්‍ම පසට ම වෙන වෙනම යොදා අර්ථ ගත යුතුයි. මෙම ගාථාවේ අර්ථය මෙසේය. – “යම් භික්‍ෂුවක් විසින් ඒ ඒ ආර්‍ය්‍ය මාර්‍ගයන් මගින් මුලුමනින්ම කාමච්ඡන්දය ද ව්‍යාපාදය ද ථීන මිද්ධය ද උද්ධච්ච කුක්කුච්චය ද විචිකිච්ඡාව ද සියලුම ආකාරයෙන් සිඳලූ බැවින්, ඒවා උන්වහන්සේගේ සිතේ නොපවතියි. ඔහුට නැවත කළයුතු දෙයක් නැත. ඔහු කළයුතු දේ කරන ලදි. රහත්බව ප්‍රකාශ කිරීම් වශයෙන් සිය දැනුම - අවබෝධය මෙසේ උන්වහන්සේ දක්වති. පංචනීවරණ ධර්‍ම සෝවාන් ආදී ආර්‍ය්‍ය මාර්ගාංගයන් මගින් සම්පූර්ණයෙන් ම සිඳලූ කල් හි ඒකාන්තයෙන් ම එම පුද්ගලයාගේ සියලු කෙලෙස් මුලුමනින් ම සිඳ දමන ලද්දේම ය. එනිසා භාග්‍යවතුන් වහන්සේ “පංච නීවරණ ධර්‍ම ප්‍රහාණය කර, සිත සියලුම කෙලෙස්වලින් මුදා ගන්නේය” යනුවෙන් වදාළසේක.
**“සාධු සුවිහිතාන දස්සනං” **යනු ආයුෂ්මත් සුසාරද තෙරුන් වහන්සේගේ ගාථාවයි. එහි උපත කෙසේ ද? උන්වහන්සේ පෙර පදුමුත්තර බුදුරජාණන් වහන්සේ ලොව පහළ වූ සමයෙහි බමුණෙක්ව උපන්හ. සියලු විද්‍යාවන් හි කෙළවරට පැමිණි ඔහු කාමයේ ආදීනව දැක ගිහිගෙයින් නික්ම තවුස් පැවිද්දෙන් පැවිදිව හිමවතෙහි ආරණ්‍යයක ආශ්‍රමයක් කරවාගෙන, එහි වාසය කළේය. ඔහුට අනුග්‍රහ පිණිස පදුමුත්තර භාග්‍යවතුන් වහන්සේ පිඬුසිඟා යන වේලාවෙහි එතැනට එළඹිසේක. උන්වහන්සේ වඩිනු දුරදීම දුටු, පැහැදුණු සිත් ඇති බමුණා පෙරගමන් කොට, පාත්‍රය ගෙන මිහිරි ඵලවැල එහි තබා පූජාකළේය. භාග්‍යවතුන් වහන්සේ එම දානය පිළිගෙන, අනුමෝදනා දේශනාව පවත්වා විහාරයට වැඩිසේක. ඒ බමුණු කරන ලද මෙම පින්කමෙහි විපාක වශයෙන් කාමසුගතීන්හි ඉපිද, සසර සැරි සරා අපගේ බුදුරජාණන් වහන්සේ පහළවන සමයෙහි ධර්‍මසේනාපති වූ සැරියුත් මහතෙරුන්ගේ ඥාති බමුණු පවුලක ඉපිද මඳ වූ නුවණැති බැවින් “සුසාරද” යන නමින් ප්‍රකට ව විසීය. පසුකලෙක හෙතෙම සැරියුත් මහතෙරුන් සමීපයේ දී ධර්‍මය අසා ලැබූ ශ්‍රද්ධාවෙන් පැවිදිව විදසුන් වඩා නොබෝ දිනකින් ම රහත් විය. උන්වහන්සේ සිය චරිතාපදානය මෙසේ දැක්වූහ.
“වේද හදාරන්නා වූ, මන්ත්‍රධාරී වූ, වේදත්‍රයෙහි පරතෙරට ගිය මම හිමවත සමීපයේ වූ අසපුවක වෙසෙමි.
මාගේ ගිනි පිදීමෙක් ද විය. ඇටඹ ඵල මල්ලක දමා ගසක් මුදුනෙහි එල්ලා තැබුවෙමි.
ලෝකයාගේ පූජාවන්ට භාජන වූ ඒ පදුමුත්තර බුදුරජාණන් වහන්සේ මා සසරින් ගොඩගනු කැමතිව පිඬුපිණිස හැසිරෙමින් මා වෙත වැඩිසේක.
පහන් සිත ඇති මම, සතුටින් යුක්තව බුදුරදුන්ට එම ඵල පිළිගැන්වූයෙමි. මාගේ පුණ්‍ය ප්‍රීතිය වඩන්නා වූ මෙලොවදීම සැප ගෙනදෙන්නා වූ රන්වන් පැහැයෙන් බබලන ලෝවැසි ජනයාගේ පුද පූජා පිළිගන්නා වූ ශාස්තෲන් වහන්සේ අහසේ වැඩ හිඳ මෙසේ වදාළසේක.

“මෙම ඵලදානය හා චිත්ත ප්‍රණිධිය නිසා කල්ප ලක්‍ෂයක් මුළුල්ලෙහි දුගතියකට නුඹ නො පැමිණෙන්නේ ය.”
“මෙම කුශලය නිසා මම දිව්‍ය - මනුෂ්‍ය සම්පත් වින්දනය කළ මා දැන් අචල වූ ජය - පරාජ දෙකින්ම දුරුවූ උතුම් නිවණ අවබෝධ කළෙමි.
මෙයින් සත්වන කල්පයේ දී සත්රුවනින් පිරි, මහත් බලැති සුමංගල නම් සක්විති රජව උපන්නෙමි.
දැන් මම සියලු කෙලෙස් දැවුයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත් බවට පත් වූ උන්වහන්සේ සත්පුරුෂ ආශ්‍රය ප්‍රකට කිරීම් වශයෙන් සිය රහත්බව ප්‍රකාශ කරන සේක්.
යන ගාථාව වදාළ සේක.
එහි **“සාධු”** යනු සුන්දර වූ, යන අර්ථයයි. **“සුවිහිතාන දස්සනං”** යනු මනාව පිහිට වූ සිත් ඇත්තන්ගේ (සුවිහිතානං) දර්ශනය - දැකීම. ගාථාව පහසුවෙන් පැවසීම සඳහා සුවිහිතානං යන තැන බින්දුව ලොප් කරන ලදි. සීලාදී ගුණ ධර්‍මයන්ගෙන් මනාව සංවර වූ ස්වභාව ඇති, අනුන් කෙරෙහි අනුකම්පාවෙන් මනාව දෙසන දම් දෙසුම් ඇති ආර්යයන් වහන්සේලාගේ දර්ශනය - දැකීම ඉතා යහපත් වූවකි. **“දස්සනං”** යනු ශ්‍රවණාදියෙහි ද බොහෝ උපකාර ඇති බැවින් දැකීම යනු නිදසුනක් පමණ යැයි දතයුතුයි. භාග්‍යවතුන් වහන්සේ මෙසේ වදාළහ -
“යම් භික්‍ෂු පිරිසක් සීල, සමාධි, විමුක්ති, විමුක්ති ඥාන දර්ශන ආදියෙන් සමන්විත වූ සේක් ද අවවාද දෙන, අවබෝධ කරවන, නිවන් මග දක්වන, එහි සමාදන් කරවන, ආර්ය මාර්ගයෙහි උත්සාහවත් කරවන, සතුටු කරවන ප්‍රමාණවත් සද්ධර්‍ම දේශනාවක් පවත්වන්නෝ වෙත් ද; මහණෙනි, එබඳු භික්‍ෂූහු බොහෝ උපකාර ඇත්තෝ යැයි මම කියමි.” දැකීම මූලික වූ බැවින් හේ අන්‍යයන්ගේ දැකීම් පමණින් ම “මේ ගුණ ඔවුන්ට විද්‍යමාන වේ” යැයි කියන ලදි. එය හේතු දක්වන වචනයකි. මෙබඳු වූ ස්වරූප ඇති කලණ මිතුරන්ගේ දැකීම් පමණින් ම නුවණ ඇති තමාට වැඩ කැමති කුල පුත්‍රයා උන්වහන්සේලා වෙත පැමිණේ, ඇසුරු කරයි. “ස්වාමීනි! කුසල් යනු කුමක් ද? අකුසල් යනු කුමක් ද?” යි ආදී ප්‍රශ්න විමසයි.
ඒ සත්පුරුෂ තෙරවරු ද ඔහුගේ නානාවිධ වූ සැක ඇති තැන් හි ඇති සැකය දුරුකරති. එනිසා **“කඞ්ඛා ඡිජ්ජති”** යනුවෙන් “සැක සිඳින ලදි” යැයි කියන ලදි. ඒ සත්පුරුෂ තෙරවරු ධර්‍මදේශනාවෙන් සැක සහිත පුද්ගලයන්ගේ සැක දුරුකරවා, පූර්වභාග වූ කර්මපථ සම්මා දිට්ඨිය ද විදර්ශනා සම්මා දිට්ඨිය ද උපදවති. එනිසා ඒ පුද්ගලයන්ගේ බුද්ධිය වැඩේ. (බුද්ධි වඩ්ඪති) යම් කලෙක ඔවුහු විදසුන් වඩා චතුරාර්ය සත්‍යධර්‍ම අවබෝධ කරගනිත් ද එකල් හි සොළොස් වස්තුක වූ ද අට වස්තුක වූ ද සැකය සිඳෙයි. සම්පූර්ණයෙන් ම වැනසෙයි. වෙනස් කළ නොහැකි ලෙසම ඔවුන්ගේ ප්‍රඥාව වැඩේ. බාල, මෝඩ බව ඉක්ම වූ ඔවුහු පණ්ඩිතයෝ වෙති. ඔවුන්ගේ බුද්ධිය වැඩෙයි. එනිසා **“බාලම්පි කරොන්ති පණ්ඩිතං”** යනුවෙන් බාලයෝ ද නුවණැත්තෝ කරති යන නිගමනය ගන්නා ලදි. ඉහත පැවසූ ලෙසම සත්පුරුෂයන් දැකීමෙන් හා සැක සංකා දුරුකරගැනීමෙන් බුද්ධිය වැඩෙයි. එනිසා ඔවුහු සැක සහිත බාලයෝ නුවණැති බවට පමුණුවති. මෙම කාරණය - හේතවු නිසා සත්පුරුෂයෝ ඉතා යහපත් වෙති. සුන්දර වෙති. එබඳු ආර්‍ය්‍ය උතුමන්ගේ එක්වීම යහපත වර්ධනය කරන්නකි. මෙසේ ගාථාවේ අර්ථ දතයුතුයි.
**“උප්පතන්තෙසු නිපතෙ”** යනු ආයුෂ්මත් පියඤ්ජහ තෙරුන් වහන්සේගේ ගාථාවයි. එහි උපත කෙසේ ද? උන්වහන්සේ ද පෙර බුදුවරු හමුවෙහි දී ඒ ඒ භවයන්හි දී කළ ප්‍රාර්ථනා ඇතිව නිවන් පතාගෙන කළ පින්දහම් ඇතිසේක්; මෙයින් කල්ප අනූ එකකට පෙර විපස්සී භාග්‍යවතුන් වහන්සේගේ කාලයෙහි හිමවත එක් රැක් දෙවියෙක් ව උපන්හ. පර්‍වත අතර වසන එම දෙවියා දේව සමාගමයන්හි දී අල්ප ආනුභාව ඇති බැවින් පිරිස් කෙළවර හිඳ ධර්‍මය අසා ලැබූ ශ්‍රද්ධා ඇති ව, එක් දිනක් ඉතා පිරිසිදු රමණීය ගංගාවක වැලි තලාවක් දැක; “ශාස්තෲන් වහන්සේගේ අප්‍රමාණ ගුණ සමූහය මෙයට ද වඩා අනන්තය. අප්‍රමාණයැ”යි ශාස්තෲන් වහන්සේගේ ගුණ සිහිපත් කළේය. මෙසේ ශාස්තෲ ගුණයන්හි පිහිටුවන ලද සිත් පැහැදවීම ඇති එම දෙවියා ඉන් චුතව කාම සුගතීන් හි ම සැරිසරා අවුත්, මේ බුද්ධෝත්පාද කාලයෙහි විශාලා මහනුවර ලිච්ඡවි රජ පවුලක ඉපිද, යුධකාමී වූ තරුණයෙක් ව නො පැරදුණු සටන් ඇතිව, සතුරන්ට මහත් හානි පමුණුවන බැවින් “පියඤ්ජහ” නමින් ප්‍රකට විය. ශාස්තෲන් වහන්සේ විශාලා මහනුවරට වැඩම වූ මොහොතෙහි ලැබූ ශ්‍රද්ධාවෙන් සසුනේ පැවිදි වී අරණ්‍යයෙහි වාසය කළ උන්වහන්සේ, විදසුන් වඩා මහරහත් ඵලයෙහි පිහිටි සේක. උන්වහන්සේ විසින් සිය චරිතාපදානය මෙසේ දැක්වූහ.
“හිමවත් පව්වෙහි කඳු අතරෙහි වෙසෙමි. ශෝභන වූ වැලිතලාවක් දැක බුද්ධ ශ්‍රේෂ්ඨයන් වහන්සේ සිහි කෙළෙමි.”
උන්වහන්සේගේ නුවණට සැසඳීමට උපමාවක් නැත. ශාස්තෲන් වහන්සේට සංග්‍රාමයකුත් නැත. සියලු ධර්‍මයන් මනාව දැන නුවණින් නිශ්චයට පැමිණේ.
පුරුෂ ශ්‍රේෂ්ඨයන් වහන්ස! ඔබවහන්සේට නමස්කාර වේවා. පුරුෂෝත්තමයන් වහන්ස! ඔබවහන්සේට නමස්කාර වේවා. උතුම් නිවණ යම්තාක් වේ ද ඒතාක් නුවණින් ඔබවහන්සේ හා සම කෙනෙක් නැත.
මෙසේ බුද්ධ ඥානයෙහි සිත පහදවා කල්පයක් මුළුල්ලෙහි මම ස්වර්ගයෙහි සතුටු වූයෙමි. සෙසු කල්පයන් හි ද ම විසින් කුසල් කරන ලදි.
මෙයින් එක් අනූවන කල්පයේ යම් [missing trans] බුද්ධ ඥාන සංඥාවෙහි මේ විපාකයයි.
මෙයින් තෙසැත්තෑවන කල්පයේ සත් රුවනින් පිරි මහත් බල ඇති පුලින පුප්ඵිය නම් සක්විති රජ කෙනෙක් වූයෙමි.
මම දැන් සියලු කෙලෙස් දැවුයෙමි -පෙ- බුදුරජාණන් වහන්සේගේ අනුශාසනාව ඉටු කළෙමි.”
රහත් බවට පත් වූ පියඤ්ජහ තෙරණුවෝ; “අද පුහුදුන් පුද්ගලයන්ගේ ප්‍රතිපත්තියෙන් ආර්යයන්ගේ ප්‍රතිපත්තිය ඉතා දුරවේ” යන මෙම අර්ථය දැක්වීම් වශයෙන් ද සියලු කෙලෙස් නසා රහත් වූ බව දැක්වීම් වශයෙන් ද මෙම ගාථාව වදාළහ.
එහි “උප්පතන්තෙසු” යනු සත්ත්වයෝ දියුණුවන, උසස්බවට පත්වන කල්හි මාන, උද්ධච්ච, තදගති හා එකටෙක කිරීමාදියෙන් තමා හුවා දැක්වීම් (අත්තුක්කංසනයෙන්) වශයෙන් නොසන්සුන් වන අවස්ථාවෙහි; **“නිපතෙ”** යනු නැමෙන්නේය. ඒ පාපීධර්‍ම දුරින් ම දුරුකිරීම් වශයෙන් යටහත් පැවතුම් ඇත්තකු වන්නේය. **“නිපතන්තෙසු”** යනු පහතට නැමෙන කල්හි, හීනාධීමුක්තික වූ කුසීත බව ආදියෙන් ගුණයන්ගෙන් පිරිහෙන අවස්ථාවෙහි, **“උප්පතෙ”** යනු තමා උසස්බවට පත්වන්නේ ය. ප්‍රණීතාධිමුක්තික වූ වීර්යාරම්භයෙන් ගුණ මහිමයෙන් නැගී සිටින්නේය. උසස් බවට පත්වන්නේය. නැතහොත් **“උප්පතන්තෙසු”** යනු කෙලෙස් නැගී නැගී සිටිනා කල්හි, මැඩගෙන නැගීසිටීම් වශයෙන් කෙලෙස් හිස ඔසවන කල්හි **“නිපතෙ”** යනු යම්සේ එම කෙලෙස් නූපදින්නේ ද එසේ සුදුසු වූ ප්‍රත්‍යවේක්‍ෂාදියකින් මැඩපැවැත්වීම් වශයෙන් විෂ්කම්භනය කරන්නේය. එසේම මුලුමනින් ම සිඳ දමන්නේය. **“නිපතන්තෙසු”** යනු බිඳවැටෙන කල්හි, අනුවණින් මෙනෙහි කිරීමෙන් වීර්ය උත්සාහ ප්‍රයෝගාදිය මද වූ බැවින් හෝ එසේ ඇරඹි සමථ විදර්ශනාදී ධර්‍ම පිරිහෙන කල්හි; **“උප්පතෙ”** යනු නුවණින් මෙනෙහි කිරීමෙන් ද වීර්යාරම්භ සම්ප්‍රදායෙන් ද ඔවුහු නැගී සිටින්නේය. මාර්‍ග ඵල උපදවන්නෝය. ආර්ය මාර්ගය වඩන්නෝ ය. **“වසෙ අවසමානෙසු”** යනු සෙසු ජනයා (සත්ත්‍වයා) මග බඹසරෙහි ද ආර්ය වාසයෙහි ද නො හැසිරෙන කල්හි තමා එම විහරණයන්ගෙන් යුක්ත වන්නේය. බඹ සර වාසයෙහි යෙදෙන්නේය. නැතහොත් ආර්යයෝ කෙලෙස් වසඟව දෙවැනි වාසයක නො වසන්නා හු ද යම් බඹසරක විසීමෙන් ඔවුහු “අවසමාන” නම් වේ ද එසේ තමා ද එම ගුණ අනුගමනය කරයි. **“රම්මානෙසු නො රමෙ”** යනු සෙසු සත්ත්‍වයෝ කාම ගුණයන්හි ඇලී කෙලෙස්වල ගැලෙන කල්හි තමා එහි නො ඇලෙන්නේය. **“නො රමෙ”** යනු නො ඇලේ. නැතිනම් ආර්යයෝ නිරාමිෂව ධ්‍යානයන් හි වෙසෙසින් ඇලෙන කල්හි තමා ද එහි ඇලෙන්නේය. ඉන් අන් ආකාරයකට වෙනස් බවකට කිසිදා නොයන්නේය. පංච කාම ගුණයන් හි කිසිදු අයුරකින් නො ඇලෙන්නේය යන අර්ථයයි.
**“ඉදං පුරෙ චිත්තමචාරි චාරිකං”** යන ගාථාව ආයුෂ්මත් හත්‍ථාරෝහ පුත්ත තෙරුන් වහන්සේ විසින් දෙසන ලද්දකි. එහි උපත කෙසේ ද? ඒ ඒ භවයන් හි දී රැස් කරන ලද පුණ්‍ය සම්භාර ධර්ම ඇති මේ තෙරණුවෝ ද පෙර බුදුවරු හමුවෙහි දී කරන ලද ප්‍රාර්ථනා ඇතිව සසර සැරි සැරූහ. විපස්සි භාග්‍යවතුන් වහන්සේගේ කාලයෙහි සිටුගෙයක ඉපිද වැඩිවිය පැමිණියේ, එක් දිනක් බික් සඟන පිරිවරාගෙන විහාරයෙන් නික්ම වඩින ශාස්තෲන් වහන්සේ දැක පැහැදුණු සිතින් මලින් පූජා පැවැත්වීය. මල්වලින් පූජා පවත්වා පසඟ පිහිටුවා වැඳ ප්‍රදක්‍ෂිණා කොට පින් රැස්කරගත් හෙතෙම, එපින් බෙලෙන් දෙව් මිනිස් දෙගතියේ සැරිසරා මේ බුද්ධෝත්පාද කාලයෙහි සැවැත් නුවර හත්‍ථාරෝහක කුලයෙහි උපන්නේය. වැඩිවියට පත්ව සියලු හස්ති ශිල්පයන් හි අගතැන්පත් වූ මේ ඇත් ගොවුවාට දිනක් ඇතුන් හික්මවමින්, නදී තෙරට යන විට, පෙර පින් බෙලෙන් මෙහෙයවනු ලබනුයේ, “මම මේ ඇතුන් දමනයෙන් කවර ප්‍රයෝජනයක් ද? තමා දමනය කරගැනීම ම උතුම් වේ” යැයි සිතක් පහළ විය. හෙතෙම භාග්‍යවතුන් වහන්සේ වෙත එළඹ, ධර්‍මය අසා ලැබූ ශ්‍රද්ධාවෙන් පැවිදි ව, සිය චරිතයට ගැලපෙන කමටහන් රැගෙන විදසුන් භාවනාවෙහි සිත යොදවා බොහෝ කලක් පුරුදු කරන ලද කමටහන් ඇති විය. ඔබිනොබ දුවන සිත; දක්‍ෂ හස්ත්‍යාචාර්යකු හෙණ්ඩුවෙන් මත් වූ මද වෑහෙන මතැතෙකු දමනය කරන්නාක් මෙන් නුවණින් සලකා බැලීම නම් හෙණ්ඩුවෙන් දමනය කරමින් **“ඉදං පරෙ චිත්තමචාරි චාරිකං”** යන ගාථාව උන්වහන්සේ විසින් දෙසන ලදි.
එම ගාථාවෙහි **“ඉදං”** යනු ගාථාව පවසන්නාගේ සිතේ ආත්ම ප්‍රත්‍යක්‍ෂ සඳහා කියන ලද්දකි. **“පුරෙ”** පෙර සිත දමනය කිරීමට, නිග්‍රහකිරීමට පෙර **“අචාරී”** යනු හැසිරුණේය, දමනය නොවූ අස්ථිර චඤ්චල වූ සිත නොයෙක් අරමුණුවල හැසිරුණේය. “චාරිකං” යනු කැමති සේ හැසිරුණේය. එනිසා **“යෙහිච්ඡකං යත්‍ථකාමං යථාසුඛං”** යනාදිය කියන ලදි. රිසිසේ, කැමති තැනක, සුවසේ සිත හැසිරුණේය. **“තදජ්ජහං”** යන්නෙහි (තං + අජ්ජ + අහං) **“තං”** යනු ඒ සිතයි. **“අජ්ජ”** යනු දැන් - අද **“අහං”** මම **“නිග්ගහෙස්සාමි”** යනු නිග්‍රහ කරන්නෙමි. කළකිරෙමි. දමනය කරන්නෙමි. **“යොනිසො”** යනු උපායෙන් - නුවණින් **“යථා”** යනු යම්සේ. අංකුසයෙන් ඇතුන් බිඳලන්නාක් - දමනය කරන්නාක් මෙනි. මෙහි අදහස මෙසේ දතයුතුයි. - මේ මගේ සිත මීට පෙර රූපා දී විවිධ අරමුණුවල ඇලීමට කැමති වූයේ ද ඒ ඒ රිසි තැන්හි ඇලුණේය. යම් තැනක හැසිරීමෙන් සැපයක් - සුවයක් ලැබේ ද එබඳු සුව ඇති තැන්හි බොහෝ කාලයක් හැසිරුණේය. එබඳු වූ සිතට අද මම, දක්‍ෂ ඇත් ගොවුවෙකු හෙණ්ඩුවකින් මද වෑහෙන ඇතුන් දමනය කරන්නාක් මෙන් නුවණින් මෙනෙහි කිරීමෙන් දමනය කරන්නෙමි. සිතට නිග්‍රහ කරන්නෙමි. මම මගේ සිතට විසිරීයාමට, අවුල්ව යෑමට අවසර නොදෙමි.” මෙසේ පවසත් පවසත් ම තෙරුන් වහන්සේ විදසුන් වඩා රහත් ඵලය සාක්‍ෂාත් කරගත් සේක. උන්වහන්සේගේ චරිතාපදානය අපදානපාළියේ මෙසේ දැක්වේ -
“දක්‍ෂිණාවන්ට සුදුසු වූ රන්වන් වූ විපස්සි භාග්‍යවතුන් වහන්සේ තම ශ්‍රාවකයන් පෙරටු කරගෙන තම ආරාමයෙන් නික්මුණු සේක.
මොහඳුර දුරු කරන්නා වූ සර්‍වඥ වූ බුද්ධ ශ්‍රේෂ්ඨයන් වහන්සේ දුටු මම; පහන් සිත් ඇතිව සතුටින් සුවඳ මල් පූජා කළෙමි.
ද්විපදෝත්තම වූ තාදී ගුණ සහිත බුදුරදුන් කෙරෙහි හටගත් සිත් පැහැදීම නිසා අතිශය සන්තෝෂයට පත් මම, තථාගතයන්ට නැවත නැවත වැන්දෙමි.
මීට කල්ප අනූ එකකට පෙර යම් මල් පූජාවක් කළෙම් ද ඒ හේතුවෙන් මේ දක්වා දුගතියක නූපන්නෙමි. බුද්ධ පූජාවේ විපාකය මෙබඳුය.
මීට කල්ප සතලිස් එකකට පෙර සත් රුවනින් හෙබි - මහබලවත් “වරණ” නම් සක්විති රජ වූයෙමි.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
මෙම ගාථාවම තෙරණුවන්ගේ රහත්බව ප්‍රකාශ කරන ගාථාව ද විය.
**“අනෙක ජාති සංසාරං”** යනු ආයුෂ්මත් මෙණ්ඩසිර තෙරුන් වහන්සේගේ ගාථාවයි. එහි උපත කෙසේ ද? උන්වහන්සේ ද පෙර බුදුරජාණන් වහන්සේලා හමුවෙහි දී කරන ලද ප්‍රාර්ථනා ඇති ව ඒ ඒ භවයන් හි දී නිවන් පතාගෙන නොයෙක් පින් දහම් සිදුකරගත්හ. මෙතෙම මෙයින් කල්ප අනූ එකකට පෙර බමුණු කුලයක ඉපිද වැඩිවිය පත්ව, සසර පුරුදුතාවය නිසා ගිහිගේ හැර දමා සෘෂි පැවිද්දෙන් පැවිදිව මහත් වූ සෘෂිවරු පිරිවරාගෙන හිමවතෙහි වාසය කළේය. දිනක් එහි වැඩම වූ ශාස්තෲන් වහන්සේ දැක පැහැදුණු සෘෂිතුමා තම ශිෂ්‍ය ගණයා ලවා නෙලුම් මල් ගෙන්වා ඉන් උන්වහන්සේට පූජා කළේය. මල් පූජාවෙන් අනතුරුව සිය සිසුන්ට අප්‍රමාදීව කටයුතු කරන ලෙස ඔවදන් දී කළුරිය කර දෙව්ලොව උපන්නේ ය. මෙසේ දෙව් සැප විඳිමින් සසර සැරිසරා අවුත් මේ බුද්ධෝත්පාද කාලයේ දී සාකේත නුවර ගහපති පවුලක උපන්නේ ය. ඒ කුමරුගේ හිස බැටළුවකුට (මෙණ්ඩ) සමාන වූ බැවින් “මෙණ්ඩසිර” නාමයෙන් ප්‍රකට විය. භාග්‍යවතුන් වහන්සේ සාකේත නුවර අඳුන් වනයෙහි වැඩ වසන සමයෙහි මෙණ්ඩසිර සිටුතුමා උන්වහන්සේ වෙත පැමිණ, ලබන ලද ශ්‍රද්ධා ඇතිව සසුනේ පැවිදි වී සමථ හා විදර්ශනා කමටහන් වඩා, ෂඩ් අභිඥා උපදවා ගත්තේය. උන්වහන්සේගේ චරිතාපදානය මෙසේ අපදාන පාළියේ දැක්වේ -
“හිමවත නුදුරෙහි නා නා වෘක්‍ෂයන්ගෙන් ගැවසී ගත් මහත් වූ සත්ත්‍ව සමූහයාට වාසස්ථාන වූ ගෞතම නම් පර්වතයක් විය.
එහි මැද මැනවින් මැවු අසපුවක් විය. මම තමාගේ ම ශිෂ්‍යයන් පිරිවරාගෙන එම අසපුවෙහි විසුවෙමි. දිනක් මම ඔවුන්ට මෙසේ කීවෙමි.
“මගේ ශිෂ්‍යයෝ පැමිණෙත් වා! මට පියුම් ගෙන එත්වා! ද්විපදෝත්තම වූ තාදීගුණ සහිත බුදුරජාණන් වහන්සේට මල් පූජා කරන්නෙමු.
“ඔවුහු “එසේය” යි මට පිළිතුරු දී පියුම් ගෙන ආහ. මම සර්‍වඥයන් වහන්සේ නිමිති කොට එම මල් පිදුවෙමි.
ඉන් පසුව ශිෂ්‍යයන් කැඳවා මැනවින් අවවාද කළෙමි. “නුඹලා නොපමාවවු! අප්‍රමාදී වීම, සැප ගෙන දෙන්නේය.”
මෙසේ පැවසූ මගේ වදන් වචනක්‍ෂම වූ මට කීකරු වූ සියලු සිසුහු පිළිගත්හ. මෙසේ අවවාද කළ මම ද නොපමාව ම වාසය කොට කළුරිය කළෙමි.
මෙයින් කල්ප අනූ එකකට පෙර යම් මල් පූජාවක් කළෙම් ද එතැන් පටන් දුගතියක නූපන්නෙමි. බුද්ධ පූජාවෙහි විපාකය මෙබඳුය.
මෙයින් කල්ප පනස් එකකට පෙර සත්රුවනින් පිරි මහ බලවත් සක්විති රජෙක්ව “ජනුත්තම” නාමයෙන් ප්‍රකට වීමි.
දැන් මම සියලු කෙලෙස් දැවුයෙමි. -පෙ- බුද්ධානුශාසනය මනාව ඉටුකළෙමි.”
පසුව උන්වහන්සේ සිය පෙර ආත්මභාව සිහිපත් කරන සේක්;
එම ගාථාවෙහි **“අනෙකජාති සංසාරං”** යනු නොයෙක් සිය දහස් ගණන් වූ ජාති වල, මේ සංසාර සාගරයේ නොයෙක් භාවයන් හි, මාර්ගයක් (අද්ධා) අදහස්වන බැවින් මෙතැන අත්‍යන්ත සංයෝගයේ දුතියා විභක්තියෙහි ඒකවචනය යෙදී ඇත. **“සන්‍ධාවිස්සං”** යනු හැසිරුණෙමි. ඒ ඒ භවයන් හි ඉපිදෙමින් මැරෙමින් නැවත ඉපිදෙමින් සැරිසැරුවෙමි. **“අනිබ්බිසං”** යනු එම සැරි සැරීම නවතන ඥානය නොලැබුයෙමි. සසර පැවැත්ම නවතන චතුරාර්ය සත්‍යාවබෝධය නොමැතිව. **“තස්ස මෙ”** මෙසේ හැසිරුණු මා හට **“දුක්ඛජාතස්ස”** යනු ඉපදීම් වශයෙන් උපන් දුක් ඇති, දුක් සහිත භවයන් හි ඉපදීම නිසා උපන් දුක් ස්වභාව ඇති. **“දුක්ඛක්ඛන්‍ධො”** යනු කර්ම ක්ලේශ විපාක වශයෙන් කියැවෙන මහත් වූ දුක් රුස්. **“අපරද්ධො”** යනු අර්හත් ඵලය ලබාගැනීමේ සිට සසර සැරීම නතරවිය. ඉන් මිදුණි. දැන් මගේ සසර පැවැත්මක් නැත. **“අපරට්ඨො”** යන පාඨය ද ඇතැම් තැනක යෙදේ. නොපවත්නා සංසිද්ධියෙන් සසර පැවැත්ම මුලිනුපුටා දැමූ බැවින් “සසරින් පහව” යන අර්ථයයි. මෙම ගාථාවම මෙණ්ඩසිර තෙරණුවන්ගේ රහත් බව ප්‍රකාශ කිරීම ද විය.
**“සබ්බො රාගො පහීනො මෙ”** යනු ආයුෂ්මත් රක්ඛිත තෙරුන් වහන්සේ පැවසූ ගාථාවයි. එහි උපත කෙසේද? පදුමුත්තර බුදුන් දවස සිටුගෙයක ඉපිද වැඩිවියට පත් සිටු කුමරෙක්ව, එක්දිනක් ශාස්තෲන් වහන්සේගේ ධර්‍ම දේශනාව අසා පැහැදුණු සිතින් දේශනා ඥානය අරඹයා උන්වහන්සේට ස්තූති කළේය. ශාස්තෲන් වහන්සේ මේ සිටුපුත්‍රයාගේ සිත් පැහැදීම දැක “මොහු මින් කල්ප ලක්‍ෂයකට පසුව ගෞතම නම් සම්මා සම්බුදුරජාණන් වහන්සේගේ සසුනෙහි රක්ඛිත නම් මහා ශ්‍රාවකයා වන්නේය” යි විවරණ දුන්සේක. එය අසා අතිශයින් සතුටට පත්වූ සිටුපුතු ඒ ඒ භවයන්හි දී තවත් පින්දහම් සිදුකර, දෙව් මිනිස් දෙගතියෙහි සැරිසරා; අපගේ බුදුරජාණන් වහන්සේ ලොව පහළ වූ සමයෙහි “වේදේහ” නම් නියම් ගමෙහි ශාක්‍ය රජ පවුලක උපන්නේය. රක්ඛිත නමින් ප්‍රකට වූ මේ ශාක්‍ය කුමරු; ශාක්‍ය - කෝලිය රජවරුන් විසින් භාග්‍යවතුන් වහන්සේ පිිවරාගෙන සිටීම සඳහා දුන් පන්සීයක් රජකුමරුවන්ගෙන් කෙනෙක්ව පැවිදිවිය. ඒ රාජකුමාරවරු පැවිද්ද පිළිබඳව නො කැමැත්තෙන් (නෑයන්ගේ බලකිරීමෙන්) පැවිදි වූ බැවින්; ශාස්තෲන් වහන්සේ ඔවුහු රැගෙන කුණාල වැව් ඉවුරට වැඩියහ. එහිදී ස්ත්‍රී දෝෂ ප්‍රකට කෙරෙන කාමයේ ආදීනව දැක්වෙන කුණාල ජාතකය දේශනා කළසේක්; එම ශාක්‍ය කෝලිය තෙරවරු කමටහන් වැඩීමෙහි යෙදවූ සේක. එකල්හි රක්ඛිත තෙරණුවෝ කමටහන් වැඩීමෙහි නිරතව විදසුන් භාවනාවට සිත යොමුකර රහත්බවට පත්වූහ. උන්වහන්සේ සිය චරිතාපදානය අපදාන පාළියේ දී මෙසේ දැක්වූහ -
“ලෝක ජ්‍යෙෂ්ඨ වූ නර ශ්‍රේෂ්ඨ වූ පදුමුත්තර බුදුරජාණන් වහන්සේ මහත් වූ ජන සමූහයාට නිවන් මග දේශනා කරන සේක.
උන්වහන්සේගේ උතුම් වචන ඇසූ මම; ඇඳිලි බැඳගෙන එකඟ සිතින් යුතුව බුද්ධ ඥානයට මෙසේ පැසසූවෙමි.
“යම්සේ මහා සාගරය ජලාශයකට අග්‍රවේද, සිනේරු පර්වතය පර්‍වත අතරින් අග්‍රවේද; එසේම යම් කෙනෙක් සචේතන වශයෙන් පවතිත් නම් ඔවුන්ගේ ඥානය බුද්ධ ඥානයෙහි කලාවකට ද සම නොවේ. සචේතනිකයන්ගේ ඥානයන් අතරින් බුද්ධ ඥානයට අග්‍රවේ.”
එය ඇසූ කාරුණික වූ සෘෂිවූ බුදුරජාණන් වහන්සේ දහම් වීථියෙහි පිහිටුවා භික්‍ෂු සංඝයා මැද වැඩ හිඳිමින් මෙසේ වදාළසේක.
“ලෝක නායක වූ බුදුරජාණන් විෂයෙහි වූ නුවණ පිළිබඳව යමෙක් ප්‍රශංසා කරන ලද්දේ ද; එහි විපාක වශයෙන් ඔහු මේ කල්ප ලක්‍ෂය පුරාම දුගතියක නූපදින්නෙහිය.
එකඟ වූ මානව දමනය කළ සිතින් යුක්තව මින් කල්ප ලක්‍ෂයකට පසුව රක්ඛිත නම් බුද්ධශ්‍රාවකයෙක් වන්නේය.” යනුවෙනි.
මින් කල්ප පනස්දාහකට පෙර මහත්වූ සත් රුවනින් හෙබි මහ බලැති යසුග්ගන නම් සක්විති රජව උපන්නෙමි.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත්බවට පත්වූ උන්වහන්සේ, තමන් වහන්සේ සියලු කෙලෙස් නැසූ බව ප්‍රත්‍යවේක්‍ෂා කරමින් **“සබ්බො රාගො”** යන ගාථාව වදාළහ.
එම ගාථාවෙහි **“සබ්බො රාගො”** යනු කාමරාගාදී ප්‍රභේද ඇති සියලුම රාගය. **“පහීණො”** යනු ආර්යමාර්ගය වැඩීමෙන්; මුලුමනින්ම කෙලෙස් සිඳ දැමීම් වශයෙන් ප්‍රහාණය කරන ලදි. **“සබ්බො දොසො”** යනු නැසීම, වැනසීම ආදී නොයෙක් ආකාරයෙන් ක්‍රියාත්මක වන ව්‍යාපාදය - දැඩි තරහව. **“සමූහතො”** ආර්ය මාර්ගය වැඩීමෙන් මැනවින් නසන ලදි. **“සබ්බො මෙ විගතො මොහො”** යනු දුක නොදැනීම ආදී වශයෙන් අට වැදෑරුම් වුද කෙලෙස් වස්තු විභාග වශයෙන් අට වැදෑරුම් වූ ද සියලුම ආකාරයේ මෝහය මවිසින් ආර්ය මාර්ගයේ ගමන් කිරීමෙන් නැතිකරන ලදි. දුරුකරන ලදි. **“සීති භූතොස්මි නිිබ්බුතො”** එනිසා මේ ආකාරයෙන් කෙලෙස් මුල් සිඳ දමා, මැනවින් කෙලෙස් සංසිඳ වූ බැවින්; කෙලෙස් සම්පූර්ණයෙන් නසා පරිදාහයෙන් - දැවීමෙන් දුරුවූ බැවින් සිසිල් බවට පැමිණියෙමි. එසේම සියලුම කෙලෙස් පිරිනිවි හෙයින් පිරිනිවියෙමි. මම මෙසේ නිවුණෙමි. පිරිණිවියෙම් වෙමියි සිය රහත් බව ප්‍රකාශ කරන ලදි.
**“යං මයා පකතං කම්මං”** යනු ආයුෂ්මත් උග්ග තෙරුන් වහන්සේගේ ගාථාවයි. එහි උපත කෙසේද? මෙම තෙරණුවෝ ද පෙර බුදුවරු ඉදිරියේ දී කළ ප්‍රාර්ථනාව ඇතිව, ඒ ඒ භවයන්හි දී පින් දහම් සිදුකරගත් උතුමෙකි. මෙයින් කල්ප තිස් එකකට පෙර සිඛී නම් භාග්‍යවතුන් වහන්සේගේ කාලයෙහි සිටු ගෙයක ඉපිද, වැඩිවියට පත් වූ මෙතෙම; එක් දිනක් සිඛී භාග්‍යවතුන් වහන්සේ දැක පැහැදුණු සිතින් කේතකී මලක් පූජා කළේය. එම පින්කමේ විපාක වශයෙන් දෙව්ලොව ඉපිද, කාම සුගතීන් හිම ඉපිදෙමින් සසර සැරිසරා අවුත්, අපගේ බුදුරජාණන් වහන්සේ ලොව පහළ වූ සමයෙහි දී කොසොල් රට උග්ග නම් නියම් ගම සිටුපුතා වී උපන්නේ ය. ඔහුගේ නම ද “උග්ග” විය. වැඩිවියට පත් වූ උග්ග සිටුතුමා දිනක් භාග්‍යවතුන් වහන්සේ උග්ග නියම් ගම භද්‍රාරාමයේ වැඩවසන සමයෙහි එහි ගොස් ධර්‍මය අසා ලබන ලද ශ්‍රද්ධාව ඇතිව සසුනේ පැවිදි විය. උන්වහන්සේ විදසුන් කමටහන වඩා නොබෝ දිනකින් ම රහත්ඵලයෙහි පිහිටියහ. අපදාන පාළියේ මෙසේ උන්වහන්සේ සිය චරිත කථාව පවසති.
“විනතා නම් නදී තීරයේ පලගත් පුළිල ගසක් විය. මම ඒ ගස සොයා යන්නෙමි ලෝකනායක වූ බුදුරජාණන් වහන්සේ දුටුවෙමි.
එකල්හි මම පිපුණු වැටකේ මලක් දැක, එය නටුවෙන් කඩාගෙන ලෝක බන්‍ධු වූ සිඛී බුදුරජාණන් වහන්සේට පිදුවෙමි.
“මහාමුනීන්‍ද්‍රයන් වහන්ස! බුද්ධ ශ්‍රේෂ්ඨයන් වහන්ස! ඔබ වහන්සේ අච්‍යුත නම් වූ අමෘතපදය හෙවත් නිවණට යම් නුවණකින් පැමිණිසේක්ද ඒ උතුම් වූ නුවණට මේ මල පූජාවේවා!” යි ඒ බුදුරජාණන් වහන්සේගේ උතුම් වූ සර්වඥතා ඥානයට පූජා පැවැත් වූ මම පසුව පුළිල ගස වෙත ගියෙමි. මෙම පූජාව නිසා ඒ සඤ්ඤාව මට පහළවිය. ඤාණ පූජාවේ විපාකය මෙබඳුය.

මෙයින් කල්ප තිස් එකකට පෙර යම් බඳු වූ පුෂ්ප පූජාවක් කළෙම් ද එතැන් සිට මේ දක්වා දුගතියක නූපන්නෙමි. ඤාණ පූජාවේ විපාකය මෙබඳුය.
මීට කල්ප දහතුනකට පෙර සත්රුවනින් යුතු මහත් බලවත් බලුග්ගත නම් සක්විති රජවරු දොළොසක් ව උපන්නෙමි.
මවිසින් සියලු කෙලෙස් දවන ලදි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත්බවට පත්ව තමන් වහන්සේ සසර පැවැත්ම සිඳ දැමූ බව ප්‍රකට කරමින් මෙම ගාථාව වදාළහ.
මෙම ගාථාවේ **“යං මයා පකතං කම්මං”** යනු මේ ක්‍රියාවක් තුන් දොරින් ද නවයක් වූ උත්පත්ති දොරටුවලින් ද අටක් වූ අසංවරයන්ගෙන් ද අටක් වූ සංවරයන්ගෙන් ද පාපාදී වශයෙන් ද දානාදී වශයෙන් ද නොයෙක් ආකාරවලින් මේ ඉමක් කොණක් නොපෙනෙන දිගු සසරතුළ මවිසින් කළ, රැස්කළ නිපදවාගත් විපාක ධර්‍ම. **“අප්පං වා යදි වා බහු”** යනු ඒ ධර්‍මයන් හි වස්තුව චේතනාව, ප්‍රයෝගය, කෙලෙස් ආදී වශයෙන් දුර්වල වූ බැවින් අල්ප වූ ද යන මේ **“සබ්බමෙතං පරික්ඛීණං”** සියලුම කර්ම ක්‍ෂය කළෙමි. අග්‍ර වූ ආර්ය මාර්ගය අවබෝධ කරගත් බැවින් ක්‍ෂය කළ යුතු ධර්‍ම ක්‍ෂය කරන ලද්දෙමි. සසර පැවැත්මට හේතුවන කෙලෙස් ප්‍රහාණය කළවිට කර්‍ම පැවැත්ම ප්‍රහීණ වූයේම වේ. විපාකයන් පැවැත්මක් නො උපදියි. එනිසා **“නත්‍ථිදානි පුනබ්භවො”** යි නැවත අනාගත පුනර්භවයක්, නැවත ඉපදීමක් මා හට නැතැයි කියන ලදි. **“සබ්බ මෙවෙතං”** යන පාඨය ද **“සබ්බමෙතං”** යන්න වෙනුවට යෙදීම සුදුසුය. එහි පද විභාගය “සබ්බමෙව එතං” යනුවේ. “මේ සියලුම කර්‍ම” යන අර්ථයයි.
නවම වර්‍ගය
**“යං මයා පකතං පාපං”** යනු ආයුෂ්මත් සමිතිගුත්ත තෙරුන් වහන්සේගේ ගාථාවයි. එහි උපත කෙසේද? උන්වහන්සේ ද පෙර බුදුවරු හමුවෙහි දී කරන ලද ප්‍රාර්ථනා ඇතිව ඒ ඒ භවයන්හි දී පින් රැස්කරමින් සසර සැරිසැරූහ. විපස්සි භාග්‍යවතුන් වහන්සේගේ කාලයේ දී සිටුගෙයක උපන් හෙතෙම; වියට පත්ව භාග්‍යවතුන් වහන්සේ දැකීමෙන් පැහැදුණු සිත් ඇතිව දෑ සමන් මලින් පූජා පැවැත්වීය. එම සිටුතුමා ඒ පින්කමේ විපාක වශයෙන් උපනුපන් ආත්මභාවයන් හි කුලයෙන්, රූපයෙන්, පිරිවරින් යන සම්පත්වලින් අනෙකුත් පුද්ගලයන් අබිභවා සිටියේය. මෙබඳු එක් අත්බවක දී එක්තරා පසේ බුදුරජාණන් වහන්සේ කෙනෙකුන් පිඬු පිණිස හැසිරෙනු දැක. “මේ මුඩු මහණා අත් පා කොරවූවෙකියි සිතමි. මෙතෙම එය සඟවාගෙන හැසිරෙයි” යනුවෙන් දෝෂාරෝපණය කොට ගියේය. ඔහු ඒ අකුසල කර්මය නිසා නිරයේ පැසී බොහෝ දුක් විඳ; කාශ්‍යප භාග්‍යවතුන් වහන්සේගේ කාලයෙහි මනුෂ්‍යයෙක්ව ඉපිද පිරිවැජි පැවිද්දෙක් බවට පත්විය. හෙතෙම එක් දිනක් එක් සීලාචාර වූ උපාසකයකු දැක දොස් දක්වමින් “නුඹ කුෂ්ටරෝගියෙක් වන්නෙහිය” යැයි පරිභව කළේය. නාන තොට මිනිසුන් විසින් තබන ලද නොයෙක් සුවඳ ද්‍රව්‍ය විනාශ කළේය. මෙසේ රැස්කරගත් පාප කර්‍ම නිසා නැවත නිරයේ ඉපිද බොහෝ කාලයක් දුක් අනුභව කළේය. පසුව අපගේ බුදුරජාණන් වහන්සේ ලොව පහළ වූ සමයෙහි සැවැත්නුවර එක්තරා බ්‍රාහ්මණයකුගේ පුතෙකු ලෙස උපන්නේය. “සමිතිගුත්ත” නාමයෙන් ඔහු ප්‍රකට විය. වැඩිවිය පත් ඒ බමුණු පුතු ශාස්තෲන් වහන්සේගේ දම් දෙසුම අසා ලබන ලද ශ්‍රද්ධාවෙන් පැවිදිවිය. ඉතා පිරිසිදු සිල් ඇතිව වාසය කරන උන්වහන්සේට පෙර කරන ලද පාප කර්මය නිසා කුෂ්ඨ රෝගයක් උපන්නේය. ඉන් උන්වහන්සේගේ ශරීරාවයව සිඳී බිඳී වැගිරෙයි. මෙනිසා උන්වහන්සේ ගිලන් ශාලාවෙහි නිදාගත්හ. එක්දිනක් ධර්මසේනාපති සැරියුත් තෙරණුවෝ, ගිලන් බව විමසීමට ඒ ඒ තැනට ගොස්, ඒ ඒ ගිලන් වූ තෙරවරුන්ගෙන් සුවදුක් විමසමින් වැඩමවන සේක්! එම තෙරුන් දැක “ඇවැත්නි! මේ ස්කන්‍ධයන්ගේ පැවැත්ම සියලු දුක්වලට හේතුවයි. මේ වේදනාදී ස්කන්‍ධ ධර්‍ම නොපවතින කල්හි ම දුක නැතිවේ” යනුවෙන් වේදනා ව මූලික ව විදසුන් කමටහනක් දී වැඩිසේක. සමිතිගුත්ත තෙරණුවෝ එම අවවාදයෙහි පිහිටා විදසුන් වඩා ෂඩ් අභිඥා ලාභියෙක් වූහ. උන්වහන්සේ විසින් සිය චරිතාපදානය මෙසේ අපදාන පාළියේ දක්වන ලදි -
“විපස්සි බුුදුරජාණන් වහන්සේ ලොව පහළ වූ සමයෙහි සාගර හා පර්වත සහිත වූ පෘථිවිය කම්පා විය.
නිමිති කියන්නේ “සියලු සත්ත්‍වයන් අතරින් ශ්‍රේෂ්ඨ වූ සර්වඥයන් වහන්සේ ලොව පහළ වන්නේ ය. ජන සමූහයා සසර සයුරින් නගා සිටුවන්නේ ය.” යනුවෙන් ප්‍රකාශ කළහ.
එම නිමිතිපාඨකයන්ගේ වචන ඇසූ මම බුදු උපත නිමිති කරගෙන ජාති පූජාව කළෙමි. ජාති පූජාව හා සමවූ වෙනත් පූජාවක් ලොවෙහි නැත.
කුසල් රැස් කරමින් මම එම පූජාව පිළිබඳව සිත පහදවා ගතිමි. ජාති පූජාව සිදුකළ මා කළුරිය කොට දිව්‍ය-මනුෂ්‍ය වූ කාම සුගතීන්හි ඉපිදෙමින්, සියලු සම්පත්තියෙන් සෙසු සත්ත්‍වයෝ අභිභවනය කළෙමි. ජාතිපූජාවේ විපකය මෙබඳුය.

මගේ සිත අනුවම කිරි මවුවරු මට උපස්ථාන කරති. ඔවුහු මගේ සිත කෝප නොකරති ජාති පූජාවේ විපාකය මෙබඳුය.
මෙයින් කල්ප අනූ එකකට පෙර යම් පින්කමක් කරන ලද්දෙම් ද එනිසා මම දුගතියක නූපන්නෙමි. මේ ජාති පූජාවේ විපාකයයි.
මෙයින් කල්ප තුනකට පෙර මහබලවත් සුපරිචරිය නම් සක්විති රජවරු තිස් හතර දෙනෙක්ව උපන්නෙමි.
මවිසින් සියලු කෙලෙස් දවන ලදි -පෙ- මම දැන් බුද්ධානුශාසනය ඉටු කළෙමි.”
ෂට්අභිඥා ලාභීව ප්‍රහීණ කරන ලද කෙලෙස් ප්‍රත්‍යවේක්‍ෂා කිරීම් වශයෙන් දැන් විඳිනු ලබන රෝගය නිසා පෙර ජාතියකදී තමා විසින් කළ පාප කර්ම සිහිපත් කර, දැන් එම සියලු කර්‍ම හා පාපධර්‍ම ප්‍රහීණකළ බව දක්වමින් උන්වහන්සේ මේ ගාථාව වදාළහ.
එහි **“පාපං”** යනු අකුසල කර්මයන්ය. ඒවා ලාමක වූ අර්ථයෙන් “පව්” යැයි කියති. **“පුබ්බෙ”** පෙර කාලයේදී **“අඤ්ඤාසු ජාතිසු”** මෙයින් අන්‍යවූ ජාතිවලදී අන්‍ය වූ වෙනත් ආත්මභාවවලදී මෙහි අර්ථය මෙසේ දතයුතුයි. “ඉදින් මම මේ ආත්මභාවයේ දී එබඳු වූ පාපයක් කරන ලද්දේ නම්, දැන් එහි හටගැනීමක් වත් නැත. මෙයින් අන්‍යවූ පෙර ආත්මභාවවලදී කරන ලද පාපයක් වේනම් දැන් මේ ආත්මභාවයේ දී ම එහි විපාක විඳිය යුතුයි. අනුභව කළයුතුයි. ඒ කුමක් නිසාද? මෙයින් අන්‍ය වූ උපතක් නොමැති බැවිණි. ඒ කර්මයේ විපාකදීමේ අවසරය ලබන වෙනත් ස්කන්‍ධ පංචකයක් **“වත්‍ථු අඤ්ඤං න විජ්ජතී”** නොමැති බැවිනි. මේ ස්කන්‍ධයෝ වනාහී සියලු ම උපාදාන කරගැනීම් - දැඩිව ගැනීමට ප්‍රහීණ කරන ලද බැවින්, දර - පරඬැල් ආදිය රහිත වූ ගින්නක් මෙන්, අවසන් (චුති) සිත නිරුද්ධවීමෙන් ප්‍රතිසන්‍ධියක් (නැවත ඉපදීමක්) නොමැතිව නිවීයන්නේය” යනුවෙන් තමන් වහන්සේ රහත් වූ බව ප්‍රකාශ කළ සේක.
**“යෙන යෙන සුභික්ඛනී”** යනු ආයුෂ්මත් කස්සප තෙරණුවන්ගේ ගාථාවයි. එහි උපත කෙසේ ද? මෙතෙම පදුමුත්තර භාග්‍යවතුන් වහන්සේගේ කාලයේ බමුණු පවුලක ඉපිද, ත්‍රිවේදයෙහි හා සෙසු බමුණු සිප් සතරෙහි කෙළවරට පත් විය. දිනක් ඔහු භාග්‍යවතුන් වහන්සේ දැක පැහැදුණු සිතින් සමන්මල් පූජා කළේය. ශාස්තෲන් වහන්සේගේ හාත්පස ද මත්තෙහි ද සමන් මල් මිටි දමන ලදි. ඒවා බුද්ධාන්භවයෙන් මල් වියනක් සේ නොමැලවී සත් දිනක් තිබුණි. එම අසිරිය දුටු බමුණ පුතු අතිශයින් පැහැදුණු සිත් ඇති විය. තව තවත් පින් දහම් කරමින් කල්ප ලක්‍ෂයක් පුරා කාම සුගතීන්හිම සැරිසරා මේ බුද්ධෝත්පාද කාලයේදී සැවැත් නුවර එක් උසස් බමුණකුට දාව පුතෙක් ව උපන්නේ ය. එකුමරු කස්සප නමින් ප්‍රකට විය. ඔහු කුඩා කාලයේ දීම පියා කළුරිය කළේය. මව දරුවා පෝෂණය කළාය. ඒ කුමරු දිනක් ජේතවනාරාමයට ගොස්, භාග්‍යවතුන් වහන්සේගේ ධර්‍මදේශනාවක් අසා හේතු සම්පත් ඇති බැවින් හුන් අසුනෙහි දීම සෝවාන් විය. මවගෙන් අවසරගෙන පසුව කස්සප කුමරු පැවිදි විය. ශාස්තෲන් වහන්සේ වස් වැස පවාරණය කොට, ජනපදචාරිකාවේ හැසිරෙන කල්හි තමා ද උන්වහන්සේ සමග යනු කැමතිව මවගේ කැමැත්ත ලබා ගැනීමට ඇය වෙත ගියේය. කස්සප හිමියන්ට එම අවසරය දෙන මෑණියෝ අවවාද වශයෙන් මෙම ගාථාව කීවාය.
එම ගාථාවෙහි **“යෙන යෙන”** යනු යම් තැනෙක සත්තමී විභක්තියේ කරණ වචනයකි. යම් යම් දිශාවකට යන අර්ථයයි. **“සුභික්ඛානී”** යනු ආහාර පාන සුලභ වූ ප්‍රදේශ හා රටවල් යන අර්ථයයි. **“සිවානී”** බිය සැක නැති, රෝගාබාධ නැති ප්‍රදේශ **“අභයානී”** යනු සොරබිය ආදී භය කිසිවක් නොමැති ප්‍රදේශ නිර්භය තැන් රෝගාබාධ නැති දුර්භික්‍ෂ භය ඇති ප්‍රදේශ ‘සුභික්ඛ’ හා ‘සිවානි’ යන දෙපදයෙන් අදහස් කරන ලදි. **“නෙන”** යන්නා වූ ඒ ඒ දිශාවෙහි **“පුත්තක”** යනුවෙන් අනුකම්පාව නිසා කස්සප තෙරුන්ට පුතේ! යනුවෙන් ආමන්ත්‍රණය කරයි. **“මා”** යනු ප්‍රතිශේධනාර්ථයේ (වැලැක්වීමේ අර්ථයේ) නිපාතයකි. **“සොකා පහතො”** යනු ඉහත කී ලක්‍ෂණ නොමැති රටවලට, ප්‍රදේශවලට ම යන්න. දුර්භික්‍ෂ, භය ආදී සහිත ප්‍රදේශවලට ගොස් ශෝකයෙන් පීඩාවට පත්නොවන්න. මෙම මවගේ අවවාදය ඇසූ තෙරුන් වහන්සේ, “මගේ මව මා හට ශෝක රහිත තැනට යාමට ආශිර්වාද කරන්නීය. එනිසා මම සර්වප්‍රකාරයෙන් ම ශෝක රහිත වූ විශේෂයෙන් ම නිර්භය වූ ස්ථානයට (නිවණට) පත්වීම සුදුසුයැ”යි උත්සාහ වඩා විදසුනෙහි සිත පිහිටුවා නොබෝ කලකින් ම අරණ්‍යයෙහි වෙසෙමින් ම රහත් බවට පත්වූහ. අපදාන පාළියේ උන්වහන්සේ විසින් මෙසේ පවසන ලදි.
“වේද හදාරන, මන්ත්‍රධාරී වූ වේදත්‍රයේ පරතෙරට ගිය මම එළිමහනෙහි සිටියෙම්; වනයෙහි හැසිරෙන සිංහයකු වැනි වූ තැති නොගන්නා ව්‍යාඝ්‍රරාජයකු වැනි වූ මාතංග කුලයේ ත්‍රිමදගලිත හස්ති රාජයකු වැනි වූ මහර්ෂි වූ ලෝකනායකයන් වහන්සේ දුටුවෙමි.

ඒ මට සමන්මල් රැගෙන අහසෙහි දැමුවෙමි. බුදුරදුන්ගේ ආනුභාවයෙන් ඒ සියල්ල හාත්පසින් බුදුහු පිරිවරා ගැනුනි.
මහාවීර වූ ලෝකනායකයන් වහන්සේ අධිෂ්ඨාන කල කල් හි, ඒ නරශ්‍රේෂ්ඨයන් වහන්සේ පිරිවරා ගෙන සිටි මල් වියන් විසිරී ගියේය.
අනතුරුව ඇතුලට පිවිසි නැටි ඇති පිටතට හැරුණු මල් ඇති ඒ මල් වියන සතියක් පුරාම බුදුරදුන්ට සෙවන දී එතැනින් අතුරුදහන් විය.
විශ්මය ජනක වූ ලොමුඩැහැගන්නා වූ ඒ අසිරිමත් සිදුවීම දුටු මම සුගත වූ ලෝකනායකයන් වහන්සේ කෙරෙහි සිත පැහැදුවූයෙමි.
එසේ සිත් පැහැදවීමේ බලයෙන් මෙහෙය වූ මම කල්ප ලක්‍ෂයක් ම දුගතියක නූපන්නෙමි.
මෙයින් එක්දහස් පන්සිය වන කල්පයේ දී චිණ්ණමාලාස නම් වූ මහ බලැති සක්විති රජවරු විසිපහක් ව සැප වින්දෙමි.
ඒ මම දැන් සියලු කෙලෙස් දැවුයෙමි. -පෙ- බුද්ධානුශාසනය ඉටුකළෙමි.”
රහත් බවට පත් වූ කස්සප තෙරණුවෝ; “මේ මවගේ ප්‍රකාශය ම මාහට රහත්වීම සඳහා අංකුසයක් - පිහිටාධාරයක් වූයේය”යි එම ගාථාවම නැවත දේශනා කළහ.
**“සීහප්පමත්තො විහර”** යනු ආයුෂ්මත් සීහ තෙරුන්ගේ ගාථාවයි. එහි උපත කෙසේ ද? පෙර බුදුවරු හමුවෙහි කළ ප්‍රාර්ථනා ඇති මෙතෙම, මෙයින් කල්ප දහ අටකට පෙර දී පහළ වූ අත්‍ථදස්සි භාග්‍යවතුන් වහන්සේගේ දවස “චන්දභාගා” නම් නදී තෙර කිඳුරු යෝනියෙහි ඉපදුනේය. මල් ආහාර කොටගත්, මලින් කළ වස්ත්‍ර අඳින එම කිඳුරා දිනක් අහසින් වැඩම කරන අත්‍ථදස්සි භාග්‍යවතුන් වහන්සේ දැක පැහැදුණු සිතින් උන්වහන්සේ පුදනු කැමතිව ඇඳිලි බැඳගෙන සිටියේය. ඔහුගේ අදහස දත් බුදුරජාණන් වහන්සේ අහසින් බැස එක් ගසක් මුල පලක් බැඳ හුන්සේක. කිඳුරා සඳුන් තෙල් ගල්වා සඳුන් සුවඳැති මලින් පූජා කරවා, වැඳ භාග්‍යවතුන් වහන්සේ පැදකුණු කොට ගෞරව දක්වා පිටව ගියේය. එම පින්කමේ විපාක ලෙස ඔහු දෙව් මිනිස් දෙගතියෙහි ඉපදුණි. සීහ නමින් පතල වූ ඔහු භාග්‍යවතුන් වහන්සේ දැක පැහැදුණු සිතින් උන්වහන්සේට වැඳ එකත් පසෙක සිටියේ ය. ඔහුගේ අදහස් දත් බුදුරජාණන් වහන්සේ ධර්‍මදේශනා කළ සේක. දහම් ඇසූ සීහ ලබන ලද ශ්‍රද්ධාවෙන් සසුනේ පැවිදිව, කමටහන් ගෙන කැළයේ වාසය කරයි. නමුත් භාවනා කරන උන්වහන්සේගේ සිත නානා අරමුණුවල දිවයයි. එකඟ නොවේ. අපේක්‍ෂිත මගඵල උපදවා ගත නොහැකි වෙයි. මේ බව දුටු ශාස්තෲන් වහන්සේ අහසෙහි පෙනී සිට මෙම ගාථාවෙන් අවවාද කළ සේක.
එම ගාථාව වදාරා අවසන් වත්ම සීහ තෙරණුවෝ විදසුන් වඩා රහත්වූහ. ඒ බව මෙසේ අපදාන පාළියේ දැක්වේ.
“එකල්හි මම චන්‍ද්‍රභාග නදී තීරයේ වෙසෙන කිඳුරෙක් වීමි. මල් අනුභව කරන මම මලින් කළ වස්ත්‍ර හැන්දෙමි.
එකල්හි නර ශ්‍රේෂ්ඨ වූ ලොවට ජ්‍යෙෂ්ඨ වූ අත්‍ථදස්සී භාග්‍යවතුන් වහන්සේ අහසෙහි හංස රාජයකු මෙන් වන හිසින් වැඩම කළහ.
“පුරුෂ ශ්‍රේෂ්ඨයන් වහන්ස! ඔබ වහන්සේට නමස්කාර වේවා. ඔබ ප්‍රසන්න වූ විශෝධිත සිතක් ඇති උතුමකු වන සේක. අතිශය ප්‍රසන්න වූ මුහුණ හා ඉන්‍ද්‍රියන් ඇති සේක.”
මහා ප්‍රාඥ වූ මනා නුවණැති සර්වඥයන් වහන්සේ අහසින් බැස සඟල සිවුර අතුරා රුකක් මුල පලක් බැඳ හුන් සේක.
සඳුන් සුණු (චූර්ණය) ගෙන බුදුරජාණන් වහන්සේ වෙත ගියෙමි. පහන් සිතින් - සතුටින් යුක්තව ඉන් බුදුන් පිදුවෙමි.
ලෝක ජ්‍යෙෂ්ඨ වූ නර ශ්‍රේෂ්ඨ වූ බුදුරජාණන් වහන්සේට වැඳ, සතුටු සිතින් උතුරු දෙස බලා ගියෙමි.
මෙයින් එක් දහස් අටසිය වන කල්පයේ දී යම් සඳුන් පූජාවක් කළෙම් ද ඒ හේතුවෙන් මේ දක්වා ම දුගතියක නූපන්නෙමි. බුද්ධ පූජාවේ මේ විපාකයයි.
මින් කල්ප එක්දහස් හාරසීයකට පෙර රෝහිත නම් මහ බල ඇති සක්විති රජවරු තිදෙනෙක්ව උපන්නෙමි.
මවිසින් කෙලෙස් දවන ලදි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
සීහ තෙරුන්ට අවවාද වශයෙන් දෙසන ලද **“සීහප්පමත්තො විහර”** යන ගාථාවෙහි “සීහ” යනු තෙරුන්ට ඇමතීමයි. සීහය! “අප්පමත්තො විහර” සිහියෙන් යුක්තව අප්‍රමාදීව සියලු ඉරියවුවල සතිය පිහිටුවා විමසුම් නුවණින් වාසය කරව. දැන් ඒ අප්‍රමාදීව විහරණය විපාකයත් සමග සංක්‍ෂිප්තව දැක්වීමට, **“රත්තින්‍දිවං”** යනාදිය දෙසන ලදි. එහි අර්ථය මෙසේය. “රාත්‍රියේ ද දවාලෙහි ද සක්මනෙහි යෙදෙමින් වෙර වඩා සිත බැඳ තබන ධර්මවලින් සිත පිරිසිදු කර ගන්න”යි කියූ ආකාරයෙන් ම සතර සම්‍යක් ප්‍රධාන වීර්ය වැඩීම් වැඩීම් වශයෙන් නොමැලිව, නොකුසීතව අරඹන ලද වීර්ය වැඩීම් වශයෙන් වීර්යයෙන් කුසල් ද සමථ විදර්ශනා දී ධර්ම ද ලෝකෝත්තර ධර්මයද වඩන්න. උපදවා ගන්න. තමා තුළ දියුණු කර ගන්න. එසේ කුසල් වඩා “**ජහ සීඝං සමුස්සයං”** යනු නුඹගේ ආත්මභාවයෙහි, සිරුරෙහි බැඳී පවතින ඡන්‍දරාගය පළමුව වහා අත්හරින්න. දුරු කරන්න. කල්නොයවා ම බැහැරලන්න. එසේ ඇති කල්හි පසුව අවසන් සිත නිරුද්ධ වීමෙන් ඉතිරි නොවීම ම ස්කන්‍ධ රැස දුරු වන්නේය. අත් හරින්නේය.” රහත් බවට පත් වූ සීහ තෙරණුවෝ ඒ බව ප්‍රකාශ කරන සේක් එම අවවාද ගාථාව ම නැවත වදාළහ.
**“සබ්බරත්තිං සුපිත්‍වා න”** යනු ආයුෂ්මත් නීත තෙරුන්ගේ ගාථාවයි. එහි උපත කෙසේද? මෙතෙම පදුමුත්තර භාග්‍යවතුන් වහන්සේගේ සමයෙහි සුනන්ද නම් බමුණකු වී නොයෙක් සිය ගණන් බමුණන්ට මන්ත්‍ර උගන්වයි. හේ “වාජපෙය්‍ය” නම් මහා යාගයක් කරයි. භාග්‍යවතුන් වහන්සේ ඒ බමුණාට අනුකම්පා කළ සේක; එම යාග ස්ථානයට ගොස් අහසෙහි සැරි සැරූහ. බමුණා ශාස්තෲන් වහන්සේ දුටු පමණින් ම සිත් පහදවා ගෙන, මල් ගෙන ඒමට සිසුන්ට දන්වා. මල් ගෙනා කල්හි ඒවා අහසෙහි දමා පූජා කළේය. බුද්ධානුභාවයෙන් එම මල් රැස එම ස්ථානය ද මුලු නගරයෙහි ද පැතිරී සිටින මල් වියනක් විය. ශාස්තෲන් වහන්සේ පිළිබඳව මහජනයා තුළ මහත් වූ ප්‍රීතියක් ඇතිවිය. එම කුසල කර්මයේ විපාක වශයෙන් දෙව් මිනිස් දෙගතියේ සැරි සැරූ සුනන්ද බ්‍රාහ්මණයා; අපගේ බුදුරජාණන් වහන්සේ පහළ වූ සමයෙහි සැවැත් නුවර එක් බමුණකුගේ පුතෙක් ව උපන්නේ ය. එවිට ඔහුගේ නම “නීත” නම් විය. නීත වැඩිවියට පැමිණ, “මේ ශ්‍රමණ ශාක්‍ය පුත්‍රයෝ සුව ස්වභාවයෙන්, සුව හැසිරීමෙන් ඉතා රසවත් ආහාර වළඳා, මනාව සෙවිලි කළ සෙනසුන්හි වෙසෙති. ඒනිසා මොවුහු වෙත පැවිදිවීමෙන් සුවසේ වාසය කිරීමට හැකිවේ” යැයි සිතා සැප විඳීමේ කැමැත්තෙන් පැවිදි විය. පැවිදිව ශාස්තෲන් වහන්සේගෙන් කමටහන් රැගෙන ගොස් කිහිප දිනක් එය සිහිපත් කර, පසුව එය හැර දමා, බඩ තදවන තෙක් ආහාර ගෙන මුලු දවසෙහි ම සමූහ සාකච්ඡාවේ නියැලෙමින්, තිරිසන් කථාවෙන් කල් යැවූ නීත තෙරුන් රාත්‍රියේ දී කය සිතමැලි භාවයෙන් (ථීන මිද්ධ) මැඩී මුලු රැයම නිදා ගත්හ. මෙසේ කල් යැවූ උන්වහන්සේගේ නුවණ මුහුකුරා යෑම පිළිබඳව සළකා බැලූ ශාස්තෲන් වහන්සේ මෙසේ අවවාද කළ සේක.
එහි **“සබ්බරත්තිං”** යනු මුලු රාත්‍රියෙහිම **“සුපිත්‍වාන”** නිදාගෙන, “රාත්‍රී පළමු යාමෙහි සක්මනට බැස සිත ආවරණය කරන දහම්වලින් සිත පිරිසිදු කරන්නේය” යනාදී ලෙස පැවසූ පරිදි නිදි වැරීමෙහි නොයෙදුණු. හුදෙක් රෑ තුන් යාමයෙහි ම නින්ද බැසගෙන යන අර්ථයයි. “දිවා” යනු දවල් කාලයයි. මුලු දවල් කාලයෙහි සමූහයා වෙත ඇලී සමූහ සාකච්ඡාවලින්, තිරිසන් කථාවෙන් යුක්තව කය දැඩි කර ගැනීම ම අපේක්‍ෂිත අන් භික්‍ෂූන් සමග හිඳියි. සමූහ සාකච්ඡාවෙහි ඇලී ගැලී, ඉන් ඉවත් වීමේ අකමැත්තෙන් සිටීම “සඞ්ගණිකෙ රතො” නම් වේ. පෙළෙහි “සඞ්ගණිකාරතො” යන්න ද යෙදේ. “කුදස්සු නාමා” යනු කවදා ද? ‘සු’ යනු නිපාතයක් පමණි. ‘කවර කාලයක ද?’ යන අර්ථයයි. “දුම්මෙධො” යනු මෝඩකමින් යුක්තව ‘දුක්ඛස්ස’ සසර පැවැත්ම ගෙනදෙන දුකෙහි “අන්තං” කෙළවර අවසානය. කෙළවරක් දැකීම කවදා නම් ඉටුවේද? මෙසේ කල්ගත කරන්නට දුකෙහි කෙළවර කිරීමක් නම් නැත. “දුම්මෙධ දුක්ඛස්සන්තං කරිස්සසී” යන පාඨය ද පෙළෙහි යෙදේ.
මෙසේ ශාස්තෲන් වහන්සේ විසින් වදාළ ගාථාවෙන් සංවේගයට පත් වූ නීත තෙරණුවෝ නොබෝ කලකින් ම රහත් ඵලයෙහි පිහිටියහ. උන්වහන්සේ ඒ බව මෙසේ අපදාන පාළියේ දක්වා ඇත.
“මන්ත්‍ර පාරගත වූ වේද හදාරන යාග කිරීමෙහි යෙදුණු, සුනන්ද නම් බමුණා වූ මම මහා යාගයක් කළෙමි.
අග්‍ර කාරුණික වූ සෘෂි වූ ලොව මැනවින් වටහා ගත් පදුමුත්තර බුදුරජාණන් වහන්සේ ජනයාට අනුකම්පා කරමින්, එවිට අහසෙහි සක්මන් කළසේක.
උපධි විරහිත ලෝක නායක වූ සර්වඥයන් වහන්සේ අහසෙහි සක්මන් කරමින් අපමණ සත් වග කෙරෙහි මෙත් සිත පැතිර වූහ.
මන්ත්‍ර පාරගත බමුණා සිය සියලු සිසුන් ලවා මල් නටුවෙන් නෙළා රැස් කරවා අහසට දමා පූජා කළේය.
එවිට මුලු නගරයම වසාගෙන මල් වියනක් ලෙස එම මල් විසිරී ගියේය. ඉන් ඉවත් නොවී සතියක්ම බුද්ධානුභාවය නිසා මල් වියන පැවතුණි.
එම කුසල කර්මය නිසා සම්පත් අනුභව කළ මම දැන් සියලු ආශ්‍රව මැනවින් දැන ක්‍ෂය කිරීමෙන් ලොව විසත්තික නම් වූ නිවන අවබෝධ කළෙමි.
එපමණම මෙයින් කල්ප එක් දහස් එක සියකට පෙර, මහ බලවත් සක්විති රජවරු තිස්පස් දෙනෙක් ව “අබ්භස” නමින් ප්‍රකට වූයෙමි.
දැන් මම සියලු කෙලෙස් දැවුයෙමි. -පෙ- බුදුරජාණන් වහන්සේගේ අනුශාසනාව ඉටු කළෙමි.”
රහත් වූ තෙරණුවෝ ඒ බව ප්‍රකාශ කරනු සඳහා වදාළ ගාථාව ම පැවසූහ.
**“චිත්තනිමිත්තස්ස කොවිදො”** යනු ආයුෂ්මත් සුනාග තෙරුන් වහන්සේගේ ගාථාවයි. එහි උපත කෙසේද? පෙර බුදුවරු හමුවෙහි දී කළ ප්‍රාර්ථනා ඇති සුනාග තෙරණුවෝ ද ඒ ඒ භවයන්හි ඉපිද නිවන් පතාගෙන කුසල් රැස්කර ගත්හ. මෙයින් කල්ප තිස් එකකට පෙර පහළ වූ සිඛි බුදුරජාණන් වහන්සේගේ කාලයේ බමුණු ගෙදරක ඉපිදී වැඩිවිය පැමිණ, ත්‍රිවේද පාරගතව අරණ්‍ය ආශ්‍රමයක වාසය කරමින් බමුණු දරුවන් තුන්දාහකට මන්ත්‍ර ඉගැන්වූහ. එක් දිනක් එම බමුණා ශාස්තෲන් වහන්සේ දැක මහ පුරිස් ලකුණු විමසා බලා, “මෙබඳු අංග ලක්‍ෂණවලින් හෙබි මෙතෙම අනන්ත ජින නම් වේ. අනන්ත වූ ඤාණ සම්පත් ඇති බුද්ධ නම් උතුමන් වහන්සේ වන්නේයැ”යි බුදු නුවණ අරබයා මහත් වූ ශ්‍රද්ධාවක් උපදවා ගත්තේය. ඒ සිත් පැහැදවීම් කුසලයෙන් ඉන් චුතව දෙව් මිනිස් දෙගතියේ ඉපිද සැප විඳ, මේ බුද්ධොත්පාද කාලයෙහි නාලක ගම එක් බමුණකුගේ පුතුව උපන්නේය. සුනාග නම් වූ ඒ බමුණු කුමරු ධර්ම සේනාපති සැරියුත් තෙරණුවන්ගේ ගිහිකළ යහළුවෙකි. එනිසා ශාස්තෲන් වහන්සේ වෙත අවුත් ධර්මය අසා, සම්‍යක් දෘෂ්ටියෙහි පිිහිටා පැවිදිව, නොබෝ දිනකින්ම විදසුන් වඩා රහත් විය. උන්වහන්සේ සිය චරිතය අපදාන පාළියේ මෙසේ දැක්වූහ.
“හිමවත සමීපයේ වසභ නම් පර්වතයක් විය. එම පර්වතය පාමුල මට අසපුවක් විය.
එකල්හි මම බමුණෙක්ව තුන් දාහක් සිසුන්ට ඉගැන්වූයෙමි. සිසුන් සියලු දෙන රැස් කරවා විවේකස්ථානයක සිටියෙමි.
එසේ එකත්පසෙක සිටි මන්ත්‍ර පාරාගත වූ මම, බුද්ධ ධර්මය (බුද්ධ වේදය) විමසමින් බුද්ධ ඥානයෙහි සිත පැහැද වූයෙමි.
එසේ සිත පහදවා ගත් මම පන් ඇතිරිල්ලක් මත හිඳ, පලක් බැඳගෙන ම කළුරිය කළෙමි.
මෙයින් කල්ප තිස් එකකට පෙර මම යම් බුද්ධ ඥානය පිළිබඳ වූ සංඥාවක් මෙනෙහි කළෙම් ද මේ දක්වා දුගතියක නූපන්නෙමි. ඥාන සංඥාවෙහි විපාක මෙබඳුය.
මෙයින් විසිහත් වන කල්පයේදී සත් රුවනින් පිරි, මහ බලවත් සිරිධර නම් සක්විති රජව උපන්නෙමි.
මවිසින් සියලු කෙලෙස් දවන ලදි. -පෙ- බුදුරජාණන් වහන්සේගේ අනුශාසනාව ඉටු කළෙමි.”
රහත් බවට පත්ව භික්‍ෂූන් වහන්සේලාට ධර්ම දේශනා කිරීම් වශයෙන් සිය රහත් බව ප්‍රකාශ කරන සුනාග තෙරණුවෝ මේ ගාථාව වදාළහ.
එහි **“චිත්තනිමිත්තස්ස කොවිදො”** යනු භාවනා සිතේ නිමිති ගැනීමෙහි දක්‍ෂ වූ “මෙ සමයේ සිත උත්සාහවත් කළ යුතුයි. මේ සිත සතුටු කළ යුතුයි. මේ සිත මැදහත්ව බැලිය යුතුයි.” යනාදී ලෙස උත්සාහ කිරීමාදියෙහි වූ සිත් නිමිති ගැනීමෙහි දක්‍ෂ වේ. **“පවිවෙකරසං විජානීය”** කාය විවේකයෙහි නියැලී එය වඩමින්; “චිත්ත විවේකයෙහි රසය හඳුනාගෙන, විවේක සුව අනුභව කොට” යන අර්ථයයි. “විවේක සුවය පානය කර” (පිවිත්‍වා) යනුවෙන් ද කියයි. **“ඣායං”** යනු පළමුව අරමුණු සිහිපත් කරමින් ද පසුව ලක්‍ෂණ සලකා බැලීමෙන් ද ධ්‍යාන වඩනුයේ. දැහැන් වඩන **“නිපකො”** යනු කමටහන් පරිහරණය - භාවිත කිරීමෙහි දක්‍ෂ වූ **“පතිස්සතො”** යනු පිහිට එළවූ සිහිය ඇති. **“අධිගච්ඡෙය්‍ය සුඛං නිරාමිසං”** යනු මෙසේ සමථ නිමිත්තාදියේ කුශලත්‍වයෙන් ලබන ලද චිත්ත විවේක සුවයෙහි පිහිටා, සිහි ඇතිව, මැනවින් නිමිත්තාදියේ කුශලත්‍වයෙන් ලබන ලද චිත්ත විවේක සුවයෙහි පිහිටා, සිහි ඇතිව, මැනවින් දැනගෙන විදර්ශනා ධ්‍යානයෙහි ද යෙදෙමින්. වඩමින් සිටියි. ඔහු කාමාමිෂයන් හා සසර පැවැත්මට හේතුවන ආමිෂාදියෙන් වෙන්ව නිරාමිෂ වූ නිවන් සුවය ද ඵල සුවය ද (මාර්ගඵල) ලබා ගන්නේ ය. නිවන් සැපයට එළඹෙන්නේ ය.
**“ඉතො බහිද්ධා පුථු අඤ්ඤවාදිනං”** යනු ආයුෂ්මත් නාගිත තෙරුන් වහන්සේගේ ගාථාවයි. එම ගාථාවේ උපත කෙසේද? මෙතෙම පදුමුත්තර භාග්‍යවතුන් වහන්සේගේ කාලයේදී නාරද නම් බමුණෙක් ව, එක් දිනක් මිදුලෙහි සිටියේ, බික් සඟන පිරිවරා වැඩම කරන භාග්‍යවතුන් වහන්සේ දැක පැහැදුණු සිතින් ගාථා තුනකින් ස්තුති කළේය. ඒ පින්කමේ විපාක වශයෙන් ඔහු කාම සුගතීන්හිම සැරිසරා, තව තවත් පින් දහම් කරමින් සැප විඳ; මේ බුද්ධෝත්පාද කාලයෙහි කපිල වස්තුවේ රජ පවුලක උපන්නේය. නාගිත නම් වූ ඒ ශාක්‍ය කුමරු භාග්‍යවතුන් වහන්සේ කපිල වස්තුවෙහි වැඩ වසන කාලයේදී දේශිත මධුපිණ්ඩික සූත්‍රය අසා ලබන ලද ශ්‍රද්ධාවෙන් පැවිදිව විදසුන් වඩා රහත් විය. උන්වහන්සේ අපදාන පාළියේදී මෙසේ පවසති.
“විශාල ලෙස පිපී පැතිර ගිය මල් ඇති වනයෙහි හුන් මම ලෝකනායක වූ, දක්‍ෂිණාසුවය වූ, බල (තථාගත බල) යන්ට පැමිණි, බික් සඟන පිරිවරාගත් බුදුරජාණන් වහන්සේ දුටුවෙමි.
“ත්‍රිවිද්‍යා සහිත ෂඩ් අභිඥාලාභී, මහත් සෘද්ධි ඇති ලක්‍ෂයක් මහරහත්හු සම්මා සම්බුදු රජාණන් වහන්සේ පිරිවරාගෙන සිටිති. එය දුටු කවරෙක් නම් නොපහදී ද?
අනන්ත වූ ඤාණ සහිත ඒ සර්වඥයන් වහන්සේගේ නුවණ හා සැසඳිය හැකි උපමාවක් දෙවියන් සහිත ලෝකයේ නොමැත. ඒ බව දුටු කවරෙක් නම් නොපහදී ද?
හුදෙක් රත්නාකරයක් මෙන් දක්වන දහම් කය, වෙනස් කිරීමට විකෘති කිරීමට කිසිවෙකු සමත් නොවේ. ඒ බව දුටු කවරෙක් නම් උන්වහන්සේ වෙත නො පහදී ද?”
යන මේ අදහස් සහිත ගාථා තුනකින් නාරදක සාරගච්ඡය නම් වූ මම පස්මරුන් දිනු පදුමුත්තර සම්බුදුරජාණන් වහන්සේට ස්තූති කළෙමි.
ඒ සිත් පැහැදවීම නිසාත් බුදුරජාණන් වහන්සේට ස්තූති කිරීම නිසාත් මම මේ දක්වා වූ කල්ප ලක්‍ෂය මුලුල්ලෙහිම සුමිත්ත නම් ක්‍ෂත්‍රිය සක්විති රජව සැප වින්දෙමි.

දැන් මවිසින් සියලු කෙලෙස් දවන ලදි. -පෙ- බුදුරජාණන් වහන්සේගේ අනුශාසනය ඉටු කළෙමි.”
රහත් බවට පත් වූ උන්වහන්සේ, ශාස්තෲන් වහන්සේ විසින් දෙසන ලද ධර්මයෙහි නෛර්‍ය්‍යාණික බව සිහිකිරීමෙන් හටගත් ප්‍රීතියෙන්, සතුටින් යුක්තව මෙසේ උදන් ඇනූසේක.
මේ ගාථාවේ **“ඉතො බහිද්ධා”** යනු මේ බුදු සසුනින් බැහැර වූ අන් සමයන්හි එනිසා **“පුථු අඤ්ඤවාදිනං”** යි කියන ලදි. “නානාතීර්ථකයන්ට” යන අර්ථයයි. **“මග්ගොන නිබ්බාණගමො යථා අයං”** යනු යම්සේ මේ ආර්ය අෂ්ඨාංගික මාර්ගය ඒකාන්තයෙන්ම නිවන ලබා දෙන්නකි යි “නිබ්බාණගාමී” නම් වේ. මෙබඳු නිවන් දක්වන මාර්ගයක් අන්‍ය තීර්ථක සමයන්හි නොමැත. සම්මා සම්බුද්ධ නොවූවන් විසින් එම සමයන් ඇතිකළ බැවිනි. භාග්‍යවතුන් වහන්සේ මෙනිසාම -
“මහණෙනි! මෙම බුදු සසුනෙහි ම පළමු ශ්‍රමණයාත්, දෙවන ශ්‍රමණයාත්, තෙවැනි ශ්‍රමණයාත්, සිවුවන ශ්‍රමණයාත් සිටිති. අන්‍ය පර පාදයෝ (අනෙකුත් සමයන්) ශ්‍රමණයන්ගෙන් ශූන්‍යය” යනුවෙන් දේශනා කළහ.
“ඉති” යනු මෙසේ “සූ” යනු නිපාතයක් පමණි. “සඞ්ඝං” යනු භික්‍ෂු සංඝයා මෙය උසස් කර දැක්වීමකි. “දෙව් මිනිසුන්ගේ ශාස්තෘහුය” (සත්‍ථා දේවමනුස්සානං) යන්න මෙනි. **“සංඝං”** යනු සමූහයයි. හික්මී මගඵල උපදවාගත් යන අදහසයි. “භගවා” භාග්‍යවත් බව ආදී කරුණුවලින් **“භගවා”** නම් වේ. භාග්‍යවතුන් වහන්සේ මේ දැක්වූයේ සංක්‍ෂිප්ත වශයෙනි. සවිස්තරව පරමත්‍ථදීපනී ඉතිවුත්තක අටුවාවෙහි කියූ පරිදි දත යුතුයි. **“සත්‍ථා”** යනු මෙලොව හා පරලොව පරමාර්ථ පිළිබඳව සුදුසු සේ අනුශාසනා කරන හෙයින් **“සත්‍ථා”** නම් වන සේක. **“සයං”** තමාම. මෙම ගාථාවේ අර්ථය මෙසේය - “සීලාදී ස්කන්‍ධත්‍රය සංග්‍රහ කරන්නා වූ සම්මා දිට්ඨි ආදී අංග අටකින් යුතු බැවින් අෂ්ඨාංගික වූ නිවන වෙත යන ආර්ය මාර්ගයක් මගේ මේ බුදු සසුනෙහි වේ නම්; එවැනි මාර්ගයක් වෙනත් කිසිදු සමයක නොමැත.” යනුවෙන් සිංහනාද කරන අපගේ භාග්‍යවතුන් වහන්සේ, තමන් වහන්සේම ස්වයම්භූ ඥානයෙන් අවබෝධ කරගෙන, තමන් වහන්සේම මහා කරුණාවෙන් මෙහෙයවීමෙන් තම දේශනා විලාශ සම්පත්තියෙන් ද අපත් ඇඹුලක් මෙන් දක්වමින් භික්‍ෂු සංඝයාට හික්මීමට සහ නිර්වාණාවබෝධයට අනුශාසනා කරන සේක. අවවාද කරන සේක.
**“ඛන්‍ධා දිට්ඨා යථාභූතං”** යනු ආයුෂ්මත් පවිට්ඨ තෙරුන්ගේ ගාථාවයි. එහි උපත කෙසේද? උන්වහන්සේ ද පෙර බුදුවරු හමුවෙහි කළ පැතුම් ඇතිව ඒ ඒ භවයන්හි දී නිවන් පතාගෙන පින් රැස් කරනුයේ අත්‍ථදස්සි නම් භාග්‍යවතුන් වහන්සේ ලොව පහළ වූ සමයේ දී කේසව නම් තාපසව උපන්නහ. එක් දිනක් කේසව තවුසා ශාස්තෲන් වහන්සේ වෙත පැමිණ, බණ අසා, පහන් සිතින් ඇඳිලි බැඳ වැඳගෙන ප්‍රදක්‍ෂිණා කොට වැඳ ගියේය. ඔහු ඒ පින්කම නිසා දෙව්ලොව ඉපිද තවත් පින්දහම් සිදුකරමින් කාම සුගතීන්හි ඉපිදෙමින් සසර සැරිසරා; අපගේ බුදුරජාණන් වහන්සේ ලොව පහළ වූ සමයෙහි මගධ රට බමුණු පවුලක ඉපිද, අනුක්‍රමයෙන් වියට පත්ව ගිහිගෙයින් නික්මීමේ කැමැත්තෙන් පිරිවැජි පැවිද්දෙන් පැවිදිව, එහි හදාළ යුතු දේ හදාරා හැසිරෙන කල්හි උපතිස්ස හා කෝලිත යන දෙදෙන බුදු සසුනේ පැවිදි වූ බව අසා, “ඔවුහු දෙපල මනා ප්‍රඥාවන්තයින්ය. ඔවුහු යම් සසුනක පැවිදි වී නම් එය උතුම් වන්නේ ය”යි සිතා ශාස්තෲන් වහන්සේ සමීපයට ගොස් බණ අසා ලැබූ ශ්‍රද්ධා ඇතිව බුදු සසුනේ පැවිදි විය. ශාස්තෲන් වහන්සේ ඔහුට විදසුන් භාවනා කමටහන දුන් සේක. විදසුන් වැඩීමෙහි නිරත වූ උන්වහන්සේ කල් නොයවාම රහත් වූහ. අපදාන පාළියේදී උන්වහන්සේ මෙසේ පැවසූහ -
“නාරද යනු මගේ නාමයයි. කේසව යනු මා හඳුන්වන ග්‍රෝත්‍ර නාමයයි. ඒ මම කුසල් අකුසල් කුමක් ද? යි සොයමින් බුදුරදුන් සමීපයට පැමිණියෙමි.
මෙත් සිතින් යුතු කාරුණික වූ පසැස් ඇති මහාමුනි වූ ඒ අත්‍ථදස්සි සර්වඥයන් වහන්සේ සත්ත්‍වයන් අස්වසමින් දහම් දෙසන සේක.
තම සිත පහදවා ගෙන මුදුනෙහි ඇඳිලි බැඳ මම, ශාස්තෲන් වහන්සේට වැඳ නැගෙනහිර දෙසට ගියෙමි.
මෙයින් කල්ප එක් දහස් හත්සීයකට පෙර අමිත්තතාපන නම් මහත් බල ඇති සක්විති රජුව උපන්නෙමි.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටු කළෙමි.”
රහත් බවට පත් වූ උන්වහන්සේ ඒ බව ප්‍රකාශ කරමින්
එහි “ඛන්‍ධා” යනු පඤ්ච උපාදානස්කන්‍ධයන්ය. විදර්ශනාවට පැමිණීම් ලක්‍ෂණයෙන් ද ශ්‍රමණ බවේ ලක්‍ෂණ වශයෙන් ද තත්වාකාරයෙන් පිරිසිඳ දැනගැනීම් ආදී හාත්පසින් ම දැනගැනීම් වශයෙන් දැකිය යුතු හෙයින් දක්නා ලද “යථා භූතං” විදර්ශනා ප්‍රඥාව සහිත වූ මාර්ග ප්‍රඥාවෙන් “මේ දුකය......” ආදී වශයෙන් විපරීත නොවී තත්ත්‍වාකාරයෙන් ම දක්නා ලද, “භවා සබ්බෙ පදාලිතා” කාමාදී සියලු භවයන් ද උත්පත්ති භාවාදිය ද මාර්ග ඤාණය නම් සැතින් (ආයුධයෙන්) බිඳින ලදි. විධ්වංසනය කරන ලදි. කෙලෙසුන්ගෙන් පළා දැමීම ම මාර්ග ප්‍රඥාවෙන් කාම උප්පත්ති ආදී භව විනාශ කිරීම නම් වේ. එනිසා **“වික්ඛීණො ජාති සංසාරො නත්‍ථිදානි පුනබ්භවො”** යනුවෙන් කියන ලදි. ජාති නම් වූ සංසාරය (ඉපදීම) විශේෂයෙන් ක්‍ෂය කරන ලදි. දැන් පුනර්භවයක් නැත. මෙම අර්ථ ඉහත කියන ලද පරිදිම දත යුතුයි.
**“අසක්ඛිං වත අත්තානං”** යනු ආයුෂ්මත් අජ්ජුණ තෙරුන්ගේ ගාථාවයි. එහි උපත කෙසේද? පෙර බුදුවරු හමුවෙහිදී කළ ප්‍රාර්ථනා ඇතිව ඒ ඒ භවයන්හිදී නිවන්පතා ගෙන කුසල දහම් රැස් කරගත් අජ්ජුණ තෙරණුවෝ; විපස්සි භාග්‍යවතුන් වහන්සේගේ කාලයේදී සිංහයෙකුව උපන්හ. දිනක් එක් ගසක් මුල හුන් ශාස්තෲන් වහන්සේ දුටු එම සිංහයා, “මෙතෙම ඒකාන්තයෙන් මේ කැලයේ සිටින සියලු දෙනාටම ශ්‍රේෂ්ඨ වූ පුරුෂ සිංහයා වන්නේය”යි පැහැදුණු සිතින් පිපුණු සල් අත්තක් කඩා ඉන් ශාස්තෲන් වහන්සේ පූජා කළේය. ඒ පින්කම හේතුවෙන් තිරිසන් බවින් මිදී දෙව්ලොව ඉපිද කාම සුගතීන්හි ම සැරිසැරූ ඔහු; මේ බුද්ධෝත්පාද කාලයේ දී සැවැත් නුවර සිටු ගෙයක ඉපිද අජ්ජුණ නාමයෙන් ප්‍රකට විය. වැඩිවියට පත් වූ අජ්ජුණ නිගණ්ඨයන් සමීපයේ කළ පුහුණුවීම් ඇතිව “මම මෙසේ නිවණ අවබෝධ කරගන්නෙමි”යි නිවන් ප්‍රාර්ථනා කරගෙන, ළදරු කාලයේදී ම නිගණ්ඨයන් සමීපයේ පැවිදි විය. එහි හරයක් නොමැති බව දැක වෙසෙන කල්හි, ශාස්තෲන් වහන්සේගේ යමක මහා ප්‍රාතිහාර්ය දැක ලැබූ ශ්‍රද්ධාවෙන් සසුනේ පැවිදිව විදසුන් වඩා නොබෝ දිනකින් ම රහත් විය. උන්වහන්සේ සිය චරිතාපදානය අපදාන පාළියේ මෙසේ දැක්වේ.
“එකල්හි විශිෂ්ට ජන්ම ඇති මහා කෙසරු ඇති සිහරජෙක් වූයෙමි. ගිරිදුර්ගයක් සොයන්නෙම් බුදුරජාණන් වහන්සේ දිටිමි.
දැක මෙසේ සිතීමි. “මේ මහාවීරයන් වහන්සේ මහජනයා කෙළෙස් ගින්නෙන් නිවති. මම ඒ දේවතාතිදේව වූ නර ශ්‍රේෂ්ඨ වූ බුදුරජාණන් වහන්සේ වෙත පැමිණෙම් නම් යහපති.”
මෙසේ සිතූ මම සල් අත්තක් බිඳ කෝෂය සහිත සල්මලක් ගෙනාවෙමි. බුදුරදුන් වෙත පැමිණ ඒ උතුම් මල පූජා කළෙමි.
මෙයින් කල්ප අනූ එකකට පෙර යම් උදාර වූ මල් පූජාවක් කළෙම් ද එහි විපාක වශයෙන් මේ දක්වා දුගතියක නූපන්නෙමි. මල් පූජාවේ විපාකය මෙබඳුය.
මෙයින් නවවන කල්පයේ මහත් බල ඇති විරෝචන නම් සක්විති රජවරු තිදෙනෙක්ව උපන්නෙමි.
දැන් මම සියලු කෙලෙස් දැවුයෙමි. -පෙ- බුදුරජාණන් වහන්සේගේ අනුශාසනාව ඉටු කළෙමි.”
රහත් බවට පත්ව, අනුත්තර වූ සුවයේ හෙවත් නිවනෙහි අවබෝධයෙන් හටගත් ප්‍රීති වේගයෙන් උදන් අනන සේක්; උන්වහන්සේ මේ ගාථාව වදාළ සේක.
එහි **“අසක්ඛිං”** යනු හැකි වූයෙමි. **“වත”** යනු විශ්මයාර්ථයේ නිපාතයකි. අති විෂ්මයට පත්වීමක් ලෙස සත්‍ය ප්‍රතිවේධය දැක්වේ. එනිසා මෙය කියන ලදි.
“මහණෙනි! නුඹලා කුමක් සිතවුද? අතිශය දුෂ්කර වූ ද අතිශයින් අමාරු වූ ද සත් කඩකඩ බිඳී සෙමර වල්ගයක කෙළවරින් කෙළවර ගැලපීමටත් වඩා දුෂ්කර වූ අවබෝධයකි.” යනාදී ලෙස චතුරාර්ය සත්‍යාවබෝධයේ දුෂ්කර බව කියන ලදී.
**“අත්තානං”** යනු තමාගේ ආධ්‍යාත්මය සඳහා කියන ලද්දකි. ඔහු වෙනත් අයෙකු නොවේ. තමාම ය. **“උද්ධාතුං”** යනු උඩට ගැනීමට **“උද්ධටං”** පාඨය ද යෙදේ. **“උදකා”** යනු සංසාර මහෝඝය නම් වූ ජලයයි. **“ඵලං”** නිවන නම් වූ ගොඩබිමයි. **“වුය්හමානො මහොඝෙව”** යනු මහා සාගරයට ගසාගෙන යන්නකු මෙන් මෙහි අදහස මෙසේය. - යම්සේ ගැඹුරු පැතිරුණු පිිහිටක් නැති මහත් වූ සැඬ පහරක මහත් වේගයෙන් ගසාගෙන යන පුරුෂයකු දැක; කිසියම් වැඩ කැමති අයෙක් ළංකරන ලද, කිසිවකු නැති ශක්තිමත් නැවක් ලැබ, ඊට තමා සුවසේ නැගීමට දිය පහරින් උඩට ඒමට හැකිවේද, ගොඩබිමට පැමිණෙන්නේ ද මේ ආකාරයෙන්ම මම සසර නම් මහා සැඬ පහරෙහි කෙළෙස් ආදියෙන් ගසාගෙන යනු ලබන්නෙම්; ශාස්තෲන් වහන්සේ විසින් එළවන ලද සමථ විදර්ශනාදියෙන් අලංකෘත ආර්ය මාර්ගය නම් නැව දැක, ඊට තමාම නැගී නිවන නම් ගොඩබිමට (ක්‍ෂේමභූමියට) පැමිණීමට සමත් වූයෙමි. අහෝ! එය පුදුමයකි. යම්සේ එම හැකියාව ලැබුවේ ද එය දැක්වීමට “සච්චානි පවිවිජ්ඣහං” යනුවෙන් කියන ලදි. යම් සේ මම දුක්ඛාදි චතුරාර්ය සත්‍යය ධර්මය පිරිසිඳ දැන, ප්‍රහාණය කර, සාක්‍ෂාත් කර, වඩා අවබෝධ කරගත්තෙම් ද ආර්ය මාර්ග ඤාණයෙන් අවබෝධ කරගත්තෙම් ද එහෙයින් “මම ඒකාන්තයෙන් තමාම දියෙන් ගොඩ වී ගොඩබිමට පැමිණීමට හැකියාව ලැබුවෙමි.” යනුවෙන් පද පිළිවෙල දත යුතුයි.
**“උත්තිණ්ණා පඞ්ක පලිපා”** යනු ආයුෂ්මත් දේවසහ තෙරුන්ගේ ගාථාවයි. එහි උපත කෙසේද? උන්වහන්සේ ද පෙර බුදුවරු හමුවෙහිදී ඒ ඒ භවයන්හිදී නිවන් පතාගෙන, සසරින් මිදීමට පින් රැස් කරගත්හ. සිඛි භාග්‍යවතුන් වහන්සේගේ කාලයේ දී පරවියකුව ඉපිද, එක් දිනක් ශාස්තෲන් වහන්සේ දැක පැහැදුණු සිතින් උන්වහන්සේට එක් පියල් ඵලයක් පූජා කළේය. ශාස්තෲන් වහන්සේ එම පරවියාගේ පැහැදීම වැඩි කිරීම සඳහා එම ඵලය වැළඳූ සේක. ඉන් දැඩි සතුටට පත් පහන් සිත් ඇති පරවියා වරින් වර උන්වහන්සේ වෙත පැමිණ වැඳ සිත පහදවා ගත්තේය. ඒ පින්කමේ විපාක වශයෙන් දෙව්ලොව ඉපිද, තව තවත් පින් දහම් සිදු කරමින් දෙව් මිනිසුන් අතරෙහි සැරිසරා අවුත්, මේ බුද්ධෝත්පාද කාලයේදී එක්තරා ප්‍රාදේශීය රජෙකුගේ පුතුව ඉපිද තරුණ අවස්ථාවෙහි ම පිය උරුමයෙන් රාජ්‍ය ලැබ, රජ සැප විඳිමින් ම ශාස්තෲන් වහන්සේ දැකීමට පැමිණියේය. ශාස්තෲන් වහන්සේ ඔහුට දහම් දෙසූ සේක. ධර්ම අසා ලැබූ ශ්‍රද්ධා ඇති ඒ රජ සංවේගයට පත්ව තම රජකම හැරදමා බුදු සසුනේ පැවිදි විය. විදසුන් වඩා නොබෝ දිනකින් ම කෙලෙස් නසා රහත්ඵලයෙහි පිහිටියේ ය. ඒ පිළිබඳව උන්වහන්සේ අපදාන පාළියේ දී මෙසේ පවසන ලදි -
බුදුරජාණන් වහන්සේට නුදුරින් වූ ගිරි ගුහාවක සයනය කළෙමි. ලෝකයේ අසහාය නායක වූ බුදුරජාණන් වහන්සේ උදේ ද හවස ද දුටුවෙමි.
දෙපා ඇත්තවුන්ට ප්‍රධාන වූ උන්වහන්සේට පිදිය යුතු කිසිවක් මා වෙත නොවිණි.
පියල් ගෙඩියක් ගෙන බුදුරදුන් සමීපයට ගිය මම එය උන්වහන්සේට පිදුවෙමි. ලෝක ජ්‍යෙෂ්ඨ වූ නර ශ්‍රේෂ්ඨ වූ භාග්‍යවතුන් වහන්සේ එය පිළිගත්හ.
පිළිගත් එම පියල් ගෙඩිය විනායකයන් වහන්සේ වැළඳූ සේක. එම සිත් පැහැදවීමෙන් ම මම කලුරිය කළෙමි.
මම මෙයින් කල්ප තිස් එකකට පෙර යම් ඵල දානයක් දුන්නෙම් ද එදා සිට ම දුගතියක නූපන්නෙමි. ඵලදානයේ විපාකය මෙබඳුය.
මෙයින් කල්ප පහළොවකට පෙර මහත් බල ඇති පියාලි නම් වූ සක්විති රජවරු තිදෙනෙක් ව උපන්නෙමි.
මවිසින් දැන් සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටු කළෙමි.”
රහත් බවට පත්ව ප්‍රහීණ කරන ලද කෙලෙස් පිළිබඳව සිහිපත් කිරීමෙන් උපන්නා වූ සතුටින් යුතුව උදන් අණන සේක්, උන්වහන්සේ මේ ගාථාව වදාළහ.
මෙම ගාථාවහෙි **“උත්තිණ්ණා”** යනු එතෙර වූයෙමි. ඉක්මවූයෙමි. **“පඞ්ක පලිපා”** යනු මඩ ද මඩ වගුරු ද පංක යනු ස්වාභාවික මඩයි. පලිප යනු ගැඹුරු, පළල්, විශාල මඩ වගුරකි. මෙහි මඩ වැනි වූ කාමරාගය අදහස් විය. අශුචි ආදි දේ ඉපදීමෙන් සිතේ තැවරීමෙන් පලිපයක් වැනි වූයේ පලිපයයි. පුත්‍රදාරාදීන් කෙරේ බලවත් ඡන්ද රාගයෙන් ඇලීමයි. “මෙම මඩ තවරා ගැනීමෙන් ද නොමනා ලෙස කීම් කෙරීම් ද මවිසින් අනාගාමී මාර්ගයට පැමිණෙන විට සියලු ම ආකාරයෙන් ඉක්මවන ලදි” යනුවෙන් කියයි. ‘සංක හා පලිප නම් වූ කාම, ඡන්ද රාගාදිය තරණය කළෙමි.” **“පාතාලා”** යනු පහත, නිරයට පමුණුවයි යන අරුතින් **“පාතාලා”** යන්නෙන් අදහස් වන බව කියති. මෙහිදී අගාධයේ වැටී එතෙරවීමට අපහසු අර්ථයෙන් පාතාලයක් වැනි වූ හෙයින් පාතාල නම් වූ මිථ්‍යා දෘෂ්ටීහු ය. එම වැරදි පිළිගැනීම් ද මවිසින් පළමු සෝවාන් මාර්ගයට පැමිණෙත්ම සර්වප්‍රකාරයෙන් ම නැති කරන ලදි. මුලුමනින් ම සිඳ දැමුවෙමි. එනිසා **“පාතාලා පරිවජ්ජිතා”** පාතාල නම් මිසදිටු අදහස් දුරු කරන ලදැයි කියන ලදි. “මුත්තො ඔඝා ද ගන්‍ථා ච” යනු කාමාදී ඕඝයන්ගෙන් ද අභිධ්‍යාදී කාය ග්‍රන්‍ථා දී ගැටවලින් ද ඒ ඒ දෙයින් මිදුනෙමි. මැනවින් මිදුනෙමි. නැවත නොවිසිරුණු, ගැට-බැඳීම් නොමැති බැවින් ඉක්මවන ලදි යන අර්ථයයි. “සබ්බෙ මානා විසංහතා” යනු නවවිධ වූ මානයෝ ද අග්‍ර මාර්ගාවබෝධයෙන් විශේෂයෙන් විනාශ කරන ලදහ. මුලුමනින්ම සිඳ දමන ලදහ. ඇතමෙක් “මානවිධා හතා” යනුවෙන් මානවිධි නසනලදැයි කියති. “මාන කොට්ඨාස” යන අර්ථයයි. ඇතමෙක් “මාන විසා” යනුවෙන් අර්ථ ගනිති. ඔවුන්ට අනුව මාන විෂය වූ දුකෙහි විපාක වශයෙන් “මාන විස” යනුවෙන් අර්ථ දත යුතුයි.
**“පඤ්චක්ඛන්‍ධා පරිඤ්ඤාතා”** යනු ආයුෂ්මත් සාමිදත්ත තෙරුන් වහන්සේගේ ගාථාවයි. එහි උපත කෙසේද? උන්වහන්සේ ද පෙර බුදුවරු හමුවෙහි කළ ප්‍රාර්ථනා ඇතිව, අත්‍ථදස්සි භාග්‍යවතුන් වහන්සේ පහළ වූ කාලයෙහි සිටුගෙයක උපන්හ. වැඩිවිය පත් ඒ සිටු කුමරු ශාස්තෲන් වහන්සේ පිරිනිවි කල්හි, උන්වහන්සේගේ සෑයට මලින් ඡත්‍රයක් මත ඡත්‍රයක් කරවා පූජා පැවැත්වීය. ඔහු ඒ පිනින් දෙව්ලොව ඉපිද, තව තවත් පින් රැස් කර දෙව් මිනිස් දෙගතියෙහි සැරිසරා අපගේ බුදුරජාණන් වහන්සේ ලොව පහළ වූ සමයේ රජගහ නුවර එක් බමුණු පුතෙක්ව උපන්නේය. ඔහු සාමිදත්ත නමින් ප්‍රකට විය. වැඩිවියට පත් ඒ සාමිදත්ත බමුණා, බුද්ධානුභාවය අසා උපාසකයන් සමග විහාරයට ගොස්, ශාස්තෲන් වහන්සේ ධර්ම දේශනා කරනු දැක පැහැදුණු සිතින් එකත් පසෙක සිටියේය. ශාස්තෲන් වහන්සේ ඔහුගේ සිත දැන ඒ අනුව දහම් දෙසූ සේක. ඉන් ඔහු සසර කළකිරී සසුනෙහි උපන් ශ්‍රද්ධා ඇති විය. ලැබූ ශ්‍රද්ධාවෙන් පැවිදි වූ සාමිදත්ත තෙරුන් ඤාණය මුහුකුරා නොගිය බැවින් දින කිහිපයක් ආශාවට වසඟව විසීය. නැවත ශාස්තෲන් වහන්සේ විසින් ධර්ම දේශනාවෙන් උත්සාහවත් කරන ලද උන්වහන්සේ විදසුන් කමටහන ගෙන එහි ම යෙදී වාසය කළ සේක්, නොබෝ දිනකින් ම රහත් බවට පත්වූහ. අපදාන පාළියේ උන්වහන්සේගේ චරිතය මෙසේ දක්වන ලදි.
“භාග්‍යවත් වූ අත්‍ථදස්සි බුදුරදුන් පිරිනිවි කල්හි, උන්වහන්සේගේ ධාතු සෑම මතුයෙහි ඡත්‍රයක් මත ඡත්‍රයක් කරවා පූජා කළෙමි.
කලින් කල අවුත් එම සෑයට වන්දනාමාන කළෙමි. මල් වියනක් ද කරවා ඒ මත ඡත්‍රයක් නැංවූයෙමි.
මෙහි විපාක වශයෙන් කල්ප එක් දහස් හත් සීයක් ම දිව්‍ය රාජව සැප වින්දෙමි. මිනිස් බව ද ලැබුයෙමි. මේ ථූප පූජාවේ විපාකයයි.
දැන් මම සියලු කෙලෙස් දැවුයෙමි. සියලු භව නැසුයෙමි. බැඳුම් සිඳ දැමූ ඇත් රජෙකු මෙන් කෙලෙස් සිඳ දමා ආශ්‍රව රහිතව වෙසෙමි.
බුදුරජාණන් වහන්සේ වෙත මාගේ පැමිණීමෙන් යහපතක් ම විය. ත්‍රිවිද්‍යාවන් ලබා ගත් මම බුදුරජාණන් වහන්සේගේ අනුශාසනාව ඉටු කළෙමි.”
පසු කාලයේ දී උන්වහන්සේගෙන් සෙසු භික්‍ෂූහු, “ඇවැත්නි! කිම නුඹ වහන්සේ විසින් උතුරු මිනිස් දම් අවබෝධ කරගත්තෙහිද?” යි විමසූහ. එවිට සාමිදත්ත තෙරුන් වහන්සේ බුදු සසුනේ නෛර්‍ය්‍යාණිකභාවයත්, තමාගේ ධර්මානුධර්ම ප්‍රතිපත්තියත් ඔවුන්ට විදහා දක්වමින් සිය රහත් බව ප්‍රකාශ කරන සේක්; මේ ගාථාව වදාළහ.
මෙම ගාථාවෙහි **“පඤ්චක්ඛන්‍ධා පරිඤ්ඤාතා”** යනු මැනවින් මේ පංච උපාදානස්කන්‍ධ පිළිබඳ “මෙය දුකය, මෙපමණ දුක පවතී, මින් ඔබ්බට දුක නැත” යි යන ත්‍රිවිධ පිරිසිදු දැනීම් වලින් පිරිසිඳ දැන ගන්නා ලදි. දන්නා ලදි. අවබෝධ කරගන්නා ලදි. **“තිට්ඨන්ති ඡින්න මූලකා”** යනු එසේ පිරිසිඳ දත් බැවින් ඒ දුකට මූලය, හේතුව වූ තණ්හාව - ඇලීම සියලුම ආකාරයෙන් ප්‍රහීණ කරන ලදි. එම මූලයෝ අවසන් චිත්ත නිරෝධය දක්වා සිඳුණු මුල් ඇතිව සිටිති. අවසන් චිත්ත නිරෝධයත් සමග නැවත පිළිසිඳ ගැනීමක් නොමැතිව එම මූලයෝ නිරුද්ධ වෙති. එනිසා “ඉපදීම (ජාති) නම් වූ සංසාරය විශේෂයෙන් ක්‍ෂය කරන ලදි. දැන් පුනර්භවයක් නැත”යි කියන ලදි. මෙහි විස්තරාර්ථ ඉහත දැක්වූ පරිදි දත යුතුයි.
දස වැනි වග
**“න තථාමතං සතරසං”** ආයුෂ්මත් පරිපුණ්ණක තෙරුන් වහන්සේගේ ගාථාවයි. එහි උපත කෙසේද? උන්වහන්සේ ද පෙර බුදුවරු හමුවෙහි කරන ලද ප්‍රාර්ථනා ඇතිව ධම්ම දස්සි භාග්‍යවතුන් වහන්සේගේ කාලයෙහි සිටුගෙයක ඉපිද වියට පැමිණියහ. එම ශාස්තෲන් වහන්සේ පිරිනිවි කල්හි සෑදවූ බුදුසෑයට මල් ආදියෙන් මහත් වූ පූජාවක් ඔහු විසින් සිදු කරන ලදි. ඒ පින්කම හේතුවෙන් ඔහු දෙව් ලොව ඉපිද, තව තවත් පින් රැස් කරමින් කාම සුගතීන්හිම සැරිසරා, මේ බුද්ධෝත්පාද කාලයෙහි කපිල වස්තුවේ ශාක්‍ය රාජ කුලයෙහි ඉපිද, වියට පැමිණ, පිරිපුන් විභව සම්පත් ඇති බැවින් පරිපුණ්ණක නාමයෙන් ප්‍රකට විය. මහත් සම්පත් ඇති ඔහු සැම කල්හිම සතරස නම් ආහාරය අනුභව කළේය. තම කුලයෙන් පැවිදි වූ ශාස්තෲන් වහන්සේ මිශ්‍ර ආහාර වළඳන බව ඇසූ ඒ ශාක්‍ය කුමරු “ඉතාම සියුමැලි වුවත් භාග්‍යවතුන් වහන්සේ නිවන් සුව අපේක්ෂාවෙන් යම් සේ යැපෙන සේක් ද, මම කවර හෙයින් ආහාරයට ගිජුව පිරිසිදු ආහාර සොයන්නෙම් ද, අප විසින් නිවන් සුවය ම සෙවිය යුතුයි” යනුවෙන් සසර පිළිබඳව හටගත් සංවේගයෙන්, ගිහි සැප හැර බුදු සසුනේ පැවිදි විය. භාග්‍යවතුන් වහන්සේ විසින් කායගතාසති කමටහනෙහි යොදවන ලද පරිපුණ්ණක තෙරුන්, එතැන් පටන් තමා ලැබූ ධ්‍යානය පාදක කරගෙන, විදසුනට සිත යොමා විදසුන් වඩා රහත් ඵලයෙහි පිහිටියේය. අපදාන පාළියේදී උන්වහන්සේ මෙසේ පවසති.
“ධම්මදස්සි බුදුරජාණන් වහන්සේ පිරිනිවි කල්හි ඒ බුද්ධ ශ්‍රේෂ්ඨයන් වහන්සේගේ සෑයෙහි කොඩි ගසක් නැංවූයෙමි.
ඉණිමඟක් සාදවා උතුම් සෑයට නැගුණෙමි. දෑ සමන් මල් ගෙන එම උතුම් සෑයට පිදුවෙමි.
“බුදුහු ආශ්චර්යය, ධර්මය ආශ්චර්යය, අපගේ ශාස්තෲ සම්පත්තිය ද ආශ්චර්යය.” මේ පූජාව නිසා මම දුගතියක නූපන්නෙමි. ථූප පූජාවේ විපාකය මෙබඳුය.
මෙයින් කල්ප අනූ හතරකට පෙර ථූපසිඛර නමින් මහ බලවත් සක්විති රජවරු සොළොස් දෙනෙක් ව උපන්නෙමි.
දැන් මම සියලු කෙලෙස් දැවූයෙමි. -පෙ- බුද්ධානුශාසනය ඉටු කළෙමි.”
රහත් බවට පත්වූ උන්වහන්සේ ධර්ම ගෞරවයෙන් උපන් ප්‍රීති වේගයෙන් එම ප්‍රීතිය දසත පතුරුවමින් උදන් අනන සේක්; **“න තථාමතං සතරසං”** යනාදී ගාථාව වදාළ සේක.
එම ගාථාවේ **“න තථාමතං සතරසං සුධන්නං යං මයජ්ජ පරිභුත්තං” **යන පාඨයේ **“තථා”** යනු එසේ, ඒ ආකාරයෙන්, **“අමතං”** යනු අභිමත වූ, කැමති වූ **“සතරසං”** යනු සතරස නම් භෝජනයයි. එය සියවරක් පිසූ ගිතෙල් ආදියෙන් සැකසූ රසවත් ආහාරයකැයි කියැවේ. නැතිනම් **“සත”** ශබ්දය අනේකාර්ථයෙහි යෙදේ. **සතසො** සිය ආකාරයකින්, **සහස්සො** - දහස් ආකාරයකින් ආදිය මෙනි. එනිසා යම් ආහාරයක් නොයෙක් සිය ගණන් සූප ව්‍යංජන එක්කර නානාවිධ රසයෙන් යුතුව සාදනු ලැබේද එය “සතරස” නාමයෙන් හැඳින්වේ යැයි ද කියති. “නානාවිධ රස ඇති ආහාරය” යන අර්ථයයි. දෙවියන්ගේ ම ආහාරය සුධා භෝජනයයි. දෙවියන් වළඳනුයේ එයයි. **“සුධන්නං”** යනු එයයට. **“යං මයං අජ්ජ පරිභුත්තං”** යම් ආහාරයක් මවිසින් අද පරිභෝජනය කරන ලද ද ඒ මේ සතරස භෝජනයයි. සුධා ආහාරය ද මෙතැනට යෙදිය යුතුයි. මෙම ගාථාවේ අර්ථය මෙසේය. “මවිසින් දැන් නිරෝධ සමාපත්තියට සමවැදීම් වශයෙන් ද ඵල සමවතට සමවැදීම් වශයෙන් ද අතිශයින් ශාන්ත - ප්‍රණීත වූ නිවන් සුව කැමති සේ, අභිමත සේ, නුවණැත්තන් විසින් අගය කරන සේ අද විඳිනු ලැබෙත් නම් ද එබඳු වූ සුවයක්; පෙර රජව සිටියදී මා අනුභව කළ සතරස භෝජනයෙන් හෝ දේවාත්මභාවය ලබා සිටියදී අනුභව කළ සුධා භෝජනයෙන් හෝ නොලැබුණි. කුමක් නිසාද? මේ නිවන් සුවය ආර්යයන් විසින් සේවනය කරන ලද්දකි. නිරාමිෂ වූවකි. කෙලෙසුන් නොපවතින තැනකි. සතරස ආදී භෝජන පුහුදුන් පුද්ගලයන් විසින් සේවනය කරන ලදි. ආමිෂ සහිතය. කෙලෙසුන්ගෙන් ගහනය. ඒ ආහාර වළඳන සුවය, මේ නිවන් සුවයෙන් අඩක්වත්, දාසයෙන් කොටසක්වත්, සොළොස් කලාවෙන් කලාවක් වත් නො වටී. සම නොවේ. “දැන් අද මවිසින් යමක් වළඳන ලද ද” යනුවෙන් පැවසූ දහම අප්‍රමාණ වූ ඥාන සාගරයක් ඇති ගෞතම බුදුරජාණන් වහන්සේ විසින් දෙසූ දහමකැයි පවසයි. අප්‍රමාණ වූ, පිරිසිඳ වෙන් කර නොදැක්විය හැකි, ඉපදීම් - නැසීම් දෙකින් දුරු වූ, අනන්ත වූ, අසංඛත නම් නිර්වාණ ධාතුව සිය නුවණින් තමන් වහන්සේම දැක, අප්‍රමාණ අනන්ත ඥාන සාගරය අවබෝධ කරගත් බැවින් උන්වහන්සේ **“අපරිමිත දස්සිනා ගොතමෙන”** නම් වේ. ගෞතම ග්‍රෝතයේ උපන් සම්මා සම්බුදුරජාණන් වහන්සේ විසින් **“ඛයං විරාගං අමතං පණීතං”** යනාකාරයෙන් මද - ප්‍රමාද දුරු කරන, පිපාස දුරු කරන, සියලු සංස්කාර ධර්ම සන්සිඳුන ආදී වශයෙන් ශාස්තෲන් වහන්සේ මනාව දෙසන ලද ධර්මය අනුව විස්තර කෙරෙන නුවණ අද මවිසින් අවබෝධ කර ගන්නා ලදි.” යනුවෙන් අර්ථ දත යුතුයි.
**“යස්සාසවා පරික්ඛීණා”** යනු ආයුෂ්මත් විජය තෙරුන් වහන්සේගේ ගාථාවයි. එහි උපත කෙසේද? විජය තෙරුන් ද පෙර බුදුවරු හමුවෙහි කළ ප්‍රාර්ථනා ඇත්තෙකි. පියදස්සි භාග්‍යවතුන් වහන්සේ ලොව පහළ වූ සමයෙහි ධනවත් කුලයක උපන් හෙතෙම, වියට පැමිණ; පිරිනිවි බුදුරදුන්ගේ සෑයට මාණික්‍යමය වූ වේදිකාවක් කරවා එය පූජා කිරීමට මහත් උත්සවයක් කළේය. ඒ පින්කම නිසා එහු නොයෙක් සිය ගණන් ආත්මභාවයන්හි මාණික්‍ය ලෝකයෙන් ශෝභාමත් වීය. මෙසේ දෙව් මිනිස් දෙගතියෙහි සැරිසරා අපගේ බුදුරජාණන් වහන්සේ ලොව පහළ වූ කල්හි සැවැත් නුවර බමුණු පවුලක ඉපිද, විජය නාමයෙන් ප්‍රකට විය. වියට පත් ඒ බමුණු කුමරු සියලු වෙදා දී විද්‍යාවන්හි පරතෙර ගියේය. තවුස් පැවිද්දෙන් පැවිදි වූ ඔහු ධ්‍යානලාභීව ආරණ්‍යයෙහි වාසය කොට, බුදුරදුන්ගේ පහලවීම අසා උපන් ප්‍රසාදයෙන් උන්වහන්සේ වෙතට පැමිණ, ශාස්තෲන් වහන්සේට වැඳ එකත් පසෙක සිටියේය. ශාස්තෲන් වහන්සේ ඔහුට දහම් දෙසූ සේක. ඒ ධර්ම දේශනාව අසා පැවිදිව විදසුන් වැඩූ විජය තෙරුන් නොබෝ කලකින්ම රහත් ඵලයෙහි පිිහිටියහ. අපදාන පාළියේ මෙසේ උන්වහන්සේගේ චරිතාපදානය දැක්වේ.
“ලෝක නායක වූ පියදස්සි බුදුරජාණන් වහන්සේ පිරිනිවි කල්හි, මම පැහැදුණු සිතින් සතුටු වීයෙම් එම සෑයට රත්නමය වේදිකාවක් කළෙමි.
මැණික් පිරිවරාගෙන උතුම් වේදිකාවක් සෑදුවෙමි. ඒ වේදිකා පූජෝත්සවය කරවූ මම කලුරිය කළෙමි.
දිව්‍යමය හෝ මනුෂ්‍යමය යම් යම් අත්බවෙක උපදිම් ද ඒ හේතුවෙන් අහසේ මිණිරුවන් මට පහළ විය. ඒ පින් විපාකය මෙබඳුය.
මෙයින් එක් දහස් හයසියවන කල්පයේදී මනිප්පභාස නමින් මහබලැති සක්විති රජවරු තිස්හය දෙනෙක්ව උපන්නෙමි.
දැන් මම සියලු කෙලෙස් දැවුයෙමි. -පෙ- බුදුරදුන්ගේ අනුශාසනාව ඉටු කළෙමි.”
රහත් බවට පත්වූ විජය තෙරණුවෝ, සිය රහත්බව ප්‍රකාශ කරමින් **“යස්සාසවා පරික්ඛීණා”** යන ගාථාව වදාළ සේක.
එම ගාථාවේ **“යස්සාසවා පරික්ඛීණා”** යනු යම් යම් උතුම් පුද්ගලයෙකුගේ කාමාශ්‍රවාදී සිවු ආශ්‍ර ධර්ම සියලුම ආකාරයෙන් ක්‍ෂය වූයේ ද ආර්ය මාර්ගයෙන් ක්‍ෂය කරන ලද්දේ ද, **“ආහාරෙච අනිස්සිතො”** යමෙක් ආහාරයෙහි තණ්හා, දෘෂ්ටියෙන් වෙලී නොමැති ද එහි ගිජු නොවූයේ ද ආහාරයේ ඇලී - ගැලී නොසිටී ද මෙහිදී ආහාරය ගන්නා ලද්දේ නිදසුන් වශයෙනි. ආහාර යන්නෙන් සිවුපස ම මෙතැනදී අදහස් කරන ලදි. සිවුපසයට සමාන වචනයක් ලෙස “ආහාර” ශබ්දය දත යුතුයි. **“සුඤ්ඤතො අනිමිත්තොච”** යන මෙහිදී අප්‍රණිහිත (ආශාවන්හි නොපිහිටි) විමෝක්‍ෂයම (නිවණම) ගන්නා ලදි. මෙහි නිවණට නම් තුනක් යෙදී ඇත. නිවණෙහි රාගාදිය නොමැති බැවින් ශූන්‍ය වේ. (සුඤ්ඤං යනු නිවණට නමකි). ඒ ශූන්‍ය විමුක්තිය ඇති බැවින් නිවන “ශූන්‍ය විමෝක්‍ෂයකි” එසේම රාගාදී නිමිති ද සංස්කාරාදී නිමිති ද නොමැති බැවින් නිවණ **“අනිමිත්ත”** (අනිමිත්තං) නම් වේ. නිමිති රහිත වූ විමුක්ති බැවින් **“අනිමිත්ත විමෝක්‍ෂයකි.”** එසේම නිවනෙහි රාගාදී ආශාවන්, ප්‍රාර්ථනා නොමැති බැවින් **අප්පණිහිත** නම් වේ. රාගාදී ආශාවන්හි නොපිහිටි මිදීම යන අරුතින් නිවණ **“අප්‍රණිහිත විමෝක්‍ෂයකි”**යි කියැවේ. ඵල සමවතට සමවැද, එය අරමුණු කරගෙන වාසය කරන උතුමන්ට මේ ත්‍රිවිධ විමෝක්‍ෂයෝම ගෝචර වෙති. **“ආකාසෙව සකුන්තානං පදං තස්ස දුරන්නයං”** අහසේ පියඹා යන කුරුල්ලන්ගේ පය මෙතැනදී පැකිලුණේය. මෙතැන හිස වැදුණේය. මෙතැන කුස වැදුණේය. පියාපත් මෙහි පිහිටියේය. ආදි වශයෙන් අහසේ ස්ථාන ලකුණු කළ නොහැක. එබඳු ස්ථාන පෙන්විය නොහැක. ඒ ආකාරයෙන් ම මෙම විමෝක්‍ෂයන්ගෙන් යුතු භික්‍ෂුව “නිරයාදියට මේ ආකාරයෙන් ගියේ යැ” යි දැක්වීමට, පෙන්වීමට නොහැක.
**“දුක්ඛා කාමා එරකා”** යන ගාථාව ආයුෂ්මත් ඒරක තෙරුන් විසින් පැවසූවකි. එහි නිදාන කෙසේද? පෙර බුදුවරු හමුවෙහි කළ ප්‍රාර්ථනා ඇතිව ඒ ඒ භවයන්හිදී පුණ්‍ය සම්භාර ධර්ම සම්පූර්ණ කරගෙන පැමිණි ඒරක තෙරුන් සිද්ධත්‍ථ භාග්‍යවතුන්ගේ කාලයෙහි සිටුගෙයක ඉපිද වැඩිවියට පත්ව; දිනක් ශාස්තෲන් වහන්සේ දැක, පැහැදුණු සිතින් උන්වහන්සේට පිදීමට කිසිවක් නො ලැබ “මම ඒකාන්තයෙන් ශරීර ශක්තියෙන් පින් කරන්නෙමි”යි උන්වහන්සේ වැඩම කරන මාවත සෝදා සම කළේය. ශාස්තෲන් වහන්සේ ඔහු විසින් සෑදූ ඒ මාවතෙහි වැඩි සේක. එය දුටු සිටු කුමරු පැහැදුණු සිතින් යුක්තව, ඇඳිලි බැඳගෙන සතුටු සිතින් බුදුරදුන්ගේ ශ්‍රී ශරීරය නොපෙනී යන තෙක්ම බුදු ගුණ මෙනෙහි කරමින් - එම ප්‍රීතියෙන්ම සිටියේය. ඒ පින්කම නිසා දෙව්ලොව උපන් හෙතෙම තව තවත් පින් දහම් සිදු කරමින් කාම සුගතීන්හි ම සැරිසරා අවුත් මේ බුද්ධෝත්පාද කාලයෙහි සැවැත් නුවර ඉතා සම්භාවනීය සිටුවරයෙකුගේ පුත්‍රයාව ඒරක නමින් ඉපදුණි. ඒරක සිටුපුතු රූප සම්පන්නය. දර්ශනීයය. දුටුවන් පහදවන සුලුය. කළයුතු නොකළයුතු දේ දැන කිරීමෙහි සමත්ය. උතුම් වූ ව්‍යක්ත භාවයෙන් පිරිපුන්ය. ඔහුගේ දෙමාපියෝ කුලයෙන්, රූපයෙන්, හැසිරීමෙන් හා වයසින් ඔහුට සුදුසු වූ දැරියක් ගෙනවුත් විවාහ කර දුන්හ. ඔහු ඇය සමග සහවාසයෙන් ගිහි සුව විඳින කල්හි පශ්චිමභවික බැවින් කිසියම් සංවේගාත්මක කරුණක් නිසා සසර කළකිරී ශාස්තෲන් වහන්සේ සමීපයට ගොස් ධර්මය අසා ලැබූ ශ්‍රද්ධාවෙන් පැවිදි විය. ශාස්තෲන් වහන්සේ ඔහුට කමටහන් දුන්සේක. කමටහන් ගත් නමුත් ඒරක තෙරුන් දින කිහිපයකට පසුව නැවත කාම වසඟ විය. ඉක්බිති භාග්‍යවතුන් වහන්සේ ඔහුගේ සිත දැන අවවාද කිරීම් වශයෙන් “දුක්ඛා කාමා ඒරකා” යන ගාථාව වදාළ සේක. එය ඇසූ තෙරුන් වහන්සේ “මවිසින් මෙබඳු උතුම් ශාස්තෲවරයකු හමුවේ කමටහන් ගෙන, එය අත්හැර දමා මිථ්‍යා විතර්කයන්ගෙන් යුතුව විසීමෙන් ඉතා නුසුදුසු වූවක් කරන ලදි” යනුවෙන් සංවේගයට පත්ව, වහාම විදසුන් භාවනාවෙහි සිත පිහිටුවා නොබෝ දිනකින් රහත් බවට පත්වූහ. උන්වහන්සේ සිය චරිතාපදානය මෙසේ දැක්වූහ.
“පසැස් ඇති බුදුරජාණන් වහන්සේ කුඩා ගඟකින් එතෙර වී වනයට වැඩම කරන සේක. මම ඒ උතුම් ලකුණු ඇති සිද්ධාර්ථ බුදුරදුන් දුටුවෙමි.
උදැල්ල හා කුඩය ද ගෙන ඒ මාර්ගය සමකළ මම ශාස්තෲන් වහන්සේට වැඳ තම සිත පහදවා ගතිමි.
මෙයින් කල්ප අනූ හතරකට පෙර යම් කර්මයක් සිදු කළෙම් ද එහි විපාක වශයෙන් මේ දක්වා දුගතියක නූපන්නෙමි. මාර්ග දානයේ විපාකය මෙබඳුය.
මෙයින් කල්ප පනස් හතකට පෙර සුප්පබුද්ධ නාමයෙන් සක්විති රජව සැප වින්දෙමි.
දැන් මම සියලු කෙලෙස් දැවුයෙමි. -පෙ- බුදුරජාණන් වහන්සේගේ අනුශාසනාව ඉටු කළෙමි.”
රහත් බවට පත්ව, ඒ බව ප්‍රකට කරමින් භාග්‍යවතුන් වහන්සේ වදාළ ගාථාවම උන්වහන්සේ නැවත මෙසේ දේශනා කළහ.

මේ ගාථාවෙහි **“දුක්ඛා කාමා”** යනු මේ වස්තු කාම, ක්ලේශ කාමාදිය දුක වස්තු කරගෙන ඇති බැවින්; විපරිණාම දුක; සංස්කාර දුක යන දුක් ස්වභාවයන්ගෙන් යුත් බැවින් දුකකි. කාමයෝ දුක් සහගතය. දුක නිපදවන සුලුය. එනිසා “කාමයන්ගේ අල්ප ආශ්වාද ඇත. බොහෝ දුක් ඇත. බොහෝ උවදුරු ඇත. කාමයේ ආදීනව බොහෝය” යනුවෙන් කියන ලදි. **“එරක!”** යනුවෙන් පළමුව තථාගතයන් වහන්සේ එම භික්‍ෂුවට අමතයි. පසුව තෙරුන් වහන්සේ ම තම නමින් තමා අමතයි. **“න සුඛා කාමා”** කාමයෝ නම් එය දන්නාහට සුවයක් නොවෙති. නොදන්නාහටම සුව ගෙන දෙති. එනිසා “යමෙක් සුවය දුක් වශයෙන් දකියි ද ඔහු දුක හුලක් වශයෙන් දකියි” ආදී වශයෙන් කියන ලදි. **“යො කාමෙ කාමයති දුක්ඛං සො කාමයති”** යම් සත්ත්‍වයෙක් කෙලෙස් කාමයන් හා වස්තු කාමයන් කැමති වේද, ඔහුට ඒ කාමුක සම්පත් නොලැබී යෑමෙන් අනාගතයේ අපා දුකට හේතු වශයෙන් ද සසර පැවතුම් දුකට හේතු වශයෙන් ද දුකම ගෙන දෙයි. වස්තු කාමයෝ දුකට වස්තු වූ බැවින් මෙසේ ඔහු දුක් ස්වබාව ඇති, දුක් නිමිති ඇති, දුක වස්තු කර ගත් දුකම කැමතිවේ යැයි කියන ලදි. එනිසා මෙහි අර්ථ කියන ලද ආකාරයෙන්ම දත යුතුයි. යමෙක් කාමයන් නොකැමතිවේද හෙතෙම දුක් නොකැමති වේ.
**“නමො හි තස්ස භගවතො” **යනු ආයුෂ්මත් මෙත්තජි තෙරුන් වහන්සේගේ ගාථාවයි. එහි නිදානය කෙසේද? හෙතෙම අනෝමදස්සි බුදුන් දවස සිටු කුමරෙක්ව ඉපිද, වැඩිවියට පත්ව, බුදු සසුනේ වෙසෙසින් පැහැදී බෝධි වෘක්‍ෂයට ගඩොලින් වේදිකාවක් කරවා සුදු පාටින් සායම් කළේය. ශාස්තෲන් වහන්සේ ඔහුට පුණ්‍යානුමෝදනා කළ සේක. ඒ පින්කම හේතුවෙන් දෙව්ලොව උපන් හෙතෙම ඒ ඒ භවයන්හිදී තව තවත් පින් දහම් සිදුකර දෙව් මිනිස් දෙගතියේ සැරිසරා, මේ බුද්ධෝත්පාද කාලයේ මගධ රට එක්තරා බමුණකුගේ පුතුව ඉපදී මෙත්තජි නාමයෙන් ප්‍රකට විය. වියට පත් ඔහු කාමයේ ආදීනව දැක තවුස් පැවිද්දෙන් පැවිදිව ආරණ්‍යයෙහි වාසය කරනුයේ බුදුරදුන්ගේ පහළවීම අසා, පූර්ව පුරුදුතාවයෙන් මෙහෙයවනු ලබන්නේ ශාස්තෲන් වහන්සේගේ සමීපයට අවුත් පැවැත්ම අරබයා ප්‍රශ්න විමසා, ශාස්තෲන් වහන්සේ එම ප්‍රශ්න විසඳූ කල්හි ලබන ලද ශ්‍රද්ධාවෙන් පැවිදිව, විදසුන් වඩා රහත් ඵලයෙහි පිහිටියේය. උන්වහන්සේ සිය චරිතාපදානය අපදාන පාළියේ මෙසේ දක්වා ඇත.
“මම අනොමදස්සි බුදුරජාණන් වහන්සේගේ බෝධිය වටා වේදිකාවක් කරවීමි. එය වටා සුණු වලින් පරිකර්ම කොට අලංකාර කළෙමි.
ශාස්තෲ වූ අනෝමදස්සි නර ශ්‍රේෂ්ඨයන් වහන්සේ මැනවින් කළ එම පින්කම දැක භික්‍ෂු සංඝයා මැද වැඩහිඳ මේ ගාථාව වදාළහ.
“මේ යහපත් පින්කම නිසාත් පිරිසිදු චිත්ත ප්‍රණිධිය නිසාත් සම්පත් අනුභව කොට දුක් කෙළවර කරන්නේ ය.”
මම ප්‍රසන්න වූ මුව ඇත්තෙමි. එකඟ වූයෙමි. සන්සුන් සිත් ඇත්තෙමි. බුදුසසුනෙහි අවසන් දේහය දරමි.
මෙයින් නොඅඩු වූ කල්ප සීයකට පෙර සබ්බෝසන නම් සක්විති රජව සැප වින්දෙමි.
මවිසින් කෙලෙස් දවන ලදි. -පෙ- බුදුරජාණන් වහන්සේගේ අනුශාසනාව ඉටු කළෙමි.”
රහත් බවට පත් වූ උන්වහන්සේ ශාස්තෲන් වහන්සේට ස්තුති කරමින් මේ ගාථාව වදාළ සේක.
මේ ගාථාවෙහි **“නමො”** යනු නමස්කාරයයි. **“හී”** යනු නිපාතයක් පමණි. **“තස්ස”** යනු යම් ඒ භාග්‍යවතුන් වහන්සේ කෙනෙක් සමතිංස පාරමී ධර්ම සම්පූර්ණ කර, සියලු කෙලෙස් බිඳ අනුත්තර වූ සම්‍යක් සම්බෝධියට පැමිණිසේක් ද අවබෝධ කළසේක් ද උන්වහන්සේට **“සක්‍ය රාජස්ස පුත්තො”** ශාක්‍ය රජුගේ පුතා “සක්‍ය පුත්ත” නම් වේ. වෙනත් අයෙකුට සමාන නොවූ පුණ්‍ය සම්පත්තියෙන් සම්භාවිත වූ උතුම් රූප සම්පත්තියෙන් ද ධර්මකාය සම්පත්තියෙන් ද යුතු වූ බැවින් “සිරිමා” ශ්‍රීමත් වූ ඒ භාග්‍යවත් අරහත් ශාක්‍ය පුත්‍ර වූ සිරිමතුන් වහන්සේට නමස්කාර වේවා! උන්වහන්සේට මම වඳිමි යන අර්ථයයි. **“තෙන”** ඒ භාග්‍යවතුන් වහන්සේ විසින් **“අයං”** ඒ ධර්මය තමා විසින් ප්‍රත්‍යක්‍ෂ කරගත් බැවින් මෙසේ පවසයි. **“අග්ගප්ප ත්තෙන”** අග්‍ර වූ සර්වඥභාවයට, සියලුම ගුණයන්හි අග්‍ර භාවයට - ශ්‍රේෂ්ඨභාවයට පත් වූ **“අග්ගො ධම්මො”** යනු අග්‍ර, උතුම් නවවිධ ලෝකෝත්තර ධර්මය මනාව, නොවෙනස් ව දෙසන ලදහ. වදාරන ලදහ.
**“අන්‍ධොහං හතනෙත්තොස්මි”** යනු ආයුෂ්මත් චක්ඛුපාල තෙරුන්ගේ ගාථාවයි. එහි උපත කෙසේද? පෙර බුදුවරු හමුවෙහි කළ ප්‍රාර්ථනා ඇති උන්වහන්සේ ද ඒ ඒ භවයන්හි දී පින් රැස් කරමින් පැමිණ සිද්ධත්‍ථ භාග්‍යවතුන් වහන්සේගේ කාලයේ දී සිටුගෙයක ඉපිද, වැඩිවියට පත්වූහ. භාග්‍යවතුන් වහන්සේ පිරිනිවි කල්හි ථූප පූජාව සිදු කිරීමේදී මල් රැගෙන ථූපයට පූජා කිරීමේ පිනින් ඔහු දෙව්ලොව ඉපදුණි. තව තවත් පින් කරමින් දෙව්-මිනිස් දෙගතියෙහි සැරිසැරූ හෙතෙම, මේ බුද්ධෝත්පාද කාලයේ දී සැවැත් නුවර මහා සුවණ්ණ නම් කෙළෙඹියාට පුතුව උපන්නේ ය. ඔහුගේ නම “පාල” නම් විය. එකුමරු ඔබිනොබ ඇවිදින කාලයේ දී ඔහුගේ මව තව පුතෙකු වැදුවාය. එවිට දෙමාපියෝ කුඩා පුතුට “චුල්ලපාල” නමත් වැඩිමලාට “මහාපාල” යන නමත් ව්‍යවහාර කළහ. වැඩිවියට පත් වූ ඒ දෙදෙනම විවාහ ප්‍රාප්ත වූහ. එසමයේ ශාස්තෲන් වහන්සේ සැවැත් නුවර දෙව්රම් වෙහෙරෙහි වැඩ වසන සේක. එම විහාරයට දිනපතා යන උපාසකයන් සමග එහි ගිය මහාපාල ශාස්තෲන් වහන්සේගෙන් බණ අසයි. ධර්ම ශ්‍රවණයෙන් ලැබූ ශ්‍රද්ධාව නිසා සිය ගෘහ කටයුතු බාල සොයුරාට පවරා තමා පැවිදි විය. පැවිදිව ලැබූ උපසපන් බව ඇතිව, ආචාර්ය උපාධ්‍යායන් හමුවේ වස් පසක් වැස; වස් පවාරණයෙන් අනතුරුව ශාස්තෲන් වහන්සේගෙන් කමටහන් ගෙන; සැටක් පමණ සහාය භික්‍ෂූහු පිරිවරා, භාවනාවට සුදුසු වාසස්ථානයක් සොයමින් එක් ප්‍රත්‍යන්ත ගමකට වැඩ එහි ගම්වැසි උවසුවෝ කරවා දුන් පන්සලෙහි වාසය කරමින් මහණදම් පිරූහ. එසේ භාවනා කරන කල්හි උන්වහන්සේට ඇස් රෝගයක් ඇතිවිය. වෛද්‍යවරයා බෙහෙතක් සාදා දුන්නේය. වෛද්‍යවරයා පැවසූ ලෙස උන්වහන්සේ ප්‍රතිකාර නොගත්හ. එනිසා ඇස් රෝගය වර්ධනය විය. උන්වහන්සේ “මේ මගේ ඇස් රෝගයට ද වඩා කෙලෙස් රෝගය සන්සිඳවීම ඉතා උතුම් වන්නේයැ”යි ඇස් රෝගය ගැන නොසිතා විදසුන් භාවනාව වැඩීමෙහි ම සිත යොමු කළහ. එසේ භාවනාවට යොමු වූ උන්වහන්සේගේ කෙලෙස් ද දෙ ඇස් ද පෙර හසු නොවී එක විටම බිඳුණි. වැනසුනි. උන්වහන්සේ ශුෂ්ක විදර්ශක රහතන් වහන්සේ කෙනෙක් වූහ. අපදාන පාළියේ උන්වහන්සේ මෙසේ සිය චරිතාපදානය දැක්වූහ.
“ලෝ වැස්සාගේ පූජාවන් පිළිගන්නා වූ ලෝකනායක වූ සිද්ධත්‍ථ භාග්‍යවතුන් වහන්සේ පිරිනිවි කල්හි, උන්වහන්සේට මහා චෛත්‍ය පූජාවක් පැවැත්විණි.
ඒ මහර්ෂීන් වහන්සේට මහත් වූ පූජාවක් පැවැත්වෙන කල්හි මම දියබෙරලිය මල් රැගෙන එම සෑයට පූජා කළෙමි.
මෙයින් කල්ප අනූ හතරකට පෙර යම් පුෂ්ප පූජාවක් කළෙම් ද එහි විපාක වශයෙන් මේ දක්වා දුගතියක නූපන්නෙමි. මල් පූජාවේ විපාකය මෙබඳුය.
මෙයින් කල්ප නවයකට පෙර සෝමදේව නම් වූ මහත් බල ඇති සක්විති රජව අසූ පස් වාරයක් සැප වින්දෙමි.
දැන් මම සියලු කෙලෙස් දැවුයෙමි. -පෙ- බුදුරජාණන් වහන්සේගේ අනුශාසනාව ඉටු කළෙමි.”
ඉක්බිති ඇස් බිඳීයෑම නිසා විහාරයේ තෙරුන් නවතා ගමට පිඬු සිඟා වැඩි සහායක භික්‍ෂූන් වෙතින් උපාසකයෝ “කුමක් හෙයින් තෙරුන් වහන්සේ නොවැඩිසේක්ද?”යි විමසූහ. තොරතරු අසා දුකට පත් ඔවුහු පිණ්ඩපාතය රැගෙන උන්වහන්සේ වෙත ගොස්, “ස්වාමීනි! කිසිවක් නොසිත්වා. දැන් අපි ම ඔබවහන්සේට පිණ්ඩපාතය රැගෙන එන්නෙමු”යි ආරාධනා කර සිවුපසය ගෙනවුත් උපස්ථාන කළහ. සෙසු භික්‍ෂූහු තෙරුන්ගේ අවවාදයෙහි පිහිටා නොබෝ දිනකින් ම රහත් වූහ. වස් වැස නිම වී පවාරණය කළ ඒ භික්‍ෂූහු, “ස්වාමීනි! අප ශාස්තෲන් වහන්සේට වැඳීම සඳහා සැවැත්නුවරට යන්නෙමු”යි පැවසූහ. තෙරණුවෝ “මම ඉතා දුර්වල ඇස් නොපෙනෙන්නෙකි. මාර්ගය ද උපද්‍රව සහිතය. මා රැගෙන යන නුඹලා මහත් වෙහෙසට පත්වෙති. එනිසා නුඹලා පළමුව යන්න. ගොස් ශාස්තෲන් වහන්සේ ද මහා ශ්‍රාවකයන් වහන්සේලා ද මාගේ වචනයෙන් වඳින්න. චූලපාලට මගේ පුවත් කියා, පැමිණීමට අසමත් බව දන්වා කිසියම් පුරුෂයකු මා වෙත එවන්න”යි පැවසූහ. ඒ භික්‍ෂූහු නැවත ද යෑමට ආරාධනා කළත් යෑමට අකමැති වූ හෙයින්, “යහපති”යි පිළිතුරු දී, සෙනසුන් අකුලා තබා, උපාසකවරුන්ට දන්වා අනුපිළිවෙලින් දෙව්රම් වෙහෙරට ගොස්; ශාස්තෲන් වහන්සේ ද මහා තෙරවරුන් ද මහාපාල තෙරුන්ගේ වචනයෙන් වැඳ දෙවැනි දවස් හි පිඬු පිණිස හැසිරෙමින් චූලපාලගේ ගෙට ගොස් සියලු පුවත් දැන්වූහ. එවිට චූලපාල “ස්වාමීනි! මේ මගේ පාලිත නම් බෑණා එහි යැවීමට හැකිය”යි කී කල්හි, එම තෙරවරු “මාර්ගය උවදුරු සහිතය. මොහුට ගිහි ස්වභාවයෙන් එහි යා නොහැක. එනිසා පැවිදි කර යවමු”යි පැවසූහ. ඔහු පැවිදි කරවා තෙරුන් වෙත යැවූහ. එම පාලිත සාමණේරයා අනුපිළිවෙලින් තෙරුන් වසන තැනට පැමිණ, තමාගේ පැමිණීම තෙරුන්ට දන්වා උන්වහන්සේත් සමග සැවැත් නුවර බලා පිටත් වූහ. එසේ එන අතරමග ගමක් අසල කැළයේ එක් දර කඩන්නියකගේ ගී ශබ්දයක් අසා, ඇය කෙරේ ඇලුණු පාලිත හිමියන්, තෙරුන් වහන්සේගේ සැරයටි කොණ අතහැර, ස්වාමීනි! මොහොතක් හිඳුනු මැනවි. මම වහා එන්නෙමි”යි කියා ඇය වෙත ගොස්, එහිදී සීල විපත්තියකට පැමිණියේය. තෙරුන් වහන්සේ, “දැන් ස්ත්‍රියකගේ ගී හඬක් ඇසුණි. සාමණේරයා ද පමාවෙයි. ඒකාන්තයෙන් මොහු සීල විපත්තියකට පැමිණියේ ය”යි සිතූහ. එම සාමණේරයා අවුත් “ස්වාමීනි! යමු” යි කී කල්හි, තෙරුන් වහන්සේ “කිම නුඹ පාපියෙක් වූවෙහිද?”යි ඇසූහ. සාමණේරයා නිහඬ විය. නැවත නැවත විමසුවත් කිසිවක් නො පැවසීය. තෙරණුවෝ, “නුඹ වැනි පාපියෙක් මගේ සැරයටිය අල්ලා ගැනීමක් නම් නැත. නුඹ මෙතැනින් පලා යව”යි පැවසූහ. ඔහු විසින් නැවත “ස්වාමීනි! මාර්ගය බොහෝ උවදුරු ඇත්තකි. නුඹ වහන්සේ ද අන්‍ධය. කෙසේ යන්නේද?”යි කී කල්හි, “එම්බල මෝඩය! මා මෙහිම වැටී මිය ගියත් නැවත නැවත පැකිලී වැටුණත් නුඹ වැන්නකු සමග යෑමක් නම් නැතැ”යි පවසා මේ අර්ථය දැක්වෙන මෙම ගාථාව වදාළහ.
මෙම ගාථාවේ **“අන්‍ධො”** යනු ඇස් විනාශ වූ **“හතනෙත්තො”** යනු වැනසුණු ඇස් ඇති මෙබඳු වූ ප්‍රායෝග විපත්ති වශයෙන් මම නැසුණු නෙත් ඇති බැවින් අන්‍ධයෙක්මි. උපතින් අන්‍ධයෙක් නොවෙමි යන පරිදි මේ අන්‍ධභාවයේ වෙනස දත යුතුයි. නැතහොත් **“අන්‍ධො”** යනුවෙන් “අන්‍ධ වූ වයසට ගිය මාපියන් පෝෂණය කරමි” යනාදියේ මෙන් මසැස විකල් වීමකි. වැනසීයාමක් දැක්වේ. “මේ සියලුම පිරිවැජියෝ අන්‍ධයෝ ය. ඇස් නැත්තෝ ය” වැනසීයාමක් දැක්වේ. “මේ සියලුම පිරිවැජියෝ අන්‍ධයෝ ය. ඇස් නැත්තෝ ය” යනාදියෙහි මෙන් ද “අන්‍ධයා, එක ඇසක් ඇත්තා දෙඇසම ඇත්තා” යනාදියෙහි මෙන් ද ප්‍රඥා ඇස විකලත්වයට පත්වීම **“හතනෙත්තො ස්මි”** යන්නෙන් අදහස් වේ. මේ දෙපදයෙන් මුඛ්‍ය වශයෙන් ම අන්‍ධභාවය දක්වයි. **“කන්තාර ද්ධා පක්කන්තො”** යනු කාන්තාරයේ මෙන් වනයේ දිගු මාවතට එළඹි. ස්වභාවයෙන්ම ඇති වූ කාන්තාරයක් නොව සංසාරික දිගු මාවතට එළඹි යන අදහසයි. මෙබඳු වූ කාන්තාර දිගු මාවතකට මේ තෙරුන් පැමිණ සිටියේය. **“සයමානොපි”** නින්දෙන් වුවත් පා දෙකින් යා නොහැකිව උරයෙන් ද දණ මඬලින් ද බිම දිගා වී පෙරලෙමින් සිටියත් නො යන්නෙමි” **“න සහායෙන පාපෙන”** යනු නුඹ වැනි පවිටු පුද්ගලයකු සහායකු කරගෙන නොයන්නෙමි යන අදහසයි. මෙය ඇසූ සාමණේරයා සංවේගයට පැමිණ “ම විසින් ඉතා බැරෑරුම් වූ සාහසික කටයුත්තක් කරන ලදී”යි අත් හිසේ බැඳගෙන අඬමින් වන ලැහැබින් පිටත්ව ගියේය. ඉක්බිති තෙරුන් වහන්සේගේ සිල් තේජසින් පාණ්ඩුකම්බල ශෛලාසනය උණුවන ආකාරයක් දැක්වීය. ශක්‍රයා එකරුණ බලා, වහා තෙරුන් වෙත පැමිණ සැවතට යන පුරුෂයෙක් බව හඟවා සැරයටියෙන් කෙළවර රැගෙන, දිගු මාර්ගය හකුලුවමින් එදින සැන්දෑවේ ම සැවැත්නුවරට තෙරුන් රැගෙන ආවේය. එහි ජේතවනාරාමයේ චූල පාලිත විසින් සෑද වූ පන්සලෙහි අසුනක තෙරුන් හිඳුවා ශක්‍රදේවේන්‍ද්‍රයා, චූලපාලගේ යහලුවෙකු මෙන් ඔහු වෙත ගොස් තෙරුන් පැමිණ බව දන්වා තම දෙව්ලොවටම ගියේය. චූලපාලිත ද උන්වහන්සේට දිවි ඇතිතාක් මැනවින් උපස්ථාන කළේය.
**“ඒක පුප්ඵං චජිත්‍වාන”** යනු ආයුෂ්මත් ඛණ්ඩ සුමන තෙරුන්ගේ ගාථාවයි. එහි උපත කෙසේද? උන්වහන්සේ පෙර පදුමුත්තර භාග්‍යවතුන් වහන්සේගේ කාලයේ සිටුගෙයක ඉපිද වැඩි වියට පත්වූහ. ශාස්තෲන් වහන්සේ පිරිනිවි කල්හි සෑදවූ රන් සෑයට, රජු මහා පුෂ්ප පූජාවක් කරනු ලබන කල්හි තමාට පූජා කිරීමට මල් නොවූ බැවින් මෙම සිටුතුමා ඒ ථූපය අවට සඳුන් වේදිකාවක් වටකරවා මහත් වූ පූජාවක් සිදු කළේය. ඒ මහා පින්කමේ විපාක වශයෙන් දෙව්-මිනිස් දෙගතියේ මහත් වූ සම්පත් අනුභව කළ හෙතෙම කාශ්‍යප බුදුන් දවස කෙළෙඹි පුත්‍රයෙක් ව උපන්නේ ය. කාශ්‍යප බුදුරදුන් පිරිනිවි කල්හි සෑද වූ රථ ථූපය උදෙසා රජු මල් පූජාවක් කරනු ලබන කල්හි, තමන්ට පූජා කිරීමට මල් නොලැබූ එම කෙළෙඹියා එක් ඛණ්ඩ සුමන මලක් දැක මහත් වූ මුල සමග ම එය කඩාගෙන සෑයට පූජා කරන්නේ, මහත් වූ ප්‍රීති සොම්නසක් වින්දේය. ඒ පින්කම හේතුවෙන් ද දෙව්ලොව උපන් හෙතෙම අසූ කෝටියක් හවුරුදු දිව සැප විඳ අපගේ බුදුරදුන් පහළ වූ කල්හි පාවා නුවර මල්ල රජ පවුලක උපන්නේ ය. ඔහු උපන් කල්හි එම ගෙදර ඛණ්ඩ හකුරු ද සුමන මල් ද පහළ විය. එනිසා ඒ රජකුමරුට “ඛණ්ඩ සුමන” යැයි නම් තබන ලදි. වැඩි වියට පත් එකුමරු භාග්‍යවතුන් වහන්සේ පාවා නුවර චුන්දගේ අඹ වනයෙහි වැඩ වසන කල්හි, උන්වහන්සේ වෙත අවුත් ධර්ම ශ්‍රවණය කොට, ලබන ලද ශ්‍රද්ධාවෙන් පැවිදි විය. පැවිදිව නොබෝ දිනකින් ම විදසුන් වඩා රහත් ඵලයෙහි පිහිටි එම තෙරණුවෝ තම චරිතාපදානය අපදාන පාළියේ මෙසේ දැක්වූහ.
“ලෝක ජ්‍යෙෂ්ඨ වූ නර ශ්‍රේෂ්ඨ වූ පදුමුත්තර නම් බුදුරජාණන් වහන්සේ ගිනි කඳක් මෙන් බබලා පිරිනිවන් පෑ සේක.
මහාවීර වූ එම බුදුරජාණන් වහන්සේගේ ධාතු නිධන් කළ මහ සෑයක් බඳින ලදි. අති උතුම් වූ ඒ ධාතුගෙයට බොහෝ ජනයා දිවා රෑ දෙක්හි උපස්ථාන කළහ.
මම එහි පහන් සිතින්, සතුටු සිතින් සඳුන් වේදිකාවක් සෑදුවෙමි. පසුව සෑ රජුට සුදුසු වූ පරිදි සඳුන් දුම් දුන්නෙමි.
ඉන්පසුව දිව්‍යමය හෝ මානුෂ්‍යමය භවයන්හි උපන්නා වූ මාගේ ළාමක බවෙක් නම් නොවිණි. පෙර කළ කුසල කර්මයේ විපාකය එයයි.
මෙයින් කල්ප එක්දහස් පන්සීයකට පෙර මහත් බල ඇති සමග්ග නම් වූ සක්විති රජවරු අට දෙනෙක් සැප වින්දෙමි.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටු කළෙමි.”
රහත්බවට පත්ව තමාගේ පෙර ජාතිය සිහිපත් කළ ඛණ්ඩ සුමන හිමියෝ, එහිදී තමා විසින් සුමන මල් පිදීම නිසා දිවසැප ලැබීමත්, නිවන් සැප ලැබීමත් සිදු වූ බව දැක තම ප්‍රීතිය පහළ කිරීම් වශයෙන් මෙම ගාථාව වදාළහ.
මෙම ගාථාවේ **“එකපුප්ඵං”** යනු එක මලකි. මෙහිදී සුමන මලක් අදහස් කරන ලදි. **“චජිත්‍වාන” **යනු ශාස්තෲන් වහන්සේගේ ථූපයට පූජා කිරීම් වශයෙන් පරිත්‍යාග කර, පූජා කරන **“අසීතිං වස්සකොටියො”** යනු මනුෂ්‍ය ලෝකයේ ගණන් කිරීම අනුව වසර අසූ කෝටියක්. මෙහි අත්‍යන්ත සංයෝගයේ දුතියා විභක්තිය යෙදී ඇත. මෙහිදී සයක් වූ කාම ස්වර්ගයන්හි දෙවැනි අත්බවේ සිට සැරිසැරූ බව අදහස් වේ. එනිසා **“සග්ගෙසු”** යනුවෙන් තාවතිංස ප්‍රමුඛ දිව්‍ය ලෝකවල ඉපදුනෙමි. නැවත නැවත ඉපදීම් වශයෙන් එහි සිටි බැවින් මෙහි සත්තමී බහු වචනය යෙදුණි. **“පරිචාරෙත්‍වා”** යනු රූපාදී අරමුණුවල ඉඳුරන් හසුරුවා, සැප විඳ දිව්‍යාංගනාවන් විසින් තමා පිරිවරාගෙන උපස්ථාන කර **“සෙසකෙනම්හි නිබ්බුතො”** යනු මල් පූජා වශයෙන් පවතින කුසල චේතනාවන්හි භව සම්පත් ප්‍රදානය කිරීමට ඇති බල මහිමයෙන් ඉතිරි වූ යම් ඒ නිවන් සැප ලැබීමට හේතු වූ කුසලයක් වී ද ඒ සඳහා කියන ලදි. මෙහි බොහෝ පූර්වාපර වශයෙන් පැවති චේතනාවෝ විය. **“සෙසකෙන”** යනු එම කර්මයේ විපාක වශයෙන් ඉතිරි ව, එම විපාක ඉතිරිව තිබියදීම එහි විපාක වශයෙන් නිවුණෙමි. නිවනට පැමිණියෙමි. කෙලෙස් පරිනිවණින් පිරිනිවියෙමි. මේ යම් ආත්මභාවයක සිට තමා රහත් බව සාක්‍ෂාත් කරගත්තේ ද එම අවසන් ආත්ම භාවය ද ඒ කර්මයේ විපාකයක් බව දක්වයි. මෙබඳුම සැප විඳින ආත්මභාව තවත් ඉතිරිව තිබියදී පිරිනිවියෙමි යන අදහසයි.
**“හිත්‍වා සතපලං කංසං”** යන ගාථාව ආයුෂ්මත් තිස්ස තෙරුන් වහන්සේ විසින් පැවසූවකි. එහි උපත කෙසේද? මෙතෙමේ ද පෙර බුදුවරු හමුවේ කළ ප්‍රාර්ථනා ඇතිව විපස්සී භාග්‍යවතුන් වහන්සේගේ කාලයේ දී වාහන සාදන පවුලක ඉපිද වැඩිවියට පත්ව, එක් දිනක් භාග්‍යවතුන් වහන්සේ දැක පැහැදුණු සිතින් සඳුන් දර කඩකින් ඵලකයක් සාදා එය උන්වහන්සේට පූජා කළේය. ඒ පින්කමේ විපාක වශයෙන් දෙව්ලොව උපන් ඔහු, තව තවත් භවයන්හි ඉපිද පින් දහම් රැස් කර කාම සුගතීන්හිම සැරිසරා; මේ බුද්ධෝත්පාද කාලයෙහි රෝරුව නුවර රජ ගෙදර උපන්නේ ය. වියට පත් ඔහු පියාගේ ඇවෑමෙන් රජ වී බිම්සර රජු සමග නොදුටු මිත්‍රත්‍වයෙන් වෙලී ඔහු වෙතට මිණි මුතු වස්ත්‍රාදී පුද පඬුරු යැවීය. බිම්සර රජ එම ත්‍යාග ලබා සතුටු පිළිතුරු ත්‍යාග වශයෙන් සිතුවම් පටක බුදුසිරිත ද රන් පටියක ප්‍රතීත්‍යසමුත්පාද ධර්මය ද ලියවා යැවීය. එය දුටු රෝරුව රජු පෙර බුදුවරු හමුවේ කළ ප්‍රාර්ථනා ඇති බැවින් ද ප්‍රතීත්‍යසමුත්පාදය ද බලා කාරණා කාරණා විමසා බලා, හසුනේ වූ දෙය හදෙහි තබාගෙන උපන් සංවේගයෙන්, “ම විසින් භාග්‍යවතුන් වහන්සේ දක්නා ලද්දෙමි. මේ හසුන ද එක්වරම අවබෝධ විය. කාමයෝ බොහෝ දුක් ගෙන දෙති. බොහෝ උවදුරු ඇත. ගිහිගේ වැසීමෙන් මට කවර ප්‍රයෝජනයක් ද?” රජකම හැරදමා කෙස් රවුල් බහා කසාවත් හැඳ, භාග්‍යවතුන් වහන්සේ උදෙසා පැවිදි වී මැටි පාත්‍රයක් ගෙන පුක්කුසාති රජමෙන්. මහජනයා හඬද්දීම තම නුවරින් නික්ම අනුපිළිවෙලින් රජගහ නුවරට පැමිණියේය. එහි සප්පසොණ්ඩක පර්වත ප්‍රාන්තයේ වෙසෙන භාග්‍යවතුන් වහන්සේ වෙත පැමිණි ඔහු උන්වහන්සේට වැඳ එකත් පසෙක සිටියේය. ශාස්තෲන් වහන්සේගේ ධර්ම දේශනාව අසා විදසුන් කමටහන රැගෙන, එහිම සිත පිහිටුවා වෙසෙමින් විදසුන් කමටහන වැඩිදියුණු කිරීමෙන් රහත් විය. එනිසා අපදාන පාළියේ මෙසේ උන්වහන්සේ සිය චරිතය දක්වන ලදි.
“පෙර දැව කර්මයෙහි මනාව හික්මුණු වඩුවෙක් වූ මම සඳුන් පුවරුවක් සාදා එය ලෝකබන්‍ධු වූ බුදුරජාණන් වහන්සේට පිදුවෙමි.
ඒ හේතුවෙන් මා හට පහළ වූ මේ රනින් නිම වූ විමානය බබලයි. හස්තියා ද අශ්වයා ද දිව්‍යමය යානාවක් ද මා හට ලැබුණි.
ප්‍රාසාද, සිවිකා කැමති තාක් පහළ විය. මා හට ස්ථාවර වූ රත්න නිධාන පහළ විය. සඳුන් පුවරු පිදීමේ පුණ්‍ය විපාකය මෙබඳුය.
මෙයින් කල්ප අනූ එකකට පෙර යම් ඵලකයක් පිදුවෙම් ද එතැන් සිට මේ දක්වා දුගතියක නූපන්නෙමි. ඵලක දානයේ විපාකය මෙයයි.
මෙයින් පනස් හත්වන කල්පයේ සන්ත නම් මහබලැති සක්විති රජවරු සිවු දෙනෙක් ව සප්ත රත්නයෙන් සමන්විත වූ රජ සැප වින්දෙමි.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටු කළෙමි.”
රහත් බවට පත් වූ උන්වහන්සේ ප්‍රීතිය පහළ කිරීම් වශයෙන් තමාගේ පිළිවෙත පවසමින් මෙම ගාථාව වදාළහ.
මෙම ගාථාවෙහි **“හිත්‍වා”** යනු අත්හැර **“සතපලං”** යනු යමෙක පලම් සියයක් පමණ ප්‍රමාණවත් වේ නම් සතපල ප්‍රමාණ වූවකි. සිය පලමක් අගනා **“කංසං”** යනු රන් තැලියයි. **“සොවණ්ණං”** යනු රත්නමය රනින් කළ **“සතරාජිකං”** බෙදූ විසිතුරු අනේක රූපාලංකාර වලින්ද, විසිතුරු වූ නොයෙක් රේඛාවලින් ද බබළන **“අග්ගහිං මත්තිකා පත්තං”** මෙබඳු වූ මහත් අනර්ඝ භාජනයක මීට පෙර ආහාර වැළඳුවෙමි. බුදුරදුන්ගේ අවවාදය අනුව දැන එය අතහැර, මැටිමුවා පාත්‍රයක් දැන ගත්තෙමි.” පුදුමයි! මවිසින් කළ දෙය ආර්ය ව්‍රතය අනුව පැවතීමකි”යි භාජනය පිළිබඳ පැවසීමෙන්. තම රජකම හැරදැමීමත් පැවිදිවීමත් සිහිකර සතුටුවීම අදහස් වේ. ඒ නිසා **“ඉදං දුතියාභිසෙචනං”** යනුවෙන් කියන ලදි. පළමුව මම රාජාභිෂේකය ලැබුවෙමි. මේ පැවිදිව දෙවැනි අභිෂේකයක් බඳුය. පළමු අභිෂේකය රාගාදියෙන් කිලිටි වූ, සැක සංකා සහිත අනර්ථ වූ දුක හා බැඳී පවතින නිහීන වූ අවස්ථාවකි. දැන් මම ලැබූ මේ අභිෂේකය එම දුක්ඛදායී බැවින් වෙන් වූ උතුම් ප්‍රණීත වූවකි යන අදහසයි.
**“රූපං දිස්වා සති මුට්ඨා”** යනු ආයුෂ්මත් අභය තෙරුන් වහන්සේගේ ගාථාවයි. එහි උපත කෙසේද? උන්වහන්සේ ද පෙර බුදුවරු හමුවේ කරන ලද ප්‍රාර්ථනා ඇතිව ඒ ඒ භවයන්හි දී නිවන්පතාගෙන පින් රැස්කර ගත්හ. සුමේධ භාග්‍යවතුන් වහන්සේගේ කාලයේ දී සිටුගෙයක ඉපිද වැඩිවියට පත්වූ හෙතෙම දිනක් සුමේධ බුදුරජාණන් වහන්සේ දැක පහන් සිතින් සලල නම් සුවඳ මල් වලින් පිදුවේය. ඒ පින්කම හේතුවෙන් දෙව්ලොව ඉපිද, තව තවත් පින්දහම් සිදුකර කාම සුගතීන්හිම සැරිසරා මේ බුද්ධෝත්පාද කාලයෙහි සැවැත්නුවර බමුණු පවුලක “අභය” නාමය ලබා ඉපිද වැඩිවියට පැමිණියේය. පෙර හේතුසම්පත් මගින් මෙහෙයවනු ලැබූ අභය බමුණා ශාස්තෲන් වහන්සේ වැඩ සිටින විහාරයට දිනක් ගොස් ධර්‍මදේශනාව අසා ලබන ලද ශ්‍රද්ධාවෙන් බුදුසසුනේ පැවිදිවිය. පූර්ව කටයුතු නිමවූ උන්වහන්සේ විදසුන් කමටහන වඩමින් වෙසෙන අතර දිනක් ගමට පිඬුසිඟා වැඩියහ. එසේ වැඩම වූ උන්වහන්සේ නිවසක අලංකාරව සැරසී හුන් ස්ත්‍රියක් දැක නුනුවණින් මෙනෙහි කිරීම් වශයෙන් ඇගේ රූපයට ඇලී රාග සිත් ඉපිද වූහ. විහාරයට වහා පිවිසි අභය තෙරණුවෝ “සිහිය නොමැතිව බැලූ මට එම රූපාරම්මණය නිසා කෙලෙස් ඉපදුනි. මවිසින් කරන ලද්දේ ඉතා නුසුදුසු ක්‍රියාවකි” යි තම සිතට නිග්‍රහ කරමින් එකෙණෙහිම විදසුන් වඩා රහත් ඵලයට පත්වූහ. අපදාන පාළියේ උන්වහන්සේ මෙසේ සිය චරිතාපදානය දැක්වූහ.
“සියල්ල තමන්වහන්සේ දැනගත්තාවූ අපරාජිත වූ සුමේධ බුදුහු විවේක සුවය වඩමින් මහවනයට පිවිසිසේක.
ලෝකනායකයන් වහන්සේ ඉදිරියෙහි පිපුණු සලල ගසක් දුටු මම ඉන් මල් කඩාගෙන බුදුරජාණන් වහන්සේට පිදුවෙමි.
තිස් දහස්වන කල්පයේ යම් මලක් පිදුවෙම්ද මේ දක්වා ම දුගතියක් නො දනිමි. බුදු පුදෙහි විපාකය මෙබඳුය.
කල්ප එක් දහස් නවසියයකට පෙර නිම්මිත නමින් මහත් බල ඇති සක්විති රජවරු දාසය දෙනෙක්ව උපන්නෙමි.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටු කළෙමි.”
රහත් බවට පත්වූ උන්වහන්සේ, “තමාගේ කෙළෙස් ඉපදීම් දැක්වීමෙන්, කෙලෙස් අනුව පවතින කෙලෙස් වසඟවූවහුට සංසාර දුකින් මිදී හිස එසවීමක් නම් නොලැබේ. මම වනාහි ඒ කෙළෙස් දුරලූයෙමි”යි දක්වමින් මෙම ගාථාව වදාළහ.
මෙම ගාථාවෙහි **“රූපං”** යනු ඇලුම් කටයුතු රූපායතනයයි. මෙහිදී ස්ත්‍රී රූපය අදහස් කරන ලදි. **“දිස්වා”** දෑසින් දැක චක්ඛුද්වාරය ආශ්‍රයෙන් නිමිති, අනුව්‍යඤ්ජන, උප ලක්‍ෂණ වශයෙන් රූපය පිළිබඳව සිතට ගෙන, එහි මේ ආකාරයෙන් ගැනීම හේතුවෙන් **“සති මුට්ඨා” **අසුභ සහගත කයෙහි අසුභ භාවය සිහිකිරීමෙන් පවතින සිහිය නොමැතිව යම් රූපයක් දැකීමේදී සිහිය නොමැතිවීද එය දැක්වීමයි. “පිය නිමිත්තං මනසි කරොතො” යම්සේ එළඹ සිටි අරමුණ “සුභය සැපය” ආදී ලෙස ප්‍රිය නිමිති ගෙන අනුවණින් මෙනෙහි කිරීමෙන්, නිවැරදි සිහිකිරීමෙහි සිහි මුලාවී යන අර්ථ යෝජනාවයි. එසේම එයින් **“සාරත්ත චිත්තො වෙදෙති”** යනු මනාව එහි ඇලුණු සිතින්, ඒ අරමුණ වැළඳගනියි, සතුටුවෙයි එහි බැසගෙන සිටියි. බැසගැනීම් වශයෙන් ඒ අරමුණම ගිලගෙන එහිම නැවතී සිටියි. මෙසේ ඇලී ගැලී සිටින්නාට **“තස්ස වඩ්ඪන්ති ආසවා භව මුලා භවගාමිනො”** ඒ සංසාර භවයේ පැවැත්මට මුල වූ හේතුව කාමාශ්‍රවාදී සිවු ආශ්‍රවයෝ ඒ පුද්ගලයාට තව තවත් වැඩේ. සසර පැවැත්ම තව තවත් දිගු වේ. නොපිරිහේ මම වනාහි සංස්කරණය කිරීමෙහි පිහිටා, විදසුන් වඩමින් චතුරාර්ය සත්‍යය අවබෝධ කරගනිමින් මඟ පිළිවෙලින් ඒ සතර ආශ්‍රවයෝ ඉතිරි නොකරම ප්‍රහීණ කළෙමි ක්‍ෂය කළෙමි යන අදහසයි.
**“සද්දං සුත්‍වා සතිමුට්ඨා”** යන ගාථාව ආයුෂ්මත් උත්තිය තෙරුන් විසින් පැවසූවකි. එහි උපත කෙසේද? උත්තිය තෙරුන් ද පෙර බුදුවරු හමුවෙහි කළ ප්‍රාර්ථනා ඇතිව එ් ඒ භවයන් හි ඉපිද නිවන් පතා පින්දහම් රැස්කරගෙන, සුමේධ බුදුරජාණන් වහන්සේ ලොව පහළ වූ සමයෙහි සිටුගෙයක ඉපිද වියට පත් වූ සිටුකුමරෙක් වූහ. එක් දිනක් ඔහු ශාස්තෲන් වහන්සේ දැක පැහැදුණු සිතින් ගෝණකාදී පලස් අතුළ, උඩුවියන් බැඳි බුදුවරුන්ට සුදුසු වූ අගනා පලඟක් ගඳිකිළියෙහි පනවා පූජාකළේය. ඒ පින්කමේ විපාක වහයෙන් දෙව්-මිනිස් දෙගතියේ සැරිසරා අපගේ බුදුරදුන් පහළ වූ සමයෙහි කපිලවස්තුවේ ශාක්‍ය රජ පවුලක ඉපිද උත්තිය කුමරු නමින් ප්‍රකට විය. වැඩිවියට පත් ඔහු ශාස්තෲන් වහන්සේ නෑයන් හමුවූ මොහොතෙහි පැවති බුද්ධානුභාවය දැක ලබන ලද ශ්‍රද්ධාවෙන් පැවිදිවී, මහණදම් පුරා, එක් දිනක් නුවර පිඬු සිඟා වැඩියේය. අතර මඟ එක් ස්ත්‍රියකගේ ගී ශබ්දයක් අසා අනුවණින් එය මෙනෙහිකර එම ශබ්දයේ තදින් ඇලුණු උත්තිය තෙරණුවෝ, නැවත නුවණින් මෙනෙහි කිරීමෙන් එම රාගය දුරුකර, විහාරයට පිවිසියහ. ඒ පිළිබඳව උපන් සංවේගයෙන් දවල් වසන තැන හිදී උන්වහන්සේ එකෙණෙහි ම විදසුන් වඩා රහත්බවට පත්වූහ. අපදාන පාළියේ සිය චරිතාපදානය මෙසේ දැක්වූහ.
“ලෝකජ්‍යෙෂ්ඨ වූ තාදීගුණ ඇති සුමේධ භාග්‍යවතුන් වහන්සේට උඩුවියන් හා ඇතිරිලි සහිත උසස් පලඟක් මවිසින් පූජා කළෙමි.
එකල්හි එය සත්රුවනින් පිරි පලඟක් විය. මාගේ අදහස අනුවම හැමකල්හි මට එබඳු පර්යංක පහළ විය.
තිස් දහස්වන කල්පයේ මම යම් පලඟක් පූජා කළෙම් ද ඒ හේතුවෙන් දුගතියක නූපන්නෙමි. බුද්ධ පූජාවේ විපාකය මෙබඳුය.
විසි දහස් වන කල්පයේ සත්රුවන් පිරි මහ බල ඇති සුවණ්ණාභ නමින් සක්විති රජවරු තිදෙනෙක් ව උපන්නෙමි.
මම දැන් සියලු කෙලෙස් දැවුයෙමි -පෙ- බුදුරදුන්ගේ අනුශාසනාව ඉටුකළෙමි.”
රහත් බවට පත් වූ උන්වහන්සේ, තමාට කෙලෙස් ඉපදුණු අයුරු හා ඊට හේතු දැක්වීම් වශයෙන්, “කෙලෙස් පිළිකුල් නො කරන්නාට සසර දුකින් මිදීමක්, හිස එසවීමක් නැත. මම මේ සියලු කෙලෙස් පිළිකුල් කර ඉවතලූවෙමි” යි දක්වමින් මෙම ගාථාව වදාළහ.
එහි **“සද්දං”** යනු ඇලියයුතු, ඇලෙන ප්‍රිය ශබ්දාරම්මණයයි. **“සංසාරං උපගාමී නො”** යනු
“ස්කන්‍ධයන්ගේ පිළිවෙලින් පැවතීමෙන්, ධාතු හා ආයතනාදිය නොසිඳි පවතින කල්හි එය සංසාරය යැයි කියනු ලැබේ.” යනුවෙන් පැවසෙන සසර පැවතුම් කාරණ එකතුවීමෙන්, පැවතීමෙන් සසරට එළඹෙති. සසර පැවැත්ම ගෙනදෙති. **“සංසාරූපගාමිනො”** යන පාඨය ද යෙදේ. සෙසු පදයන්ගේ අර්ථ මුලින් පැවසූ ගාථාවේ අර්ථ මෙන් දතයුතුය.
**“සම්මප්පධාන සම්පන්නො”** යනු ආයුෂ්මත් දේවසභ තෙරුන් වහන්සේ පැවසූ ගාථාවකි. එහි නිදානය කෙසේද? දේවසභ තෙරණුවෝ පෙර බුදුවරු හමුවෙහි කරන ලද ප්‍රාර්ථනා ඇතිව, සිඛී නම් භාග්‍යවතුන් වහන්සේගේ කාලයෙහි සිටු ගෙයක ඉපිද වැඩිවිය පැමිණ, දිනක් ඒ බුදුරජාණන් වහන්සේට පැහැදුණු සිතින් බඳුවද මල් පූජා කොට නිවන් පතාගෙන කුසල් රැස්කරගත්හ. ඒ පින්කම් නිසා දෙව් - මිනිස් දෙගතියේ සැරිසරා, මේ බුද්ධෝත්පාද කාලයෙහි කපිලවත්‍ථු වේ. ශාක්‍ය රජ කුලයෙහි උපන් හෙතෙම දේවසභ නමින් ප්‍රකට විය. වියට පත් එ කුමරු කලහය සන්සිඳවීමට ශාස්තෲන් වහන්සේ පැමිණි කල්හි බුද්ධානුභාවය දැක, පැහැදුනු සිතින් සරණ සිල්හි පිහිටියේය. නැවත ශාස්තෲන් වහන්සේ නිග්‍රෝධාරාමයේ වැඩ වසන කල්හි උන්වහන්සේ වෙත පැමිණි, දේවසභ කුමරු ලබන ලද ශ්‍රද්ධාවෙන් සසුනේ පැවිදි වී කළ පූර්වකටයුතු ඇතිව විදසුන් කමටහන වඩා නොබෝ දිනකින් ම රහත් ඵලයෙහි පිහිටියේය. උන්වහන්සේ සිය චරිතාපදානය අපදාන පාළියේ මෙසේ දැක්වූහ.
“කෙලෙසුන් විරහිත චන්‍ද්‍රයා මෙන් නිර්මල වූ, පිරිසිදු වූ, පැහැදුනා වූ, කෙලෙස් මලින් නොකැළඹුණු නන්දිභව නම් තණ්හාව හා භවය ක්‍ෂය කරන ලද්දා වූ, ත්‍රිවිධ ලෝකයේම ඇල්ම නැති කළ, ජනසමූහයා කෙලෙස් ගින්නෙන් නිවන්නා වූ, සසර සයුරින් එතෙර වූ, එසේ එතෙර වූවන් අතරින් උතුම් වූ, වනයේ හිඳ ධ්‍යාන වඩන්නා වූ ඒ එකඟ වූ සන්හුන් වූ සිඛි බුදුරජාණන් වහන්සේ දුටුවෙමි.

[missing trans]
මෙයින් කල්ප තිස් එකකට පෙර යම් කුසල කර්‍මයක් කළෙම් ද ඒ හේතුවෙන් මේ දක්වා දුගතියක නූපන්නෙමි. බුද්ධ පූජාවේ විපාකය මෙබඳුය.
මෙයින් කල්ප සතකට පෙර මනුජේන්‍ද්‍ර වූ මහත් වූ යසස් ඇති සමන්තචක්ඛු නම් සක්විති රජ වුයෙමි.
දැන් මම සියලු කෙලෙස් දැවුයෙමි. -පෙ- බුදුරජාණන් වහන්සේගේ අනුශාසනාව ඉටු කළෙමි.”
රහත් බවට පත් වූ උන්වහන්සේ, තමන් වහන්සේ අවබෝධ කරගත් විමුක්ති සුවය නිසා උපන් ප්‍රීති සොම්නසින් උදන් ඇණීම් වශයෙන් මෙම ගාථා වදාළහ.
එහි **“සම්මප්පධාන සම්පන්නො” **චතුරංග සමන්නාගත සම්‍යක් ප්‍රධන් වීර්යයෙන් යුක්ත වූ, ඒ වීර්‍ය්‍ය මගින් කළයුතු කටයුතු සම්පාදනය කර සිටියි යන අර්ථයයි. **“සතිපට්ඨාන”** යනු කායානුපස්සනාදී සතිපට්ඨාන ගොදුරු කරගෙන පවතියි යන අරුතින් සතර සතිපට්ඨාන ගෝචර වූ, අරමුණු වූ, සතර සතිපට්ඨානයන් හි පිහිටි සිත් ඇති යන අර්ථයයි. ගුණ ශෝභන නම් උතුම් වූ සුවදැති විමුක්තිය නම් වූ මලින් අලංකාර වූ, මනාව වැසුනු යන අර්ථය **“විමුත්ති කුසුමසඤ්ඡන්නො”** යන්නෙහි ඇත. **“පරිනිබ්බායිස්සත්‍ය නාසවො”** යනු මෙසේ පිළිපදින්නා වූ භික්‍ෂුව නොබෝ කලකින් ම අනාශ්‍රවයකු වී සෝපාදිසේස නිර්වාණ ධාතුවෙන් පිරිනිවේ යන අර්ථයයි. මෙය ම දේවසභ තෙරුන්ගේ රහත් බව ප්‍රකාශ කිරීම විය.
එකොළොස් වැනි වග
**“හිත්‍වා ගිහී ත්‍වං අනවොසිතත්තො” **යනු ආයුෂ්මත් බෙලට්ඨානික තෙරුන් වහන්සේගේ ගාථාවයි. එහි නිදානය කෙසේද? මෙම තෙරණුවෝ ද පෙර බුදුවරු හමුවෙහි කළ ප්‍රාර්ථනා ඇතිව, මෙයින් කල්ප තිස් එකකට පෙර වෙස්සභූ භාග්‍යවතුන් වහන්සේගේ කාලයෙහි බමුණු පවුලක ඉපිද බමුණ ශිල්ප ශාස්ත්‍රයන්හි නිෂ්පත්තියට පැමිණියහ. ඔහු ගිහිගේ හැර සෘෂි පැවිද්දෙන් පැවිදිව සෘෂිවරුන් පිරිවරාගෙන හැසිරෙනුයේ එක් දිනක් වෙස්සභූ භාග්‍යවතුන් වහන්සේ දැක ප්‍රීති සොම්නසට පැමිණ, ශාස්තෲන් වහන්සේගේ ඤාණ සම්පත්තිය හේතුවෙන් සිත පහදවා එම උතුම් ඤාණය උදෙසා මලින් පූජාවක් කළේය. ඒ පින්කම හේතුවෙන් දෙව්මිනිසුන් අතර සැරිසරමින් සැප විඳ ඔහු, අපගේ බුදුරජාණන් වහන්සේ ලොව පහළ වූ සමයෙහි සැවැත්නුවර බමුණු පවුලක ඉපිද බෙලට්ඨානික නමින් ප්‍රකට ව, වැඩිවියට පත් ව ශාස්තෲන් වහන්සේගේ ධර්‍ම දේශනාව අසා ලැබූ ශ්‍රද්ධාවෙන් පැවිදි ව, කමටහන් ගෙන කොසොල් රටෙහි අරණ්‍යයක වාසය කළේය. උන්වහන්සේ පසුව අලසව කය වැඩීමෙහි ම නියැලී පරුෂවදන් කියන්නෙකු වූහ. මහණදම් වැඩීමෙහි සිතක් නො ඉපදවූහ. ඉක්බිති භාග්‍යවතුන් වහන්සේ, උන්වහන්සේගේ ඤාණයේ මුහුකුරා යෑම බලා මෙම අවවාද ගාථාවෙන් උන්වහන්සේ සංවේගයට පත්කළ සේක.
“හිත්‍වා ගිහී ත්‍වං අනුවොසිතත්තො, මුඛනංගලී ඔදරිකො කුසීතො, 
මහා වරාහොව නිවාප පුට්ඨො, පුනප්පුනං ගබ්භමුපෙති මන්‍දො”තී.
උන්වහන්සේ තමන් ඉදිරියේ සිටි බුදුරදුන් මෙසේ අවවාද දෙන්නාක් මෙන් වැටහී මෙම ගාථාව අසා දැඩිසේ සංවේගයට පත්වූහ. එම අවස්ථාවෙහි ඤාණය මුහුකුරා ගිය බැවින් විදසුන් වඩා නොබෝ කලකින් ම රහත්බවට පත් වූ බෙලට්ඨානික තෙරණුවෝ මෙසේ සිය චරිතාපදානය දැක්වූහ.
“සුපිපි කිණිහිරි රුකක් මෙන් බබළන කඳු අතරෙහි හුන්නා වූ ඔසධී තාරකාවක් මෙන් සියලු දිශා ආලෝකවත් කරන්නාවූ බුදුරදුන් දුටුවෙමි.
තම බමුණු දහමෙහි මැනවින් හික්මුණු මානවකයෝ තිදෙනෙක් පිරිකර බර ගෙන මා පසුපසින් නිතර පැමිණෙති.
තවුසකු විසින් ගොටුවක තබා මට පිළිගැන්වූ මල් සතක් ගත් මම ඉන් වෙස්සභූ බුදුරදුන්ගේ සර්වඥ ඥානයට පිදුවෙමි.
මෙයින් කල්ප තිස් එකකට පෙර යම් පුෂ්ප පූජාවක් කළෙම් ද ඒ හේතුවෙන් දුගතියක නූපන්නෙමි. ඤාණ පූජාවේ විපාකය මෙබඳුය.
මීට කල්ප විසි නවයකට පෙර සත්රුවනින් යුතු මහත් බල ඇති විපුලාභාස නම් සක්විති රජව උපන්නෙමි.
දැන් මම සියලු කෙලෙස් දැවුයෙමි. -පෙ- බුදුරදුන්ගේ අනුශාසනාව ඉටුකළෙමි.”
රහත්බවට පත්ව ශාස්තෲන් වහන්සේගේ අවවාදයට ප්‍රතිපූජා කරමින්, උන්වහන්සේට ස්තුති කිරීම් වශයෙන් ද තම රහත් බව ප්‍රකට කිරීම් වශයෙන් ද මෙම ගාථාව ම නැවත බෙලට්ඨානික තෙරුන් විසින් දේශනා කරන ලදි.
එම ගාථාවෙහි **“හිත්‍වා ගිහීත්‍වං”** යනු ගිහිබව හැරදමා, පැවිදි වී යන අර්ථයයි. **“අනවොසිතත්තො”** යනු සුදුසු වූ වාසයෙහි නොයෙදුණු, යම් අර්ථයක් සඳහා සසුනේ පැවිදි වී ද සුදුසු වූ විශේෂ දැනීම් ආදියෙහි නොහැසිරීමෙන්, අවසන් නොකළ පරිපූර්ණ නොවූ අර්ථ ඇති, කළයුතු කටයුතු නොකළා වූ. නැතහොත් **“අනවොසිතත්තො”** යනු නොකළා වූ අනුව පැවතීම් ස්වභාව ඇති විසුද්ධි මාර්ගයෙහි ද අනු පිළිවෙලින් විසිය යුතු වූ වාසය කිරීම් ඇත, දස වැදෑරුම් ආර්යවාසයන් හි ද අනු පිළිවෙලින් විසිය යුතු වූ වාසය කිරීම් ඇති දස වැදෑරුම් ආර්යවාසයන්හි නොයෙදුණු නොවිසූ “මුව නම් වූ නගුලක් මොහුට ඇත” යන අරුතින් **“මුඛනංගලී”** වේ. නගුලෙන් පොළව කනින්නාක් මෙන් අනුන්ට ඵරුස වචන කීමෙන් තමා සරසමින් යන අර්ථයයි. **“ඔදරිකො”** යනු උදර පුරණයෙහි යෙදුණු, බඩ වැඩීමෙහිම නියලුණු, “කුසීතො” යනු අලස වූ සිත වැඩීමෙහි නොයෙදුණු, මෙසේ යෙදුණු, කටයුතු කරන්නාගේ නිෂ්පත්තිය දක්වමින්, **“මහා වරාහොව නිවාප පුට්ඨො පුනප්පුනං ගබ්භ මුපෙති මන්‍දො”** යනුවෙන් පැවසූ පාඨයේ අර්ථ ඉහතින් කියූ පරිදිමය. කුඩු ආදියෙන් බඩ වඩාලන්නා මහ ඌරෙකු මෙන් නැවත නැවත ගැබෙහි වාසයට පැමිණේ, මෙහි ද යම්සේ පැවිදිව වැස නිම නොකළ ආර්‍ය්‍යවාස ඇති බැවින් අනුවණය, නැවත නැවත මවුකුසට පැමිණේ, මා වැනි පඬිවරු මෙසේ විපරීතභාවයට පත් නොවී, යහපත්ව පිළිපැදීමෙන් අරමුණ මස්තක ප්‍රාප්ත කරගෙන පිරිනිවේ යන්න ප්‍රකාශ කරමින් රහත්බව දක්වන ලදැයි දත යුතුයි.
**“මානෙන වඤ්චිතාසෙ”** යනු ආයුෂ්මත් සේතුච්ඡ තෙරුන් වහන්සේගේ ගාථාවයි. එහි උපත කෙසේද? උන්වහන්සේ පෙර බුදුවරු හමුවේ කළ ප්‍රාර්ථනා ඇතිව ඒ ඒ භවයන් හි දී නිවන් පතාගෙන පින් රැස්කර ගත්හ. තිස්ස සම්මා සම්බුදුරජාණන් වහන්සේගේ කාලයේ දී සිටුගෙයක ඉපිද වැඩිවියට පත් වූ හෙතෙම එක් දිනක් එම බුදුරජාණන් වහන්සේ දැක, පැහැදුණු සිතින් ඉතා රසවත් කොස් හා පොල් වලින් සෑදූ රසකැවිලි පූජාකළේය. ඒ පින්කම හේතුවෙන් දෙව්ලොව ඉපිද දෙව් මිනිසුන් අතර සැරිසරමින් තවත් පින්දහම් කොට, මේ බුද්ධෝත්පාද කාලයේ දී එක්තරා ප්‍රාදේශීය රජකුගේ පුත්‍රයෙක් ව උපන්නේ ය. සේතුච්ඡ කුමරු නාමයෙන් ප්‍රකට වූ ඔහු පියාගේ ඇවෑමෙන් රාජ්‍ය ලැබ, උත්සාහ සම්පත්තිය නොමැති වූ බැවින් රාජ්‍ය කටයුතු පමාකිරීමෙන්, රජකම වෙනත් අයෙකුගේ අතට ගියේය. පසුව දුකට හා සංවේගයට පැමිණි සේතුච්ඡ කුමරු ජනපදචාරිකාවේ යමින් සිටිය දී ශාස්තෲන් වහන්සේ දැක උන්වහන්සේ වෙත පැමිණ ධර්‍මය අසා ලැබූ ශ්‍රද්ධාවෙන් පැවිදිව කෙලෙස් නැසීමට අවශ්‍ය කටයුතු සිදුකර, එදින ම රහත්බවට පත්විය. එනිසා උන්වහන්සේ මෙසේ සිය චරිතාපදානය, අපදානපාළියේ දැක්වූහ.
“මම පෙර තිස්ස බුදුරජාණන් වහන්සේට පොල් ද කැමති වූ රසකැවිලි ද පූජාකළෙමි.
“මහර්ෂී වූ තිස්ස බුදුරජාණන් වහන්සේට එය පිදූ මම කැමති සේ භවසම්පත් ලැබුයෙමි. කැමති දෑ කරන්නෙකු වූයෙමි. ප්‍රමුදිතව සතුටුවූයෙමි.
මෙයින් කල්ප අනූ දෙකකට පෙර යම් දානයක් දුන්නෙම් ද ඒ හේතුවෙන් දුගතියක නූපන්නෙමි. මේ නාළිකේර ඵල දානයේ විපාකයයි.
මෙයින් කල්ප දහතුනකට පෙර, සත් රුවනින් ආඪ්‍ය වූ මහත් බල ඇති ඉන්දසම නම් සක්විති රජව උපන්නෙමි.
දැන් මම සියලු කෙලෙස් දැවුයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත්බවට පත්ව කෙලෙස්වලට ගරහමින් උන්වහන්සේ මෙම ගාථාව වදාළහ.
මෙම ගාථාවේ **“මානෙන වඤ්චිතා සෙ”** මම අනෙක් අයට වඩා ශ්‍රේෂ්ඨ වෙමි” යි ආදී වශයෙන් පවතින මානයෙන්, අනුන් පහත්කර හා තමන් උසස් කර දැකීම් වශයෙන් කුසල දහම් වැනසීම් වශයෙන් විප්‍රකාර වූයෙමි. **“සඞ්ඛාර‍ෙසු සඞ්කිලිස්සමානාසෙ”** යනු ආධ්‍යාත්මික හා බාහිර චක්‍ෂුරාදී ඉන්‍ද්‍රියන්ගේ ද රූපාදී අරමුණුවල ද සංඛත ධර්‍මයන්හි ද කිලිටි වූ සිත් ඇති වූයෙමි. “මේ මම ය මේ මම වෙමි, මේ මාගේ ආත්මයයි.” යනුවෙන් ආත්ම වශයෙන් ගෙන තණ්හාවෙන් කිලිටිභාවයට පත්වන්නා වූ, **“ලාභාලාභෙන මථිතා”** යනු පාසිවුරු ආදිය ද වස්ත්‍රාදිය ද ලැබීමෙන් හා ඒවා නොලැබීමෙන් ඒ නිමිති කරගෙන උපදින ඇලීම් - ගැටීම් ආදියෙන් මැඩුනෙමි, කිලිටිවූයෙමි, මැඩලූයෙමි, මෙහි මානය හා ලාභාලාභාදියෙන් මතුවීම නිදසුන් වශයෙන් පමණක් දැක්විණි. ඉතිරි සියලුම ලෞකික කෙලෙස් ධර්‍ම මෙහි දී අදහස් වන බව දතයුතුයි. **“සමාධිං නාධිගච්ඡන්ති”** යනු මෙබඳු වූ පුද්ගලයෝ සමාධියට, සමථ විපස්සනා දී සිත එකඟ කරගැනීමට කිසිදා නොපැමිණෙති. එම සැප කිසිදා නො ලබති, නො විඳිති, චිත්ත සමාධියට ඇවැසි දහම් නොමැති නිසා ඉන් ඉහළ සැප ද නො ලබති. “මෙම සසුනෙහි ද මානාදියෙන් වැඩුණු භික්‍ෂූහු අඥාන බැවින් චිත්ත සමාධියට නොපැමිණෙති. නුවණැති භික්‍ෂූහු එසේ නොවෙති, ඔවුහු මා මෙන් ම මානාදියෙන් යටපත්නොවී චිත්ත සමාධියට පැමිණෙත්මය” යන්න ප්‍රකාශ කිරීම් වශයෙන් සිය රහත් භාවය පවසන ලදැයි දතයුතුයි.
**“නාහං එතෙන අත්‍ථිකො”** යනු ආයුෂ්මත් බන්‍ධුර තෙරුන් වහන්සේගේ ගාථාවයි. එහි උපත කෙසේද? උන්වහන්සේ ද පෙර බුදුවරු හමුවෙහි කළ ප්‍රාර්ථනා ඇතිව සිද්ධත්‍ථ භාග්‍යවතුන් වහන්සේගේ කාලයේ දී එක්තරා රජකුගේ අන්තඃපුරයෙහි ආරක්‍ෂක සේවයේ නියැලියෙක් වූහ. එක් දිනක් එම භාග්‍යවතුන් වහන්සේ භික්‍ෂූන් පිරිවරා ගෙන රාජාංගනයෙහි වඩිනු දුටු ඔහු පැහැදුණු සිතින් කණවේර මලින් භික්‍ෂු සංඝයා සහිත බුදුරදුන් පිදුවේය. ඒ පින්කමේ බලයෙන් දෙව්ලොව උපන් ඔහු, කාමසුගතීන්හිම සැරිසරමින් අවුත් මේ බුද්ධෝත්පාද කාලයේ සීලවතී නම් නුවර සිටු පුතෙක් ව ඉපිද බන්‍ධුර නාමයෙන් ප්‍රකට විය. වැඩිවියට පත් බන්‍ධුර සිටුපුතු කිසියම් කටයුත්තක් සඳහා සැවැත්නුවරට ගියේය. එහිදී විහාරයට යන උපාසකවරු සමග ගොස් ශාස්තෲන් වහන්සේගේ දම්දෙසුම ඇසූ ඔහු ලබන ලද ශ්‍රද්ධාවෙන් සසුනේ පැවිදි විය. උන්වහන්සේ ඤාණය මුහුකුරා ගිය බැවින් විදසුනෙහි සිත පිහිටුවා නොබෝ දිනකින් ම රහත් ඵලයෙහි පිහිටියහ. බන්‍ධුර තෙරණුවෝ අපදාන පාළියේ මෙසේ සිය චරිතාපදානය දැක්වූහ.
“ලෝකජ්‍යෙෂ්ඨ වූ නරශ්‍රේෂ්ඨ වූ සිද්ධත්‍ථ නම් භාග්‍යවතුන් වහන්සේ ශ්‍රාවකයන් පිරිවරා නගරයට පිවිසි සේක.
එකල්හි මම රජුගේ මැනවැයි සම්මත වූ අන්තඃපුර පාලකයා වූයෙමි. පහයෙහි සිටි මම ඒ ලෝකනායකයන් වහන්සේ දුටුවෙමි,
කණවේරමල් රැගත් මම ඒ මල් භික්‍ෂු සංඝයා වෙත ඉස්සෙමි, ඉන් වැඩි කොටස බුදුරදුන් උදෙසා පිදුවෙමි.
මෙයින් කල්ප අනූහතරකට පෙර කළ පුෂ්ප පූජාවේ විපාක වශයෙන් මම මේ දක්වා ම දුගතියක නූපන්නෙමි. මල් පූජාවේ විපාක එබඳුය,
මෙයින් කල්ප අසූ සතකට පෙර සත්රුවනින් හෙබි මහ බලැති මහිද්ධික නම් වූ සක්විති රජවරු සිවුදෙනෙක්ව උපන්නෙමි.
දැන් මම සියලු කෙලෙස් දැවූයෙමි. -පෙ- බුදුරදුන්ගේ අනුශාසනාව ඉටුකළෙමි.”
රහත්බවට පත් ව, කළගුණ සැලකීමෙහි සිත පිහිටුවා, තමාට පෙර උපකාර කළ රජුට ප්‍රත්‍යුපකාර කිරීම සඳහා සීලවතී නුවරට ගොස් රජුට ධර්‍මදේශනා කරමින් චතුරාර්ය සත්‍ය ධර්‍මය ප්‍රකාශ කළ උන්වහන්සේගේ දේශනාව අසා රජු සෝවාන් විය. තම නුවර සුදස්සන නම් මහා විහාරයක් කරවු රජතුමා එය තෙරුන් වහන්සේට පූජා කළේය. බන්‍ධුර තෙරුන්ට එතැන් පටන් මහත් ලාභ සත්කාර ඉපදුණි. උන්වහන්සේ එම සියලු ලාභ සත්කාර ද විහාරයද සංඝයාට පවරා දී තමන්වහන්සේ පෙර මෙන් ම පිඬුපිණිස හැසිරෙමින් යැපුණු සේක. මෙසේ දින කිහිපයක් එහි විසූ උන්වහන්සේ සැවැත් නුවරට යනු කැමති වූහ. එවිට භික්‍ෂූහු “ස්වාමීනි! නුඹ වහන්සේ මෙහිම වාසය කරනු මැනවි. ඉදින් සිවු පසයෙන් අඩුවක් වේ නම් අපි එය සම්පූර්ණ කරන්නෙමු,” යි පැවසූහ. එවිට බන්‍ධුර තෙරණුවෝ, “ඇවැත්නි! මට මහත් වූ සිවුපසයෙන් ප්‍රයෝජනයක් නැත, ලැබෙන ප්‍රත්‍යයකින් යැපෙමි, මා ධර්‍මරසයට ම කැමැත්තෙමි, එය පමණක් ම මට අවශ්‍යය”යි පවසමින් මෙම ගාථාව වදාළහ.
එහි ගාථාවෙහි **“නාහං එතෙන අත්‍ථිකො”** යම් හෙයකින් නුඹලා මා සතුටු කරනු කැමතිව සිවුපසයෙන් සම්පූර්ණව උපස්ථාන කරන්නෙමු යි පවසත් ද එබඳු ආමිෂ ලාභයක්, ආමිෂ ප්‍රත්‍ය රසයක් මා හට අවශ්‍ය නැත, මට ඉන් ප්‍රයෝජනයක් නැත, “ලද දෙයින් සතුටු වීම උතුම් සැපය වේ.” එ නිසා මම ලද දෙයින් තුටුව ඉන් යැපෙමි, දැන් එසේ ආමිෂ ප්‍රත්‍ය අනවශ්‍ය බවට හේතු දක්වමින් මෙසේ පවසයි, **“සුඛිතො ධම්මරසෙන තප්පිතො”** සත්තිස් බෝධිපාක්‍ෂික ධර්‍ම රසයෙන් මෙන් ම නවවිධ ලෝකෝත්තර ධර්‍ම රසයෙන් ද සන්තර්පිතව ප්‍රීතිවෙමි. සුවපත්වෙමි, උතුම් වූ සුවයෙන් යුක්ත වෙමි යන අර්ථයයි. **“පීත්‍වාන රසග්ගමුත්තමං”** සියලු රස අතුරින් අග්‍ර වූ ශ්‍රේෂ්ඨ වූ ඒ උතුම් රසයම පානය කර සිටියෙමි, “සියලු රස අතුරින් දහම් රසයම පානය කර සිටියෙමි, එනිසා “සියලු රස අතුරින් දහම් රසය ම ජයගනී” යැයි කියන ලදි. **“නච කාහාමි විසෙන සන්‍ථවං”** මෙබඳු වූ රසයෙන් උතුම් වූ දහම් රසය පානය කර සිටියෙමි. පස්කම් සුවය නම් විෂ රසයෙන් ප්‍රීතිවීම, එම විෂ රසය හා එක්වීම නොකරන්නෙමි. එසේ පස්කම් සුව ප්‍රියකිරීමට කරුණක්, හේතුවක් නොමැත.
**“ලහුකො වත මෙ කායෝ”** යනු ආයුෂ්මත් ඛිතක තෙරුන් වහන්සේගේ ගාථාවයි. එහි උපත කෙසේද? මේ තෙරුන් ද පෙර බුදුවරු හමුවෙහි කළ ප්‍රාර්ථනා ඇතිව ඒ ඒ භවයන්හි පින් රැස්කරමින් පදුමුත්තර භාග්‍යවතුන් වහන්සේගේ කාලයෙහි දී යක්‍ෂ සෙන්පතියෙක් ව උපන්නේ ය. එක් දිනක් යක්‍ෂ සමාගමෙහි හුන් හෙතෙම ශාස්තෲන් වහන්සේ එක්තරා රුකක් මුල සිටිනු දැක, උන්වහන්සේට වැඳ එකත් පසෙක සිටියේය. ශාස්තෲන් වහන්සේ ඔහුට දහම් දෙසීය. දහම් ඇසූ යක් සෙනෙවි මහත් වූ ප්‍රීති සොම්නසක් විඳිමින් අත්පොළසන් දෙමින් නැගී සිටි ශාස්තෲන් වහන්සේට වැඳ පැදකුණු කොට ගියේය. ඒ පින්කමේ විපාක වශයෙන් දෙවි මිනිසුන් අතර සැරිසැරූ ඔහු, අපගේ බුදුරජාණන් වහන්සේ පහළ වූ සමයෙහි සැවැත්නුවර බමුණු පවුලක උපන්නේ ය. ඛිතක බමුණු නාමයෙන් ප්‍රකට වූ හෙතෙම වැඩි වියට පත්ව මහමුගලන් තෙරුන් වහන්සේගේ මහත් සෘද්ධිමය බව අසා, “මමත් සෘද්ධිමත් අයෙකු වන්නෙමි” යි පූර්ව හේතු බලයෙන් මෙහෙයවනු ලබන්නේ පැවිදිවිය. භාග්‍යවතුන් වහන්සේ හමුවේදී කමටහන් ගත් ඛිතක තෙරුන් වහන්සේ සමථ විදර්ශනාදියෙහි ම සිත පිහිටුවා කමටහන් වඩා නොබෝ දිනකින් ම ෂඩ් අභිඥා ලාභී මහතෙර නමක් බවට පත්වූහ. උන්වහන්සේ මෙසේ සිය චරිතාපදානය දැක්වූහ.
“ද්විපදෝත්තම වූ නරශ්‍රේෂ්ඨ වූ පසැස් ඇති පදුමුත්තර නම් වූ බුදුරජාණන් වහන්සේ තමන් විසූ වනයෙන් නික්ම අවුත් දහම් දෙසූහ.
ඒ මහර්ෂීන් වහන්සේ සමීපයෙහි යක්‍ෂ සමාගමක් විය. එකල යම් කරුණකින් ඔවුහු එහි පැමිණියාහු ද එය සපුරමින් බුදුරදුන් දෙස සාවධානව බලා සිටියහ.
මම බුදුරජාණන් වහන්සේගේ දහම් දෙසුම අසා, ප්‍රසන්න වූ සිත් ඇතිව අත්පොළසන් දී උන්වහන්සේට උපස්ථාන කළෙමි.
ශාස්තෲන් වහන්සේට මැනවින් කළ උවටැනෙහි විපාකය බලනු මැනවි. ඒ පිනෙන් මම තිස්දහසක් කල්ප මුලුල්ලෙහි දුගතියක නූපන්නෙමි.
මෙයින් එක්දහස් නවසිය වන කල්පයේ දී සත් රුවනින් ආඪ්‍ය වූ මහත් බල ඇති සුමංගල නම් සක්විති රජව උපන්නෙමි.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත් බවට පත්වූ ඛිතක තෙරණුවෝ වෙසෙසින් සෘද්ධිමය හැකියාවන්හි වශීභාවයෙන් නානා ප්‍රකාර වූ සෘද්ධිවිධයන්හි නියැලෙමින් සෘද්ධිමය ප්‍රාතිහාර්යයන් ගෙන් ද අනුශාසනා ප්‍රාතිහාර්යයෙන් ද සත්ත්‍වයන්ට අනුග්‍රහ කරමින් විසූහ. භික්‍ෂූන් වහන්සේලා උන්වහන්සේගෙන් “ඇවැත්නි! කෙසේ නම් නුඹ වහන්සේ සෘද්ධිමය ශක්‍යතා පරිහරණය කරන්නෙහි ද?” යි ඇසූහ. එයට පිළිතුරු දීම් වශයෙන් ඛිතක තෙරණුවෝ මේ ගාථාව වදාළහ.
උදන් ඇණීම් වශයෙන් මේ ගාථාව වදාළ බව ඇතැම්හු පවසති.
එම ගාථාවේ **“ලහුකෝ වත මෙ කායො” **යනු පංචනීවරණාදිය විෂ්කම්භනය කිරීමෙන් ද දා හතර වැදෑරුම් චිත්ත දමනයන්ගෙන් ද සතර සෘද්ධිපාද වැඩීමෙන් ද මනාව පුහුණු කළ වශී භාවයෙන් ද මගේ රූපී කය සැහැල්ලුය. ඒකාන්තයෙන්ම මම මහා භූතයන්ගෙන් නිර්මිත මේ ශරීරය (කරජ කාය) සිතට අනුව පරිහරණය කරමි” යන අදහසයි. **“පුට්ඨො ච පීති සුඛෙන විපුලෙන”** සැමතැන්හිම පැතිර ගිය මහත් උදාර වූ ප්‍රීතිමත් සුවයෙන් මගේ කය ස්පර්ශ කරන ලදි. මේ කය එලෙසින්ම සැහැල්ලු වූවකි. ඒ බව දැක්වීමට මෙසේ පවසන ලදි. සුඛ සංඥාවට බැස ගැනීමත් සමග ම ලුහු (සැහැල්ලු) සඤ්ඤාවට පැමිණීම (බැස ගැනීම) වේ. සුවයේ පැතිරීම මෙහිදී ඒ සමුට්ඨාන රූප වශයෙන් දත යුතුයි. කෙසේ නම් චතුර්ථධ්‍යානයෙන් යුක්ත වූ ප්‍රීති සුව පැතිරවීම ඉක්ම වූ ප්‍රීති සුවය යැයි සම්මතවී ද? මෙහිදී චතුර්ථධ්‍යාන වශයෙන් නො පවසන ලදි. ඉක්බිති පූර්ව භාග වශයෙන් ප්‍රීති සුවයෙන් යැයි ප්‍රීතිය හා සමාන වූ සුවයෙන්, උපේක්‍ෂාව ද මෙහිදී ශ්‍රමණ ස්වභාවයක් බැවින් ඤාණ විශේෂ යෝගයක් වශයෙන් සැපය කැයි අදහස් කරන ලදි. එසේම කියන ලදි. “සුව සඤ්ඤාවට බැසගනී” යනුවෙන්, පාදක වූ ධ්‍යානාරම්මණයෙන් හෝ රූපකාය ආරම්මණයෙන් හෝ සෘද්ධිමය සිත සමග එකට උපන් (සහජාත) සුව සඤ්ඤාවට බැසගනියි. පිවිසෙයි. එය දකියි. ඊට සපැමිණෙයි. මෙම ගාථාවේ ද මෙම අර්ථය දත යුතුයි. අට්ඨකථාවෙහි එය එසේ ම කියන ලදි. “සුව (සුඛ) සඤ්ඤාව යනු උපේක්‍ෂාව සමග යෙදුණු සඤ්ඤාවයි. උපේක්‍ෂාව ශාන්ත වූ සුව එළවන්නකැයි කියන ලදි. එයම සඤ්ඤා නීවරණයන්ගෙන් ද විතර්කා දී විරුද්ධ ධර්‍මයන්ගෙන් ද මිදුණු බැවින් ලඝු (සැහැල්ලු) සඤ්ඤාවක් මෙන් දත යුතුයි. එම සඤ්ඤාවට සිත යොමුකළ තැනැත්තාට තම ශරීරය ද පුළුන් පොදක් මෙන් සැහැල්ලු භාවයෙන් වැටහේ. මේ ආකාරයෙන් එබඳු භික්‍ෂුව සුළඟින් ගසාගෙන යන පුළුන් රොදක් මෙන් සැහැල්ලු වූ නොපෙනෙන්නා වූ කයින් (ශරීරයෙන්) බඹලොව ද යයි.” ඒ නිසා මේ ගාථාවෙහි **“තූලමිව ඵරීතං මාළුතෙන පිලවතීව මෙ කායො”** යනුවෙන් කියන ලදි. එහි අර්ථය - යම් කලෙක මම බඹලොවට රහත්බවින් හෝ සෘද්ධියෙන් යනු කැමැති වූයෙම් ද එකල්හි සැඬ සුළඟන් ඔසවාගෙන යනු ලබන පුළුන් පොදක් මෙන් අහසෙහි පාවී මගේ කය යයි.
**“උක්කණ්ඨිතො”** යන ගාථාව ආයුෂ්මත් මලිතවම්භ තෙරුන් වහන්සේ විසින් පැවසූවකි. එහි උපත කෙසේ ද? මෙතෙමේ ද පදුමුත්තර භාග්‍යවතුන් වහන්සේගේ කාලයේ දී හිමවතට නුදුරෙහි එක්තරා විලක හැසිරෙන කුරුල්ලෙක්ව උපන්නේය. පදුමුත්තර භාග්‍යවතුන් වහන්සේ එම පක්‍ෂියාට අනුග්‍රහ පිණිස එහි ගොස් විල් තෙර සක්මන් කළසේක. කුරුල්ලා භාග්‍යවතුන් වහන්සේ දැක පැහැදුණු සිතින් විලෙහි පිපුණු කුමුදු මල් ගෙන, ඉන් බුදුරදුන්ට පූජා කළේය. එම පින්කම නිසා දෙව් විසින් දෙගතියෙහි උපන් හෙතෙම සසර සැරිසරා අවුත්, මේ බුද්ධෝත්පාද කාලයේ දී භාරුකච්ඡ නුවර එක්තරා බමුණකුට දාව පුතෙක් ව ඉපිද මලිතවම්භ නාමයෙන් ප්‍රකට විය. වියට පත් ඒ බමුණා පච්ඡාභූම මහා තෙරුන් වෙත පැමිණ උන්වහන්සේග්‍නේ ධර්මය අසා, ලද ශ්‍රද්ධාව ඇතිව සසුනේ පැවිදිව විදසුන් කමටහන වඩමින් වාසය කළේය. උන්වහන්සේගේ ස්වභාවය වෙනස් විය. යම් තැනක ආහාරපාන සුලභව නො ලැබේ ද සෙසු ප්‍රදේශවල ආහාරපාන සුලභ ද ඒ ආහාරපාන සුලභව ලැබෙන සෙනසුන එය හැර දමා ආහාරපාන දුලභ සෙනසුනක් වෙත උන්වහන්සේ පැමිණෙති. මෙසේ වාසය කළ මලිතවම්භ තෙරණුවෝ පූර්‍වහේතු සම්පත් ඇති බැවින් ද මහාපුරුෂයකු වන බැවින් ද නොබෝ දිනකින්ම විදසුන් වඩා රහත්බවට පත්වූහ. අපදාන පාළියේ උන්වහන්සේ මෙසේ පැවසූහ.
“හිමවතට නුදුරෙහි රත්පියුම්, උපුල්, හෙළ පියුම් ආදියෙන් ගැවසීගත් මහත් වූ ස්වාභාවික විලක් විය.
එවිට සිල්වත්, බුද්ධිමත් වූ කුසල් අකුසල් මේ මේ යැයි දැනගැනීමෙහි දක්‍ෂ වූ කකුධ නම් පක්‍ෂියෙක්ව මම උපන්නෙමි.
ලෝකයාගේ පූජාවන් පිළිගැනීමට සුදුසු වූ මහා මුනි වූ පදුමුත්තර බුදුරජාණන් වහන්සේ ඒ ස්වයංජාත විලට නුදුරෙහි සක්මන් කළ සේක.
ජලයෙහි හටගත් කුමුදු මලක් කඩාගත් මම ඒ මල බුදුරජාණන් වහන්සේ වෙත පිළිගැන්වූයෙමි. මගේ අදහස දත් උන්වහන්සේ එය පිළිගත්හ.
එම කුශලයෙන් මෙහෙය වූ මම මේ කල්ප ලක්‍ෂය මුලුල්ලෙහි ම දුගතියක නූපන්නෙමි.
මෙයින් කල්ප එක්දහස් හයසීයකට පෙර දී මහත් බල ඇති වරුණ නම් සක්විති රජවරු අටදෙනෙක් ව උපන්නෙමි.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව නැවත සිහිපත් කරමින් උදන් අණන සේක් මේ ගාථාව වදාළහ.

මේ ගාථාවෙහි **“උක්කණ්ඨි තොපි න වසෙ”** යම් ආවාසයක වසන මා හට සුදුසු වූ ආහාර පාන දුලභවීමෙන් අධිකුශල දහම්හි කළකිරවන, එහි නොඇලෙන සිත් උපදීද, එබඳු තැන කළකිරීම ඇතිවූවත් මම වාසය කරමි. වෙනත් ආහාර පාන සුලභ තැන් සොයා නො යමි. **“නවසෙ”** මෙහි “න” කාරයෙන් **“පක්කමෙ”** යන පදය සම්බන්‍ධ කර අර්ථ ගතයුතුයි. “රමමානොපි පක්කමෙ” යම් ප්‍රත්‍ය අඩුවීමක් නැති ආවාසයක වෙසෙන මා හට කළකිරීම් ආදියක් ඇති නොවී ඒකාන්තයෙන් එහි ඇලීම් ඇතිවේ ද, එසේ ඇලීම ඇතිවන ආවාසය හැර ප්‍රත්‍ය පහසුකම් අඩු වූ සෙනසුනක් වෙත යන්නෙමි. මෙසේ පිළිපැද්දා වූ මම නොබෝ දිනකින් ම ස්වාර්ථ සාධනය කරගත්තෙමි. මෙය උන්වහන්සේ සිය පිළිවෙත සිහිපත් කර බැලීම් වශයෙන් වදාළ ගාථාවකි, අනුන්ට අවවාද දීමෙහි ද නොවැසියයුතු, හැරදැමියයුතු සෙනසුන් පිළිබඳ විධාන දී මෙහි ද මෙය යෙදිය හැකිවේ. **“නත්‍වෙවානත්‍ථෙ සංහිතං වසෙ වාසං විචක්ඛණො”** යම් ආවාසයක ප්‍රත්‍ය පහසුකම් දුලබ ද එහි මහණකම සම්පූර්‍ණ කරගත නොහැකි ද එය අනර්ථදායක ආවාසයකි. යම් ආවාසය ආහාරපාන සුලබ ද ශ්‍රමණධර්‍ම සම්පූර්ණවේ ද එබඳු සෙනසුන අර්ථ දායක වූවකි. අභිවෘද්ධිය අපේක්‍ෂා කරන විචක්‍ෂණ නුවණැත්තා අනර්ථදායක සෙනසුන හැරදමා ස්වාර්ථ සාධනය කරගනු කැමතිව එහි නොවසන්නේය. යම් තැනක අංග පසකින් සමන්විත වූ ආවාසයක් ලැබේ ද සත්විධ සප්පායයන් ලැබේ ද එහිම වාසය කළ යුතුයි.
**“සතලිඞ්ගස්ස අත්‍ථස්ස”** යන ග‍ාථාව ආයුෂ්මත් සුහේමන්ත තෙරුන් වහන්සේ විසින් පැවසූවකි. එහි උපත කෙසේ ද? උන්වහන්සේ ද පෙර බුදුවරු හමුවෙහි කළ ප්‍රාර්ථනා ඇති ව ඒ ඒ භවයන් හි දී නිවන් පතාගෙන පින් රැස්කරමින් පැමිණියහ. මෙයින් කල්ප අනූ දෙකකට පෙර තිස්ස නම් භාග්‍යවතුන් වහන්සේගේ කාලයේ දී වැද්දෙක් ව ඉපිද වනයේ වාසය කළේය. ඔහුට අනුග්‍රහ පිණිස වනයට වැඩම වූ බුදුරජාණන් වහන්සේ එම වනය සමීපයේ රුකක් මුල හුන්සේක. භාග්‍යවතුන් වහන්සේ දුටු වැද්දා, පැහැදුණු සිතින් ඉතා සුවඳවත් දොඹ මල් කඩා උන්වහන්සේට පූජා කළේය. ඒ පින්කම නිසා දෙව්ලොව උපන් ඔහු තව තවත් පින්දහම් කොට දෙව් - මිනිසුන් අතර සැරිසරා අවුත් මේ බුද්ධෝත්පාද කාලයේ දී පර්යන්ත ප්‍රදේශයක සම්පත් ඇති බමුණකුගේ පුතෙකු වී උපන්නේය. සුහේමන්ත නම් වූ ඔහු වැඩි වියට පත්ව සඞ්කස්ස නුවර මිගදායෙහි වසන අප භාග්‍යවතුන් වහන්සේ වෙත පැමිණ දහම් අසා, ශ්‍රද්ධා ඇතිව පැවිදිවිය. උන්වහන්සේ ත්‍රිපිටකධාරීව විදසුන් භාවනාවෙහි සිත පිිහිටුවා නොබෝ කලකින්ම ෂඩ් අභිඥාන උපදවා ගත්හ. උන්වහන්සේ සිය චරිතාපදානය අපදාන පාළියේ මෙසේ දැක්වූහ.
“වැද්දෙක් වූ මම මහවනයේ වාසය කළෙමි. පිපුණු දොඹගසක් දුටු මම බුද්ධ ශ්‍රේෂ්ඨයන් වහන්සේ සිහි කළෙමි.
වැල්ලෙහි සෑයක් සෑදු මම, ඒ මල් නෙලා යහපත් වූ, සුවඳවත් වූ ඒ මල් බුදුරදුන්ට පිදුවෙමි.
මෙයින් කල්ප අනූ දෙකකට පෙර යම් පුෂ්ප පූජාවක් කළෙම් ද එම බුදු පුදෙහි විපාක වශයෙන් මේ දක්වා දුගතියක නූපන්නෙමි.
මෙයින් කල්ප අනූ එකකට පෙර සත් රුවනින් ආඪ්‍ය වූ මහත් බල ඇති තමොනුද නම් සක්විති රජව උපන්නෙමි.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටු කළෙමි.
රහත්බවට පත්ව “මවිසින් බුද්ධ ශ්‍රාවකයන් පතන යම් මාර්ගඵලාදියක් වේ නම් එම මග ඵල ලැබුයෙමි, දැන් මම භික්‍ෂූන් වහන්සේලාට අනුග්‍රහ කරමින් විසීම මැනවි.” යනුවෙන් සිතූ සුහේමන්ත තෙරණුවෝ, සිවුපිළිසිඹියාපත් බැවින් ද නොපසුබස්නා වීර්ය ඇති බැවින් ද තම සමීපයට පැමිණි භික්‍ෂූන්ට ධර්‍මකථා දක්වමින් සුදුසු පරිදි අවවාද කළහ. අනුශාසනා කළහ. ඔවුන්ගේ සැක සංකා සිඳලූහ. නිරවුල්, ගැටළු රහිතවූ කමටහන් දෙමින් වාසය කළහ. එක් දිනක් තමා සමීපයට සපැමිණි භික්‍ෂූන්ට නුවණැති පුද්ගලයන්ගේ ගුණ විශේෂ දක්වමින් මෙම ගාථාව වදාළහ.
එහි **“සතලිඞ්ගස්ස”** සැඟවුණු, අප්‍රකට අර්ථ ප්‍රකට කරයි. අවබෝධ කරයි යන අර්ථයේ “ලිඞ්ඟ” නම්වේ. අර්ථවත් ශබ්දයන් හි පවතින නිමිත්තයි. නොයෙක් සිය ගණන් ලිඞ්ගයෝ මොවුන්ට ඇත යන අරුතින් “සතලිඞ්ග” නම් වේ. “සත” ශබ්ද අනේකාර්ථයෙහි යෙදේ. **“න තථා සතං සහස්සං”** ආදී තැන් හි මෙන් මෙහි ද ශබ්දය සංඛ්‍යාර්ථයේ යෙදී ඇත. ඒ සියක්, නොයෙක් ආකාර ලිංග ඇති තැනැත්තාට, **“අත්‍ථස්ස”** දතයුතු දේ දත්, “ඤාණයෙන් කෙලෙස් නැති කිරීමෙන් ලබන අර්ථය” යන තෙරුමයි. එහි ද එක් අයෙකුට වුවත් නොයෙක් අර්ථ ඇති සංඥානාම යෙදේ. යම්සේ ශක්‍රයා, පුරින්දද, මඝ යන නම් මෙන් ප්‍රඥාව, විද්‍යාව, නුවණ ඤාණය යන නම් ද එකම දෙයක් හැඳින්වුවත් නානාර්ථ ජනනය කරයි. නිදසුනක් ලෙස තාවතිංසයේ අධිපතියා යන අරුතින් “ඉන්ද්‍ර” ශබ්දය යෙදුණත්, ඔහුට “ශක්‍රයා” යන නම එම අර්ථයෙන් නොයෙදේ. එසේම සම්‍යක් දෘෂ්ටියෙහි අවබෝධයෙන් “ප්‍රඥාව” යන ශබ්දය පවතීද එම අර්ථය “විද්‍යා” ආදී ශබ්දයන් හි නොමැත. ඒ නිසා **“සතලිඞ්ගස්ස අත්‍ථස්ස”** නොයෙක් ලිංග ඇති අර්ථයාගේ යනුවෙන් කියන ලදි.
නොයෙක් ලක්‍ෂණ දරන බව **“සතලක්ඛණධාරිනො”** යන්නෙන් පැහැදිලි කරයි. මෙයින් ලකුණු කරයි යන අරුතින් “ලක්‍ෂණ” යන්න යෙදේ. අර්ථයට ප්‍රත්‍යවන බැවින්, තමාගේ ඵලයට ප්‍රත්‍යවන බැවින් ලක්‍ෂණ වේ. ඒ නිසා “ඒ මේ මෙහි හේතුවයි. කාරණයයි.” යනුවෙන් ලක්‍ෂ්‍ය කර, ඉලක්ක කර දක්වයිද එම එකම අර්ථයම අනේක ප්‍රභේදව වැටහේ. එනිසා “සතලක්ඛණධාරිනො” නොයෙක් ලක්‍ෂණ දරන්නාවූ යනුවෙන් කියන ලදි. නැතහොත් “ලකුණු කරයි” යන අරුතින් “ලක්‍ෂණ” නම් වේ. ඒ ඒ අර්ථයාගේ ලක්‍ෂණාදියේ ආකාර විශේෂයයි. එම ලක්‍ෂණ අර්ථ වශයෙන් ද අර්ථ විශේෂ වශයෙන් ද දත යුතුයි. එහිදී “ඒ අනිත්‍යාදී සාමාන්‍ය ලක්‍ෂණ දක්වයි. හඟවයි.” යන අරුතින් ලිංගයෝ යැයි කියන ලදි. එහිදී එකම වූ අර්ථයක ආකාර, ලක්‍ෂණ නානාවිධවූ දක්නට ලැබේ. ඒ නිසා “නොයෙක් ලිංග ඇති නොයෙක් ලක්‍ෂණ ඇති අර්ථයාගේ” යනුවෙන් කියන ලදි. ඒ නිසා ආයුෂ්මත් දම්සෙනෙවි සැරියුත් තෙරණුවෝ “සියලු දහම් සියලුම ආකාරයෙන් භාග්‍යවත් බුදුරජාණන් වහන්සේගේ ඤාණයට ගොදුරුවන්නේ ය” යැයි වදාළහ.
**“එකඞ්ගදස්සී දුම්මෙධො”** යනු මෙසේ නොයෙක් ලිංගයන් හි, නොයෙක් ලක්‍ෂණයන්හි, නොයෙක් අර්ථයන්හි ඇති පදයන්ගේ යමෙක් එකම ලිංගයක්, එකම ලක්‍ෂණයක් එකම අයුරකින් දකීනම්, මද නුවණැති බැවින් මෙසේ දැක, “තමා දුටු දෙයම සත්‍යය වේ. සෙසු සියලු ඉගැන්වීම් බොරුය, හිස්ය.” යනුවෙන් සෙසු යහපත් දේ ඉවත දමත් ද ඔහු අඥානයෙකි. ඇතා දුටු අන්ධයෝ මෙන් එකම දෙයක් ගෙන අනුවණව, මෝඩකමින් එහිම ඇලී, ධර්‍මතාවල පවතින්නාවූ විවිධාකාර බව නොදැන වැරදි පිළිගැනීම් හි, දෘෂ්ටීන්හි එල්බෙති. එම දෘෂ්ටීන්ට සහාය දක්වති. **“පණ්ඩිතො”** යනුවෙන් ප්‍රඥාවන්තයා වනාහි තම නුවණින් ධර්‍මතාවන්හි නානාවිධ බව තම ප්‍රඥා ඇසින් (පණැසින්) සර්වප්‍රකාරයෙන් ම අවබෝධ කරගනියි. එහි ලැබෙන සියලුම කරුණු තම ප්‍රඥාවෙන් නිවැරදිව මැනවින් දකියි. අන්‍යයන්ට ද එම කරුනු පෙන්වා දෙයි. දේශනා කරයි. එවැනි පුද්ගලයා පණ්ඩිතයෙකි. විචක්‍ෂණයෙකි. අර්ථ දැක්වීමෙහි දක්‍ෂයෙකි. මෙලෙස සුහේමන්ත තෙරණුවෝ උසස් බවට පත් වූ තම සිවුපිළිසිඹියාපත් භාවය භික්‍ෂූන් වහන්සේලාට ප්‍රකට කළහ.
**“පබ්බජිං තුලයිත්‍වාන”** යනු ආයුෂ්මත් ධම්මසව තෙරුන් වහන්සේගේ ගාථාවකි. එහි උපත කෙසේද? උන්වහන්සේ පෙර පදුමුත්තර භාග්‍යවතුන් වහන්සේ පහළ වූ සමයෙහි සුවච්ඡ නම් බමුණෙක් ව ත්‍රිවිධ වේදයන්හි පරතෙරට ගොස් ගිහි වාසයේ දොස් දැක තවුස් පැවිද්දෙන් පැවිදිව, පර්වතයක් අතර වූ අරණ්‍යයක අසපුවක් කරවාගෙන, බොහෝ තාපස පිරිස් සමඟ විසූහ. ඉක්බිති ඔහු තුල කුසල බීජයක් රෝපණය කරනු කැමති පදුමුත්තර භාග්‍යවතුන් වහන්සේ අසපුව සමීපයෙහි අහසෙහි සිට සෘද්ධිමය ප්‍රාතිහාර්යයක් දැක්වූ සේක. එය දුටු තවුසා සතුටට පත්ව පැහැදුණු සිතින් පූජා කිරීමට නාමල් ගෙන්වා ගත්තේය. ශාස්තෲන් වහන්සේ “මොහුට කුසල් බීජය සඳහා මෙපමණක්ම සෑහේ” යනුවෙන් සිතා නැවත වැඩම කළ සේක. තවුසා නාමල් ගෙන උන්වහන්සේ වැඩමවන මාර්ගයේ විසුරුවා සිත පහදවාගෙන ඇඳිලි බැඳගෙන සිටියේය. ඒ පිංකමේ විපාක වශයෙන් දෙව්ලොව උපන් ඔහු ඒ ඒ භවයන්හි දී කාම සුගති ආත්මභාව ලබමින් සසර සැරිසරා, මේ බුද්ධෝත්පාද කාලයෙහි මගධ රට බමුණු පවුලක ඉපිද “ධම්මසව” නමින් ප්‍රකට විය. වියට පත් ඔහු පූර්ව හේතු බලයෙන් මෙහෙයවනුයේ ගිහිගේ ආදීනව දැක පැවිද්දෙහි ආනිසංස ද දැක, දක්‍ෂිණාගිරියෙහි වාසය කරන භාග්‍යවතුන් වහන්සේ වෙත පැමිණ දහම් අසා ලැබූ ශ්‍රද්ධාවෙන් පැවිදි වී විදසුන් කමටහන් ගෙන, එය වඩා නොබෝ දිනකින්ම රහත්ඵලයට පත්වූවේය. ධම්මසව තෙරණුවෝ සිය චරිතාපදානය අපදාන පාළියේ මෙසේ දැක්වූහ.
“මන්ත්‍ර පාරගත වූ සුවච්ඡ නම් බමුණෙක්ව සිය ශිෂ්‍ය සමූහයා සමග පර්‍වතාන්තරයෙහි මම වාසය කළෙමි.
ලෝකයාගේ පූජාවන් පිළිගන්නා වූ පදුමුත්තර නම් ඒ බුදුරජාණන් වහන්සේ මා සසරින් ගොඩගනු කැමතිව එතැනට වැඩම කළහ.
උන්වහන්සේ අහසෙහි සක්මන් කළහ. දුම් දැමූහ. එසේම ඇවිලගත්හ. එසේ පෙළහර දක්වා මා සතුටු වූ බව දැන ප්‍රාචීන දිශාභිමුඛව වැඩම කළහ.
විශ්මය ජනක වූ ලොමු ඩැහැගන්නා වූ ඒ අසිරිමත් සිදුවීම දුටු මම නාමල් ගෙන උන්වහන්සේ වැඩම කළ මගෙහි ඇතිරූවෙමි.
මෙයින් කල්ප ලක්‍ෂයකට පෙර මල් විසිරිවීමේ යම් බුද්ධ පූජාවක් කළෙම් ද එහි විපාක වශයෙන් මේ දක්වා දුගතියකට නොගියෙමි.
මෙයින් කල්ප තිස් එකකට පෙර මහබල ඇති මහාරථ නම් සත්රුවනින් හෙබි සක්විති රජව සැප වින්දෙමි.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.
රහත් ඵලයට පත් වූ උන්වහන්සේ, තමන් වහන්සේගේ ප්‍රතිපත්තිය ප්‍රත්‍යවේක්‍ෂාකර, සතුටට පත්ව උදම් ඇණීම් වශයෙන් මෙම ගාථාව වදාළහ.
එම ගාථාවෙහි **“පබ්බජිං තුලයිත්‍වාන”**, “ගිහි වාසය සම්බාධ - කරදර සහිතය. කෙලෙස්වලට මාවතකි.” ආදී වශයෙන් සඳහන් වන ගිහි වාසයේ ඇති “කාමයේ අල්ප වූ ආස්වාද ඇත. බොහෝ දුක් ගෙන දේ. බොහෝ වෙහෙස ගෙනදේ” ආදී වශයෙන් කාමයෙහි ආදීනව දැක, ගිහි කාමුක බව ප්‍රතික්‍ෂේපකර නික්මීමෙහි ආනිසංස සලකාබලා නුවණින් මෙනෙහි කර, විමසා බලා පැවිදිවූයෙමි. සෙසු පදයන්ගේ අර්ථ ඉහතින් පැවසූ පරිදිම දතයුතුයි. මෙය ම තෙරුන් වහන්සේ ගේ රහත් බව ප්‍රකාශ කිරීම ලෙස දත යුතුයි.
**“සවිසං වස්ස සතිකො”** යනු ආයුෂ්මත් ධම්මසව පිතු තෙරුන් වහන්සේගේ ගාථාවයි. එහි උපත කෙසේද? පෙර බුදුවරු හමුවෙහි කළ ප්‍රාර්ථනා ඇති උන්වහන්සේ පෙර බුදුවරු ශූන්‍ය වූ කාලයක සිටුවරයෙක් ව ඉපදුනහ. හේ තුරුණුවියට පැමිණ භුතගණ නම් පර්වතයේ වැඩවසන පසේ බුදුවරයකු දැක, පැහැදී උන්වහන්සේ ට බෝලිද්ද මල් පූජා කළේය. ඒ පිනෙහි විපාක වශයෙන් දෙව්ලොව උපන් ඔහු තව තවත් පින් දහම් කර, කාම සුගතීන්හිම සැරිසරා මේ බුද්ධෝත්පාද කාලයෙහි මගධයේ බමුණු පවුලක උපන්නේ ය. වියපත් ව විවාහ වූ ඔහු, ධම්මසව නම් තම පුතු තරුණ වියේදී පැවිදි වූ කල්හි, “මගේ පුතා තරුණයෙකුව සිටියදීම පැවිදි විය. මම පැවිදි නොවන්නේ කුමක් නිසාද?” යි එකසිය විසිවයස් වූ තමාගෙන් අසා හටගත් සංවේගයෙන් ශාස්තෲන් වහන්සේ වෙත ගොස් ධර්‍මය අසා පැවිදි විය. කමටහන් ගෙන විදසුන් භාවනාව වැඩූ ධම්මසව පිතු තෙරණුවෝ නොබෝ දිනකින් ම රහත් වූහ. අපදාන පාළියේ උන්වහන්සේ සිය චරිතාපදානය මෙසේ දැක්වූහ.
“හිමවතට නුදුරෙහි භූතගණ නම් පර්වතයක් විය. සියලු දෙය තමන්වහන්සේම දැනගත් ලොව හා නොගැටුණු සිඛීනම් එක් පසේ බුදුවරයෙක් වැඩ විසූහ.
බෝලිද්ද මල් ගෙන ඒ බුදුරදුන්ට පිදූ මම එහි විපාක වශයෙන් කල්ප එකුන් සිය දහසක් මුලුල්ලෙහි දුගතියකට නොගියෙමි.
මීට කල්ප එකොලොසකට පෙර “ධරණීපති” නම් මහත් බලැති සක්විති රජව, සත්රුවනින් පිරි රජය කරවූයෙමි.
දැන් මම සියලු කෙලෙස් දැවූයෙමි. -පෙ- බුදුරදුන්ගේ අනුශාසනාව ඉටුකළෙමි.”
රහත් බවට පත් වූ උන්වහන්සේ තම පිළිවෙත සිහිපත්කර බලා, හටගත් සොම්නසින් ප්‍රීති වාක්‍ය පහළ කරනසේක්; මෙම ගාථාව වදාළහ.
එහි **“සවීසං වස්සසතිකො”** යනු උන්වහන්සේ එක්සිය විසි වයස් වූවෙකි. ඒ මම උපතින් එක්සිය විසි වසරකට වඩා වයස් ඇත්තෙක්ව, **“පබ්බජිං” **පැවිදිවූයෙමි. ශ්‍රමණභාවයට පැමිණියෙමි. සෙසු පදයන්ගේ අර්ථ ඉතා ප්‍රකටය. මෙම ගාථාව ම ධම්මසවපිතු තෙරණුවන්ගේ රහත්බව ප්‍රකාශ කරන ගාථාව විය.
**“නනූනායං පරමහිතානුකම්පිනො”** යනු ආයුෂ්මත් සංඝරක්ඛිත තෙරුන් වහන්සේගේ ගාථාවයි. එහි උපත කෙසේද? පූර්‍ව බුදුවරු හමුවෙහි තැබු ප්‍රාර්ථනා ඇති උන්වහන්සේ ද පෙර ඒ ඒ ජාතිවල දී පින් රැස්කර ගනිමින්, මෙයින් කල්ප අනූහතරකට පෙර දී සිටුගෙයක ඉපිද වැඩිවියට පත්වූහ. එක් දිනක් ඒ සිටුකුමරු පර්වත පාදයක වසන පසේ බුදුවරු සත් නමක් කෙරෙහි පැහැදුණු සිතින් බක්මී මලින් පූජා කළේය. ඒ පිංකමේ විපාක වශයෙන් දෙව්ලොව උපන් හෙතෙම තව තවත් පින් දහම් සිදුකර සුගතීන් හිම සැරිසරා මේ බුද්ධෝත්පාද කාලයෙහි සැවැත්නුවර සමෘද්ධිමත් කුලයක උපන්නේ ය. ඔහුට “සංඝරක්ඛිත” යන නාමය තබන ලදි. තුරුණු වියට පත් වූ ඒ කුමරු, ශ්‍රද්ධාව උපදවා ගෙන සසුනේ පැවිදි ව කමටහන් රැගෙන, එක් භික්ඛුවක් සහාය කරගෙන අරණ්‍යයෙහි වාසය කරයි. එම තෙරුන් වසන තැනට නුදුරෙහි එක් වන ලැහැබක මුවැත්තියක් පැටවකු වදා, බඩසයින් පෙලුණත් පැටවා අත් නොහැර දරු සෙනෙහස නිසා සමීපයෙහි ඇති ගොදුරුම ගත්තීය. ඇය සමීපයෙහි තණ හා දිය නිමවූ පසු ඇය ආහාර නොලැබ ක්ලාන්ත වූවාය. මෙය දුටු තෙරුන් වහන්සේ, “අනේ ඒකාන්තයෙන්ම මේ ලෝ වැසියා තණ්හාවෙන් බැඳීම නිසා මහත් වූ දුක් විඳිති. ඒ තණ්හාව සිඳ දැමීමට අසමත් වෙති”යි සංවේගයෙන් සිහිකර, ඒ කරුණම අංකුසයක් කරගනිමින් විදසුන් භාවනාව වඩා රහත්වූහ.
උන්වහන්සේ විසින් සිය චරිතය අපදාන පාළියෙහි මෙසේ දැක්වූහ. “හිමවතට නුදුරෙහි කුක්කුට නම් පර්වතයක් ඇත. ඒ පර්වතපාදයේ පසේ බුදුවරු සත්නමක් වෙසෙති.
උදා වූ චන්ද්‍රයා හා සමානව බබලන පිපුණු කොළොම් ගසක් දුටු මම, ඒ මල් දෝතින් ගෙන සත් පසේ බුදුවරයන්ට පිදුවෙමි.
මෙයින් සිවු අනූවන කපෙහි යම් මල් පූජාවක් කළෙම් ද එනිසා දුගතියක් නොදනිමි. බුද්ධ පූජාවේ විපාකය මෙයයි.
මෙයින් කල්ප අනූදෙකකට පෙර සත්රුවනින් පිරි, මහත් බලැති ඵුල්ල නම් සක්විති රජ ව උපන්නෙමි.
දැන් මවිසින් සියලු කෙලෙස් දැවුයෙමි. බුදුරජාණන් වහන්සේගේ අනුශාසනාව ඉටුකළෙමි.”
රහත් බවට පත් වූ උන්වහන්සේ තම සහායක භික්‍ෂුව මිථ්‍යා විතර්ක බහුලව වාසය කරනු දැක, ඒ මුවදෙන ම උපමා කොට ඒ භික්‍ෂුවට අවවාද දෙනසේක්, මෙම ගාථාව වදාළහ.
එහි **“න නූනායං”** යන්නෙහි **“න”** යනු ප්‍රතිශේධාර්ථයේ නිපාතයකි. **“නූනං”** සිතීමෙහි, කල්පනා කිරීමෙහි, නනුනායං යන්නෙහි පද වෙන් කිරීම “න නුනං අයං” වේ. **“පරමහිතානුකම්පිනො”** අතිශයින් ම අනුත්තර වු හිතවත් වු සත්ත්‍වයන්ගේ යහපත කැමති, සත්වයන්ට අනුකම්පා කරන්නා වූ භාග්‍යවතුන් වහන්සේගේ, **“රහොගතො”** රහසිගත වූ ශූන්‍යාගාරයක් - මිනිසුන්ගේ විරහිත වූ ස්ථානයක්. කායවිවේකයෙන් යුතු වූයේ යන අර්ථයයි. **“අනුවිගණෙති”** යනු මෙතැනට “න නුනං” යන දෙපදය සම්බන්‍ධ කළ යුතුයි. ඒකාන්තයෙන් අනුගමනය කරන්නේ යැයි නොසිතමි. නොයෙදේ යැයි සිතමි යනුවෙන් කල්පනා කරයි, සිතයි, **“සාසනං”** යනු ප්‍රතිපත්ති ශාසනයයි. චතුරාර්ය සත්‍ය කමටහන වැඩීමකි” යන අදහසයි. **“තථාහි”** ඒ කාරණයෙන් ම, ශාස්තෘ අනුශාසනය ඉටුනොකරමින් මං **“අයං”** මේ භික්‍ෂුව. “පාකතින්‍ද්‍රියො” මනස සයවැනි කොට ඇති ඉඳුරන්ගේ, යම්සේ සිය අරමුණ විෂයන් හි විද්‍යමානවන ස්වාභාවික ඉඳුරන්හි **“සංවර නොවූ චක්‍ෂුද්වාරාදී ඉඳුරන්හි”** යන අර්ථයයි. යම් තණ්හාවෙන් ඇලුණු තැනැත්තෙකුගේ සසර පැවැත්ම නොසිඳුණේ ද ඒ භික්‍ෂුව ප්‍රකෘති ඉඳුරන් ඇතිව ම මෙසේ, එහි උපමාව දක්වමින්, **“මිගී යථා තරුණජාතිකා වනෙ”** යන්න පවසන ලදි. යම්සේ මේ තරුණ ස්වභාවයෙන් යුතු මුවදෙන පුත්‍ර ස්නේහය නොසිඳුණු බැවින් වනයෙහි දුක් අනුභව කරන්නීය. ඒ දුක ඉක්මවා නොයන්නීය, “එසේ ම මේ භික්‍ෂුව ද ඇලීම, ගේහසිත නොසිඳු බැවින් පියවි ඉඳුරන් ඇතිව වෙසෙමින් සසර දුක ඉක්මවා නොයයි” යන අදහසයි. **“තරුණවිජාතිකා”** යන පාඨය ද යෙදේ, වැදූ අලුත, ළදරු පැටවකු ඇති යන අර්ථයයි. මෙම ගාථාව ඇසූ ඒ සහායක භික්‍ෂුව හටගත් සංවේග ඇතිව විදසුන් වඩා නොබෝ කලකින් ම රහත් බවට පැමිණියේය.
**“නගා නගග්ගෙසු සුසංවිරූළ්හා”** යනු ආයුෂ්මත් උසහ තෙරුන් වහන්සේගේ ගාථාවයි. එහි නිදානය කෙසේ ද? උන්වහන්සේ ද පෙර බුදුවරු හමුවේ කරන ලද ප්‍රාර්ථනා ඇතිව ඒ ඒ භවයන්හි දී නිවන් පතාගෙන පින්දහම් සිදුකළහ. මෙයින් දෙව් පුතෙකු වී උපන් උන්වහන්සේ, ශාස්තෲන් වහන්සේ දැක පැහැදී දිවමලින් පූජා පැවැත්වූහ. ඒ පූජාකළ මල් සමූහය සත්දිනක් මල් මඩුවක ආකාරයෙන් බුදුරදුන් පිරිවරාගෙන සිටියේය. එවිට දෙව් මිනිසුන්ගේ මහත් වූ එකතුවක් ද විය. ඒ පින්කමේ විපාක වශයෙන් දෙව් මිනිස් භවයන්හි සැරි සැරූ දෙව්පුතු, අපගේ ගෞතම බුදුරදුන් පහළ වූ සමයෙහි කොසොල් රට පොහොසත් පවුලක උපන්නේ ය. උසභ නමින් ප්‍රකට වූ හෙතෙම වියට පත්ව, ජේතවනාරාමය පිළිගැනීමේ දී ශාස්තෲන් වහන්සේ කෙරෙහි ශ්‍රද්ධාව උපදවා පැවිදිවයි. කරන ලද පූර්‍ව කටයුතු ඇති උසභ තෙරණුවෝ අරණ්‍යයෙහි පර්වතපාදයක විසූහ. එසමයේ දී ඉතා අලුයම වැසි වැස, පර්‍වත ශිඛරයන්හි රුක් ගොමු වැල් ආදිය ඝන, සැඩ ස්වභාව ඇත්තේ විය. දිනක් උසභ තෙරණුවෝ, ලෙනින් නික්ම ඒ වනයේ සිත්කලු බව ද පර්‍වතයේ දැකුම්කලු බව ද නුවණින් මෙනෙහි කිරීම් වශයෙන් “මේ මහත් වූ නා ගස් ආදිය අචේතනික වුවත් සෘතු සම්පත්තියෙන් වැඩීමට පැමිණෙයි. මම කුමක් හෙයින් මෙබඳු සෘතු සම්පත්තියක් ලැබ, ආර්ය ගුණ නොවඩන්නෙම් ද?” යි සිතමින් මෙම ගාථාව වදාළහ.
එහි **“නගා”** යනු වෘක්‍ෂයෝ ය. ඇතැම් හු **“නාගා”** යන පාඨය යොදති. නා ගස් යන අර්ථයයි. **“නගග්ගෙසු”** යනු පර්වත ශිඛරයන් හි, **“සුසංවිරුළ්හා”** මනාව හාත්පසින් වැඩුණු මුල් ඇති ව, වටේට ද මත්තෙහි ද මනාව හටගත් අතුරිකිලි දළු ආදියෙන් යුතු යන අර්ථයයි. **“උදග්ගමෙඝෙන නවෙන සිත්තා”** යනු පළමුව උපන් මහත් වූ වැසිදිය ලැබීමෙන් මනාව වැඩුණු, **“විවෙකකාමස්ස”** යනු කෙලෙසුන්ගෙන් තොර වූ චිත්ත විවේකය කැමැත්තාට “අරණ්‍ය වාසයෙහි විසීමෙන් ම කායවිවේකය ලබන්නේ ය. දැන් උපධි විවේකය කැමැත්තාට නිශ්‍රය භූත වූ චිත්ත විවේකය ලැබිය යුතු යයි” පතන්නා වූ, නිදි වැරීමෙහි නියුක්ත වූවහුට” යන අර්ථයයි. එනිසා **“අරඤ්ඤ සඤ්ඤිනො”** යන්න කියන ලදි. අරණ්‍ය වාසය ශාස්තෲන් වහන්සේ වර්ණිත, පසසන ලද්දකි. එහි යෙදීමෙන් සමථ විදර්ශනා භාවනාවන් පිරිපුන් (පරිපූර්ණවේද, එම භාවනා මගින් චිත්ත සමාධිය මගේ අතට පත්වූවක් කරන ලද්දෙමි. මෙසේ ආරණ්‍යගත වූ සඤ්ඤාවෙන් නෙක්ඛම්ම සංකප්පය බහුලවෙමි යන අර්ථයයි. “ජනෙති” යනු උපදවයි. පතුරුවයි, මෙහි ඒකවචනය යෙදී ඇත. ඇතැම්හු මෙය **“ජනෙන්ති”** යනුවෙන් බහුවචනයෙන් අර්ථ කියති. **“භිය්‍යො”** යනු භාවනාවට මතුමත්තෙහි, තමාම වෙනත් අයෙකු මෙන් දක්වයි. “කල්‍යතං” යනු සුදුසු බවට, සිත භාවනාවට යෝග්‍ය වූ කර්මණ්‍ය බවට පත්වූ, එහි අර්ථ ඉහත කියන ලදි. තෙරුන් වහන්සේ මෙම ගාථාව පවසමින් ම විදසුන් භාවනාව වඩා රහත් බවට පත්වූහ. උන්වහන්සේ සිය චරිතාපදානය මෙසේ දැක්වූහ.
“දෙව්පුතෙකුව සිටි මම සිඛී බුදුරජාණන් වහන්සේට දිව මල් මාලාගෙන පූජා කළෙමි.
සත් දිනක් මුලුල්ලෙහි ඒ දිව මල් බුදුරජාණන් වහන්සේට වියනක් මෙන් සිටියේය. ඒ දැක සියලු ජනයා එක්ව තථාගතයන් වහන්සේට නමස්කාර කළෝය.
මෙයින් කල්ප තිස් එකකට පෙර යම් මල් පූජාවක් කළෙම් ද ඒ හේතුවෙන් දුගතියක් නොදනිමි. බුද්ධ පූජාවේ විපාකය මෙබඳුය.
මෙයින් දසවන කල්පයේ සත් රුවනින් යුතු මහත් බලැති ජුතින්‍ධර නම් සක්විති රජ ව උපන්නෙමි.
මවිසින් සියලු කෙලෙස් දවන ලදි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
ඉහතින් දැක්වූ ගාථාව ම උසභ තෙරණුවන්ගේ රහත් බව ප්‍රකාශ කරන ගාථාව ද විය.
දොළොස් වැනි වග
**“දුප්පබ්බජ්ජං වෙ දුරධිවාසා ගෙහා”** යනු ආයුෂ්මත් ජෙන්ත තෙරණුවන්ගේ ගාථාවයි. එහි උපත කෙසේ ද? උන්වහන්සේ ද පෙර බුදුවරු හමුවෙහි කරන ලද පූර්ව ප්‍රාර්ථනා ඇතිව ඒ ඒ භවයන්හි දී නිවන් පතාගෙන කුසල් රැස්කර ගත්හ. සිඛී බුදුරජාණන් වහන්සේගේ කාලයේ දී දෙව් පුතෙකුව ඉපිද, දිනක් උන්වහන්සේ දැක - පැහැදුණු සිතින් කිංකිරාත මලින් පූජා කළේය. ඒ පින්කමේ විපාක වශයෙන් දෙව් මිනිස් දෙගතියෙහි සැරිසරා, මේ බුද්ධෝත්පාද කාලයේ දී මගධ රට “ජෙන්ත” නම් ගම එක් මාණ්ඩලික (ප්‍රාදේශීය) රජෙකුගේ පුතුව උපන්නේය. ජෙන්ත නමින් ප්‍රකට වූ හෙතෙම වියපත් ව, තරුණකාලයේ දී ම හේතු සම්පත් බලයෙන් මෙහෙයවනු ලබන්නේ පැවිද්දට ඇලුණු සිතැතිව සිට නැවත මෙසේ සිතීය. “පැවිද්ද නම් දුෂ්කර වූවකි. ගෘහ වාසය ද අතිදුෂ්කර වූවකි. ධර්‍මය ද ඉතා ගැඹුරුය. භෝග සම්පත් ලැබීම ද අසීරුය. මම කුමක් කළයුතුද?” මෙසේ සිතමින් වෙසෙන කල්හි දිනක් ශාස්තෲන් වහන්සේ සමීපයට ගොස් ධර්‍මය ඇසුවේය. ධර්‍මය ඇසූ දින පටන් පැවිද්දට ඇලුණු සිතැතිව, ශාස්තෲන් වහන්සේ සමීපයේ පැවිදි වූ උන්වහන්සේ කමටහන් ගෙන විදසුන් වඩා, සුව ප්‍රතිපදාවෙන් වහා අභිඥා උපදවා රහත් බවට පත්වූහ. උන්වහන්සේ සිය චරිතාපදානය මෙසේ දැක්වූහ.
“මම පෙර දෙව් පුතෙකුව ඉපිද කිංකිරාත මල් රැගෙන සිඛී බුදුරජාණන් වහන්සේට පූජා කොට නමස්කාර කළෙමි.
මෙයින් කල්ප තිස් එකකට පෙර එසේ යම් මල් පූජාවක් කළෙම් ද ඒ හේතුවෙන් මේ දක්වා දුගතියක නූපන්නෙමි. බුද්ධ පූජාවේ විපාකය මෙබඳුය.
මෙයින් කල්ප පහකට පෙර සත්රුවනින් හෙබි මහ බලවත් සත්තුත්තම නම් සක්විති රජ ව උපන්නෙමි.
දැන් මවිසින් සියලු කෙලෙස් දවන ලදි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත් බවට පත් වූ ජෙන්ත තෙරණුවෝ තමාගේ ප්‍රතිපත්තිය විමසා බලා, “මම ඒකාන්තයෙන්ම මා හට මුලදී උපන් විතර්කය සිඳ දැමීමට හැකියාව ලද්දෙමි”යි සතුටට පැමිණ, විතර්කයේ උපන්දින ස්වභාවය ද එය මනාව සිඳ දැමීම ද දක්වමින්, මෙම ගාථාව වදාළහ.
එහි **“දුප්පබ්බජ්ජං”** යනු අල්ප හෝ මහත් වූ සම්පත් මෙන් ම ඤාති සමූහයා ද අත්හැර මේ බුදුසසුනෙහි ඇල්ම උපදවා පැවිදිවන්නාට එය දුෂ්කර වූවක් බැවින් පැවිද්ද දුෂ්කරය. දුෂ්කර පැවිද්ද දුප්පබ්බජ්ජ නම් වේ. **“වෙ”** යනු නිපාතයක් පමණි. පැවිද්ද දැඩි වූවක් ද දුක්ගෙන දෙන්නක් ද වේ. ගිහි ගේ විසීමත් **“දුරධිවාසා ගෙහා”** ඉතා දුෂ්කරය. ගිහි ගේ වසන රජවරු රාජ්‍ය කටයුතු ද ප්‍රධානීහු ප්‍රධාන කටයුතු ද ගහපතියෝ ගහපති කටයුතු ද කළයුතුය. ඔවුහු තම පිරිවර ජනයාට ද මහණබමුණන්ට ද සංග්‍රහ කළයුතු වෙති. මෙම කටයුතු මැනවින් ඉටුකළත් ගිහිගේ විසීම නම් හිල් වූ කලයක් හෝ මහ මුහුද හෝ දියෙන් පිරවීම මෙන් සම්පූර්ණ නොවන්නකි. එනිසා ගිහිගේ විසීම ද අති දුෂ්කර වූවකි. දුෂ්කර වාසය කිරීම් ඇත්තකි. ඉදින් පැවිදිව සිටින්නේ නම් උගත යුතු ධර්‍මය ගැඹුරුය. පැවිද්දෙකු විසින් අවබෝධ කරගත යුතු වූ ප්‍රතිවේධ සද්ධර්මය ගැඹුරු බැවින් අවබෝධ කරගැනීමට අපහසුය. ඉදින් ගිහිගේ වසන්නේ නම් සම්පත් සෙවීම අපහසු වේ. සම්පත් නොමැතිව ගිහිගේ විසීමට නොහැක. ඒ භව භෝගාදී සම්පත් සෙවීම දුකින් ම කරදරවලින් ම කළයුතු බැවින් දුකසේ ලැබිය යුතුවේ. මෙසේ ඇති කල්හි ගිහිගේ හැර පැවිද්දෙහිම එකඟ වූ සිතින් පවතින්නේ නම් එය අන්‍ය කටයුතුවලට වඩා අපට දුෂ්කරය. මේ බුදුසසුනෙහි යථා ලාභ ප්‍රත්‍යයෙන් ම අපගේ ජීවිතය පවත්වා ගැනීම දුෂ්කර වූවකි. ගිිහිගෙදර විසීමත් දුෂ්කර වාස ඇති බැවින් ද භෝගයන් දුකසේ ලැබිය යුතු බැවින් ද කිසියම් ප්‍රත්‍යයකින් යැපිය යුතු බැවින් ද අපට ඉතා දුෂ්කර ද අමාරු වූ දිවිපැවැත්මකි. මෙහිදී අප කුමක් කළයුතු ද? යි සිතීමට සුදුසුය. නිතර අනිත්‍ය බව, මුලු දවසම රාත්‍රියට පෙරත් පසුවත් සියලු ත්‍රෛභූමික වූ හටගත්, උපන් ධර්‍මයෝ අනිත්‍යයැයි දැකිය යුතුයි. ඉපිද නැසෙන බැවින් අනිත්‍ය ලෙස ගතයුතුයි. එමෙන්ම තාවකාලික බැවින් නිත්‍ය - ස්ථිර නොවේ යන අදහසින් අනිත්‍ය ලෙස සිතීමට විදර්ශනා වැඩීමට සුදුසු ය. අනිත්‍යානුපස්සනාව මගින් ම සෙසු අනුපස්සනා භාවනාවන් ඉටුවන බැවින්, මෙහිදී අනිත්‍ය පිළිබඳ මෙනෙහි කරන භාවනාවම අදහස් කරන ලදි. අනිත්‍යයේ දුක - අනාත්ම භාවයන් අභිබවා නොයන බැවින් ද සසුනෙහි සැප අල්ලා ගන්නා බැවින් ද අනිත්‍ය අනුපස්සනාව මෙහි දී අදහස් වේ. “යමක් අනිත්‍ය නම් එය දුකකි, යමක් දුක නම් එය අනාත්ම වේ” යනුවෙන් එනිසා කියන ලදි. “යම්කිසි හේතු ප්‍රත්‍ය සමවායෙන් හටගන්නා ධර්‍මයක් වේ නම් එය හේතු ප්‍රත්‍ය වෙන් වීමෙන් නිරුද්ධවන නැති ව ධර්‍මයක් වේ. සංස්කාරයෝ නැසෙන සුලුය.” මෙසේ “අන්‍යෝන්‍ය වශයෙන් ප්‍රතිපක්‍ෂ වූ වෙන වෙනම උපන් විතර්ක දුරුකර, අනිත්‍යතාව ප්‍රමුඛ වූ විදසුන් භාවනාව ඇරඹු මම දැන් කළයුතු කටයුතු නිමවූවෙමි” යි දක්වයි. ඒ සඳහා තමාගේ පිළිවෙත ප්‍රත්‍යවේක්‍ෂා කරමින් යනාදී විස්තරය පවසන ලදි. මෙම ගාථාව ම ජෙන්ත තෙරුන්ගේ රහත් බව ප්‍රකාශ කරන ගාථාව විය.
**“තෙවිජ්ජොහං මහාඣායි”** යන ගාථාව ආයුෂ්මත් වච්ඡගොත්ත තෙරුන් විසින් වදාරන ලදි. එහි උපත කෙසේද? පෙර බුදුවරු හමුවෙහි කරන ලද ප්‍රාර්ථනා ඇති උන්වහන්සේ ද ඒ ඒ භාවයන්හි දී නිවන් පතාගෙන කසල බීජ රෝපණය කරනුයේ විපස්සි බුදුරජාණන් වහන්සේ පහළ වූ සමයේ බන්‍ධුමතී නුවර සිටුගෙයක උපන්හ. වියටපත් වූ එම සිටුතුමා, දිනක් රජු ද නගර වැසියන් සමග ද එක් වී බුද්ධ පූජාවක් කර, ඉන් පසුව දෙව් මිනිසුන් අතර සැරි සරා අවුත්, මේ බුද්ධෝත්පාද කාලයෙහි රජගහනුවර සම්පත් ඇති බමුණු පුතෙක්ව උපන්නේ ය. ඔහුගේ පියා වච්ඡ ගෝත්‍රික බැවින් පුතුට ද “වච්ඡගොත්ත” යන නාමය ම තබන ලදි. නිසි වයසට පැමිණි ඒ බමුණු කුමරු ත්‍රිවේද පාරගතව විමුක්තිය සොයනුයේ, වේදයෙහි හරයක් නොදැක පිරිවැජි පැවිද්දෙන් පැවිදි ව සැරිසරනුයේ ශාස්තෲන් වහන්සේ සමීපයෙහි පැවිද්ද ලැබීය. එසේ පැවිදිව විදසුන් කමටහන වඩමින් නොබෝ දිනකින් ම ෂඩ් අභිඥාලාභී වූ රහතන් වහන්සේ නමක් වූ වච්ඡගොත්ත තෙරණුවෝ තම චරිතාපදානය අපදානපාළියෙහි දී මෙසේ දැක්වූහ.
“උදාවන්නා වූ සූර්යයා මෙන් ද රන්වන් රැස් ඇති හිරු මෙන් ද පසළොස්වක් දින පායන සඳුමෙන් ද තම අරමින් නික්මෙන ලෝකනායකයන් වහන්සේ දුටුවෙමි.
හැට අට දහසක් වූ සියලු ක්‍ෂීණාශ්‍රවයෝ ඒ ද්විපදෝත්තම නරශ්‍රේෂ්ඨ බුදුරජාණන් වහන්සේ පිරිවරා ගත්හ.
මම බුදුරදුන් නික්මෙන කල්හි ඒ වීථිය නැමද පහන් සිතින් එහි ධජයක් එසවීමි.
මෙයින් කල්ප අනූඑකකට පෙර එසේ ධජයක් පිදුවෙම් ද ඒ හේතුවෙන් මේ දක්වා දුගතියකට පත්නොවූයෙමි. ධජ දානයේ විපාකය මෙබඳුය.
මෙයින් කල්ප හතරකට පෙර මහත් ධන ඇති සර්‍වප්‍රකාරයෙන් ම සම්පූර්ණ වූ සුධජ නමින් ප්‍රකට වූ රජෙක් ව උපන්නෙමි.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
ෂඩ් අභිඥාලාභී වූ වච්ඡගොත්ත තෙරණුවෝ තම පිළිවෙත ප්‍රත්‍යවේක්‍ෂා (නැවත සිහිපත් කර බලා) කට හටගත් ප්‍රීතියෙන් මෙම ගාථාව වදාළහ.
එහි **“තෙවිජ්ජොහං”** යනු පෙර මම ත්‍රිවේද පාර ගත වූ බැවින් තේවිජ්ජ බ්‍රාහ්මණ නාමයෙන් හැඳින්විණි. එය හැඳන්වීමක් පමණි, වේදයෙහි විද්‍යාමය කටයුතු නැති බැවින් දැන් මේ බුදු සසුනේ පැවිදි වූ මම පුර්වේනිවාසානුස්සති යනාදී ත්‍රිවිද්‍යාව අවබෝධ කළ බැවින් පරමාර්ථ වශයෙන් ම “තේවිජ්ජ” නම් වේ. ඉතිරි නොවන සේ මහත් වූ තණ්හාදී කෙලෙස් සමූහයා දවා වැනසීම් වශයෙන් ද මහත් වූ මාර්ගඵල ධ්‍යානයෙන් ද මහත් වූ උදාර වූ ප්‍රණීත වූ නිවන වැඩීම් වශයෙන් ද **“මහාඣායී”** මහත් ධ්‍යාන ඇත්තෙමි. **“චෙතො සමථ කොවිදො”** යනු සිත කළඹන්නා වූ කෙලෙස් දහම් සංසිඳවීමෙන් සිත දමනය කර ගැනීමෙහි දක්‍ෂවූයෙමි. මෙයින් විද්‍යා බවට හේතුව දක්වන ලදි. සමාධියට සමවැදීමේ දක්‍ෂ බව සහිත වූ ආශ්‍රවක්‍ෂය කිරීමෙන් තේවිජ්ජ නම් වූයෙමි. හුදකලාව ආශ්‍රව ක්‍ෂය කළෙම් නොවෙමි. **“සදත්‍ථො”** යනු ස්වකීය අර්ථය සිද්ධකරගත් “සකත්‍ථ” නම් වේ. එහි ‘ක’ යන්නට ‘ද’ යන්න පැමිණීමෙන් “අනුප්පත්තසදත්‍ථො” යන තැන මෙන් “සදත්‍ථ” පද සිද්ධිය විය. **“සදත්‍ථො”** යන්නෙන් ස්ව අර්ථ සිද්ධිය වූ අර්හත්‍වය අදහස් වේ. එහි දී තමා හා ප්‍රතිබද්ධ වූ අරුතින් ද තමා අත්නොහැර යන අරුතින් ද තමාගේ පරමාර්ථ වශයෙන් ද තම යහපත-අර්ථය සිදුකරනුයේ “සකත්‍ථ” නම් වේ. ඒ මේ ස්වකීය අර්ථය, අර්හත්‍වය මවිසින් අවබෝධ කළෙමි. ඊට පැමිණියෙමි, මෙයින් මහත් වූ ධ්‍යාන ඇති බව ආදී හැකියාවන් කුළුගන්වා දක්වයි. සෙසු පදයන්ගේ අර්ථ ඉතා ප්‍රකටය.
**“අච්ඡොදිකා පුථුසිලා”** යනු ආයුෂ්මත් වනවච්ඡ තෙරුන්ගේ ගාථාවයි. එහි උපත කෙසේ ද? උන්වහන්සේ ද පෙර බුදුවරු හමුවේ අර්හත්‍වය පිණිස ප්‍රාර්ථනා කරන ලදුව, ඒ ඒ භවයන්හිදී සසරින් මිදීම සඳහා කුසල් බීජ රෝපණය කරමින් පැමිණ, විපස්සි භාග්‍යවතුන් වහන්සේගේ සමයේ දී එක් සිටුගෙයක ඉපිද, වැඩිවියට පැමිණ අනුන්ගේ කටයුතු කරදෙමින් ජීවත් වූහ. දිනක් කිසියම් අපරාධයක් කොට මරණභයින් තැතිගෙන දුවයන ඔහු අතර මග දී බෝධි වෘක්‍ෂයක් දැක පැහැදුණු සිතින් එහි මුල පිරිසිදු කර මනාව පිපුණු අශෝක මල් පොකුරු පූජාවක් පවත්වා වැඳ, ඒ බෝරුක ඉදිරියේ නමස්කාර ගෙන ම පලක් බැඳගෙන හුන්නේ ය. තමා මැරීමට පැමිණි සතුරන් දැක, ඔවුන් කෙරෙහි මෙත් සිත් පතුරුවා බෝ රුක පිළිබඳ ව සිතමින් හුන් ඒ සිටුපුත්‍රයා පසුව සතපෝරිස ප්‍රපාතයෙහි වැටී මළේය. ඒ පින්කම නිසා දෙව් ලොව උපන් හෙතෙම තව තවත් පින්දහම් සිදුකොට දෙව් මිනිසුන් අතර සැරි සරා මේ බුද්ධෝත්පාද කාලයේ දී රජගහ නුවර මහත් සම්පත් ඇති බමුණු පුතෙක් ව උපන්නේ ය. ඔහුගේ නම වච්ඡ විය. තරුණ වියට පත් වූ වච්ඡ බමුණා බිම්බිසාර රජු බුදුරදුන් හමු වූ ප්‍රථම අවස්ථාවෙහි සසුනේ පැහැදී පැවිදිව රහත්භාවය ලබාගත්තේය. අපදාන පාළියේ මෙසේ සිය චරිතාපදානය දක්වන ලදි.
“අනුනට බැලමෙහෙ කිරීමෙහි යෙදුනා වූ මම අපරාධයක් කෙළෙමි. එනිසා භයජනක අරමුණුවලින් තැති ගත් මම වනයට පලාගියෙමි.
පොකුරු බැඳි මනාව සුපිපි අශෝක මල් ගසක් දැක, ඉන් තඹවන් මල් රැගෙන බෝධිය සමීපයට ඉසීමි.
ඒ උතුම් පළොල් බෝ මුල හැම ද, ඒ බෝ මුලෙහි පලඟ බැඳ හුන්නෙමි.
අපරාධය කර පලාගිය මා සොයමින් පැමිණි අය මා ළඟට පැමිණියහ. ඔවුන් දුටු මම උතුම් වූ බෝධියම සිහිපත් කළෙමි.
පහන් සිතින් බෝධිය වැඳ ඉදිරියට ගිය මම, බොහෝ තල් රුක් ගණනින් ගිණිය යුතු (අතිශය ගැඹුරු වූ) භයානක ගිරි දුර්ගයක වැටුණෙමි.
මෙයින් කල්ප අනූ එකකට පෙර යම් මල් පූජාවක් කළෙම් ද එහි විපාක වශයෙන් මේ දක්වා දුගතියක නූපන්නෙමි. බෝධිපූජාවේ විපාක මෙබඳුය.
මීට කල්ප තුනකට පෙර දී මම මහත් බලැති සත්රුවනින් හෙබි සන්තුසිත නම් සක්විති රජව උපන්නෙමි.
දැන් මම සියළු කෙලෙස් දැවුයෙමි. බුදුරදුන්ගේ අනුශාසනාව ඉටුකළෙමි.”
රහත් බවට පත් වූ උන්වහන්සේ විවේකයෙහි ඇලී වනයෙහි ම වාසය කළහ. එනිසා වනවච්ඡ නාමයෙන් උන්වහන්සේ ප්‍රකටවූහ. ඉක්බිති කිසියම් කලෙක එම තෙරණුවෝ නෑ සමූහයාට අනුග්‍රහ පිණිස රජගහ නුවරට වැඩමවා එහි දී නෑයන්ගේ පුදසත්කාර ලබමින් සිට, නැවත පැමිණීමට සූදානම් වූහ. එය දුටු ඤාතීහු “ස්වාමීනි අපට අනුග්‍රහ පිණිස ජීවිත කාලයම මෙහි වසනු මැනවි, අපි උපස්ථාන කරන්නෙමු”යි ආරාධනා කළහ. තෙරණුවෝ ඔවුන්ට තමන්වහන්සේ පර්වත, ආරණ්‍ය සෙනසුන් ප්‍රිය කරන බවත් විවේකයෙහි කැමති බවත් දැනුම් දෙන සේක්, මේ ගාථාව වදාළහ.
එහි **“අච්ඡොදිකා”** යනු පිරිසිදු, බහුල නොවූ, සියුම් වූ දියදහර ඇති බව අච්ඡොදිකා යනු වේ. මෙහි “අච්ඡොදිකා” යි කිවයුතු වුවත් ලිංග විපර්යාසවීමෙන් “අච්ඡොදිකා” යනුවෙන් දක්වන ලදි. මෙයින් ඒ කඳුවල පැවති ජලසම්පත දක්වයි. **“පුථුසිලා”** යනු පෘථුල, පැතිරුණු මෘදු සුව පහස් ඇති ගල්තලාවන් ඇති, මෙයින් හිඳීමට නිදීමට සෙනසුන් සම්පත්තිය ඇති බව දක්වයි. ගුන්නයක් (වැලක්) මෙන් වූ වලිගයක්, නගුටක් ඇති බැවින් ගෝනංගුල නම් වූ කළු වඳුරෝ, ස්වාභාවික වඳුරෝ යැයි ද මතයකි. “වඳුරන්ගෙන් ද සිවුපා සතුන්ගෙන් ද ඒ ඒ තැන හැසිරෙන්නවුන්ගෙන් ද වනය යුක්තය. මිශ්‍රිතය” යනුවෙන් **“ගොනඞ්ගූලමිගා යුතා”** පදයෙන් පවසයි. මේ වදනින් අමනුෂ්‍යයන් හැසිරෙන බව ආරණ්‍යයේ ලක්‍ෂණයක් ලෙසින් දක්වයි. **“අම්බු සෙවාල සඤ්ඡන්නා”** ගලා බැසීම නිසා නිතර දිය වැගිරෙන ඒ ඒ තැනින් හටගත් දිය සෙවෙල් වලින් ගැවසුණු, වැසුණු, **“තෙ සෙලා රමයන්ති මං”** මම යම් තැනක වසම් ද එහි ඇති මෙබඳු ගල් පර්‍වත විවේකයේ ඇලුණු මගේ සිත අලවයි. එනිසා “එහි වාසය කිරීමට යමි” යන අදහසයි. මෙම ගාථාව ම වනවච්ඡ තෙරුන්ගේ රහත් බව ප්‍රකාශ කරන ගාථාව විය.
**“කාය දුට්ඨුල්ලගරුනො”** යනු ආයුෂ්මත් අධිමුත්ත තෙරුන් වහන්සේගේ ගාථාවයි. එහි උපත කෙසේද? හෙතෙම පදුමුත්තර භාග්‍යවතුන් වහන්සේ පහළ වූ සමයෙහි බමුණු පවුලක ඉපිද වැඩිවිය පැමිණෙත්ව සියලු බමුණු ශිල්පශාස්ත්‍රයන්හි පරතෙරට ගියේය. කාමයෙහි ආදීනව දුටු මේ තරුණ බමුණා ගිහිගේ හැර තවුස් පැවිද්දෙන් පැවිදිව අරණ්‍යයෙහි වාසය කළේය. බුදුරදුන්ගේ පහළවීම ඇසූ තාපසතුමා මිනිස් වාසයට පැමිණ භික්‍ෂු සංඝයා පිරිවරා වඩින ශාස්තෲන් වහන්සේ දැක, පැහැදුණු සිතින් තමාගේ වැහැරි සිවුර වියූ උන්වහන්සේගේ පාමුල ඇතිරීය. ඔහුගේ අදහස දැනගත් ශාස්තෲන් වහන්සේ එහි වැඩ සිටියේය. එසේ සිටි භාග්‍යවතුන් වහන්සේට කාලෝචිත පරිදි සුවඳ දුම් පුදා “සමුද්ධංසි මා ලොකං” යනාදී අපදානපාළියෙහි එන ගාථා දහයෙන් ස්තුති කළේය. එවිට ශාස්තෲන් වහන්සේ “අනාගතයේ මෙයින් කල්ප ලක්‍ෂයකට පසුව ගෞතම නම් සම්මා සම්බුදුරජාණන් වහන්සේගේ සසුනේ පැවිදිවන මොහු ෂඩ් අභිඥාලාභී වන්නේය.” යනුවෙන් විවරණ දී වැඩියහ. ඒ පිංකමේ විපාක ලෙස දෙව්ලොව උපන් තාපසතුමා අපගේ බුදුරජාණන් වහන්සේ පහළවීම දක්වාම දෙව් මිනිස් දෙගතියේ සැරිසරා, අවුත් සැවැත්නුවර බමුණු පවුලක ඉපිද “අධිමුත්ත” නමින් ප්‍රකට විය. වැඩිවියට පැමිණ බ්‍රාහ්මණ විද්‍යාවන්හි පරතෙරට ගිය හෙතෙම, එහි හරයක් (සාරයක්) නොදැක, පශ්චිම භවික බැවින් පිහිටක්, සසරින් මිදීමක් සොයමින් යන්නේ, ජේතවනාරාමය පිළිගැනීමේදී පැවති උතුම් බුද්ධානුභාවය දැක ලබන ලද ශ්‍රද්ධාවෙන් ශාස්තෲන් වහන්සේ සමීපයේ පැවිදි විය. පැවිදි වූ අධිමුත්ත තෙරණුවෝ විදසුන් භාවනාවේ සිත පිහිටුවා නොබෝ කලෙකින් ම රහත් බවට පත්වූහ. එනිසා අපදාන පාළියේ දී උන්වහන්සේ මෙසේ පැවසූහ.
“පිපුණු කිණිහිරි රුකක් මෙන් බබලන, පහන් ගසක් මෙන් දිලිසෙන ඕසධී තාරකාව මෙන් ආලෝකවත් වූ අහසෙහි විදුලි එළියක් බඳු වූ බිය හා තැති ගැනීම් නොමැති කේශර සිංහරාජයෙකු වැනි වූ තීර්ථක සමූහයා මඬින්නාවූ ඤාණාලෝකය ප්‍රකට කරන, මෙම ලෝ වැසියන් දුකින් ගොඩලන සියලු සැක සිඳින ලද සිංහ රාජයකු මෙන් ගුගුරන ලෝකනායක වූ බුදුරදුන් දිටිමි.


එකල මම ජටා සහ අඳුන් දිවිසම් දරන්නෙක් වූයෙමි. වැඩෙන්නා වූ සෘජු වූ ප්‍රතාපවත් වූවෙක් වීමි. වැහැරී සිවුරු ගෙන ඒ බුදුරදුන්ගේ පාමුල ඇතුළෙමි.
කසාවන් අගිල් (කළුවැල්) ගෙන බුදුරදුන්ගේ ශ්‍රී ශරීරයේ ආලේප කළෙමි. තථාගතයන් එසේ ආලේප කර ලෝකනායකයන් වහන්සේට ස්තුති කළෙමි.
චතුරෝඝය තරණය කළ උතුමාණෙනි! මහාමුනීන්‍ද්‍රයාණෙනි! ඔබ මේ ලෝ වැස්සා සසරින් ගොඩලන්නාහුය. ඤාණාලෝකයෙන් ආලෝක කරන්නාහුය. ඔබගේ උතුම් ඤාණය ද අනාවෘතයි.
ඔබ වහන්සේ දම්සක් පැවැත්වූහ. අන්‍ය තීර්ථකයන් මැඩලන්නාහුය. දිනූ මාරසංග්‍රාම ඇති ශ්‍රේෂ්ඨ වූ ඔබ වහන්සේ පෘථිවිය කම්පා කරන්නාහුය.
මහ සමුදුරෙහි තරංගයෝ වෙරළෙහි ගැටී බිඳෙති. එමෙන්ම අන්‍ය මිසදිටු අදහස් ඔබ වහන්සේගේ නුවණෙහි ගැටී බිඳීයයි.
විලක් සියුම් ඇස් ඇති දැලකින් අතුළ කල්හි එකෙණෙහි ම දැළ තුලට ගිය ප්‍රාණීහු පෙළුණාහු වෙත්ද
එසේම ලෝකයෙහි අන්‍යාගමික පාෂණ්ඩ ධර්‍ම ඇසුරු කළ අන්‍ය තීර්ථකයෝ ඔබ වහන්සේගේ උතුම් නුවණ නම් දැළෙහි බැඳී පෙරළෙති.
චතුරෝඝ නම් වූ සැඩ පහරෙහි ගසාගෙන යන්නවුන්ට පිහිටවූ ඔබ වහන්සේ නො නෑයන්ට ද පිහිට වූහ. භයින් පීඩිතයන්ට ද පිහිට වූහ. ලෝකයා අත්හැර දැමූ අනාථයන්ට ද පිහිට වූහ.
අසහාය වීර වූ අසදෘශ වූ කරුණා මෛත්‍රී සඤ්චය (එකතුවීම්) ඇති උතුම් සිල් ඇති අසම වූ ශාන්ත වූ ධ්‍යානයන් හි වශී වූ තාදී ගුණ ඇති දින මාර්‍ග ඇති
වීර වූ පහකළ මෝහ ඇති, නිදොස් වූ සැක සංකා දුරුකළ, වැස නිමවූ බඹසර ඇති, නිර්මල වූ අශූචීන් දොවා හළ, එහෙයින්ම පිරිසිදු වූ ඔබවහන්සේ වැමෑරූ රාගාදී දොස් ඇති සේක.
කෙලෙස් ඇලීම් ඉක්ම වූ නැසූ මද ඇති ත්‍රිවිද්‍යා ඇති තුන් ලෝ මුදුන් පත් වූ සීමාව ඉක්මවා ගිය ධර්‍ම ගරුක වූ කෘත්‍ය වූ ඔබ වහන්සේ වෙත, ලෝකයාට හිත වූ මාර්ග ඇති සේක.
ඔබ වහන්සේ නැවකට මගපෙන්වන තරුවක් වැනිය. අස්වැසීම ගෙන දෙන නිධානයක් බඳුය. සිංහයකු මෙන් බිය රහිත වූවෙහිය. හස්ති රාජයකු මෙන් ගර්විත වූවෙහිය.
එකල්හි මම මේ දස ගාථාවලින් මහත් යස ඇති පදුමුත්තර බුදුරජාණන් වහන්සේට ස්තුති කොට, ඒ ශාස්තෲන් වහන්සේගේ පා වැඳ නිශ්ශබ්දව සිටියෙමි.
එවිට ලෝ වැසියාගේ පූජා පිළිගන්නා වූ ශාස්තෲ වූ පදුමුත්තර බුදුරජාණන් වහන්සේ භික්‍ෂු සංඝයා මැද හිඳ මේ ගාථාවන් වදාළහ.
“යමෙක් මාගේ ශීලය ද ඥානය ද ධර්‍මය ද පැසසූවෙහි ද ඔහු කවරෙක් වන්නෙම් දැයි මම පවසමි. ඒ මාගේ වචනය අසව්.
හෙතෙම කල්ප සැට දාහක් දෙව්ලොව සෙසු දෙවියන් මැඩ ආධිපත්‍ය පතුරුවා සිත් අලවා වාසය කරන්නේ ය.
පසුව ඔහු එම කුසල මූලයෙන් මෙහෙය වනුයේ ගෞතම බුදු සසුනෙහි දී පැවිදි වන්නේ ය.
පැවිදිව කයින් පව්කම් දුරලා, සියලු ආශ්‍රව නසා, ආශ්‍රව රහිතව පිරිනිවන් පාන්නේ ය.
මේ වදන් ඇසූ මම, වැසි වලාවක් ගුගුරා වස්වමින් මේ පොළව තෘප්තිමත් කරන්නාක් මෙන් මහාවීරයනි! ඔබ වහන්සේගේ දෙසුමෙන් තුටුවූයෙමි.
මම ශීලය ද ප්‍රඥාව ද ධර්‍මය ද ලෝකනායකයන් වහන්සේ ද පසසා අමෘත පදය වූ නිවන නමැති ශාන්තියට පැමිණියෙමි.
පසැස් ඇති ඒ භාග්‍යවතුන් වහන්සේ බොහෝ කල් වැඩ වසත් නම් මැනවි. සියල්ලෝම එවිට නොදත් දෙය දැනගනිති. නිවන් අවබෝධ කරගනිති.
මේ මාගේ අවසන් ජාතියයි. (උපතයි) සියලු භව නැසුවෙමි. සියලු ආශ්‍රව දැන, ආශ්‍රව රහිතව වෙසෙමි.
මීට කල්ප ලක්‍ෂයකට පෙර බුදුරජාණන් වහන්සේට යම් පැසසීමක් කළෙම් ද ඒ හේතුවෙන් මේ දක්වා ම දුගතියක නූපන්නෙමි. බුදුගුණ පැවසීමේ විපාක මෙබඳුය.
දැන් මම සියලු කෙලෙස් නැසුවෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
මෙසේ රහත් ඵලයට පත්වූ උන්වහන්සේ, තමන් වහන්සේ සමග එකට වෙසෙන කය වැඩීමෙහි නියුක්ත භික්‍ෂූන්ට අවවාද රකිමින් මේ ගාථාව වදාළහ.
එහි **“කායදුට්ඨුල්ලගරුතො”** යනු නොමනා, නොගැලපෙන ආයෝග්‍ය බවයි. කයේ නොමනා හැසිරීම කායදුට්ඨුල්ලභාවය යි. කය වැඩීම් ආදිය ගරුකරන්නා “කායදුට්ඨුල්ලගරු” නම් වේ. සසරින් මිදීමේ ප්‍රඥාවෙන් දුරු වූ කය පෝෂණය කිරීමෙහි ම නියැලුණු” යන අර්ථයයි. ඒ කාය වැඩීම පමණක් ම ගරුකරන්නාට **“හීයමානම්හි ජීවිතෙ”** වියලීගෙන යන දිය කඩිතිවල දියමෙන් ජීවිත සංස්කාරය බොහෝ සෙයින් ක්‍ෂය වන කල්හි, **“සරීර සුඛ ගිද්ධස්ස”** යනු ප්‍රණීත ආහාර පානාදියෙන් තම කායික සුවය ම පතමින් ගිජුබවට පැමිණි තැනැත්තාට **“කුතො සමණ සාධුතා”** මෙබඳු පුද්ගලයාගේ ශ්‍රමණභාවයෙන් (මහණකමින්) යහපතක්, යහපත් ශ්‍රමණබවක් කොයින්ද? කවර කරුණකින් ලැබේද? ඒකාන්තයෙන්ම කයේත් ජීවිතයේත් අපේක්‍ෂාවක් නොමැති, ලද දෙයින් තුටුවන ඇරඹූ වීර්ය ඇති භික්ෂුවගේම ශ්‍රමණභාවය අර්ථවත් වේ යන අදහසයි.
**“එසාව හීය්‍යසෙ පබ්බතෙන”** යනු ආයුෂ්මත් මහානාම තෙරුන් වහන්සේගේ ගාථාවයි. එහි උපත කෙසේද? උන්වහන්සේ ද පෙර බුදුවරු හමුවෙහි කරන ලද ප්‍රාර්ථනා ඇතිව ඒ ඒ භවයන්හි දී පින් රැස් කරමින් අවුත් සුමේධ නම් භාග්‍යවතුන් වහන්සේ පහළ වූ සමයෙහි එක් බමුණු පවුලක උපන්හ. සියළු බ්‍රාහ්මණ ශිල්ප ශාස්ත්‍රයන්හි කෙළවරට ගිය හෙතෙම ගිහිවාසය අතහැර එක්තරා නදී තීරයක අසපුවක් කරවා බොහෝ බමුණන්ට වේද මන්ත්‍ර උගන්වමින් සිටියේය. එක් දිනක් සුමේධ බුදුරජාණන් වහන්සේ ඔහුට අනුග්‍රහ පිණිස ඒ අසපුවට වැඩි සේක. උන්වහන්සේ දැක පැහැදුණු සිතින් අසුනක් පැනවූ තාපස බමුණා එහි වැඩහුන් භාග්‍යවතුන් වහන්සේට ඉතා මිහිරි මී පැණි පූජා කළේය. එය වැළඳූ භාග්‍යවතුන් වහන්සේ ඉහත අධිමුත්ත තෙරුන් වහන්සේගේ කථාවෙහි පැවසූ ලෙසම අනාගතය පිළිබඳ විවරණ දී වැඩියහ. ඒ පින්කමේ බලයෙන් දෙව්ලොව උපන් ඔහු, ඒ ඒ කාම සුගතීන්හිම සැරිසරා අවුත් මේ බුද්ධෝත්පාද කාලයේ සැවැත්නුවර එක් බමුණු පවුලක ඉපිද “මහානාම” නමින් ප්‍රකටව විය. වියපත් මහානාම කුමරු භාග්‍යවතුන් වහන්සේ වෙත පැමිණ ධර්මය අසා ලැබූ ශ්‍රද්ධා ඇතුව සසුනේ පැවිදි වී කමටහන් රැගෙන නේසාදක නම් පර්වතයෙහි වාසය කළේය. මහානාම තෙරණුවෝ කෙලෙස් මුළුමනින්ම නසා දැමීමට අසමත් වූ සේක්, “මේ මාගේ කෙලෙස් සහිත ජීවිතයෙන් කවර ප්‍රයෝජනයක් ද? යි තම ජීවිතය පිළිබඳව කළකිරී උස් වූ පර්වතය මුදුනට ම නැග “මෙයින් වැටී මැරෙන්නෙමි” යි තමා වෙනත් අයෙකු මෙන් දක්වමින් මේ ගාථාව වදාළහ.
එහි **“එසාව හීය්‍යසෙ”** යනු මහානාමය! නුඹ මේ පැවිද්දෙන් එකතැන නවතින්නේ ය. පිරිහෙන්නේ ය. **“පබ්බතෙන”** වාසය කරන්නාවූ මේ පර්වතයෙන්, **“බහුකූටජසල්ලකිතෙන”** බොහෝ වූ කෙළි ද ගසින්, ඉඳුසල් ගසින් යුක්ත වූ හෝ කෙළිද - ඉඳුසල් ගස්වලින් යුක්ත **“නෙසාදකෙන”** එනම් ඇති, නේ සාද නම් වූ, **“ගිරිනා”** පර්‍වතයෙන්, ගල්පර්වතය වනාහී එකිනෙක ගැලපුණු පුරුක් (පබ්බ) වලින් යුක්තවූ බැවින් “පර්වතය” නම් වූත් පසෙක ඇති වනාන්තරාදියෙන් ද ජලාශ වලින් ද සාරවූ ද බෙහෙත් ද්‍රව්‍ය ආදියට නිවාස වූ බැවින් “ගිරි” නම් වූත් ස්ථානයකි. එම අර්ථ දෙකින් ම මෙහි “පර්වතය” යැයි ද “ගිරි” යැයි ද කියන ලදි. **“යසස්සිනා”** පර්වතයට අදාළ වූ ගුණාංගවලින් ප්‍රකට වූ ප්‍රසිද්ධ වූ **“පරිච්ඡදෙන”** යනු නානාවිධ වූ රුක්, ගොමු, ලතාදියෙන් යුක්ත වූ වැසුණු නුඹ වාසය කරන ස්ථානය මැනවින් වැසුණේය. මෙම ගාථාවේ අර්ථය මෙසේය - “මහානාමය! ඉදින් නුඹ කමටහන් අතහැර විතර්ක බහුල වන්නෙහි නම් වේ. සෙවණ හා දිය සහිත වූ ඉතා සුදුසු වාසස්ථානයක් වූ නේසාදක පර්වතයෙන් පිරිහුණු අයකු නොවේවා” යනුවෙනි. තෙරණුවෝ මෙසේ තමාට උපදෙස් දෙමින් සංවේගයට පත්වනවාත් සමගම විදසුන් වඩා රහත්බවට පත්වූහ. එනිසා උන්වහන්සේ තම චරිතාපදානය අපදාන පාළියේ මෙසේ දැක්වූහ.
“සින්‍ධුනදී තීරයෙහි මැනවින් කරණ ලද මාගේ අසපුවේ දී මම ලක්‍ෂණ ශාස්ත්‍රය සහිත ඉතිහාසය සිසුන්ට ඉගැන්වූයෙමි.
ධර්‍මය කැමති, විනීත වූ අනුශාසනය අසනු කැමති ඒ සිසුහු ෂඪංග වේදයෙහි (සය වැදෑරුම් වේදයෙහි) පරතෙරට ගියාහු සින්‍ධු ගං ඉවුරෙහි වෙසෙති.
භූතයන් පිළිබඳව විමසන උත්පාද ශාස්ත්‍රයෙහි ද අංග ලක්‍ෂණ ශාස්ත්‍රයෙහි ද දක්ෂ වූ උතුම් වූ අර්ථය සොයන්නාවූ ඔවුහු එම වනයේ වාසය කරති.
සුමේධ නම් බුදුරජාණන් වහන්සේ අපට අනුකම්පාවෙන් එකෙණෙහිම අප වෙත එළඹියේය.
එසේ එළඹි මහාවීර වූ සුමේධ නම් ලෝකනායකයන් වහන්සේ දුටු මම, උන්වහන්සේට තණ ඇතිරියක් සාදා දුන්නෙමි.
වනයෙන් මී ගෙනවුත් ලෝකයට ජ්‍යෙෂ්ඨවූ බුද්ධ ශ්‍රේෂ්ඨයන් වහන්සේට පූජාකළෙමි. බුදුපියාණන් වහන්සේ එය වළඳා මෙසේ වදාළහ.
“මා කෙරෙහි පැහැදුණු යම් අයෙක් මෙසේ මා වෙත මී පැණි පූජා කළේ ද ඔහුගේ අනාගතය පිළිබඳව පවසන්නෙමි. ඒ මාගේ වචනය අසවු.
මේ මී පැණි දානය හා තණ ඇතිරිය පිදීම නිසා මෙතෙම කල්ප තිස් දහසක් මුළුල්ලෙහි දෙව්ලොව සිත් අලවා වසන්නේය.
මෙයින් කල්ප තිස් දහසකට පසුව, ඔක්කාක කුලයේ උපදින්නාවූ ගෞතම ශාස්තෲහු ලොව පහළවෙති.
මොහු උන්වහන්සේගේ ධර්‍මය දායාද කරගත් ධර්මයෙන් නිර්මිත වූ ඖරස බුද්ධ පුත්‍රයෙක් ව සියලු ආශ්‍රව සිඳ පිරිනිවන්නේය.”
ඒ මම දෙව් සැප විඳ මිනිස් මවුකුස පිළිසිඳ ගත් කල්හි මී පැණිවලින් පොළව තෙමමින් මී පැණි වැස්සක් ඇතිවිය.
මා ඉතා දුකසේ මවුකුසින් නික්මුණු කෙණෙහි ම නිරතුරුව මී පැණි වැසි ඇතිවිය.
ඒ මම වැඩිවිය පත්ව ගිහිගෙයින් නික්ම සසුනේ පැවිදි වූයෙමි. මා හට ආහාර පාන සුලභ විය. මී පැණි දානයේ විපාකය මෙබඳුය.
මම දෙවි මිනිස් දෙගතියෙහි සියලු කාම සම්පත් විඳ සමෘද්ධිමත් වූයෙම් මී පැණි දානයේ විපාක වශයෙන්ම ආශ්‍රව ක්‍ෂය නම් වූ නිවණටද පැමිණියෙමි.
වැසි වසින කල්හිද සිව් අගලක් උස්ව වැඩුණු තණ බිම්හි ද පිපුණු මලින් බරවූ ගස්වලින් පිරුණු තැන්හි ද ජනශූන්‍ය වූ තැන, මණ්ඩපය, ගස්මුල් ආදියෙහි ද මම නිතර අනාශ්‍රවව වාසය කරමි.
මහත් වූ ද මධ්‍යම වූ ද හීනවූ ද සියලු භව ඉක්ම වූයෙමි. අද මාගේ ආශ්‍රව ක්‍ෂය විය. දැන් නැවත ඉපදීමක් නැත.
මෙයින් කල්ප තිස් දාහයකට පෙර යම් දානයක් දුන්නෙම්ද ඒ හේතුවෙන් දුගතියක නූපන්නෙමි. මී පැණි දානයේ විපාකය මෙබඳුය.
මවිසින් සියලු කෙලෙස් නසන ලදි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
මෙම ගාථාව මහානාම තෙරුන්ගේ රහත්බව ප්‍රකාශ කරන ගාථාව ද විය.
**“ඡ ඵස්සායතනෙ හිත්‍වා”** යනු ආයුෂ්මත් පාරාසරිය තෙරුන්ගේ ගාථාවයි. එහි උපත කෙසේ සිදුවීද? උන්වහන්සේ ද පෙර බුදුවරු හමුවෙහි දී කළ ප්‍රාර්ථනාව ඇතිව ඒ ඒ භවයන්හි දී පින් රැස්කර ගනිමින් පැමිණ, පියදස්සී භාග්‍යවතුන් වහන්සේගේ කාලයේදී වැදි කුලයෙහි උපන්හ. වියපත් වූ ඒ වැදි තෙම හැසිරෙන එක්තරා වන ලැහැබකට, ඔහුට අනුග්‍රහ පිණිස වැඩම කළ, පියදස්සි බුදුරජාණන් වහන්සේ නිරෝධ සමාපත්තියට සමවැදුනහ. ඒ වැදි තෙමේ ද මුවන් සොයමින් එතැනට පැමිණ ශාස්තෲන් වහන්සේ දැක පැහැදුණු සිතින් උන්වහන්සේට සුවසේ වැඩ සිටීමට ආවරණය වන පරිදි කුළුගෙයක් වැනිවූ ගස් අතු මණ්ඩපයක් සාදා, නෙළුම් මුලින් එය වසා මහත් වූ ප්‍රීති සොම්නසක් විඳින්නේ සත්දිනක් උන්වහන්සේට වැඳගෙන සිටියේය. දිනපතා මැලවෙන මල් ඔහු ඉවත් කරයි. අලුත් මලින් කුටිය වසයි. ශාස්තෲන් වහන්සේ සත්දින ගෙවුණු පසු නිරෝධ සමාපත්තියෙන් නැගී සිට, භික්ෂු සංඝයා පිළිබඳව සිහිපත් කළ සේක. එකෙණෙහිම අසූදාහක් පමණ භික්ෂූහු ශාස්තෲන් වහන්සේ පිරිවරා ගත්හ. “මිහිරි දහම් කථාවක් අසමු”යි දෙවියෝ රැස්වුනහ. එවිට මහත් වූ සමාගමයක් විය. ශාස්තෲන් වහන්සේ පුණ්‍යානුමෝදනාව පවත්වා, ඒ වැදි පුරුෂයා ලබන දෙව් මිනිස් සැප හා මේ බුද්ධෝත්පාද කාලයේ දී ලබන ශ්‍රාවක බෝධිය පිළිබඳව විවරණ දී වැඩිසේක. ඒ වැදිතෙම එසේ කරන ලද පින්කම නිසා දෙව් මිනිස් දෙගතියෙහි සැරිසරා අවුත් මේ බුද්ධෝත්පාද කාලයේදී රජගහ නුවර බමුණු පවුලක ඉපිද වියපත්ව ත්‍රිවේද පාරගත වූයේ පරාසර ගෝත්‍රයේ බැවින් “පාරාසරිය” යනුවෙන් ප්‍රසිද්ධව බොහෝ බමුණන්ට වේද මන්ත්‍ර ඉගැන්වීය. ශාස්තෲන් වහන්සේ රජගහ නුවරට වැඩම වූ අවස්ථාවෙහි බුද්ධානුභාවය දැක ලැබූ ශ්‍රද්ධාවෙන් පැවිදි වු හෙතෙම විදසුන් වඩා නොබෝ දිනකින් ම රහත් බවට පත් වූයේය. උන්වහන්සේ අපදාන පාලියේදී සිය චරිතය මෙසේ දැක්වූහ -
“තමන් වහන්සේ ම සියල්ල අවබෝධ කරගත්තා වූ ලෝකනායක වූ සර්‍වඥ වූ මුනිගුණයෙන් යුක්ත වූ සමාධියෙහි දක්‍ෂ වූ පියදස්සී භාග්‍යවතුන් වහන්සේ විවේකය කැමති වූහ.
මහා මුනිවූ පුරුෂෝත්තම වූ ඒ පියදස්සි බුදුරජාණෝ වන ලැහැබට පිවිස පාංශුකූල සිවුර අතුරා සමවත් සුවයෙන් වැඩහුන්හ.
එකල්හි මම වනයෙහි හැසිරෙන මුව වැද්දෙක් වූයෙමි. තිත් මුවෙකු සොයමින් වනයේ ඇවිද ගිය මම එහිදී චතුරෝඝයන් තරණය කළ ආශ්‍රව රහිත වූ පිපියා වූ සල් ගසක් බඳු වූ අහස මැදට පැමිණි සූර්යයා බඳු වූ සම්බුදුරජාණන් වහන්සේ දුටුවෙමි.

දේවාතිදේව වූ මහත් යශස් ඇති ඒ පියදස්සී බුදුරජාණන් වහන්සේ දුටු මම ස්වාභාවිකවම හටගත් විලකට බැස පියුම් රැගෙන ආවෙමි.
සියස් පත් ඇති මනරම් වූ පියුම් රැගෙන ආ මම, කුළුගෙයක් සාදා එය පියුමින් වැසූවෙමි.
පස් මරුන් ජයගත් සත්වයන්ට අනුකම්පා කරන කාරුණික මහාමුනීන්‍ද්‍ර වූ පියදස්සී බුදුහු දවල් රෑ සතක් ඒ කුළුගෙයි විසූහ.
පරණ පියුම් ඉවත් කළ මම අලුත් පියුම් වලින් කුළුගෙය සෙවිලි කළෙමි. එකෙණෙහිම ඇඳිලි බැඳ සිටියෙමි.
සමාධියෙන් නැගිට සිටි ලෝකනායක වූ පියදස්සී බුදුරජාණෝ, දස දෙස බලමින් වැඩහුන්හ.
එවිට ම පියදස්සී බුදුරජාණන් වහන්සේගේ සුදස්සන නම් අග්‍ර උපස්ථායක භික්‍ෂුව බුදු සිත දැන, අසූදාහක් භික්‍ෂූන් පිරිවරා වනයේ සුවසේ වැඩහුන් ලෝකනායකයන් වහන්සේ වෙත එළඹියේය.

එවිට වන ලැහැබෙහි අධිගෘහිත සියලුම දෙවියෝ ද බුදුසිත දැන එතැනට රැස්වූහ.
කුම්භාණ්ඩයන් ද රකුසන් සහිත යකුන් ද රැස්වූ කල්හි, භික්‍ෂු සංඝයා ද වැඩම වූ කල්හි බුදුහු මෙසේ වදාළහ.
“යමෙක් සතියක් පුරා මා පිදුවේ ද මට ආවාසයක් කරවූයේ ද ඔහු කවරෙක්දැයි මම පවසමි. එසේ පවසන මාගේ වදන් අසවු,
ඉතා දුකසේ දැකිය හැකි වූ ඉතා සියුම් වූ ද ඉතා ගැඹුරු වූද ඒ පින්කම මැනවින් ප්‍රකාශිතය. එය නුවණින් බලා පවසන්නෙමි. ඒ මාගේ වචනය අසවු.
මොහු දාහතර කල්පයක් දිව්‍යරාජය විචාරන්නේය. පියුමක් මෙන් වැසුණු මහත් වූ කුළුගෙයක් අහසේ සිට ඔහුට සෙවන දෙයි. මේ පින්කමේ විපාකය එයයි. මෙතෙම කල්ප දෙදහස් හාරසියයක් දෙව් මිනිස් දෙගතියෙහි සැරිසරන්නේය.

ඒ සියලු තැන්හිදී මල් මුවා වියනක් අහස් හි පහළ වන්නේය. පියුම් පතෙහි දිය නො තැවරෙන්නා සේ මොහුගේ සිතේ ද ක්ලේශයෝ නොතැවරෙති. මොහු පංචනීවරණ ධර්‍ම සිතින් දුරලා, සසුන් ගතවීමෙහි සිත් උපදවා ගිහිගෙයින් නික්ම පැවිදිවන්නේය. මල්මුවා විමනක් දරමින් ගිහිගෙන් නික්මෙන්නේය.


ප්‍රාඥ වූ සිහියෙන් යුක්ත වූ රුක්මුල් හි වසන මොහුට පැවිදි වූ පසුද මල්වියනක් අහසෙහි දරන්නේය.
මොහු චීවර, පිණ්ඩපාත, සේනාසන හා ගිලාන ප්‍රත්‍යය යන සිවුපසය භික්‍ෂු සංඝයාට පුදා අනාශ්‍රව වී පිරිනිවන් පාන්නේ ය.
ඒ මම කුළු ගෙයකින් පැවිද්දට නික්මුණෙමි. රුක්මුල් හි වසන කල ඒ කුළු ගෙය ද දැරීමි.
චීවර පිණ්ඩපාත ආදියෙහි අපේක්‍ෂාවක් මට නැත. කරන ලද පින්කම නිසා සිවුපසය අනූනව ලබමි.
මවිසින් ගණන් කළ නොහැකි කල්ප ගණනක් ඉක්මවන ලද්දේය. ඒ කල්ප හිස් ලෙස ගෙවූ මම බුදුවරු රැසක් අතහැර දැමුවෙමි.
මෙයින් කල්ප එක්දහස් අටසියයකට පෙර පියදස්සී බුදුහු ලොව පහළවූහ. මම උන්වහන්සේ ඇසුරු කොට මේ ජන්මයට එළඹියෙමි.
මෙහිදී පසැස් ඇති අනෝම නම් වූ බුදුරජාණන් වහන්සේ දැක, එළඹ අනගාරී වූ සසුනෙහි පැවිදි වූ මා හට පස්මරුන් ජයගත් දුක් කෙළවර කළ බුදුහු පිළිවෙත් මග දෙසූසේක. ඒ ධර්‍මය ඇසූ මම නිවණට පැමිණියෙමි.

ශාක්‍ය කුල තිලක වූ ඒ ගෞතම නම් බුදුරජාණන් වහන්සේ සියලු ආශ්‍රව සිඳ අනාශ්‍රව ව වෙසෙමි.
මීට කල්ප එක්දහස් අටසියයකට පෙර බුදුරජුන්ට යම් පූජාවක් කළෙම් ද ඒ නිසා දුගතියක් නොදනිමි. බුද්ධ පූජාවේ විපාකය මෙබඳුය.
දැන් මම සියලු කෙලෙස් දැවූයෙමි. -පෙ- බුදුරදුන්ගේ අනුශාසනාව ඉටුකළෙමි.
රහත් බවට පත් ව තම පිළිවෙත සිහිපත් කර බැලූ පාරාසරිය තෙරණුවෝ හටගත් සොම්නසින් තම ප්‍රීතිය පහළ කිරීම් වශයෙන් මේ ගාථාව වදාළහ.
එහි **“ඡඵස්සායතනෙ හිත්‍වා”** යනු චක්‍ෂු සම්ඵස්සාදී සයක් වූ සම්ඵස්සයන්ගේ ඉපදීමට කරුණු වූ බැවින් ‘ස්පර්ශායතන’ යැයි ලැබූ නම් ඇති චක්‍ෂු (ඇස) ආදී ආධ්‍යාත්මික ආයතන සය. ඒ හා බැඳුනු කෙලෙසුන් ප්‍රහාණ කිරීම් වශයෙන් අත්හැර, **“ගුත්තද්වාරො සුසංවුතො”** යනු එම චක්‍ෂුද්වාරාදිය මනාව වැසූ බැවින් ඒ හා බැඳී පවතින අභිධ්‍යාදී පාපධර්‍මයන් පිවිසීම වැළැක්වීම වශයෙන්, සිහිය නමැති දොර කවුළුව මනාව වසා සංවර වූයෙමි. නැතහොත් මනස සයවැනි කොට ඇති සදොර කියූ ආකාරයෙන්ම රක්‍ෂා කරනලද බැවින් වැසූ දොර ඇත්තේ, කායාදිය මනාව සංවර වූ බැවින් “සුසංවුතො” නම් වේ. මෙසේ මෙහි අර්ථ දත යුතුයි. **“අඝ මූලං වමිත්‍වාන”** සංසාරික දුකට මුල් වූ අවිද්‍යා, භවතණ්හාදී දෝෂ හෝ සියලුම කෙලෙස් දෝෂ, ආර්යමාර්ගය නම් විරේක පානය කිරීමෙන් වමාරා ස්ව සන්තානයෙන් බැහැර කොට ඉවත් කරන ලදුයේ, **“පත්තො මෙ ආසවක්ඛයො”** කාමාදි ආශ්‍රවයෝ ක්‍ෂය වන බැවින් හෝ එම ආශ්‍රව නැතිකිරීමෙන් පැමිණිය යුතු බැවින් නිවණ ද අර්හත්‍වය ද ‘ආසවක්ඛය’ නම් වේ. උන්වහන්සේ “ආශ්‍රවක්‍ෂයට පැමිණියහ. අවබෝධ කරගත්හ”යි උදන් ඇණීම් වශයෙන් රහත්බව ප්‍රකාශ කළසේක.
**“සුවිලිත්තො සුවසනො”** යනු ආයුෂ්මත් යස තෙරුන් වහන්සේගේ ගාථාවයි. එහි උපත කෙසේද? උන්වහන්සේ ද පෙර බුදුවරු හමුවෙහි කරන ලද ප්‍රාර්ථනා ඇතිව ඒ ඒ භවයන්හි දී සසරින් මිදීම සඳහා පින් රැස්කරමින් පැමිණ සුමේධ නම් භාග්‍යවතුන් වහන්සේ ලොව උපන් කාලයෙහි මහානුභාව නාගරාජයෙකු වී උපන්හ. නා රජු බුද්ධප්‍රමුඛ මහා සංඝරත්නය තම භවනට වැඩමවාගෙන ගොස් මහදන් පැවැත්වීය. භාග්‍යවතුන් වහන්සේට මහත් අනර්ඝ තුන් සිවුරක් පූජාකළේය. එක් එක් භික්‍ෂුවට මහත් අනර්ඝ වූ වෙන් වෙන් වස්ත්‍ර යුගල බැවින් ද සියලු ශ්‍රමණ පිරිකර ද පූජා කළේය. ඒ පින්කමේ විපාක වශයෙන් දෙව් මිනිස් දෙගතියේ සැරිසැරූ හෙතෙම සිද්ධත්‍ව භාග්‍යවතුන් වහන්සේගේ කාලයේ දී සිටුපුතෙක් ව මහ බෝ මැඩට සත්විධ රත්නයන්ගෙන් පූජා කළේය. මෙසේ කාම සුගතීන් හි ම සැරි සරමින් අවුත් මේ අපගේ භාග්‍යවතුන් වහන්සේගේ කාලයේ දී මහත් සම්පත් ඇති සිටුවරයෙකුට දාව බරණැස් නුවර දී ඉපිද යස නමින් ප්‍රකට විය. ඔහු අතිශයින් සියුමැලිය.
ඔහුට මාලිගා තුනක් විය. මේ ආදී තොරතුරු ඛන්‍ධක විනයෙහි (මහාවග්ග පාළි - මාහා ඛන්‍ධක) විස්තර වන පරිදිම දතයුතුයි. ඒ සිටුපුත් පෙර කුසල කර්‍මබලයෙන් මෙහෙයවනු ලබන්නේ රාත්‍රියේ නිදාගත් පිරිවර ජනයාගේ විප්‍රකාර දැක හටගත් සංවේගය නිසා රන්මිරිවැඩි සඟලකින් ගෙයින් නික්ම, දෙවියන් විසින් හැරදැමූ නුවර දොරටුවෙන් පිටතට අවුත් ඉසිපතනය සමීපයට පැමිණියේය. ඔහු “භවත්නි! ඒකාන්තයෙන් තණ්හාදිය විසින් පීඩා කරන ලද්දේය. තණ්හාදී ක්ලේශධර්‍මවලින් පීඩා කරන ලද්දේය.” යනුවෙන් පැවසීය. එසමයෙහි භාග්‍යවතුන් වහන්සේ ඉසිපතනයෙහි වැඩවසන සේක්, ඔහුට අනුග්‍රහ පිණිසම එළිමහනෙහි සක්මන් කරන සේක් “යස! එන්න, මෙහි තණ්හාදී පීඩාවන් නැත. මෙහි තණ්හාදී උපද්‍රවයන් නැත”යි වදාළහ. එය ඇසූ යස කුමරු “පීඩා නැති උවදුරු නැති ජීවිතයක් ද ඇතැයි” සතුටුව රන්පාවහන් ගලවා භාග්‍යවතුන් වහන්සේ වෙත එළඹ එකත් පසෙක සිටියේය. එසේ සිටි කුමරුට අනුපිළිවෙල කථාව වදාළ බුදුරජාණන් වහන්සේ අනතුරුව චතුරාර්ය සත්‍ය දේශනා කළ සේක. එය අසා සෝවාන් ඵලයෙහි පිහිටි යස කුමරු, තමා සොයා පැමිණි පියාට භාග්‍යවතුන් වහන්සේ දෙසූ සත්‍ය පිළිබඳ දම් දෙසුම අසා රහත් ඵලයෙහි පිහිටියේය. ඒ බව අපදාන පාළියේ දී යස තෙරණුවෝ මෙසේ වදාළහ.
“මහ සමුදුර සමීපයෙහි මට භවනයක් මැවිණි. සක්වාලිහිණි හඬ ඇති මන්‍දාර, පියුම්, උපුල් මලින් ගැවසුණු පොකුණක් ඒ අසල මැවිණි.
ඒ පෙදෙසෙහි සිත්කලු වූ මනා තොටුපල ඇති මස් කැසුබුවන් ගැවසුනු විහඟ සමූහයා රැස්වූ නදියක් ගලාබසී.
මොණර, කොස්වාලිහිණි, කොවුල් ආදී පක්‍ෂි නාදයෙන් ඒ මනරම් නදී පෙදෙස දොඩමලුය.
පරවි, රවිහංස, සක්වා ලිහිණි, නදීචර, දිය කිරල, සැළලිහිණි, උණහපුළු, ජීවංජීවක යන මොවුහු එහි රැස්ව සිටියහ.
එහි නිති රැව්දෙන හංසයෝ කොස්වා ලිහිණියෝ, බකමුහුනෝ, පිංගලයෝ යන පක්‍ෂීහු බොහෝ වූහ.
සත්රුවනින් පිරි මිණිමුතු සහිත වැලිද නොයෙක් සුවඳ හමන හැම රන්මුවා වූ ගස් ද ඒ භවනය දිවා රෑ හැමකල්හි බබුලුවයි.
සැටදාහක් තූර්යනාද උදේ සවස පැවැත්වෙයි. හැම කල්හිම සොළොස් දහසක් ස්ත්‍රීහු මා පිරිවරාගෙන සිටිති.
භවනයෙන් නික්මුණු මම ප්‍රසන්න වූ සිතින් සතුටු සිතින් මහත් යශස් ඇති ලෝකනායක වූ ඒ සුමේධ බුුදුරදුන් වැන්දෙමි.
බුදුරදුන්ට වැඳ, සංඝයා සහිත උන්වහන්සේට දන් පිණිස ආරාධනා කළෙමි. ලෝකනායක වූ ප්‍රාඥවූ බුදුරජහු එය පිළිගත්හ.
අනතුරුව උන්වහන්සේ මා හට ධර්‍මකථාවක් කළහ. උන්වහන්සේ වැඳ මාගේ භවනට ගිය මම පිරිවර ජනයා අමතා, “පෙරවරු කල්හි බුදුරජහු මාගේ භවනට වඩිනසේක. නුඹලා සැම රැස්වවු” යි පැවසීමි.

ඒ පිරිවර ජනයා “ඔබ සමීපයෙහි විසීම අපට වූ ලාභයකි. යහපත් ලැබීමකි. අපිත් ශාස්තෲ වූ බුදුරජාණන් වහන්සේට පූජාවක් කරන්නෙමු”යි පැවසූහ.
ආහාරපාන පිළියෙල කළ මම බුදුරදුන්ට කාලය දැන්වීමි. ලෝකනායක වූ උන්වහන්සේ ලක්‍ෂයක් රහතුන් පිරිවරා දනට වැඩිසේක.
පසඟතුරු සහිත වූ මම පෙරගමන් කළෙමි. පුරුෂෝත්තම වූ බුදුරජාණන් වහන්සේ මුළුමනින් ම රනින් නිමවූ පුටුවෙහි වැඩහුන්හ.
එවිට රනින්ම නිම වූ උඩුවියනක් විය. භික්‍ෂු සංඝයා අතරෙහි විජිනිපතින් පවන් සලන ලදි.
බොහෝ වූ ආහාර පානයන්ගෙන් භික්‍ෂු සංඝයා සන්තර්පනය කළෙමි. වෙන් වෙන් වූ වස්ත්‍ර යුගල බැගින් මම භික්‍ෂු සංඝයාට වස්ත්‍ර පිදුවෙමි.
ලෝකයාගේ පූජාවන් පිළිගන්නා වූ සුමේධ නම් බුදුපියාණන් වහන්සේ භික්‍ෂු සංඝයා මැද හිඳ මෙසේ වදාළසේක.
“මා ඇතුළු ශ්‍රාවකයන් ආහාරයෙන්, පානවර්ගවලින් තෘප්තිමත් කළ පුද්ගලයා පිළිබඳව පවසමි. ඒ මාගේ වචනය අසවු,
හෙතෙම මින් මතු කල්ප එක්දහස් අටසියයක් දෙව්ලොව සිත් අලවා වෙසෙන්නේ ය. දහස්වරක් සක්විති රජ වන්නේ ය.
දෙව් මිනිස් දෙගතියෙහි සැරිසරන ඔහුට සැමදා රන්වන් වියනක් ඇතිවන්නේ ය.
මෙයින් තිස් දහස් කල්පයක් ගෙවීමෙන් ඔක්කාක කුලයේ උපදින ගෞතම නම් ශාස්තෲන් වහන්සේ ලොව පහළවන සේක.
මොහු, උන්වහන්සේගේ ධර්‍මය දායාද කරගත් ධර්‍මයෙන් නිර්මිත කළාවක් වැනි වූ බුද්ධපුත්‍රයෙක් වන්නේ ය. සියලු ආශ්‍රව දැන අනාශ්‍රව වූයේ පිරිනිවන් පාන්නේ ය.
හෙතෙම භික්‍ෂු සංඝයා මැද හිඳ අභීත සිංහනාද කරන්නේය. මළ සිරුර මත පවා ඡත්‍රයක් දරන්නේය. ඡත්‍රය යටදී උන්වහන්සේගේ සිරුර ආදාහනය වන්නේය.
“මම දැන් සෝවාන් ආදී මගඵල නුවණ ලබා සිදුකරගත් ශ්‍රමණ ඵල ඇත්තෙක්මි. මම සියලු කෙලෙස් දැවූවෙමි. මණ්ඩපයක හෝ රුක් මුලක සිටි මා හට සන්තාපයක් ඇති නොවේ.
මෙයින් කල්ප තිස්දහසකට පෙර දුන් දානයේ විපාක වශයෙන් දුගතියක නූපන්නෙමි. සියලු දේ දීමෙහි විපාකය මෙබඳුය.
මවිසින් සියලු කෙලෙස් දවන ලදි. -පෙ- බුදුරජාණන් වහන්සේගේ අනුශාසනය ඉටුකළෙමි.”
ඉක්බිති භාග්‍යවතුන් වහන්සේ ආයුෂ්මත් යස දෙසට දකුණු අත දිගුකොට “මහණ! මෙහි එව” යි වදාළසේක. එම වදන පිටවීමත් සමග ම කෙස් රවුල් දැගුල් පමණ වී අටපිරිකර දරණ සැට වයස් පිරි තෙරුන්වහන්සේ කෙනෙකු මෙන් පෙනී සිටි යස තෙරණුවෝ තමාගේ පිළිවෙත් පිරීම නැවත සිහිකර බලා උදන් අනනසේක් ඒහිභික්‍ෂුභාවයට පෙර අවස්ථාව දක්වමින් මේ ගාථාව වදාළහ.
එහි **“සුවිලිත්තො”** යනු සුන්දරවූ කොකුම් සඳුන් ආලේප කරගැනීමෙන් සුවඳ වත් වූ ශරීරාවයව ඇති වූයෙමි. **“සුවසනො”** ඉතා යහපත් මහාර්ඝ වූ කසී සළු හඳින පොරවන අයෙක් වීමි. **“සබ්බාභරණභූසිතො”** ශීර්ෂාභරණාදී සියලුම ආභරණවලින් අලංකාරවත් වූයෙමි. **“අජ්ඣගමිං”** යනු අවබෝධ කරගත්තෙමි. ත්‍රිවිද්‍යාව ලැබුවෙමි. සෙසු පදයන්ගේ අර්ථ ඉතා ප්‍රකටය.
**“අභිසත්‍ථොව නිපත්තී”** යනු ආයුෂ්මත් කිම්බිල තෙරුන් වහන්සේගේ ගාථාවයි. එහි උපත කෙසේද? පෙර බුදුවරු හමුවෙහි දී කරන ලද ප්‍රාර්ථනා ඇති උන්වහන්සේ; පෙර කකුසඳ නම් භාග්‍යවතුන් වහන්සේගේ කාලයේ දී සිටුගෙයක ඉපිද තරුණ වියට පත්වූහ. ඒ භාග්‍යවතුන් වහන්සේ පිරිනිවි කල්හි උන්වහන්සේගේ ධාතූන් වහන්සේ උදෙසා, එම සිටුතුමා විසින් හොර දඬුවලින් මණ්ඩපයක් කරවා පූජා කරන ලදි. ඒ පින්කමේ විපාක වශයෙන් තව්තිසා දෙව්ලොව උපන් හෙතෙම කාම සුගතීන්හිම සැරිසරා මේ බුද්ධෝත්පාද කාලයෙහි කපිලවත්‍ථු නගරයේ ශාක්‍ය පවුලක උපන්නේය. කිම්බිල නමින් ප්‍රකට වූ ඒ කුමරු වැඩිවියට පත්ව කාමයෝගී සම්පතින් ආඪ්‍යව වාසය කළේය. ඔහුගේ නුවණ මුහුකුරා ගිය බව දුටු බුදුරජාණන් වහන්සේ ඔහුගේ සිතේ සංවේගය ඇතිකිරීමට අනුපිය අඹවනයේ දී ඉතා තරුණවියේ සිටි දැකුම්කළු ස්ත්‍රී රූපයක් මවා ඔහු ඉදිරියේදීම ක්‍රමයෙන් ජරාවට පත්වන, රෝගාබාධයන්ට ලක්වන ආකාරය දැක්වූ සේක. එය දුටු කිම්බිල කුමරු දැඩි සේ සංවේගයට පත්ව මේ ගාථාව පැවසීය.
එහි **“අභිසත්‍ථොව”** ‘නුඹ වහා ගෙවී යනුව’ යි දෙවියන් විසින් අණකරන, නියෝග කරන ලද්දෙකු මෙන් “අභිසත්තොව” යන පාඨය ද යෙදේ, නුඹ වහා යව! කිසියම් ආශාවකින් දිව යන්නෙකු මෙන්, **“නිපත්ති”** වේගයෙන් වැටේ, වේගයෙන් ගතවේ. ක්‍ෂණයක් ක්‍ෂණයක් පාසා ක්‍ෂයභාවයට, ව්‍යය වන ස්වභාවයට පැමිණේ! යන අර්ථයයි. **“වයො” **බාල, තරුණ ආදී ශරීරයේ අවස්ථා විශේෂය දැක්වීමකි. මෙහි දි තරුණ අවස්ථාව අදහස් විය. ඒ තරුණ අවස්ථාව වහා වැටේ, වහා ක්‍ෂය වී යයි, **“රූපං”** යනු රූප සම්පත්තියයි. “රූප” යන්නෙන් ශරීරය අදහස් වේ. “ඇට, නහර, මස් ආදියෙන් යුතු අකාශයෙන් පිරිවරාගත් රූපයම මෙහිදී අදහස් වේ.” ආදියේ දක්වන ලද්දාක් මෙනි. **“අඤ්ඤමිව තථෙව සන්තං”** මේ රූපය යම්සේ තමා ම ඒ ආකාරයෙන් ම පවතින, විද්‍යමාන වන අනිකක් (වෙනත් දෙයක්) මෙන් මට වැටහේ, ඇතැමෙක් “තථෙව සන්තං” යනුවෙන් පමණක් දක්වති. **“තස්සෙව සතො”** ඒ මාගේ අනිකකු නොවූ ආත්මයම, මාගේ ශරීරයම, **“අවිප්ප වසතො”,** “බොහෝ කාලයක් වෙන්ව විසුවේ නම් අනිකකු නොවූවත් අනිකකු මෙන් වැටහේ, ඒ කාරණය ද මෙහිදී මම නැත,” යන අදහසයි. **“අඤ්ඤස්සෙව සරාමි අත්තානං” **මේ මාගේ ආත්මභාවය වෙනත් සත්ත්‍වයකු මෙන් සිහිකරමි, සළකමි, හැඳිනගනිමි යන අර්ථයයි. මේ අයුරින් රූපයේ අනිත්‍යබව මෙනෙහි කළ කිම්බිලි කුමරුට දැඩි වූ සංවේගයක් ඇතිවිය. උපත් සංවේග ඇති හෙතෙම ශාස්තෲන් වහන්සේ වෙත පැමිණ, ධර්‍ම අසා, ලැබූ ශ්‍රද්ධාවෙන් පැවිදිවූයේ විදසුන් භාවනාවෙහි සිත පිහිටුවා නොබෝ කලකින් ම රහත්බවට පත්විය. අපදාන පාළියේ දී උන්වහන්සේ මෙසේ පවසන ලදි -
“විසූ බඹසර ඇති පාපධර්‍ම බහා තැබූ කකුසඳ බුදුරජාණන් වහන්සේ පිරිනිවි කල්හි, උන්වහන්සේට මම හොරදඬුවලින් මණ්ඩපමාලයක් කරවූයෙමි.
තව්තිසාවේ උපන් මම එහිදී උතුම් පහයක් ලැබුවෙමි. සෙසු දෙවියන් ඉක්මවා සිරි සැපතින් බැබලුනෙමි. මා කළ පින් කමේ විපාකය මෙබඳුය.
දවල් රෑ සක්මන් කරන හා සිටගෙන සිටින මා නිතර සලල මලින් වැසුණෙමි. ඒ පින්කමෙහි විපාක මෙබඳුය.
මේ කල්පයේ දී ම යම් බුදුකෙනෙකු පිදුවේම ද එනිසා දුගතියක නූපන්නෙමි. බුද්ධ පූජාවේ විපාකය මෙබඳුය.
මවිසින් සියලු කෙලෙස් දවන ලදි. -පෙ- බුදුරජාණන් වහන්සේගේ අනුශාසනය ඉටුකළෙමි.”
රහත්බවට පත් වූ කිම්බිල තෙරණුවෝ තමාට මුලින් ගිහි අවස්ථාවේ උපන් අනිත්‍යතාව මෙනෙහි කරමින්, එය ප්‍රකටව දක්වනසේක් එම ගාථාවම නැවත වදාළහ. එනිසා එම ගාථාව කිම්බිල තෙරණුවන්ගේ රහත්බව ප්‍රකාශ කරන ගාථාව ද විය.
**“රුක්ඛමුලගහණං පසක්කිය” **යනු ආයුෂ්මත් වජ්ජිපුත්ත තෙරුන් වහන්සේගේ ගාථාවයි. එහි උපත කෙසේ ද? පෙර බුදුවරු හමුවෙහි කරන ලද ප්‍රාර්ථනා ඇති උන්වහන්සේ ඒ ඒ භවයෙ හි දී තව තවත් පින්දහම් සිදුකරමින් අවුත්, මෙයින් කල්ප අනූ හතරකට පෙර දී එක් පසේ බුදුවරයන් වහන්සේ කෙනෙකුන් පිඬුපිණිස හැසිරෙනු දැක පැහැදුණු සිතින් කෙලෙස් ගෙඩි පූජාකළහ. හෙතෙම ඒ පින්කම නිසා දෙව්ලොව ඉපදී තව තවත් පින් රැස්කරමින් දෙව් මිනිස් දෙගතියෙහි සැරි සරා අවුත් මේ බුද්ධෝත්පාද කාලයේ දී විශාලා මහනුවර ලිච්ඡවී රජ පවුලක කුමරෙක් ව උපන්නේය. වජ්ජි රජු පුතෙකු බැවින් “වජ්ජිපුත්ත” යන නමින් ඔහු හැඳින්විණි. එකුමරු කුඩා කාලයේ දීම හස්ථිශිල්පාදිය උගන්නා සමයෙහි පූර්ව හේතු වශයෙන් ගිහිගෙන් නික්මීමේ ආශාවෙන් හැසිරෙනුයේ ශාස්තෲන් වහන්සේ ධර්‍මදේශනා කරන වේලාවෙහි විහාරයට ගොස් පිරිස කෙළවර හිඳ ධර්‍මය අසා ලැබූ ශ්‍රද්ධාවෙන් ශාස්තෲන් වහන්සේ සමීපයෙහි පැවිදිවිය. වජ්ජිපුත්ත තෙරණුවෝ විදසුනෙහි සිත පිහිටුවා භාවනා කර, නොබෝ දිනකින් ම ෂඩ් අභිඥාලාභියෙකු වූහ. අපදාන පාළියෙහිදී උන්වහන්සේ තම අතීතය මෙසේ පැවසූහ.
“තමාම සත්‍යය අවබෝධ කරගත්, අපරාජිත වූ දහසක් රශ්මි ඇති භාග්‍යවතුන් වහන්සේ විවේකයෙන් නැගී සිට පිඬු පිණිස නික්මුණු සේක.
අතින් ඵල රැගෙන මම උන්වහන්සේ වෙත ගියෙමි, පැහැදුණු සිතින් සතුටින් යුක්තව මම උන්වහන්සේට නැටි සහිත වූ ඵල පිළිගැන්වූයෙමි.
මෙයින් කල්ප අනූ හතරකට පෙර ඵලදානයක් දුන්නෙම් ද එහි විපාකය වශයෙන් මේ දක්වා ම දුගතියක නූපන්නෙමි.
මවිසින් දැන් සියලු කෙලෙස් දවන ලදි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
ෂඩ් අභිඥාලාභී වූ උන්වහන්සේ, ඊට පසු කාලයක, ශාස්තෲන් වහන්සේ පිරිනිවි නොබෝ කලකින් ධර්මය සංගායනා කිරීමට සනිටුහන් කරගත් මහතෙරුන් වහන්සේලා ඒ ඒ තැන වාසය කරන කල්හි, එක් දිනක් සේඛයකු වූ ආයුෂ්මත් ආනන්ද තෙරණුවන් මහත් වූ පිරිසක් සහිතව ධර්‍මදේශනා කරමින් සිටිනු දැක, ආනන්‍ද තෙරණුවන් ඉහළ මාර්ගඵල අවබෝධයට යොමුකරවීම සඳහා උත්සාහවන්ත කරවීමට මේ ගාථාව වදාළහ.
එහි **“රුක්ඛමුලගහනං”** යනු රුක් මූලයන්ගේ ගහනය, වනය වදාළ බව දක්වයි. වන ගහන ඇති මුත් රුක්ඛ මූලයක් නැත. රුක්ඛ මූලයක් ඇත ගහනයක් නැත. ඒ ගහනයක් මෙන් වූ රුක්මුල්හි වූ වන වදුලේ සෙවණ සහිත බැවින් අවුවැසි ආදියෙන් උපද්‍රවයන්ගෙන් හා ජනයාගේ සම්බාධවලින් දුරු වූ බවද දක්වයි. ඒ දෙකම භාවනාවට යෝග්‍ය වේ. “පසක්කිය” පැමිණ, එතැනට ගොස්, **“නිබ්බාණං හදයස්මිං ඔපිය”** මෙසේ මා විසින් පිළිපැද නිවණ අවබෝධ කරගත යුතු”යි යනුවෙන් නිවණ සිතේ තබාගෙන, හදවතෙහි තබාගෙන **“ඣාය”** අනිත්‍යාදී ලක්‍ෂණ මෙනෙහි කරමින් ධ්‍යාන වඩන්න. විදර්ශනාව සහිත වූ මාර්ග භාවනාව වඩන්න. **“ගෞතම”** යනුවෙන් ධර්ම භාණ්ඩගාරිකයන් වහන්සේට ගෝත්‍රයෙන් ආමන්ත්‍රණය කරයි.‍ **“මා ච පමාදො”** අධිකුසල දහම් හි පමා නොවන්න. දැන් තෙරුන්වහන්සේගේ ප්‍රමාද වීම ප්‍රතික්‍ෂේප කළයුතු බව දක්වමින් (ඊට විරුද්ධ බව දක්වමින්) “කිං තෙ බිලිබිලිකා කරිස්සති” යනුවෙන් “බිලිබිලි හඬ කවර අර්ථයක් නුඹට සලසන්නේ ද?” අසයි. එහි **“බිලිබිලිකා”** යනු බිලිබිලි ක්‍රියාවයි. බිලි බිලි යන හඬ පවතින නිරර්ථක වූ ක්‍රියාවකි. මෙබඳු නිරර්ථක වූ බිලිබිලි ශබ්ද නැගීමට ජනතාව සමග කරන කථා බහ සමානය. **“කිං තෙ කරිස්සති”** එම ක්‍රියාවෙන් නුඹට කුමන අර්ථයක් - යහපතක් ඉටුවේ ද? එනිසා ජනයා සමග කරන නිරර්ථක කතාබහ ඉවතලා ස්වාර්ථයෙහි ම යෙදෙන්නැයි අවවාද දෙයි.
එය අසා අන්‍යයන් විසින් පැවසූ විදසුන් නම් සුවඳ පවනින් උපන් සංවේග ඇති වූ ආනන්‍ද තෙරණුවෝ විදසුන් භාවනාවහෙි ම උත්සාහවත්ව රෑ බොහෝ වේලාවක් සක්මණින් කල්යවා, සෙනසුනට පිවිසියහ. එහි පිවිස ඇඳෙහි හොත් (දිගා වූ) ඇසිල්ලෙහි ම රහත් බවට පත්වූහ.
**“පඤ්චක්ඛන්‍ධා පරිඤ්ඤාතා”** යනු ආයුෂ්මත් ඉසිදත්ත තෙරුන්ගේ ගාථාවයි. එහි උපත කෙසේ ද? පෙර බුදුවරු ඉදිරියෙහි දී නිවන් පතාගෙන කළ ප්‍රාර්ථනා හා පුණ්‍යසම්භාර ධර්‍ම රැස්කර ගනිමින් පැමිණි මෙතෙම, විපස්සි භාග්‍යවතුන් වහන්සේ පහළ වූ සමයෙහි සිටුගෙයක ඉපිද වැඩිවියට පත් ව සිටියේ ය. ඒ සිටුතුමා දිනක් භාග්‍යවතුන් වහන්සේ වීථියෙහි වඩිනු දැක පැහැදුණු සිතින් එක් මිහිරි ආමෝද ඵලයක් උන්වහන්සේට පිළිගැන්වීය. ඒ පින්කමේ විපාක ලෙස දෙව් ලොව උපන් ඔහු, තව තවත් පින්දහම් සිදුකරමින් දෙව් මිනිස් දෙගතියෙහි සැරි සරා අවුත් මේ බුද්ධෝත්පාද කාලයේ දී අවන්තික රට වඩ්ඪ නම් ගමේ එක් සාත්තවාහකයකුගේ පුතු ව ඉපදුණෝය. ඉසිදත්ත නමින් ප්‍රකට වූ ඒ කුමරු තරුණවියට පත්ව, මච්ඡිකා සණ්ඩයේ චිත්ත ගෘහපතියාගේ නොදුටු මිතුරෙක් ව වාසය කළේය. චිත්ත ගහපති විසින් බුදුගුණ ලියා යැවූ හසුන කියවා බුදුසසුන කෙරෙහි හටගත් ප්‍රසාදයෙන් ඉසිදත්ත, මහා කච්චායන තෙරුන් සමීපයෙහි දී පැවිදි ව, විදසුන් වඩා නොබෝ දිනකින්ම ෂට් අභිඥා උපදවා ගත්තේය. අපදාන පාළියේ දී මෙසේ උන්වහන්සේගේ චරිතය දක්වන ලදි.
“ලෝකයාගේ පූජාවන් පිළිගත්තා වූ රන්වන් පාටින් බබළන වීථියෙහි වඩින බුදුරජාණන් වහන්සේ දැක, උන්වහන්සේට අමෝද ඵලයක් පිදුවෙමි.
මීට කල්ප අනූ එකකට පෙර යම් ඵල දානයක් දුන්නෙම් ද එහි විපාක වශයෙන් මේ දක්වා ම මම දුගතියක නූපන්නෙමි. ඵල දානයේ විපාකය වශයෙන් මේ දක්වා ම මම දුගතියක නූපන්නෙමි. ඵල දානයේ විපාකය මෙබඳුය.
දැන් මම සියලු කෙලෙස් දැවුයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
ෂට් අභිඥාලාභී වූ ඉසිදත්ත තෙරණුවෝ “බුදු උවටැනට යන්නෙමි” යි ස්වකීය ගුරු හිමියන්ගෙන් අවසර ගෙන අනුපිළිවෙලින් මධ්‍ය දේශයට පැමිණ ශාස්තෲන් වහන්සේ සමීපයට වැඩම කළහ. තමන් වහන්සේට වැඳ එකත් පසෙක සිටි ඉසිදත්ත තෙරුන්ගෙන් ශාස්තෲන් වහන්සේ “මහණ! කෙසේද යැපිය හැකි ද? ඉවසිය හැකි ද?” යනාදී වශයෙන් විමසා කරන ලද පිළිසඳර කථා ඇති සේක, “භාග්‍යවතුන් වහන්සේ! නුඹ වහන්සේගේ සසුනට පිවිසි කාලයෙහි පටන්ම මගේ සියලු දුක් දුරු වූයේය. සියලුම උපද්‍රව සංසිඳුණේය” යනුවෙන් පැවසූ, ඉසිදත්ත තෙරණුවෝ සිය රහත්බව ප්‍රකාශ කරන සේක් මේ ගාථාව වදාළහ.
එහි **“පඤ්චක්ඛන්‍ධා පරිඤ්ඤාතා”** යනු මගේ මේ පඤ්ච උපාදානස්කන්‍ධය පිළිබඳව විදසුන් ප්‍රඥාව සහිත වූ මාර්ග ප්‍රඥාවෙන් “මෙය දුකයි, මෙපමණක් ම දුක ඇත, මෙයින් මත්තෙහි දුක නොපවතී” යනුවෙන් සියලුම ආකාරයෙන් පිරිසිඳ දැන, ඒ පිළිබඳව පඤ්චස්කන්‍ධය පිළිබඳ තවත් දතයුතු කිසිවක් නැත යන අදහසයි. **“තිට්ඨන්ති ඡින්නමූලකා”** යනු සියලුම ආකාරයෙන් පිරිසිඳ දත් බැවින් ම ඒවායේ අවිද්‍යා, තණ්හා දී මූලයන් මුලුමනින් ම සිඳ ආර්‍ය්‍ය මාර්ගයෙන් ප්‍රහීණ කරන ලද බැවින්, මේ පඤ්චස්කන්‍ධයෝ අවසන් සිත නිරුද්ධ වීම දක්වා පමණක් සිටිති. **“දුක්ඛක්ඛයො අනුප්පත්තො”** මුල් සිඳ දමන ලද බැවින් ඒ පඤ්චස්කන්‍ධය ආශ්‍රිත සංසාරික දුක ක්‍ෂය කරන ලදි. නිමා කරන ලදි. නිර්වාණය අවබෝධ කරගත්තෙමි. **“පත්තො මෙ ආසවක්ඛයො”** කාමාශ්‍රවාදී සියලු ආශ්‍රව ක්‍ෂය කළ කල්හි, අවබෝධ කරගත යුතු බැවින් “ආසවක්ඛය” නම් වූ “රහත්බවට පත්වූයෙමි. රහත් බව ලැබූවෙමි.” යන අර්ථයයි. ඇතැමෙක් මෙතැන දී **“ආන්තිමායං සමුස්සයො”** යන පාඨයක් දක්වති. නිවණ අවබෝධ කරගත් බැවින් මගේ මේ ආත්මභාවය අවසන් වූයේය. අවසන් ආත්ම භාවය ගතකරන මා හට පුනර්භවයක් නැත යනු එහි අර්ථයයි. මෙම වර්ණනාවේදී යම් පදයක අර්ථ නොපැවසූයෙම් ද එම පදයන්ගේ අර්ථ ඉහතින් පැවසූ හෙයින් අර්ථාවබෝධය ඉතා පහසු වේ.
