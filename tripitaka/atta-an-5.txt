අඞ්ගුත්තර නිකාය
පඤ්චක නිපාතය අටුවාව
1. ප්‍රථම පණ්ණාසකය
1. සෙඛබල වර්ගය
පඤ්චක නිපාතයේ පළමුවැනි සූත්‍රයෙහි ශෛක්ෂයන් සත්දෙනාගේ බලයෝනුයි **සෙඛබලානි** නමි, සද්ධාබල ආදියෙහි මිථ්‍යා විශ්වාසයෙන් නොසැලේනුයි **සද්ධාබලං** නමි, ලජ්ජා නැති බවින් නොසැලේනුයි **හිරිබලං** නමි, බිය නැති බවින් නොසැලේනුයි **ඔත්තප්පබලං** නමි, කුසීතබවින් නොසැලෙනුයි **විරියබලං** නමි, අවිද්‍යාවෙන් නොසැලේනුයි, **පඤ්ඤාබලං** නමි, **තස්මා** යනු යම් හෙයකින් මේ ශෛක්ෂයන්ගේ බලයෝ වෙත් ද එහෙයිනි.
දෙවැනි සූත්‍රයෙහි **කායදුච්චරිතෙන** යනු සම්බන්ධාර්‍ත්‍ථයෙහි කරණ විභක්ති වචනයි. ලජ්ජා කටයුතු කාය දුශ්චරිතාදියේ ලජ්ජාවෙයි පිළිකුල් කරයි යන අර්‍ත්‍ථයයි, ඔත්තප්ප නිර්දේශයෙහි හෙත්‍වර්‍ත්‍ථයෙහි කරණ විභක්ති වවනයි, කායදුශ්චරිතාදී වූ ඔත්තප්පයට හේතුවූ දෙයින් බියවෙයි යන අර්‍ත්‍ථයයි,
**ආරද්ධවිරියො** යනු දැඩිසේ ගන්නා ලද වීර්‍ය්‍ය ඇත්තේ නොබසුබස්නා සිත් ඇත්තේයි, **පහානාය** යනු දුරුකිරීම සඳහායි, **උපසම්පදාය **යනු ලැබීම සඳහායි, **ථාමවා** යනු වීර්ය ජවයෙන් යුක්තවූයේයි, **දළ්හ පරක්කමො** යනු ස්ථීර පරාක්‍රමය ඇත්තේයි, **අනික්ඛිත්තධුරො කුසලෙසු ධම්මෙසු** යනු කුසල ධර්‍මයන්හි බහා නොතැබු වගකීම් ඇත්තේ නොපසුබස්නා වීර්ය ඇත්තේයි,
**උදයත්‍ථගාමිනියා** යනු පඤ්චස්කන්ධයන්ගේ හටගැනීම හා විනාශය ඇති කරන්නාවූ හටගැනීම ද, විනාශය ද අවබෝධ කිරීමට සමර්‍ත්‍ථවූයි, **අරියාය** යනු යටපත් කිරීම් වශයෙන් ද මුලිනුදුරා දැමීම් වශයෙන් ද කෙලෙසුන්ගෙන් දුරුව සිටීමෙන් පිරිසුදුවූයි, **පඤ්ඤාය සමන්නාගතො** යනු විදර්‍ශනා ප්‍රඥාවෙන් මෙන්ම මාර්‍ග ප්‍රඥාවෙන් ද යුක්ත වූයේයි, **නිබ්බෙධිකාය** යනු එම ප්‍රඥාවම නිර්‍වේදයට පත්වන බැවින් නිබ්බෙධිකායි කියනු ලැබේ, එයින් යුක්තවූයේය යන අර්‍ත්‍ථයි, එහි මාර්‍ග ප්‍රඥාව මුළුමනින් සිඳලීම් වශයෙන් සිඳලිය නොහැකිවිරූ වූ පලාලිය නොහැකිවිරූ වූ ලොභස්කන්ධය, ද්වෙශ ස්කන්ධය හා මොහස්කන්ධය සිඳලයි සසර දුක ද කෙලෙස් දුක ද පලාලයි යන්නෙන් නිබ්බෙධිකා නමි, විදර්‍ශනා ප්‍රඥාව තාවකාලිකව යටපත් කිරීම් වශයෙන් නිබ්බෙධිකා නමි, මාර්‍ගප්‍රඥාව ලැබීමට හේතුවීම් හෝ වශයෙන් ද විදර්‍ශනාව නිබ්බෙධිකායි කීමට වටියි, **සම්මා දුක්ඛක්ඛය ගාමිනියා** යනු මෙහි ද මාර්‍ග ප්‍රඥාව මනා හේතුවෙන් ක්‍රමයෙන් සසර දුක හා කෙලෙස් දුක ගෙවමින් යේනුයි සම්මා දුක්ඛක්ඛයගාමිනි නමි, විදර්‍ශනාව තදඞ්ග වශයෙන් සසර දුක ද කෙලෙස් දුක ද ගෙවමින් යන්නේනුයි **දුක්ඛක්ඛයගාමීනියි**, දුක්දුරු කිරීම ඇති කරවන්නා වූ මාර්‍ග ප්‍රඥාව ලැබීම සඳහා පවතින බැවින් ද මෙය දුක්ඛක්ඛයගාමිනීයි දතයුතුය, මෙසේ මේ සූත්‍රයෙහි පඤ්ච බල මිශ්‍රකවම කියන ලදි, පස්වැනි සූත්‍රයෙහි ද එසේමය,
සවැනි සූත්‍රයෙහි **අකුසලස්ස සමාපත්ති** යනු අකුශල ධර්‍මයන්ගේ යෙදීමයි, අකුශලධර්‍මය සමඟ එක්වූයේය යන අර්‍ත්‍ථයි, **පරියුට්ඨාය තිට්ඨති** යනු නැඟී සිටියි.
සත්වැනි සූතයෙහි **කාමෙසු පළාලිතා** යනු වස්තු කාම ක්ලේශකාමයන්හි ලොල් වූවාහු ඇඑනාහුයි, **අසිතව්‍යාභඞ්ගිං** යනු තණ කපන දෑකැත්ත මෙන්ම තණ ගෙනයන කදයි, **කුලපුත්තො** යනු සදාචාරවත් කුලපුත්‍රයායි**, ඔහාය** යනු අතහැරයි, **අලං වචනාය** යනු සුදුසු වචනයටයි, **ලබ්හා** යනු සුලබවූයි, ලැබීමට හැකි වූයි, **හීනා කාමා** යනු පස්වැදෑරුම් පහත් කුලයන්ගේ කාමයෝයි, **මජ්ඣිමා කාමා** යනු මධ්‍යම සත්ත්වයන්ගේ කාමයෝයි, **පණිතා කාමා** යනු රාජ රාජ මහා මාත්‍යයන්ගේ කාමයෝයි, **කාමාත්වෙව සඞ්ඛං ගච්ඡන්ති** යනු කැමැතිවීම් වශයෙන් ද කැමති විය යුතු වශයෙන් ද කාමයෝයි. මෙසේ ප්‍රසිද්ධියට යත්, **වුද්ධො හොති** යනු මහල්ලෙක් වෙයි, **අලම්පඤ්ඤො** යනු සුදුසු නුවණ ඇත්තේයි. **අත්තගුත්තො **යනු තමා විසින්ම ගෝපනය කරන කරන ලද්දේ, රක්නා ලද්දේයි, තමාවම හෝ ගෝපනය කිරීමට රැකීමට සමත්වූයේයි, **නාලං පමාදාය** යනු පමාවීමට නුසුදුසුවූයේයි, **සද්ධාය අකතං හොති** යනු ශ්‍රද්ධාවෙන් කුශල ධර්‍මයන්හි යමක් කළයුතුද එය නොකරන ලද්දේ වෙයි, සෙසු පදයන්හි ද මේ ක්‍රමයමයි, **අනපෙඛොදානාහං භික්ඛවෙ තස්මිං භික්ඛුස්මිං හොමි** යනු මෙසේ ශ්‍රද්ධාදියෙන් කළයුත්ත කොට සෝවාන් පෙලෙහි පිහිටි ඒ පුද්ගලයා කෙරෙහි බලාපොරොත්තු රහිතවූයේ වෙමියි දවයි, මේ සූත්‍රයෙහි සෝවාන් මාර්‍ගය කියන ලදි.
අටවැන්නෙහි **සද්ධම්මෙ** යනු ශාසනික සද්ධර්‍මයෙහියි, **අස්සද්ධො** යනු විශ්වාසයෙන් ඇතිවූ ශ්‍රද්ධාවෙන් හා ප්‍රත්‍යක්‍ෂ ශ්‍රද්ධාවෙන් යන දෙවැදෑරුම් ශ්‍රද්ධාවෙන් තොරවූයේයි, **චවති න පතිට්ඨාති** යනු සසුනෙහි ගුණයෙන් පිරිහෙයි, පිහිටීමට නොහැකිවෙයි, මෙසේ මේ සූත්‍රයෙහි නොපිහිටීම ද පිහිටීම ද කියන ලදි,
නවවැන්නෙහි ඔහුට ගෞරවය නැත්තේනුයි **අගාරවො** නමි, ඔහුට කීකරු බවක් නැත්තේනුයි **අප්පතිස්සො** නමි, ජ්‍යෙෂ්ඨ නොවූයේ පහත් පැවැතුම් නැත්තේයි, මෙහි සෙස්ස කලින් සඳහන් කරන ලද්දට සමානය,
දසවැන්නෙහි **අභබ්බො **යනු පාත්‍ර නොවූයේයි, **වුද්ධිං **යනු වැඩයි, **විරූළ්හිං** යනු වැඩුණු මුල් ඇති බැවින් නිශ්චලභාවයයි, **වෙපුල්ලං** යනු මහත්බවයි, සෙස්ස සියලු තන්හි පැහැදිලි අරුත් ඇත්තේයි.
2. බල වර්ගය
දෙවැනි වර්ගයෙහි පළමු සූත්‍රයෙහි **පුබ්බාහං භික්ඛවෙ අනනුස්සුතෙසු ධම්මෙසු** යනු මම, මහණෙනි, පෙර නොඇසූ සිවුසස් දහම්හි යනුයි, **අභිඤ්ඤාවොසාන පාරමිප්පත්තො පටිජානාමි** යනු සිවුසස්හි සිවුමගින් සොළොස් වැදෑරුම් වූ කටයුතු කිරීමෙන් මනාව දැන අවසානයට පත්වීම නම් වූ සියලු කෘත්‍යයන් නිමවීමෙන් සපිරූ කටයුතු ඇතිබවෙහි පරතෙරට පත්වූයෙම් මනාව දනිමියි මහබෝ පළඟෙහි තමා වෙත පැමිණිය යුතු ගුණය දක්වයි, **තථාගතස්ස** යනු කරුණු අටකින් තථාගතයන් වහන්සේගේයි**, තථාගතබලානි** යනු යම්සේ එකරුණුවලින් යා යුතු ද එසේම ගියාවූ පැවතියා වූ ඥානබලයෝයි, **ආසභංඨානං** යනු ශ්‍රේෂ්ඨ ස්ථානයයි, **සීහනාදං **යනු අභීත නාදයයි, **බ්‍රහ්මචක්කං** යනු ශ්‍රේෂ්ඨ චක්‍රයයි, **වත්තෙති** යනු පැවැත්වීය. කීවේය,
දෙවැන්නෙහි **අග්ගං** යනු උතුම් වූයි, සෙසු බලයන් ගොනැස්සෙහි මුදුන මෙන් එකට එක් කෙරේයයි **සඞ්ගාහිකං** නමි, ඒ බලයන්ම එකට එක්වූවක් කෙරේනුයි **සඞ්ඝාතනියං** නමි,
තෙවැන්නෙහි **සෙඛබලානි** යනු ශෛක්ෂයන්ගේ ඥානබලයෝයි, එහි සිහිමුළාවෙන් නොසැලේයයි **සතිබලං** නමි, විසුරුණු බවින් (උඩඟුවෙන්) නොකැලඹේනුයි **සමාධිබලං** නමි.
සිවුවැන්නෙහි **සතිනෙපක්කෙන** යනු මෙහි ප්‍රඥාව නෙපක්ක යයි කියනු ලැබේ, එය සිහියට උපකාරබවින් ගන්නා ලදි,
පස්වැන්නෙහි ස්වකීය විෂයෙහිම ලෝකෝත්තර ධර්‍මයන් කීමට “කත්‍ථච භික්ඛවෙ සද්ධාබලං දට්ඨබ්බං” යනාදිය කීය. යම්සේ නම් සිටු පුතුන් සිවුදෙනකු හා රජු යන රජු පස්වැනි කොට ඇති යහළුවන් නැකැත් කෙළින්නෙම්හයි මගට බටකල්හි එක් සිටුපුතකුගේ ගෙට ගියවිට සෙසු සිවුදෙන නිහඬව සිටිත්ද ගෙහිමියාම මොවුන්ට කෑයුතුදෙය බිදිය යුතුදෙය දෙව්, ගඳමල් අබරණ ආදිය දෙව්යි කියමින් ගෙහි හැසිරෙයි ද දෙවැන්නාගේ, තෙවැන්නාගේ හා සතරවැන්නාගේ ගෙට ගිය විට ඉතිරි සිවුදෙන නිහඬව හිඳිත්ද ගෙහිමියාම මොවුනට කෑ යුතු, බිඳියයුතු දෙය දෙව්, ගඳමල් අබරණ ආදිය දෙව්යි කියමින් හැසිරෙයිද? ඉක්බිති සියල්ලට පසුව රජුගේ ගෙට ගිය විට, රජු සියලු තන්හි අධිපතියා වුවද මෙවිට තමාගේ ගෙහිම මොවුනට කෑ යුතුදෙය බිදිය යුතු දෙය දෙව් ගඳමල් අබරණ ආදිය දෙව්යි කියමින් හැසිරෙයි ද, එපරිද්දෙන්ම ශ්‍රද්ධාව පස්වැනි කොට ඇති ඒ බලයන් යහළුවන් එක්ව මගට බස්නා කල්හි මෙන් එක් අරමුණක උපදනා කල්හි යම්සේ පළමුවැන්නාගේ ගෙහි ඉතිරි සිවුදෙනා නිහඬව හිඳිත්ද ගෙහිමියාම හැසිරෙයිද එසේ සෝවාන් අංගයන්ට පත්ව අධිමොක්‍ෂ ලක්ෂණ ඇති ශ්‍රද්ධා බලයම ජ්‍යෙෂ්ඨයා වෙයි, පෙරටුව යන්නා වෙයි, සෙස්සෝ ඊට අනුකූල වෙත්. යම්සේ දෙවැන්නාගේ ගෙහි ඉතිරි සිවුදෙනා නිහඬව හිඳිත්ද ගෙහිමියාම හැසිරෙයිද මෙසේ සම්‍යග්ප්‍රධානයන්ට පත්ව දැඩිව ගැනීම් ලක්‍ෂණ කොට ඇති වීර්යබලයම ජ්‍යෙෂ්ඨයා වෙයි, පෙරටුව යන්නා වෙයි, සෙස්සෝ ඊට අනුකූල වෙත්, යම්සේ තෙවැන්නාගේ ගෙහිදී ඉතිරි සිවුදෙන නිහඬව හිඳිත්ද ගෙහිමියාම හැසිරෙයිද එසේ සතිපට්ඨානයන් බවට පත්ව උපස්ථාන ලක්‍ෂණය ඇති සතිබලයම ජ්‍යෙෂ්ඨයා වෙයි පෙරටුව යන්නා වෙයි, සෙස්සෝ ඊට අනුකූල වෙත්, යම්සේ සිවුවැන්නාගේ ගෙහිදී ඉතිරි සිවුදෙන නිහඬව හිඳිත්ද ගෙහිමියාම හැසිරෙයිද මෙසේ ධ්‍යාන විමොක්ෂයන් බවට පත්ව නොවිසිරීම ලක්ෂණකොට ඇති සමාධි බලයම ජ්‍යෙෂ්ඨයා වෙයි, පෙරටුව යන්නා වෙයි, සෙස්සෝ ඊට අනුකූල වෙත්, සියල්ලට පසුව රජුගේ ගෙට ගියවිට යම්සේ ඉතිරි සිවුදෙනා නිහඬව හිඳිත්ද රජුම ගෙහි හැසිරෙයිද මෙසේ ආර්ය සත්‍යයන්ට පැමිණ මනාව දැනීම ලක්‍ෂණ කොට ඇති ප්‍රඥා බලයම ජ්‍යෙෂ්ඨයා වෙයි, පෙරටුව යන්නා වෙයි, සෙස්සෝ ඊට අනුකූල වෙතැයි මෙසේ මෙහි පඤ්චබලයෝ මිශ්‍රකවම කියන ලද්දාහ. සයවැන්න පැහැදිලි අරුත් ඇත්තේමය, එසේ කලින් වර්‍ගයෙහි ද මෙහි ද සූත්‍ර අටෙහි ශෛක්ෂ බලයෝම කියන ලදහ. යට සූත්‍ර සතරෙහි ශෛක්ෂ බලයෝ කියන ලද්දාහුදැයිද මතු සූත්‍ර සතරෙහි අශෛක්ෂ බලයෝ කියන ලද්දාහුදැයිද කරණ්ඩකොල වාසී මහාදේව තෙරණුවෝ පැවසූහ.
සත්වැන්නෙහි ශීල ආදිහු මිශ්‍රකව කියන ලදහ. **විමුත්ති **යනු අරහත්ඵල විමුක්තියමයි, **විමුත්තිඤාණදස්සනං **යනු ප්‍රත්‍යවෙක්ෂණ ඥානයයි, එය ලෞකිකමය,
අටවැන්නෙහි දුශ්ශීල බහුශ්‍රැතයා කියන ලදි. නවවැන්නෙහි අල්පශ්‍රැත දුශ්ශීලයායි, දසවැන්නෙහි බහුශ්‍රැත ක්ෂීණාශ්‍රවයා කියන ලදි.
3. පඤ්චඞ්ගික වර්ගය
තෙවැනි වර්‍ගයෙහි පළමු සූත්‍රයෙහි **අසභාගවුත්තිකො** යනු සභාග නොවූ අසමාන වූ ජීවන වෘත්තියෙන් යුක්තවූයේයි, **ආභිසමාචාරිකං ධම්මං** යනු උතුම් හැසිරීම වූ වත් වශයෙන් පනවන ලද ශීලයයි, **සෙඛං ධම්මං** යනු ශෛක්‍ෂයන් වශයෙන් පනවන ලද ශීලයයි, **සීලානි** යනු සතර මහ සිල්ය, **සම්මාදිට්ඨිං** යනු විදර්‍ශනා සම්‍යග්දෘෂ්ටියයි, **සම්මාසමාධි** යනු මාර්‍ග සමාධිය හා ඵලසමාධියයි, මේ සූත්‍රයෙහි ශීලයෝ මිශ්‍රකව කියන ලදහ.
දෙවැන්නෙහි **සීලක්ඛන්ධං** යනු සිල්රැසයි, සෙසු දෙකෙහි ද මේ ක්‍රමයමයි, මේ සමූහ තුනම මිශ්‍රකව කියන ලදි.
තෙවැන්නෙහි **න ච පභස්සරං** යනු ප්‍රභාමත් නොවූයි, **පභඞ්ගු ච** යනු බිඳෙනසුලුවූයි, **අයො **යනු කළු ලෝහයයි, **ලොහං** යනු මෙහි කියන ලද සතර හැර සෙසු ලෝහයයි, **සජක්ඛුං** යනු රිදියි, **චිත්තස්ස** යනු චතුභූමික කුශලචිත්තයාගෙයි, ත්‍රෛභූමක සිතට උපක්ලේශ වියහැකි වුවද ලෝකෝත්තර සිතට කෙසේනම් උපක්ලේශයෝ වෙත්ද යත්? ඉපදීමට නොදීමෙන් යම් ලෙසකින් ඉපදීමට ඉඩ නොදෙත්ද එලෙසින්ම ලෞකික සිතට ද ලෝකෝත්තර සිතට ද ඔවුහු උපක්ලේශයෝ නම් වෙති, **පභඞ්ගු ච** යනු අරමුණෙහි සුණුවිසුණු බවට එළඹීමෙන් බිඳෙන බවයි, **සම්මා සමාධියති ආසවානං ඛයාය** යනු ආශ්‍රවයන්ගේ ක්‍ෂයවීම් සංඛ්‍යාත අරහත්බව සඳහා හේතුවෙන් කරුණින් එකඟබවට පමුණුවයි, පෙමණකින්, සිත පිරිසුදු කොට රහත් බවෙහි පිහිටි ක්ෂීණාශ්‍රවයා දැක්වීය, දැන් ඔහුට අභිඥාප්‍රතිවෙධය දක්වමින් **යස්ස යස්ස ච** යනාදිය කීය, එය පැහැදිලි අරුත් ඇත්තේමය.
සිවුවැන්නෙහි **හතුපනිසො** යනු නැසූ උපනිශ්‍රය ඇත්තේ නැසූ කරුණු ඇත්තේයි. **යථාභූතං ඤාණදස්සනං** යනු නාමරූප පරිච්ඡෙද ඥානය ආදි කොට ඇති තරුණ අවස්ථාවෙහි වූ විදර්‍ශනාවයි. **නිබ්බිදාවිරාගො** යනු කළකිරීම හා අතහැරීමයි, එහි නිබ්බිදාව බලවත් විදර්‍ශනාවයි, විරාගය වූ කලී මාර්‍ගයයි, **විමුත්තිඤාණදස්සනං** යනු ඵලවිමුක්තිය හා ප්‍රත්‍යවෙක්ෂණ ඥානයයි.
පස්වැන්නෙහි **සම්මාදිට්ඨි** යනු විදර්‍ශනා සම්‍යග්දෘෂ්ටියයි, **චෙතොවිමුත්තිඵලා** යනාදියෙහි **චෙතොවිමුත්ති **යනු මාර්‍ගඵලසමාධියයි, **පඤ්ඤාවිමුත්ති** යනු ඵලඥානයයි, **සීලානුග්ගහිතා** යනු ශීලයෙන් අනුග්‍රහ කරන ලද්දේ රක්නා ලද්දේයි, **සුතානුග්ගහිතා** යනු බහුශ්‍රැතභාවයෙන් රක්නා ලද්දේයි, **සාකච්ඡානුග්ගහිතා** යනු ධර්‍ම සාකච්ඡාවෙන් අනුග්‍රහ කරන ලද්දේයි, **සමථානුග්ගහිතා** යනු සිතෙහි එකඟ බවින් රක්නා ලද්දේයි,
මේ කරුණ ප්‍රකටවීම සඳහා මිහිරි අඹ ඇටයක් සිටුවා හාත්පස සීමාව බැඳ කලින් කලට දිය ඉස, කලින් කලට මුල් පිරිසුදු කොට කලින් කලට වැටුණු පණුවන් ඉවත් කොට කලින් කලට මකුළුදැල් හැර අඹ පිළිදැගුම් කරන පුරුෂයෙක් දැක්විය යුත්තේය, එම පුරුෂයාගේ මිහිරි අඹ ඇටය සිටුවීම මෙන් විදර්‍ශනා සම්‍යක් දෘෂ්ටිය දැක්විය යුතුය, සීමා බැඳීම මෙන් ශීලයෙන් ආරක්ෂා කිරීම දැක්විය යුතුය, දියවත්කිරීම මෙන් ධර්‍මය ඇසීමෙන් ආරක්ෂා කිරීමයි, මුල් පිරිසුදු කිරීම මෙන් ධර්‍ම සාකච්ඡාවෙන් ආරක්ෂා කිරීමයි, පණුවන් ඉවත් කිරීම මෙන් ධ්‍යාන විදර්‍ශනාවන්ට අනතුරු ඉවත්කිරීම් වශයෙන් සමථයෙන් ආරක්ෂා කිරීමයි, මකුළුදැල් මිදවීම මෙන් බලවත් විදර්‍ශනා වශයෙන් විදර්‍ශනාවෙන් අනුග්‍රහ කිරීමයි, මෙසේ රක්නාලද ගස් ඉක්මණින් වැඩී ගෙඩි ගෙනදීම මෙන් මේ ශීලාදියෙන් රක්නාලද මූලසම්‍යග් දෘෂ්ටියෙන් ඉක්මණින්ම මාර්‍ග වශයෙන් වඩා චෙතොවිමුත්ති පඤ්ඤාවිමුත්ති ඵල ලබාදීම දතයුතුය.
සයවැන්නෙහි **විමුත්තායතනානි** යනු මිදීම ඇතිකරන කරුණුයි, **යත්‍ථ** යනු යම් විමුක්තිය ඇතිකරන කරුණුවලයි, **සත්‍ථා ධම්මං දෙසෙති** යනු සිවුසස් දහම් දෙසන සේක, **අත්‍ථපටිසංවෙදිනො** යනු පෙළ අරුත දන්නහුගේයි, **ධම්මපටිසංවෙදිනො** යනු පෙළ දන්නහුගේයි, **පාමුජ්ජං** යනු තරුණ ප්‍රීතියයි, **පීති** යනු සතුටු ආකාරය ඇත්තා වූ බලවත් ප්‍රීතියයි, **කායො** යනු නාමකායයයි, **පස්සමහති **යනු සංසිදීමට පැමිණෙයි, **සුඛං වෙදෙති** යනු සුවය ලබයි, **චිත්තං සමාධියති** යනු අරහත් ඵල සමාධියෙන් එකඟතාවට පැමිණෙයි, ඒ ධර්‍මය අසන්නා වූ මෙතෙම පැමිණි පැමිණි තැන ධ්‍යාන විදර්‍ශනා මාර්‍ගඵල දනියි, එසේ දන්නාවූ ඔහුට ප්‍රීතිය උපදියි, හෙතෙම ප්‍රීතියෙන් අනතුරුව පහතට වැටීමට නොදෙමින් උපචාර කර්‍මස්ථානිකයෙක් වී විදසුන් වඩා රහත් බවට පැමිණෙයි, ඒ සඳහා “චිත්තං සමාධියති”යි කියන ලදි. සෙස්සෙහි ද එම ක්‍රමයමයි, මෙහි මේ විශේෂයයි, **සමාධිනිමිත්තං** යනු අරමුණු තිස් අට අතුරෙන් එක්තරා සමාධියක්ම සමාධි නිමිත්තයි, **සුග්ගහිතං හොති** යනාදියෙහි ඇඳුරුවරයාගේ සමීපයෙහි කමටහන් උගන්නහු විසින් මනාව ගන්නා ලද්දේ වෙයි, මනාව මෙනෙහි කරන ලද්දේ මනාව මතකයෙහි තබන ලද්දේ වෙයි, **සුප්පටිවිද්ධං පඤ්ඤාය** යනු ප්‍රඥාවෙන් මනාව ප්‍රත්‍යක්‍ෂ කරන ලදි, **තස්මිං ධම්මෙ** යනු ඒ කමටහන් පෙළදහමෙහිය, මෙසේ මේ සූත්‍රයෙහි පස් විමුත්තායතනයෝ රහත් බවට පමුණුවා කියන ලද්දාහුය.
සත්වැන්නෙහි **අප්පමාණං** යනු ප්‍රමාණ කරන ධර්‍මයන්ගෙන් තොරවූ ලෝකෝත්තරත්වයයි, **නිපකා පතිස්සතා** යනු නුවණින් ද සිහියෙන් ද යුක්ත වූවාහු වීයි, **පඤ්චඤාණානි** යනු පස් වැදෑරුම් ප්‍රත්‍යවෙක්ෂණ ඥානයෝයි, **පච්චත්තංයෙව උප්පජ්ජන්ති** යනු තමා කෙරෙහිම උපදිත්, **අයං සමාධී පච්චුප්පන්නසුඛො චෙව** යනාදියෙහි අරහත්ඵල සමාධිය අදහස් කරන ලදි, මාර්‍ග සමාධියයි ද කියත්, එය වනාහි (සමාධියට) නැංවු නැංවූ කෙණෙහි සුව ඇති බැවින් **පච්චුප්පන්නසුඛො** නමි, කලින් කලින් වූ දෙය පසුව පසුව වන සමාධි සුඛයට ප්‍රත්‍යය වන බැවින් **ආයතිං සුඛවිපාකො** නමි, කෙලෙසුන්ගෙන් දුරු වූ බැවින් **අරියො** නමි, කාමාමිෂ සංසාරාමිෂ ලෝකාමිෂයන්ගේ නැතිවීමෙන් **නිරාමිසො** නමි, බුද්ධාදී මහා පුරුෂයන් විසින් සෙවුනාලද බැවින් **අකාපුරිසසෙවිතො **නමි, අවයව සංසිඳීමෙන් ද අරමුණු සංසිදීමෙන් ද සියලු කෙලෙස් තැවුල් සංසිඳීමෙන් ද **සන්තො** නමි, නොතැවෙන අරුතින් **පණිතො** නමි, කෙලෙස් සංසිඳීමෙන් ලද බැවින්, කෙලෙස් සංසිඳීම ලද බැවින් හෝ **පටිප්පස්සද්ධිලද්ධො** නමි, පටිප්පස්සද්ධං පටිප්පස්සද්ධි යන මෙය අර්‍ත්‍ථ වශයෙන් එකකි, සංසිඳුනු කෙලෙසුන් ඇති රහතන් වහන්සේ විසින් ලද බැවින් ද **පටිප්පස්සද්ධලද්ධො** නමි, එකඟ බවින් අවබෝධ කළ බවින් හෝ එකඟ බවම ලද බවින් **එකොදිභාවාධිගතො** නමි, නොවඩනලද ආශ්‍රව සහිත සමාධිය මෙන් අනුන්ගේ මෙහෙයවීම ඇති ප්‍රයෝග සහිත සිතින් විරුද්ධ ධර්‍මයන් පෙළා කෙලෙසුන් වළක්වා අවබෝධ නොකළ බැවින් **න ස සඞ්ඛාරනිග්ගය්හවාරිතවතො** නමි, ඒ සමාධියට සමවදින්නේ එයින් නැඟී සිටින්නේ හෝ සිහිය මහත්බවට පත් බැවින් සිහියෙන්ම සමවදියි, සිහියෙන්ම නැගිටියි, යම්සේ සීමා කළ කාලවශයෙන් හෝ සිහියෙන් සමවදියි ද සිහියෙන් නැඟී සිටියි ද එබැවින් මෙහි මෙම සමාධිය වර්‍තමාන සැප ඇත්තේ මෙන්ම අනාගතයෙහි සැප විපාක ඇත්තේ යයි මෙසේ ප්‍රත්‍යවෙක්ෂා කරන්නහුට ඉහාත්මයෙහිම අපරප්පච්චය ඤාණය උපදියි, එය එක් ඥානයකි, සෙසුතන්හි ද මෙම ක්‍රමයයි, මෙසේ මේ ඥාන පස ඉහාත්මයෙහිම උපදියි.
අටවැන්නෙහි **අරියස්ස **යනු යටපත් කිරීම් වශයෙන් ප්‍රහීන වූ කෙලෙසුන්ගෙන් දුරුව සිටියහුගේයි, **භාවනං දෙසෙස්සාමි **යනු වැඩීම, දියුණුව ප්‍රකාශ කරන්නෙමි, **ඉමමෙව කායං** යනු මේ භෞතික ශරීරයයි, **අභිසන්දෙති** යනු තෙමයි, තෙත්කරයි, හැමතැනම පැවති ප්‍රීතිසුඛය ඇතිකරයි, **පරිසන්දෙති** යනු හාත්පසින් තමයි, **පරිපූරෙති** යනු සුළඟින් පසුම්බියක් මෙන් කරයි, **පරිප්ඵරති** යනු හාත්පසින් ස්පර්‍ශ කරයි, **සබ්බාවතො කායස්ස** යනු ඒ භික්‍ෂුවගේ සියලු කොටස් ඇති ශරීරයේයි, උපාදින්නරූප (භෞතික) සන්තතිය පැවති තැන්හි සම්-මස්-ලේ අනුව ගිය අණුමාත්‍ර වූ ද, තැනක් ප්‍රථමධ්‍යාන සුවයෙන් නොපැහැසී සිටියේ නම් නොවෙයි,
**දක්ඛො** යනු නහනසුණු කිරීමට ද, යෙදීමට ද, ඇතිල්ලීමට ද දක්ෂ වූ හැකියාව ඇත්තායි, **කංසථාලෙ **යනු යම් කිසි ලෝහයකින් කළ බඳුනෙකයි, මැටි බඳුන වනාහි ස්ථිර නොවෙයි, අතුල්ලනවිට බිඳෙයි, එබැවින් එය නොදැක්වූයේය. **පරිප්ඵොසාකං පරිප්ඵොසාකං** යනු තෙම තෙමා (ඉසඉස)යි, **සන්නෙය්‍ය** යනු වමතින් රන්තලිය ගෙන දකුණු අතින් ඇති පමණ දිය ඉස ඉස මඩිමින් ගුලියක් කරන්නේය, **සෙනහානුගතා** යනු දිය තෙතමනයට අනුගතවූයි, **සෙනහපරෙතා** යනු දිය තෙතමනින් යුක්තවූයි, **සන්තරබාහිරා **යනු ඇතුල් පෙදෙස මෙන්ම පිට පෙදෙස ද සමගය, හැම තැන්හිම දිය තෙතමනින් පැහැසී සිටියේයි අරුත්ය, **න ච පග්ඝරති** යනු මෙයින් දිය නොවැගිරෙයි, අතිනුදු දෙඇඟිලිවලිනුදු ගැනීමට, කුසපටෙහි දැමීමට ද හැකි වෙයි, යන අර්ථයයි,
ද්විතීය ධ්‍යාන සුඛය පිළිබඳ උපමාවෙහි **උබ්හිදොදකො** යනු උඩට මතුවන දියයි, යටින් මතුව උඩට එන දිය නොව ඇතුළතම උපදින දිය යන අරුත්ය, **ආයමුඛං** යන එන මාර්‍ගයයි, **දෙවො** යන වළාවයි, **කාලෙන කාලං** යනු අඩමසකට වරක් හෝ දසදිනකට වරක් හෝ යන අරුත්ය, **ධාරං** යනු වැස්සයි, **නානුප්පවෙච්ඡෙය්‍ය** යනු නොපිවිසෙයි, නොවසින්නේය යන අරුත්ය, **සීතා වාරිධාරා උබ්හිජ්ජිත්වා** යනු සීතල ජලදහර ඒ විල පුරවමින් ඉපිදයි, යටින් මතුවන ජලය මතුවී බිඳෙන ජලය කලඹයි, සිවු දිගින් පිවිසෙන ජලය පැරණි කොල තණ ලී දඬු ආදියෙන් දිය කලඹයි, වැසිදිය දහර වැටීමෙන් ඇතිවන බුබුලින් දිය කළඹයි, හුන් පරිද්දෙන්ම වී සෘද්ධියෙන් නිමවූවක් මෙන් උපදින දිය මේ පෙදෙස පැතිර සිටියි, මෙපෙදෙස පැතිර නොපවතියි නම් නොවෙයි, එම දියෙන් නොපැහැසුණු තැනක් නම් නොවෙයි, එහි විල මෙන් කරජකායයි, දිය මෙන් ද්විතීය ධ්‍යාන සුවයයි, සෙස්ස මුල්ක්‍රමයෙන් ම දතයුතුයි,
තෘතීය ධ්‍යාන සුඛය පිළිබඳ උපමාවෙහි උපුල් මෙහි ඇතැයි **උප්පලිනී **නමි, සෙසුපද දෙකෙහි ද මේ ක්‍රමයමයි, මෙහි ද සුදු රතු නිල් ආදිය අතුරෙහි යම් කිසිවක් වේද එය උපුලමය, උනුසියපත පුණ්ඩරීක යයි සියපත පදුමයයි, පත් නියමක් නැතිව වුවද සුදු පදුමය රතු පුණ්ඩරීක යයි යන මෙය මෙහි විනිශ්චයයි, **උදකා අනුග්ගතානි** යනු දියෙන් මතු නොවුයි, **අන්තොනිමුග්ගපොසිනී** යනු දිය තලයේ ඇතුළත නිමග්න වී පෝෂණය වෙත් වැඩෙත් යනු අර්‍ත්‍ථයි, සෙස්ස මුල් ක්‍රමයෙන්ම දතයුතුය,
චතුර්ථධ්‍යාන උපමාවෙහි: **පරිසුද්ධෙන චෙතසා පරියොදාතෙන** යන මෙහි උපක්ලෙශ නැත යන අරිතින් පිරිසුදුවූයි, පැහැසරය යන අරුතින් පරියොදාත නම් වූයේයි දතයුතුය, **ඔදාතෙන වත්‍ථෙන** යනු මෙය ඍතු පැතිරීම සඳහා කියන ලදි, කිළිටි වස්ත්‍රයෙන් සෘතු (දහදිය) පැතිරීමක් නොවෙයි, එකෙණෙහි සේදූ පිරිසුදු වතින් සෘතු පැතිරීම බලවත් වෙයි, මේ උපමාවේ වස්ත්‍රය මෙන් භෞතික ශරීරයයි, සෘතු පැතිරීම මෙන් චතුර්ථධ්‍යාන සුඛයයි, එබැවින් යම් හෙයකින් පිරිසුදු වස්ත්‍රයක් හිසසිට පොරවා හුන් මනාව නා පිරිසුදු වූ පුරුෂයකුගේ ශරීරයෙන් සෘතු සියල්ලම වස්ත්‍රයෙහි පැතිරෙයි ද වස්ත්‍රයෙහි කිසියම් නොපැහැසුණු තැනක් නැත්ද එසේ චතුර්ථධ්‍යාන සුඛයෙන් භික්ෂුවගේ භෞතික ශරීරයෙහි නොපැහැසුණු කිසි ඉඩක් නැත්තේ යයි මෙසේ මෙහි අර්‍ත්‍ථය දැක්විය යුතුය, චතුර්ථ ධ්‍යාන චිත්තයම හෝ වස්ත්‍රය මෙනි, එයින් හටගත් රූපය සෘතුපැතිරීම මෙනි, යම්සේ සුදු වස්ත්‍රය යම් යම් තැනක ශරීරය නොපහසිනේ වුවද එයින් හටගත් සෘතුවෙන් ශරීරයේ සෑම තැනකම පැහැසුණේ වෙයිද එසේ චතුර්ථ ධ්‍යානයෙන් හටගන්වනලද සියුම් රූපයෙන් භික්ෂුවගේ සියලු සිරුර පැහැසියේ වේ යයි මෙසේ මෙහි අර්‍ත්‍ථය දැක්විය යුතුයි,
**පච්චවෙක්ඛනනිමිත්තං** යනු ප්‍රත්‍යවෙක්ෂණ ඥානයමයි, **සුග්ගහීතං හොති** යනු යම්සේ එයින් ධ්‍යාන විදර්‍ශනා මාර්‍ගයෝ මනාව ගන්නා ලද්දෝ වෙත්, මෙසේ ප්‍රත්‍යවෙක්ෂණ නිමිත්ත අපරාපර වූ ප්‍රත්‍යවෙක්ෂණ නිමිත්තෙන්ම මනාව ගන්නා ලද්දේ වෙයි, **අඤ්ඤො චා අඤ්ඤං** යනු අනිකෙක් අනිකකුට තමාටම තමා ප්‍රකට වෙයි. **ඨිතො වා නිසින්නං** යනු සිටියහුට ද හුන් තැනැත්තා ප්‍රකට වෙයි, එහෙයින් කියන ලදි. සෙස්සෙහි ද මේ ක්‍රමයයි, **උදකමණිකො** යනු මෙවුල (වැටිය) සහිත දිය සැලියයි, **සමතිත්තිකො** යනු සමබරවූයි, **කාකපෙය්‍යා** යනු මුවවිට හිඳ කවුඩකු විසින් ගෙල පහත් නොකරම බීමට හැකිවූයි,
**සුභූමීයං** යනු සම බිමෙහිය, “සුභුමෙ සුඛෙත්තෙ විහත ඛාණුකෙ බීජානි පතිට්ඨාපෙය්‍ය” යන මෙහි පැහැදිලි බිම සුභූමියි ආයේය, **චාතුම්මහාපථෙ** යනු මහාමාර්‍ග දෙකක් විනිවිදගිය තැනයි, **ආජඤ්ඤරථො** යනු හික්මවන ලද අසුන් යෙදුරියයි, **ඔධස්තපතොදො** යනු යම්සේ රියට නැග සිටියහු විසින් ගන්නට හැකිවේද එසේ ආධාරකය නිසා හරහට තැබූ කෙවිටයි, **යොග්ගාචරියො** යනු අශ්වරථාචාර්‍ය්‍යවරයායි, හෙතෙමේම අසුන් දමනයෙහි මෙහෙයවන්නේනුයි **අස්සදම්මසාරථී **නමි**. යෙනිච්ඡකං** යනු යම්යම් ගතියක් කැමති වෙයි, **සාරෙය්‍ය **යනු සෘජුව ඉදිරියෙන් යවන්නේය, **පච්චාසාරෙය්‍ය** යනු හැරී සිටින්නේය,
මෙසේ යට අංග පසින් සමාපත්ති පරිකර්‍මය කියා මේතුන් උපමාවන්ගෙන් ප්‍රගුණ කළ සමාපත්තියෙහි අනුසස් දක්වා දැන් ක්‍ෂීණාශ්‍රවයාගේ අභිඥා පිළිවෙළ දැක්වීමට “සො සචෙ ආකඞ්ඛති” යනාදිය කීය. එය පැහැදිලි අරුත් ඇත්තේමය.
නවවැන්නෙහි **අද්ධානක්ඛමො හොති** යනු දුර වූ ඈත මග යන්නේ ඉවසයි, ඉවසීමට හැකිවෙයි, **පධානක්ඛමො** යනු පධන් වීර්යය ඉසිලීමට හැකිවන්නායි, **චඞ්කමාධිගතො සමාධි** යනු සක්මන ඉටන්නා විසින් ලබනලද අටවැදෑරුම් සමවත්වලින් එක් සමාධියකි, **චිරට්ඨිතිකො හොති** යනු බොහෝ කලක් සිටියි, සිටියහු විසින් ගන්නා ලද නිමිත්ත හුන්නහුගේ නසයි, හුන්නහු විසින් ගන්නා ලද නිමිත්ත වැද හොත්තහුගේ නසයි, සක්මන ඉටන්නහු විසින් සෙලවුණු නිමිත්තෙහි ගත් අරමුණ සිටියහුගේ ද හුන්නහුගේද හොවින්නහුගේ ද නොනසයි.
දසවැන්නෙහි උඩට නැගුණු බැවින් උස්වූත් ගොඩගැසීම් වශයෙන් ද මහා ශබ්දය මොවුන්ගේනුයි **උච්චාසද්දමහාසද්දා **නමි. ඒ නැගී ආ නැගී ආ ක්‍ෂත්‍රිය මහාසාල බ්‍රාහ්මණ මහාසාලාදීන් මහත් සත්කාර ගෙන ආකල්හි අසුවලාට ඉඩ දෙන්න අසුවලාට ඉඩ දෙන්නැයි කීකල අපි පළමුව ආවෙමු, අපි පළමුව ආවෙමු ඉඩක් නැතැයි මෙසේ ඔවුනොවුනට කියන්නවුන්ගේ ශබ්දය උස්වූයේත් මහත් වූයේත් විය. **කෙවට්ටා මඤ්ඤෙ මච්ඡවිලොපෙ** යනු මසුන් මැරීමෙහිදී කෙවුලන් මෙනි, මාළු පැස ගෙන ආවාවූ ඔවුනට විකුණන තැන මට දෙව මට දෙවයි කියන මහජනයාගේ මෙබඳුවූ ශබ්දයක් වෙයි, **මීළහ සුඛං** යනු අසුචි සුඛයයි**, මිද්ධසුඛං** යන නිදිසුවයයි, **ලාභසක්කාරසිලොක සුඛං** යනු ලාභසත්කාර ද ගුණකීම ද නිසා උපන් සුවයයි,
**තන්නින්නාව භවිස්සන්ති** යනු භාග්‍යවතුන් වහන්සේ වැඩම කළ ඒ ඒ තැනට යන්නෙමි, ලුහුබඳින්නෙමැයි කියන ලද්දේ වෙයි. **තථා හි භන්තෙ භගවතො සීලපඤ්ඤාණං** යනු යම්හෙයකින් මෙබඳු වූ නුඹවහන්සේන්ගේ ශීලය ද ඥානය ද යන අර්‍ත්‍ථයි, **මා ව මයා යසො** යනු මා සමඟ කීර්තිය ද නොඒවායි, **එසො තස්ස නිස්සන්දො** යනු මෙය ඔහුගේ නිෂ්පත්තියයි, **පියානං** යනු ප්‍රියජනකවූවන්ගේයි**, එසො තස්ස නිස්සන්දො** යනු මේ ප්‍රියභාවයාගේ නිෂ්පත්තියයි, **අසුභනිමිත්තානුයොගං** යනු අසුභ කර්‍මස්ථානයට අනුයෝගවූයි**. සුභනිමිත්තෙ** යනු රාගයට කරුණු වූ ඉෂ්ටාරම්මණයෙහිය, **එසො තස්ස නිස්සන්දො** යනු මෙය ඒ අසුභ නිමිත්තානුයෝගයේ නිෂ්පත්තියයි, මෙසේ මේ සූත්‍රයෙහි මේ පස් තැන්හි විදර්‍ශනාවම කියන ලදි.
4. සුමනා වර්ගය
සිවුවැනි වර්ගයේ පළමු සූත්‍රයෙහි **සුමනාරාජකුමාරී** යනු මහත් සත්කාර කොට පැතුම් පතා මෙසේ ලබන ලද නම් ඇති රජකුමරියකි. විපස්සී සම්මා සම්බුදුන් වහන්සේගේ සමයෙහි නුවර වැසියන් යුද්ධ ද කොට ශාස්තෲන් වහන්සේ අපට ගන්නෙමුයි සෙන්පතියා නිසා බුදුපාමොක් සඟන ලබා පිළිවෙළින් පින් කිරීමට පටන්ගත් විට සියල්ලන්ට පළමු දිනය සෙන්පතියාට විය, එදවස සෙන්පතිතෙමේ මහදන් පිළියෙල කරවා අද යම්සේ අන් කිසිවෙක් එක් භික්ෂුවකට පවා නොදෙයි ද එසේ රැකවල් තබවුයි හාත්පස පුරුෂයන් තැබීය, එදවස සිටු බිරිඳ කුමාරිකාවන් පන්සියයක් සමඟ කෙළි සෙල්ලම කොට පැමිණි දියණියට හඬමින් මෙසේ කීවාය: “ඉදින් දරුව, ඔබේ පියා ජීවත්ව සිටියේ නම් අද මම පළමුව දශබලයන් වහන්සේ වළඳවන්නෙමි” දියණිය ඇයට මෙසේ කීවාය. “මෑණියනි, නොසිතන්න, යම්සේ බුදු පාමොක් සඟන පළමුව අපගේ දානය වළඳන්නේද මම එසේ කරමි”, ඉක්බිති ලක්ෂයක් වටිනා රන්තලියෙහි දිය නුමුසු පායාසය පුරවා ගිතෙල්, මී, සකුරුවලින් සරසා අනෙක් තලියකින් වසා එය සමන්මල් සමූහයෙන් වටකොට මල්ගුළාවක් මෙන් කොට භාග්‍යවතුන් වහන්සේ ගමට පිවිසෙන වේලාවෙහි තමාම ඔසවාගෙන දැසි සමූහයා විසින් පිරිවරන ලද්දී ගෙයින් නික්මුණාය,
අතරමග සෙන්පතියාගේ උපස්ථායකයෝ දරුව මෙතැන් සිට නොඑවයි කියති. මහ පිනැත්තෝ නම් සිත්ගන්නාසුලු කථා ඇත්තෝ වෙති. ඔවුන් නැවත නැවත කියන විට පිළිකෙවු කිරීමට නොහැකි වෙයි, ඕ තොමෝ “සුළුපියාණෙනි, මහණෙනි, මයිළණුවෙනි, කුමක් නිසා නුඹලා යාමට නොදෙවුදැයි ඇසුවාය” දරුව සෙන්පතිතුමා විසින් අන්කිසිවකුට කෑ යුතු බිඳියයුතු දෑ දීමට ඉඩ නොදෙව්යයි තැබුවෝ වෙමු.” ඔවුහු කීහ. “කිම, මා අත කෑයුතු බිදිය යුතු දෑ දකීවිද?”, “මල් ගුළක් දකිමු”, කිම නුඹලාගේ සෙන්පති මල්පිදීමට ද නොදෙයි ද?”, “දරුව දෙයි”, එසේ නම් ඉවත් වෙව්යි කියා භාග්‍යවතුන් වහන්සේ වෙත එළඹ භාග්‍යවතුන් වහන්ස, මල් ගුළාව ගනු මැනවයි කීවාය, භාග්‍යවතුන් වහන්සේ සෙන්පතිගේ එක් උපස්ථායකයකු බලා මල්ගුළාව ගැන්වූ සේක. ඕතොමෝ භාග්‍යවතුන් වහන්සේ වැඳ, භාග්‍යවතුන් වහන්ස, මට සසර උපතෙහිදී සිහි තැතිගන්වන ජීවිතයක් නම් නොවේවා! මේ සමන්මල් මෙන් උපනුපන් තැන ප්‍රියජනක වූවාම වෙමි, නමින් ද සුමනා වෙමැයි පතා ශාස්තෲන් වහන්සේ විසින් සුවපත් වේවායි කියන ලද්දී වැඳ පැදකුණු කොට ගියාය.
භාග්‍යවතුන් වහන්සේ ද සෙන්පතියාගේ ගෙට ගොස් පනවනලද අසුනෙහි හුන්සේක. සෙන්පති තෙමේ කැඳ ගෙන එළඹියේය. ශාස්තෲන් වහන්සේ අත වැසූ සේක. “ස්වාමීනි, භික්ෂු සංඝයා වැඩහුන්නේයි හෙතෙම කීය. “අතරමගදී ලද එක් පිණ්ඩපාතයක් අපට තිබේ”. හෙතෙම මල්දම ඉවත් කරවා පිණ්ඩපාතය දුටුවේය. සුළු උපස්ථායක තෙමේ “ස්වාමීනි, එක් කාන්තාවක් මල්ගුළාවකැයි කියා මා රැවැටියයි කීවේය. පායාසය භාග්‍යවතුන් වහන්සේ ආදි කොට ඇති සියලු භික්ෂූන්ට ප්‍රමාණවත් විය. සෙන්පති තෙමේ තමාගේ දානය දුන්නේය. ශාස්තෲන් වහන්සේ බත්කිස කොට වැඩදායක දේ පවසා වැඩිසේක. සෙන්පති තෙමේ කවර තැනැත්තියක් නම් පිණ්ඩපාතය දුන්නේදැයි ඇසීය. “ස්වාමීනි සිටුදියණියය” “නුවණැති ස්ත්‍රියකි, මෙබඳු තැනැත්තියක් ගෙහි වසන විට පිරිමියාට ස්වර්‍ග සම්පත්තිය දුලබ නොවේයයි ඇය ගෙන්වා ප්‍රධානස්ථානයෙහි තැබීය.
ඕතොමෝ පියාගේ ගෙහි ද සෙනෙවි ගෙහිද ධනය ගෙන දිවි ඇති තෙක් තථාගතයන් වහන්සේට දන් දී පින්කොට එයින් සැවවූවා කාමාවචර දිව්‍යලෝකයෙහි උපන්නාය. උපන් කෙණෙහිම දණක් පමණ වූ පෙදෙසින් සියලු දෙව්ලොව පුරවමින් සමන් වැසි වැස්සේය. දෙවියෝ මෝ තමාම තමාගේ නම රැගෙන ආයේයැයි සුමනා දෙව්දුවයැයි ඇයට නම් කළාහුය. ඕ අනූ එක් කපක් දෙවියන් අතුරෙහි ද මිනිසුන් අතුරෙහි ද හැසිරෙන්නී උපනුපන් තැන නොහරනලද සමන්මල් වැසි ඇත්තී සුමනා සුමනායි නම් වූයේය. මෙකල්හි කොසොල් රජුගේ අගමෙහෙසියගේ කුසෙහි පිළිසඳ ගත්තාය. ඒ පන්සියයක් කුමරියෝ ද එදවසම ඒ ඒ කුලයෙහි පිළිසිඳ ගෙන එක්දිනයෙහිම සියල්ලෝ මව්කුසින් නික්මුණාහ. එකෙණෙහිම දණක් පමණ උසට සමන්මල් වැසි වැටිණ. එය දැක රජතෙමේ මෝ කරන ලද පැතුම් ඇත්තී වන්නීයයි සතුටු සිතැත්තේ මගේ දුව තමාම තමාගේ නම රැගෙන ආවායි ඇයට සුමනායි නම් කොට මගෙ දුව හුදෙකලාව නොඋපදින්නී යයි නුවර පරීක්ෂා කරවා දැරියෝ පන්සියයක් උපන්නාහයි අසා සියල්ලන් තමන්ම පෝෂණය කරවූයේය. මසින්මස ඒ දැරියන්ට මගේ දුව දක්වමියි කිය. මෙසේ මෝ මහත් සත්කාර කොට පැතුම් පතා මෙසේ ලබනලද නම් ඇත්තීයයි දතයුතුය.
ඇයට සත්අවුරුදු කාලයෙහි අනේපිඬු සිටු විසින් වෙහෙර නිමවා තථාගතයන් වහන්සේට දූතයකු යැවූ කල්හි ශාස්තෲන් වහන්සේ බික්සඟන පිරිවරන ලද සේක් සැවතට වැඩමවූ සේක. අනේපිඬු සිටුතෙමේ ගොස් රජුට මෙසේ කීය: “මහරජතුමනි, ශාස්තෲන් වහන්සේ මෙහි පැමිණීම අපට ද මංගල්‍යයකි, නුඹවහන්සේට ද මංගල්‍යයකි, සුමනා රජ කුමරිය පන්සියයක් දැරියන් සමඟ පුන්කලස් ද ගඳමල් ආදිය ද ගන්වා භාග්‍යවතුන් වහන්සේට පෙරගමන් කිරීමට යැව්ව මැනව”. රජතෙමේ මැනව, මහසිටාණෙනියි එසේ කළේය. ඕ තොමෝ ද රජු කී පරිද්දෙන්ම ගොස් ශාස්තෲන් වැඳ ගඳමල් ආදියෙන් පුදා එකත්පසෙක සිටියාය. ශාස්තෲන් වහන්සේ ඇයට දම්දෙසූ සේක. ඕ පන්සියයක්. කුමරියන් සමඟ සෝවාන් පෙලෙහි පිහිටියාය. අන්‍ය වූ ද පන්සියයක් දැරියෝ ද පන්සියයක් කාන්තාවෝ ද පන්සියයක් උවසුවෝ ද එකෙණෙහිම සෝවාන් පෙලෙහි පිහිටියහ. මෙසේ එදවස අතරමගදීම සෝවාන්වූවෝ දෙදහසක් වූහ.
**යෙන භගවා තෙනුපසඞ්කමි** යනු කුමක්හෙයින් එළැඹි සේක්ද? ප්‍රශ්න අසනු කැමැත්ත ඇති බැවිනි. කාශ්‍යප සම්මා සම්බුදුන් වහන්සේගේ කාලයෙහි යහළු භික්ෂු දෙනමක් විසූහ. ඔවුනතුරෙන් එක් නමක් සිහිකළයුතු දෑ පිළිබඳ ධර්‍මය පුරයි, අනෙක් නම භත්තග්ග වත පුරයි, සිහිකළයුතු ධර්‍ම පුරන්නා “ඇවැත්නි, නුදුන් දෙයෙහි විපාකයක් නැත. තමන් ලද දෙය අනුන්ට දී වැළදීමට වටියි”යි අනෙකාට කීය. එම භික්ෂුව, ඇවැත්නි, නුඹ නොදන්නෙහිය, දුන්දෙය විනාශ කිරීමට නොවටියි. තමන්ට යැපෙන පමණක්ම ගන්නහු විසින් භත්තග්ගවත පිරීමට වටීයයි කීවේය. එම භික්ෂුන් අතුරින් එකෙකුදු අනෙකා තමන්ගේ අවවාදයෙහි පිහිටුවන්නට නොහැකිවීය. දෙදෙනාම තමන්ගේ ප්‍රතිපත්තිය පුරා එයින් සැව කාමාවචර දිව්‍යලෝකයෙහි උපන්නාහුය. එහි සාරාණීයධර්‍ම පුරන්නා අනෙක් කරුණු පසකින් ඉක්මවිය.
මෙසේ ඔවුහු දෙවිමිනිසුන් අතුරෙහි සැරිසරන්නාහු එක් බුද්ධාන්තරයක් ගෙවා මෙකල සැවතෙහි උපන්නාහුය. සාරාණීයධර්‍මය පුරන්නා කොසොල් රජුගේ මාලිගයෙහි මෙහෙසියගේ කුසෙහි පිළිසිඳ ගත්තේය. අනෙකා එම මෙහෙසියගේම උවටැන් කරන ස්ත්‍රියකගේ කුසෙහි පිළිසිඳ ගත්තේය. ඒ දෙදෙනාම එකම දිනෙක උපන්නාහුය. ඔවුන් නම් ගන්නා දිනයෙහි නහවා සිරියහන් ගැබ හොවා දෙදෙනාගේම මව්වරු පිටත සත්කාර සංවිධානය කළාහුය. ඔවුනතුරින් සාරාණීය ධර්‍මය පුරන්නා ඇස් හැර මහත් සේසත මනාව පැනවූ සිරියහන හා අලංකාරව පිළියෙල කරන ලද නිවස ද දැක එක් රජ ගෙදරක උපන්නෙමියි දැන ගත්තේය. හෙතෙම කවර නම් කර්‍මයක් කොට මෙහි උපන්නෙම්දැයි සිහි කරන්නේ සාරාණීය ධර්‍මයෙහි පිනෙනැයි දැන මගේ යහළුවා කොහි උපන්නේදැයි සිහි කරන්නේ, පහත් යහනක වැදහොත්තවු දැක “මෙතෙම භත්තග්ගවත පුරමැයි මගේ වචනය පිළිනොගත්තේය, දැන් මේ නින්දා කළ යුතු තැන නින්දා කිරීමට වටනේ යයි (සිතා) යහළුව මගේ වචනය නොකෙළෙහියි කීය. ඇයි කුමක් වීදැයි අනෙකා ඇසීය. “මගේ සැපත බලව, සේසතට යට සිරියහනෙහි වැදහොත්තෙමි. නුඹ පහත් ඇඳක තද අතුරනයක් මත වැද හෝනෙහියි හෙතෙම කීවේය. කිමෙක්ද? නුඹ මේ නිසා උඩඟු වන්නෙහිද හුණ ඉරටුවෙන් තනා වෙළනලද මේ සියල්ල පඨවිධාතුව පමණක්ම නොවේදැ”යි අනෙකා ඇසීය.
සුමනා කුමරිය ඔවුන්ගේ කථාව අසා මගේ සොහොයුරන්ගේ සමීපයෙහි කිසිවෙක් නැතැයි ඔවුන්ගේ සමීපයට යන්නී දොරටුව ඇසුරෙහි සිටියා ධාතු යන වචනය අසා මේ ධාතු යන වචනය පිට (සසුනක) නැත. මගේ සොහොයුරෝ ශ්‍රමණදිව්‍ය පුත්‍රයෝ වන්නාහුයි සිතා ඉදින් මම මොවුහු මෙසේ කියතියි මව්පියන්ට කියන්නෙම් නම් මොවුහු අමනුෂ්‍යයෝයි බැහැර කරවන්නාහුයයි (සිතා) මෙකරුණ අනෙකකුට නොකියා සැක සිඳින පුරුෂ රත්නයක වූ මගේ පියාණන් වූ මහා ගෞතම දශබලයන් වහන්සේගෙන්ම අසන්නෙමැයි වැළඳු උදා ආහාර ඇත්තී රජු වෙත එළඹ දශබලයන් වහන්සේගේ උවටැනට යන්නෙමැයි කීවාය. රජතෙමේ රිය පන්සියයක් යෙදවීය. දඹදිවු තෙලෙහි කුමරියෝ තිදෙනෙක්ම පියවරුන්ගේ සමීපයෙන් රිය පන්සියයක් ලැබූවාහුය. බිම්සර රජුන්ගේ දූ චුන්දී රජකුමරිය, ධනඤ්ජය සිටුදූ විශාඛා, මේ සුමනා රජකුමරිය යනු ඒ තිදෙනායි. ඕතොමෝ ගඳමල් රැගෙන රියෙහි සිටියි, පන්සියයක් රිය පිරිවර ඇත්තේ මේ ප්‍රශ්නය අසමැයි භාග්‍යවතුන් වහන්සේ යම් තැනකද එතැනට එළඹියාය.
**ඉධස්සු** යනු මෙහි වන්නාහුය. **එකො දායකො** යනු එක් තමන් ලද ලාභයෙන් අනුන්ට දී වළඳන්නාවූ සාරාණීය ධර්‍මය පුරන්නෙකි, **එකො අදායකො** යනු එක් තමන් ලද දෙය අනුන්ට නොදී වළඳන්නා වූ භත්තග්ගවත පුරන්නෙකි. **දෙවභුතානං පනෙසං** යනු දෙවියන් වූ මොවුන්ගේයි, **අධිගණ්හාති** යනු බලවත් වී ගනියි, පැතිරී සිටියි, ඉක්මවයි, **ආධිපතෙය්‍යෙන** යනු ජ්‍යෙෂ්ඨත්වයට පත්කරවන කරුණිනි, **ඉමෙහි පඤ්චහි කාරණෙහි** යනු සෙසු දෙවියන් සක්දෙව්රජ මෙන් මේ කරුණු පසින් ඉක්මවයි. **මානුසකෙන** යනාදියෙහි ආයුෂයෙන් මහා කාශ්‍යප තෙරුන් මෙන් ද බක්කුල තෙරුන් මෙන් ද අනඳ තෙරුන් මෙන් ද පැහැයෙන් මහාගතිම්බ අභය තෙරුන් මෙන්ද භාණ්ඩාගාර අමාත්‍යයා මෙන් ද, සැපයෙන් රට්ඨපාල කුලපුතුන් මෙන්ද සොණ සිටුපුත් මෙන් ද, යසකුල පුතු මෙන් ද, කීර්තියෙන් ධර්‍මාශෝක මෙන්ද එම ආධිපත්‍යයෙන්දැයි මේ කරුණු පසින් බලවතෙක් ජ්‍යෙෂ්ඨයෙක් වෙයි.
**යාචිතොච බහුලං** යනු බක්කුල තෙරුන් සීවලී තෙරුන් අනඳ තෙරුන් මෙන් ඉල්ලූ විටම බොහෝ වූ සිවුරු ආදිය පරිභෝග කෙරේයයි මේ කරුණුවලින් බලවතෙක් වෙයි, ජ්‍යෙෂ්ඨයෙක් වෙයි. **යදිදං විමුත්තියා විමුත්තිං** යනු එකකුගේ විමුක්තිය සමඟ අනෙකකුගේ විමුත්තිය අරභයා යම් වෙනසක් කිවයුතු වන්නේද එය නොකියමියි අරුත්ය. සත්වසැති දරුවෙක් හෝ විමුක්තිය අවබෝධ කෙරේවා! සියක්වසැති තෙර කෙනෙක් හෝ භික්ෂුවක් හෝ භික්ෂුණියක් හෝ උපාසකයෙක් හෝ උපාසිකාවක් හෝ දෙවියෙක් හෝ මහණෙක් හෝ බ්‍රහ්මයෙක් හෝ අවබෝධ කරත්වා! අවබෝධ කළ ලොවුතුරා මගෙහි වෙනසක් නම් නැත. **අලමෙව **යනු සුදුසුමය, **යත්‍රහි නාම** යනු යම්දේයි,
**ගච්ඡං ආකාසධාතුයා** යනු අහසින් යන්නේයි, **සද්ධො** යනු තෙරුවන් ගුණයන්ට සැදැහැ ඇත්තායි, **ථනයං** යනු යන්නේයි: **විජ්ජුමාලි** යනු මල්දමක් බඳුවූ වළාකුළෙහි හැසිරෙන විදුලියෙන් යුක්ත වූයි: **සතක්කකු** යනු කුළු සියයක් ඇත්තේයි, ඔබිනොබින් නැඟුණු වළාකුළු සියයෙන් යුක්ත වූයේය යන අරුත්ය. **දස්සන සම්පන්නො** යනු සෝවාන් වූයේයි, **භොගපරිබ්බුළ්හො** යනු දියවළාවෙන් මෙන් දාන වශයෙන් යොදනු ලබන වළාවන්ගෙන් ඉල්පුනේයි, දෙව්ලොවට පමුණුවන ලද්දේයි අරුත්ය. **පෙච්ච** යනු පරලොවෙහියි, **සග්ගෙ ච මොදති** යනු යම් ස්වර්‍ගයක උපදියි ද එහිම සතුටුවෙයි, ප්‍රමුදිත වෙයි.
දෙවැන්නෙහි **රථසතෙහි** යනු වැළඳූ උදා අහර ඇත්තී පියා වෙතට යවා රිය පන්සියය යොදවා ඒවායින් පිරිවරණ ලද්දීයි අරුත්ය, **උපසඞ්කමි** යනු සොහොයුරා සමග පැවතුණු ප්‍රශ්න සාකච්ඡාව අසන්නෙමැයි ගඳමල් සුවඳ සුණු රැගෙන එළඹියේය. **යදෙව සො හොති** යනු යම් දිනකම හෙතෙම වේද, නැතහොත් යමෙක්ම හෙතෙම වේද යනුයි, **අරියකන්තානි සීලානි** යනු ඵලය සමඟ යෙදුණු ශීලයෝයි, ඒවාම ආර්‍ය්‍යයන්ගේ සිත් අදනාහු වෙත්. භවාන්තරයෙහි ද අත් නොහළයුත්තාහුය. සෙස්ස චතුක්ක නිපාතයෙන් අග්ගප්පාසාද සූත්‍රයෙහි කියන ලද ක්‍රමයෙන්ම දතයුතුය.
තෙවැන්නෙහි **භද්දිකෙ** යනු භද්දික නගරයෙහියි, **ජාතියාවනෙ** යනු තෙමේම හටගත් නොවවන ලද හිමවත සමඟ එකට බැඳුණු වනගහණයෙහියි, ඒ නගරය ඇසුරුකොට එම වනයෙහි වසයි යන අර්‍ත්‍ථයයි, **අත්තචතුත්‍ථො** යනු තමාගෙන් සිවුවැන්නායි, කුමක්නිසා භාග්‍යවතුන් වහන්සේ තමාගෙන් සිවුවැන්නාම නිමන්ත්‍රණය කළ සේක්ද යත්? ගෙහි මහත් වූ මඟුලකි, එහි මහත් සංවිධානයක් වියයුතුය, බොහෝ මිනිස්සු රැස්වෙති, ඔවුහු භික්ෂු සංඝයා පිවිසෙන විට සංග්‍රහ කිරීමට දුෂ්කර වන්නාහුයයි තමාගෙන් සිවුවැන්නාම නිමන්ත්‍රණය කළසේක. තවද උන්වහන්සේට මෙබඳු අදහසක් ද වීය. කුඩා කුමරියෝ මහත් බික්සඟන මැද ශාස්තෲන් වහන්සේ අවවාද කරනවිට නැමුණු සිතැත්තාහු අවවාද ගැනීමට නොහැකි වන්නාහුය යන මේ කාරණයෙන් ද තමාගෙන් සිවුවැන්නාම නිමන්ත්‍රණය කළසේක. **ඔවදතු තාසං භන්තෙ** යනු ස්වාමීනි, භාග්‍යවතුන් වහන්සේ මොවුනට අවවාද කරන සේක්වා, මොවුන් අවවාද කරන සේක්වායි අර්‍ත්‍ථයි: උපයොගාර්ථයෙහි මෙය සම්බන්ධ විභක්ති වචනයි: **යන්තාසං** යනු මොවුනට යම් අවවාදානුසාසනයක් වේද එයයි, මෙය ද කියා ඒ සිටුතෙමේ මා සමීපයෙහි අවවාද ගනුලබන මොවුහු ගෙන යන්නහුයි භාග්‍යවතුන් වහන්සේ වැඳ පිටත්වූයේය.
**භත්තු **යනු ස්වාමියාගේයි, **අනුකම්පං උපාදාය** යනු දයාව නිසායි, **පුබ්බුට්ඨායිනියො** යනු සියල්ලන්ට පළමුව නැඟිටින සුලු වූවාහුයි: **පච්ඡානිපාතිනියො** යනු සියල්ලන්ට පසුව වැදහෝනාසුලු වූවාහුයි, ස්ත්‍රියට පළමුව අහරගෙන යහනට නැඟී නිදියෑමට සුදුසු නොවේ. ගෙහි සියලුම සේවකයන් අනුභව කරවා උපකරණ බඩු සංවිධානය කොට ගවයන් (ගාලට) පැමිණි හෝ නොපැමිණි බව දැන හෙට කළයුතු වැඩ විමසා යතුරු කැරැල්ල අතට ගෙන ඉදින් කෑම ඇතොත් අනුභව කොට නැතොත් වෙනත් අහරක් පිසවා සියල්ලන් වළඳවා පසුව නිදීමට වටියි, නිදාගත්තියටද හිරු උදාවනතෙක් නිදාගැනීමට නොවටියි, සියල්ලන්ට පළමුව නැඟිට දැසිකම්කරුවන් කැඳවා මේ මේ කටයුතු කරමුයි කටයුතු විමසා දෙනුන් දොවවා සියලු ගෙහි කටයුතු තමා ඇස් ඉදිරිපිටම කිරීමට වටියි, මෙකරුණ අරභයා ‘පුබ්බුට්ඨායිනියො පච්ඡානිපාතිනියො’යි කීවේය. **කිංකාරපටිස්සාවිනියො **යනු කුමක් කරමුදැයි මුව බලා හැසිරෙන සුලුවූවෝයි, **මනාපචාරිණියො** යනු කැමතිවූම දෙයක් කරනසුලු වූවෝයි. **පියවාදිනියො** යනු ප්‍රියදෙයක්ම කියනසුලු වූවෝයි, **පුඡිස්සාම** යනු සිවුපසය පිදීමෙන් පුදන්නෙමුයි,
**අබ්හාගතෙ** යනු තමන් සමීපයට පැමිණි අයයි, **ආසනොදකෙන පටිපුජෙස්සාම** යනු අසුනෙන් ද පාදෙවුනා දියෙන් ද පුදන්නෙමු, මෙහි ද මාපියන්ට දිනපතා සත්කාරය කළයුතුය, තමන් වෙත පැමිණි මහණ බමුණන්ට අසුන් දී පා දොවනා දිය දියයුතුය, සත්කාරය ද කළයුතුය,
**උණ්ණා** යනු එළු ලොමයි, **තත්ථ දක්ඛා භවිස්සාම** යනු එළුලොම් ගැටහැරීම සේදීම, පැහැගැන්වීම, වෙළුකිරීම ආදියෙහි ද කප වටලීම (රෝල් කිරීම), අවුල් හැරීම, පෙළීම, කැටීම ආදියෙහි දක්‍ෂයෝ වන්නෙමු: **තත්‍රෑපායාය** යනු ඒ එළුලොම් කපු සංවිධානයෙහි උපාය වූ මෙකල මෙනම් දෙය කිරීමට වටියියයි මෙසේ පවතින විමසීමෙන් යුක්ත වූවෝයි, **අලං කාතුං අලං සංවිධාතුං** යනු තමන් විසින් කිරීමට ද අනුන් ලවා කරවීමට ද යුතු දෙයෙහිම සමත්වූවෝ ද වන්නෙමුයි අරුත්ය,
**කතඤ්ච කතතො ජානිස්සාම අකතඤ්ච අකතතො** යනු මුළු දවසට මෙනම් දෙයකි, වැඩකොට ආවුනට අඩදිනයට මෙනම් දෙය, වැඩ නොකර ගෙහි හුන්නවුනට මෙනම් දෙය දීමට ද මෙසේ කිරීමට ද වටීයයි මෙසේ දන්නෙමු, **ගිලානකානඤ්ච බලාබලං** යනු ඉදින් ගිලන් කල ඔවුනට බෙහෙත් කෑම ආදිය දී රෝගය පහසු නොකරත්ද මොවුහු නීරෝගී කාලයෙහි යමක් කැමති වෙත්ද එයම අපට කරත් ගිලන් කල අප ඉන්නා බවවත් නොදනිතියි කළකිරුණු ස්වරූපය ඇත්තෝ පසුව කටයුතු නොකරති ද හෝ නරක දේ හෝ කරති ද එබැවින් මොවුන්ගේ හැකියාව නොහැකියාව දැන දියයුත්ත ද කළයුත්ත ද දනිමුයි මෙසේ නුඹලා විසින් නික්මිය යුතුයයි දක්වයි, **ඛාදනිය භොජනියඤ්චස්ස** යනු මේ ඇතුළු ජනයාට කෑ යුතු දෙය ද බිදිය යුතු දෙය ද යනුයි, **පච්චංසෙන** යනු ලැබියයුතු කොටසෙනි, තමතමන්ට ලැබිය යුතු කොටසට අනුරූප දෙයිනි යන අර්‍ත්‍ථයි, **සංවිභජිස්සාම** යනු දෙන්නෙමු, **සම්පාදෙස්සාම** යනු සපයා දෙන්නෙමු,
**අධුත්ති** යනු පුරුෂධූර්ත සුරාධූර්ත වශයෙන් ධූර්තබවට නොපත්වූවෝයි, **අථෙනි** යනු සොරු නොවන්නියෝයි, **අසොණ්ඩි** යනු සුරාසොඬ බව ආදී වශයෙන් සොඬ නොවන්නියෝයි,
මෙසේ සූත්‍රාන්තය නිමවා දැන් ගාථාවන්ගෙන් කුළුගන්වමින් ‘යො නං භරති සබ්බදා’ යනාදිය පැවසීය, **තත්‍ථ භරති** යනු පෝෂණය කරයි, පිළිදැඟුම් කරයි, **සබ්බකාමහරං** යනු කැමති සියල්ල දෙන්නාවූයි, **සොත්‍ථි** යනු යහපත් ස්ත්‍රියයි, **එවං වත්තති** යනු මෙපමණ වතක් පුරා පවතියි, **මනාපා නාම තෙ දෙවා** යනු නිර්‍මාණරතී දෙවියෝයි, ඔවුහු කැමති කැමති රූප මවා අභිරමනය කරන හෙයින් නිම්මානරතීයි ද මනාපා යි ද කියනු ලැබෙත්.
සිවුවැන්නෙහි **සන්දිට්ඨිකං** යනු තමා දැකියයුතුවූයි, **දායකො** යනු දානයෙහි දක්ෂ වූයේයි, හෙතෙම ශ්‍රද්ධාව පමණකින්ම නොසිටියි, දන්දීමට ද හැක්කකි යන අරුත්ය. **දානපති** යනු මෙතෙම දන් දෙයි, එයට ස්වාමියා වී දෙයි, දාසයෙක් නොවේ, සහායකයෙක් නොවේ, යමෙක් තමා මිහිරි දෙයක් දෙයි, අනුන්ට අමිහිරි දෙයක් දෙයි, හෙතෙම දාන සංඛ්‍යාත වූ දෙය්‍යධර්මයට දාසයෙක් වී දෙයි. යමෙක් තමා යමක් බුදියි ද එයම වෙයි ද හෙතෙම යහළුවෙක් වී දෙයි, යමෙක් තමා යම් කිසිවකින් යැපේද අනුන්ට මිහිරි දෙයක් දෙයිද හෙතෙම අධිපතියෙක්, ජ්‍යෙෂ්ඨයෙක් ස්වාමියෙක් වී දෙයි, එබන්දකු සඳහා දානපතීයි කියනලදි,
**අමඞ්කුභූතො** යනු බලරහිත නොවූයේයි, **විසාරදො** යනු නුවණ සොම්නසට පත්වූයේයි, **සහව්‍යතං ගතා** යනු සහභාවයට එකීභාවයට ගියාහුයි, **කතාවාසා** යනු යම් කර්‍මයකින් එහි ආවාසයක් වේද? එය කළ බැවින් කතාවාසා නමි එය යම් හෙයකින් කුශලයක්ම වේද එහෙයින් **කතකුසලායි** කියන ලදි, **මොදරෙ** යනු සතුටුවෙත් ප්‍රමුදිත වෙත්, **අසිතස්ස** යනු ඇලීම් නැති තථාගතයන් වහන්සේගේයි, **තාදිනො** යනු තාදි ලක්‍ෂණයට පැමිණියහුගේයි.
පස්වැන්නෙහි **ගිහිධම්මා අනපෙතො හොති** යනු නොබිඳුනු නුවණ හා සීලය ඇත්තේ වෙයි, **සතං ධම්මං අනුක්කමන්ති** යනු සත්පුරුෂ වූ මහා පුරුෂයන්ගේ ධර්‍මය අනුගමනය කරන්නෝයි, **සන්තො නං භජන්ති** යනු සත් පුරුෂ වූ බුද්ධ පච්චෙකබුද්ධ තථාගත ශ්‍රාවකයෝ මොහු ඇසුරු කරති.
සවැන්නෙහි **කාලදානානි** යනු සුදුසු දානයෝයි, පැමිණි දානයෝයි, ගැලපෙන දානයෝයි අර්‍ත්‍ථයි, **නවසස්සානි** යනු අග්‍ර සත්‍යයෝයි, **නවඵලානි** යනු ආරාමයෙන් පළමුව හටගත් අග්‍රඵලයෝයි, **පඨමං සීලවන්තෙසූ පතිට්ඨාපෙති** යනු පළමුව සිල්තුන්ට දී පසුව තමා පරිභොග කරයි, **වදඤ්ඤු** යනු කියූදෙය දන්නාවූයි, **කාලෙදින්නං** යනු සුදුසු කල්හි දෙන ලද්දයි, **අනුමොදන්ති** යනු එකත්පසෙක සිටියාහු අනුමෝදන් වෙති, **වෙය්‍යාවච්චං** යනු කයින් වතාවත් කර්‍මය කරත්, **අප්පටිවානචිත්තො** යනු උකටලී නොවූ සිතැත්තේයි, **යත්‍ථ දින්නං මහප්ඵලං** යනු යම් තැනක දෙන ලද්ද මහත්ඵල වේද එහි දෙන්නේය.
සත්වැන්නෙහි **ආයුං දෙති** යනු ආයුෂදානය දෙයි, **වණ්ණං** යනු ශරීරවර්‍ණයයි, **සුඛං **යනු කායික චෛතසික සුඛයයි, **බලං** යන ශරීර ශක්තියයි, **පටිභානං** යනු නිදොස් වූ ප්‍රතිභානයයි.
අටවැන්නෙහි **අනුකම්පන්ති** යනු අනුග්‍රහ කරත්, **ඛන්දිමාවමහාදුමෝ** යනු කඳකින් යුත් මහ ගසක් මෙන්, **මනොරමෙ ආයතෙන** යනු සිත්කලු වූ රැස්වන තන්හියි, **ඡායං ඡායත්‍ථිකා යන්ති** යනු සෙවනින් වැඩ ඇත්තෝම සෙවනට එළඹෙති, **නිවාතවුත්තිං **යනු පහත් පැවැත්මයි, **අත්‍ථ**ද**ත්‍ථං** යනු ක්‍රොධමාන දැඩි බවින් රහිතවූයි, **සොරතා** යනු සුරත බවින් පිරිසිදු ශීලයෙන් යුක්තවූයි, **සඛිලං** යනු විනීතවූයි.
නවවැන්නෙහි **භතොවා නො භරිස්සති** යනු අප විසින් කිරිපෙවීම් අත්පා මැඩීම් ආදියෙන් පෝෂණය කරන ලද්දේ අප මහඑකල්හි අත්පාදෙවීම්, නැහැවීම්, කැඳබත් දීම් ආදියෙන් පෝෂණය කරන්නේය, **කිච්චං වා නො කරිස්සති **යනු තමන්ගේ වැඩ නවතා අපගේ රාජකුලාදියෙහි උපන් වැඩ ගොස් කරති, **කුලවංසො චීරං ඨස්සති** යනු අපසතු කෙත්වත් දරුවන් ආදිය නොනසා පුතුන් රකිනා කල්හි කුලවංසය බොහෝ කල් පවතින්නේය, අප විසින් පවත්වන ලද සලාක බත් ආදිය නොබිඳ පවත්වන්නේය, මෙසේද අපගේ කුලවංසය බොහෝකල් පවතින්නේය. **දායජ්ජං පටිපජ්ජති** යනු කුලවංසයට ගැලපෙන ප්‍රතිපත්තියෙන් තමන්ගේ දායාදයට සුදුසු දෙයක් කරන්නේ අප සතු දායාදය පිළිපදින්නේය, **දක්ඛිණං අනුප්පදස්සති** යනු ප්‍රාප්තිදානය (පින් පමුණුවන දානය දී) කොට තෙවැනි දිනයෙහි පටන් දන් දෙන්නේය,
**සන්තො සප්පුරිසා** යනු මෙතැන්හි මාපියන් කෙරෙහි මනාව පිළිපැදීමෙන් යහපත් වූ සත්පුරුෂයෝයි දතයුත්තාහ. **පුබ්බෙකතමනුස්සරං** යනු මවුපියන් විසින් පළමුව කරනලද ගුණය සිහිකරන්නාහුයි, **ඔවාදකාරී** යනු මවුපියන් දෙන ලද අවවාදය කරන්නාහුයි **භතපොසී** යනු යම් අය විසින් පෝෂණය කරන ලද්දේ ඔවුන්ගේ පෝෂණය කරන්නායි. **පසංසියො** යනු ඉහාත්මයෙහිම මහජනයා විසින් පැසසිය යුත්තේ වෙයි.
දසවැන්නෙහි **මහාසාලා** යනු මහත් වෘක්‍ෂයෝයි, **සාඛාපත්තාපලාසෙන වඩ්ඪන්ති** යනු කුඩා අතුවලින් ද පත්‍ර සංඛ්‍යාත වූ පලාසයෙන් ද වැඩෙත්, **අරඤ්ඤස්මිං** යනු නොගම් පෙදෙසෙහිය, **බ්‍රහා** යනු මහත්ය, **වනෙ** යනු කැලයෙහියි, මෙහි සෙස්ස පැහැදිලිමය.
5. මුණ්ඩරාජ වර්ගය
පස්වැනි වර්‍ගයෙහි පළමු සූත්‍රයෙහි **භොගානං ආදියා** යනු භෝගයන්ගේ ගැනීමට සුදුසු කාරණයෝයි, **උට්ඨානවීරියාධිගතෙහි **යන උපට්ඨාන සංඛ්‍යාත වූ වීර්යයෙන් ලබන ලද දෙයිනි, **බාහාබලපරිචිතෙහි** යනු බාහුබලයෙන් රැස්කළ දෙයිනි, **සෙදාවක්ඛිත්තෙහි** යනු දහදිය හෙලා උපදවන ලද දෙයිනි**, ධම්මිකෙහි** යනු ධර්‍මයෙන් යුක්ත දෙයිනි, **ධම්මලද්ධෙහි** යනු දශකුශලධර්‍මය විනාශ නොකොට ලද දෙයිනි, **ජිනෙති** යනු වැඩි කරයි, මහත්වූවක් කරයි, මෙහි ඉතිරිය චතුක්ක නිපාතයෙහි කියන ලද ක්‍රමයෙන්ම දතයුතුය, දෙවැන්න පැහැදිලි අරුත් ඇත්තේමය,
තෙවැන්නෙහි **ආයුසංචත්තනිකා පටිපදා** යනු දානශීලාදී වූ පුණ්‍ය ප්‍රතිපදාවයි, සෙසු තැන්හිද මේ ක්‍රමයමයි, **අත්‍ථාභිසමයා** යනු අර්‍ත්‍ථයාගේ එක්වීමෙනි, අර්‍ත්‍ථප්‍රතිලාභයෙනියි කියන ලද්දේ වෙයි:
සිවුවැන්නෙහි **උග්ගො** යනු ගුණයෙන් උස්ව සිටි බැවින් මෙසේ ලබන ලද නම ඇත්තේයි: **සාලපුප්ඵකං ඛාදනීයං** යනු චතුමධුරය යෙදූ හැල්පිටිවලින් කළ සල්මල් වැනි වූ කෑයුතු දෙයයි, එය ද පෙනෙනු ලබන (පරිද්දෙන්) නැටි පත් රේණු තබා දුරු වර්‍ගවලින් යුතු ගිතෙලෙහි උයා ගිතෙල හරවා ලොකු සැලියක බහා සුවඳ කවා වසා මුද්‍රා තබා තබන ලද්දේ වෙයි, හෙතෙම එය කැඳ පානය කොට හුන්නාවූ බුදුරජාණන් වහන්සේට බතට අනතුරුව දෙනු කැමැත්තේ මෙසේ කීය, **පටිග්ගහෙසි භගවා** යනු මෙය දෙශනා මාත්‍රයකි, උවසුතෙමේ එය භාග්‍යවතුන් වහන්සේට ද පන්සියයක් භික්ෂූන්ට ද දුන්නේය, යම්සේ එය (දුන්නේද) එසේ සූකරමාංශාදිය ද දුන්නේය. එහි **සම්පත්තකොලකං** යනු හටගත් ඩෙබර ගෙඩියි, **සුකරමංසං **යනු මිහිරි රසැති ඩෙබර (මසන්) සමඟ දුරු වර්‍ග යොදා පිසුවා වූ අවුරුද්දක් ගතවූ සූකර මාංශයයි, **නිබද්ධතෙලං** යනු හරනා ලද තෙලයි, **නාළියා සාකං** යනු හාල්පිටි සමඟ මිරිකා දුරුවර්‍ග සහිත ගිතෙලෙහි පිස චතුමධුර යොදා සුවඳ ගල්වා තබනලද බඳුන්වල වැඩූ එළවුලුවයි, **නෙතං භගවතො කප්පති** යනු මෙහි අකැපදෙය අරභයා කැපදෙය ද නොකැපයයි කියන ලදි, සිටුතෙමේ ඒ සියල්ල ගෙවා ගොඩවල් කොට යමක් යමක් අකැප වේද ඒ ඒ දෙය වෙළඳ සැලට යවා කැපවූ උපභොග පරිභොග දෙය දුන්නේය, ඉතා මහත් නොවූ රියන් දෙකහමාරක් දිගැති රියන් එකහමාරක් පළලැති සඳුන් පුවරුව හරවත් උතුම් භාණ්ඩයක් වූ බැවින් මහත් වටිනා දෙයක් වූයේය, භාග්‍යවතුන් වහන්සේ එය පිළිගෙන කෑලිවලට කඩවා භික්‍ෂූන්ට අඳුන් කුඩු සඳහා දෙවූ සේක.
**උජ්ජුභූතෙසු** යනු කය වචන හා සිතෙන් සෘජු වූවන් අතරෙහිය, **ඡන්දසා** යනු ප්‍රේමයෙනි, **චත්තං** යනාදියෙහි පරිත්‍යාග වශයෙන් අත්හළ දෙයයි, අත්හළ ත්‍යාගවත්බව නිසා **මුත්තං** නමි, බලාපොරොත්තු රහිත සිත ඇති බැවින් සිතෙන් නොම නොගන්නා ලදැයි **අනග්ගහිතං** නමි, **ඛෙත්තුපමෙ** යනු වැඩෙන අරුතින් කෙතක් බඳු වූ දෙයෙහියි,
**අඤ්ඤතරං මනොමයං** යනු සුද්ධාවාසයන් අතුරෙහි ධ්‍යාන මනසින් උපන් දේවකායකි, **යථාධිප්පායො **යනු අදහස පරිද්දෙනි, මෙයින් කුමක් අසයිද? ඔහුට මිනිස් කාලයෙහි රහත්බව සඳහා අදහසක් වූයේය, එය අසමැයි අසයි, දිව්‍යපුත්‍රයා ද රහත්බවට පැමිණි බැවින් “තග්ඝ මෙ භගවා යථාධිප්පායො”යි කීවේය. **යත්‍ථ යත්‍ථුප්පජ්ජති** යනු ත්‍රිවිධ කුල සම්පත්තීන්හි හෝ කාමස්වර්‍ග සයෙහි හෝ යම් යම් තැනක උපදියි ද ඒ ඒ තන්හි දීර්‍ඝායු ඇත්තේ කීර්ති ඇත්තේ වී උපදියි. පස්වැන්න චතුක්ක නිපාතයෙහි කියන ලද අයුරින් දතයුතුය, සවැනි සත්වැනි සූත්‍ර පැහැදිලි අරුත් ඇත්තේමය.
අටවැන්නෙහි **අලබ්භනීයානි** යනු නොලැබිය හැකි දේයි, ලැබීමට නොහැකිය, **ඨානානි** යන කරුණුයි, **ජරාධම්මං මා ජිරී** යනු මගේ යම් ජරා ස්වභාවයක් වේද එය නොදිරවායි, සෙසු පදයන්හි ද මේ ක්‍රමයයි, **නච්ඡාදෙය්‍ය** යනු කැමැති නොවන්නේය, **අබ්බහී** යනු ඉවත් කළේය,
**යතො** යනු යම් කලෙකයි, **ආපදාසු** යනු උපද්‍රවයන්හියි, **න වෙධති** යනු නොසැලෙයි නොතැවෙයි, **අත්‍ථවිනිච්ඡයඤ්ඤු** යනු හේතු අර්‍ත්‍ථ විනිශ්චයෙහි දක්ෂවූයේයි, **පුරාණං** යනු වෙනසට පත්නොවූ බැවින් පෞරාණික වූයේයි, **ජප්පෙන** යනු ගුණ කීමෙනි, **මත්තෙන** යනු මහානුභාව මන්ත්‍ර පැවැත්වීමෙනි**, සුභාසිතෙන** යනු යහපත් කථා කිරීමෙන්, **අනුප්පදානෙන **යනු සියයකට හෝ දහසකට හෝ දීමෙනි, **පවෙණියා වා** යනු කුලවංශයෙන් හෝයි, මෙය අපගේ පරපුරෙහි පුරුදු කරන ලදි, මෙය පුරුදු නොකරන ලදැයි මෙසේ ප්‍රවෙණිය දැක්වීමෙනැයි අරුත්ය, **යථා යථා යත්‍ථ ලභෙථ අත්‍ථං** යනු මේ මන්ත්‍ර ජල්පන ආදියෙහි යම් යම් දෙයකින් යම් යම් තැනක ජරාධර්‍මාදීන්ගේ නොදිරීම් ආදී අර්‍ත්‍ථයක් ලබන්නේද යනුයි, **තථා තථා තත්‍ථ පරක්කමෙය්‍ය** යනු ඒ ඒ තැන උත්සාහ කරන්නේය, **කම්මං දළ්හං** යනු සංසාරගාමී කර්‍මය මවිසින් ස්ථිර කොට රැස්කරන ලදි. ඒ මම කුමක් කරමිදැයි මෙසේ මෙනෙහි කොට ඉවසන්නේය.
නවවැන්නෙහි **උපකණ්ණකෙ** යනු කණ මූලෙහිය**, දුම්මනො** යනු දූෂිත වූ සිත් ඇත්තේය, **පත්තක්ඛන්ධො** යනු වැටුණු කඳ (සිරුර) ඇත්තේය, **පජ්ඣායන්තො** යනු සිතන්නේය, **අප්පටිභානො** යනු ප්‍රතිභානය (වැටහීම) නැත්තෙක් වීය, සෙස්ස යට කියන ලද ක්‍රමය ඇත්තේමය.
දසවැන්නෙහි **අජ්ඣොමුච්ඡිතො** යනු දැඩිසේ මුර්ඡා වූයේයි. ගිලී නිමවා ඝන ස්වභාවය ඇති වැඩිමනත් වූ මුර්ඡා සංඛ්‍යාත තෘෂ්ණාවෙන් යුක්තවූයේයි, **මහච්චරාජානුභාවෙන** යනු මහත් වූ රාජානුභාවයෙනි, අටළොස් ශ්‍රේණීන්ගෙන් පරිබාහිර වූ මහත්වූ රාජ බලයෙන් යැවීයයි අරුත්ය, **තග්ඝ** යනු ඒකාන්ත යන අරුත් ඇති නිපාතයෙකි, ඒකාන්තයෙන්ම සෝතැවුල් දුරුකරන්නේයි අරුත්ය, මෙසේ රජ තෙමේ මේ අවවාදය අසා එහි සිටියේ දැහැමින් සෙමෙන් රාජ්‍යය කරවා ස්වර්‍ගය පිහිටකොට ඇත්තේ විය.
2. දෙවැනි පණ්ණාසකය
1. නීවරණ වර්ගය
දෙවැනි වර්‍ගයෙහි පළමු සූත්‍රයෙහි වැසීම් වශයෙන් **ආවරණා** නමි, අවහිර කිරීම් වශයෙන් **නීවරණා** නමි, **චෙතසො අජ්ඣාරුහා** යනු සිතට නැගුණුයි, විදර්‍ශනා ප්‍රඥාවේ ද මාර්‍ග ප්‍රඥාවේ ද උපත වළහන අරුතින් දුර්‍වල කෙරෙත්නුයි **පඤ්ඤාය දුබ්බලීකරණා** නමි, මේවා සමඟ ගැවසුණු යම් ප්‍රඥාවක් උපදියි ද එය දුර්‍වල කෙරෙත්නුයි පඤ්ඤායදුබ්බලීකරණා නමි, **අබලාය** යනු පංච නීවරණයන්ගෙන් වැසුණු බැවින් පහවූ බලය ඇත්තාවූයි, **උත්තරිං වා මනුස්සධම්මා අලමරියඤාණදස්සනවිසෙසං** යනු දශකුශල කර්‍මපථ සංඛ්‍යාත වූ මනුෂ්‍ය ධර්‍මයන්ගෙන් මත්තෙහි ආර්යභාවය (ඇති) කිරීමට සමර්‍ත්‍ථ ඥානදර්‍ශන විශේෂයයි, **හාරහාරීණී** යනු අත්හළයුත්ත අතහැරීමට සමර්‍ත්‍ථවූයි, **නඞ්ගලමුඛානි** යනු ජලමාර්‍ගයි, ඒවා නඟුලට සමාන බැවින් හෝ නඟුල්වලින් කරනලද බැවින් නඞ්ගලමුඛානියි කියනු ලැබෙත්,
**එවමෙව ඛො** යනු මෙහි දියපහර මෙන් විදර්‍ශනා ඥානය දැක්විය යුතුය, දෙපසින් ජලමුඛ විවෘත කරන කාලය මෙන් සදොරෙහි සංවරය මුදාහළ කාලයයි. නදිය මැද ගල්මුල් කොටා පිදුරු තණ මැටිවලින් වැසූ කල්හි ජලය විසිරී පැතිරී සිටි කාලය මෙන් පංචනීවරණයන්ගෙන් වැසුණු කාලයයි, මෙසේ ආවරණය කළ කල්හි පහවූ වේගය ඇති ජලයට තණ පිදුරු ආදිය ඇදගෙන මුහුදට පැමිණීමට නොහැකි කාලය මෙන් විදර්‍ශනා ඥානයෙන් සියලු අකුසලයන් නසා නිවන් සයුරට පැමිණීමට නොහැකි කාලයයි දතයුතුය, යහපත් පැත්තෙහි කියන ලද්දට වෙනස් ලෙස යෙදිය යුතුය. මේ සූත්‍රයෙහි සසර හා නිවන කියන ලදි, දෙවැනි සූත්‍රය පැහැදිලි අරුත් ඇත්තේමය.
තෙවැනි සූත්‍රයෙහි **පධානියඞ්ගානි** යනු උත්සාහ කිරීම පධානයි කියනු ලැබේ. උත්සාහය මොහුට ඇත්තේනුයි පධානියො නමි. උත්සාහය ඇති භික්ෂුවගේ අංගයෝනුයි පධානියඞ්ගාන නමි. **සද්ධො** යනු ශ්‍රද්ධාවෙන් යුක්තවූයේයි, මේ ශ්‍රද්ධාව වනාහි ආගම සද්ධා අධිගම සද්ධා ඔකප්පන සද්ධා පසාද සද්ධායි සිවුවැදෑරුම් වෙයි, එහි සර්‍වඥබෝධිසත්වයන්ගේ ශ්‍රද්ධාව (බුද්ධත්වය සඳහා වූ) අධිෂ්ඨානයේ පටන් පැමිණි බැවින් ආගමන සද්ධා නමි, ආර්‍යශ්‍රාවකයන්ගේ වැටහීමෙන් අවබෝධ කළ බැවින් අධිගම සද්ධා නමි, බුද්ධ - ධම්ම - සංඝ යැයි කියනලද තෙරුවනහි නොසැලෙන බැවින් වූ විශ්වාසය ඔකප්පනසද්ධා නමි, ප්‍රසාදයේ ඇතිවීම පසාදසද්ධා නමි, මෙහි ඔකප්පන සද්ධාව අදහස් කරන ලදි, **බොධිං** යනු මාර්‍ග සතරෙහි ඥානයයි, එය තථාගතයන් වහන්සේ විසින් මනාව අවබෝධ කරන ලදැයි අදහයි, මෙය දේශනා ශීර්ෂයක් ද වේ. මේ අංගයෙන් ත්‍රිවිධ රත්නයෙහි ශ්‍රද්ධාව අදහස් කරන ලදි, යමකුගේ බුද්ධාදීන්හි පැහැදීම බලවත් වේද ඔහුගේ වීර්යය ඉෂ්ට වෙයි,
**අප්පාබාධො** යනු නිරෝගී වූයේයි. **අප්පාතඞ්කො** යනු නිදුක් වූයෙයි, **සමවෙපාකිනියා** යනු සමව පැසෙන්නාවූයි, **ගහණියා** යනු කර්‍මයෙන් හටගත් තෙජො ධාතුවෙනි, **නාතිසීතාය නාච්චුණභාය** යනු දැඩි ශීතතෙජොධාතුක වූ තැනැත්තේ ශීතට බිය ඇත්තේ වෙයි, දැඩි උෂ්ණ තෙජොධාතුක වූ තැනැත්තේ උණුසුමට බිය ඇත්තේ වෙයි, ඔවුන්ගේ වීර්යය සමෘද්ධ නොවේ. මධ්‍යම තෙජොධාතුක වූ තැනැත්තාගේ වීර්‍යය සමෘද්ධ වෙයි, එහෙයින් **මජ්ඣිමාය පධානක්කමාය** යි කියන ලදි: **යථාභූතං අත්තානං ආචිකතත්තා** යනු ඇති සැටියෙන් තමාගේ අගුණ පවසන්නායි**, උදයත්‍ථගාමිනියා** යනු හටගැනීම ද විනාශය ද පිරිසිඳ දැනීමට සමත් වූයි, මෙයින් ලක්ෂණ පණහකින් යුත් උදයව්‍යය ඥානය කියන ලදි, **අරියාය** යනු පිරිසුදුවූයි, **නිබ්බෙධිකාය** යනු නොනැසූවිරූ ලොභස්කන්ධාදිය වැනසීමට හැකි වූයි, **සම්මාදුක්ඛ යගාමිනියා** යනු තාවකාලික වශයෙන් කෙලෙසුන් ප්‍රහීන කළ බැවින් යම් දුකක් ගෙවේ ද ඒ දුකේ විනාශයට යන්නාවූයි, මෙසේ මේ සියලු පදයන්ගෙන් විදර්‍ශනා ප්‍රඥාවම කියන ලදි, දුර්‍වල ප්‍රඥා ඇත්තහුගේ උත්සාහය සාර්‍ත්‍ථක නොවෙයි:
සිවුවැන්නෙහි **පධානාය** යනු වීර්ය කිරීම සඳහායි, **න සුකරං උඤ්ජෙන පග්ගහෙන ඨාපෙතුං** යනු පාත්‍රය ගෙන තැනින් තැන අහර ලබා ගැනීමට හැසිරීමෙන් යැපීමට නොහැකි වෙයි, මේ සූත්‍රයෙහි ද සසර හා නිවනම කියන ලදි.
පස්වැන්නෙහි **පරියාදාය තිට්ඨති** යනු හාත්පසින් ගෙන ගෙවා සිටියි, **උග්ඝාතිතා** යනු ඉඳිමුණාවූයි,
**අසිභත්‍ථෙන** යනු හිසසිඳීම සඳහා කඩුව රැගෙන ආවහු විසින් ද යනුයි, **පිසාචෙන** යනු කෑමට පැමිණි යක්ෂයා විසිනුදුයි, **ආසීද** යනු ගටන්නේය, **මඤ්ජුනා** යනු මෘදුවූ දෙයිනි, **කාමොඝවුළ්හානං** යනු කාමොඝයෙන් ඉපිඑනවුන්ගේ කැඩුණවුන්ගේයි, **කාලංගතිභවාභවං** යනු සසරකාලය ද ගතිය ද නැවත නැවත වූ භවයෙහි ද යනුයි, **පුරක්ඛතා** යනු ඉදිරියෙන් හැසිරෙන්නේ ඉදිරියෙහි කරන ලද්දෝමය, **යෙ ච කාමෙ පරිඤ්ඤාය** යනු යම් පණ්ඩිතයෝ දෙවැදෑරුම් කාමයන් ත්‍රිවිධ පරිඥාවන්ගෙන් මනාව දැනයි, **චරන්ති අකුතොභයා** යනු ක්ෂීණාශ්‍රවයන්ට කිසිදු තැනකින් බියක් නැත. එබැවින් ඔවුහු අකුතොභය වී හැසිරෙති, **පාරංගතා** යනු නිවන පාරයි කියනු ලැබේ. එයට එළඹුණාහු ප්‍රත්‍යක්‍ෂ කොට සිටියාහුයි අරුත්ය, **ආසවක්ඛයං** යනු අරහත්වයයි, මේ සූත්‍රයෙහි සංසාරයම කියා ගාථාවන්හි සසර හා නිවන කියන ලදි.
සයවැන්නෙහි **මධුරකජාතො** යනු හටගත් ගරුබවයි, **දිසාපි මෙ න පක්ඛායන්ති **යනු සිවුදිසා ද අනුදිසා ද මට නොවැටහේයි කියයි. **ධම්මා ච මං නප්පටිභන්ති** යනු මට සමථ විදර්‍ශනා ධර්‍මයෝ ද නොවැටහෙති, **අනභිරතො ච බ්‍රහ්මචරියං වරාමි** යනු උකටලී වී බඹසර හැසිරෙමි, **යෙන භගවා තෙනුපසඞ්කමි** යනු ඔහුගේ කථාව අසා මෙතෙම බුදුන් විසින් හික්මවිය යුතු පුද්ගලයකැයි යන කරුණ භාග්‍යවතුන් වහන්සේට සැලකිරීමට එළඹියේය. **අවිපස්සකස්ස කුසලානං ධම්මානං** යනු කුශල ධර්‍මයන් නොදකින්නාගේ නොසොයන්නාගේ නොපිරික්සන්නාගේ යන අර්‍ත්‍ථයයි, **බොධිපක්ඛියානං** යන සතිපට්ඨානාදී වූ සත්තිස් ධර්‍මයයි.
සත්වැන්නෙහි **ජරාධම්මොමහි** යනු දිරන ස්වභාවය ඇත්තේ වෙමි, **ජරං අනතීතො** යනු ජරාව නොඉක්මවන්නේ ජරාව තුළම හැසිරෙමි, සෙසු පදයන්හි ද මේ ක්‍රමයමැයි, **කම්මස්සකො** යනාදියෙහි කර්‍මය මගේය, තමන්ගේය, තමන් සතුයයි කර්‍මය ස්වකීය කොට ඇත්තේ වෙමි, කර්‍මයට දායාදවූයේ **කම්මදායාදො** නමි, කර්‍මය මගේ දායාදයයි, අයිතියයි යන අර්‍ත්‍ථයි, කර්‍මය මගේ යෝනිය කාරණාය වේනුයි **කම්මයොනි** නමි, කර්‍මය මගේ ඥාතියායි **කම්මබන්ධු** නමි, කර්‍මය ඥාතිකොට ඇත්තේය යන අර්‍ත්‍ථයයි, කර්‍මය මගේ පිළිසරණය ප්‍රතිෂ්ඨාව වේනුයි **කම්මපටිසරණො** නමි, **තස්ස දායාදො භවිස්සාමි** යනු ඒ කර්‍මයාගේ දායාදය, එයින් දෙන ලද විපාක පිළිගන්නා වෙමැයි අර්‍ත්‍ථයයි, **යොබ්බනමදො** යනු යොවුන්බව අරභයා උපන් මදයයි, සෙසු තැන්හි ද මේ ක්‍රමයමැයි, **මග්ගො සඤ්ජායති** යනු ලොවුතුරු මග හටගනියි, **සඤ්ඤොජනා පහීයන්ති** යනු දශසංයෝජනයේ සර්‍වප්‍රකාරයෙන්ම ප්‍රහීන වෙති, **අනුසයා ව්‍යන්ති හොන්ති** යනු සප්ත අනුසයෝ පහවූ බැවින් සම්පූර්‍ණයෙන් නැසුණාහු විනාශවූවාහු වෙත්, මෙසේ මෙහි යට පස් තැනක විදර්‍ශනාව කියන ලදි, මේ පස් තැනෙහි ලොවුතුරා මග කියන ලදි,
දැන් ගාථාවන් කුළුගන්වන්නේ “ව්‍යාධිධම්මා” ආදිය කීවේය. එහි **ඤත්වා ධම්මං නිරූපධිං** යනු උපධි රහිත වූ රහත්මග දැනයි, **සබ්බෙමදෙ අභිභොස්මි** යනු මේ සියලු තුන් මදයන් මැඩ පැවැත්වීමි, ඉක්මවා සිටියෙමියි අර්‍ත්‍ථයයි: **නෙක්ඛම්මං දට්ඨු ඛෙමතො** යනු පැවිද්ද නිර්භය තැන ලෙස දැකයි, **තස්ස මෙ අභු උස්සාභො නිබ්බානං අභිපස්සතො** යනු නිවන ඉදිරියෙහි දකින්නාවූ මට උත්සාහය වීය, **අනිවත්ති භවිස්සාමි** යන පැවිද්දෙන් නොනැවතෙන්නෙක් වන්නෙමි. බ්‍රහ්මචරියවාසයෙන් නොනැවතෙන්නෙක්, සර්‍වඥතාඥානයෙන් නොනැවතෙන්නෙක් වන්නෙමි. **බ්‍රහ්මචරියපරායනො** යනු මාර්‍ග බ්‍රහ්මචර්‍ය්‍යාව පිහිට කොට ඇත්තේයි, මෙයින් ලෝකෝත්තර වූ අෂ්ටාංගික මාර්‍ගය කියන ලදි.
අටවැන්නෙහි **සජ්ජානි ධනුනි** යනු දුනුදිය අදින ලද නංවනලද දුනුයි**, අද්දසු** යනු දුටුවාහුය, **භවිස්සන්ති වජ්ජි** යනු වජ්ජි රජදරුවෝ වැඩෙති, **අපජහා** යනු අවැඩ ඇසුරු වූ මානයෙන් දැඩිවූවෝයි, **පච්ඡාලියං ඛීපං** යනු පිටුපසින් ගොස් පිටිපයින් ගසත්, **රට්ඨිකස්ස** යනාදියෙහි රට පරිභොග කරයිනුයි රට්ඨික නමි. පියා විසින් දෙන ලද ධනය පරිභෝග කෙරේයි **පෙත්තනිකො** නමි, සේනාවට ස්වාමියාය, ජ්‍යෙෂ්ඨයායි, **සෙනාපති කො** නමි, **ගාමගාමිකස්ස** යනු ගම්වල ස්වාමියාගේයි, අධිපතියාගේයි, **පුග්ගාමණිකස්ස** යනු සමූහයක ප්‍රධානයාගේයි, **කුලෙසු** යනු ඒ ඒ කුලයන්හියි, **පෙච්චකාධීපච්චං කාරෙන්ති** යනු තනිතනිව ප්‍රධාන තනතුර කරත්, **කල්‍යාණෙන මනසා අනුකම්පන්ති** යනු සොඳුරු සිතෙන් අනුග්‍රහ කරති. **ඛෙත්තකම්මන්ත සාමන්ත සංවොහාරෙ** යනු තමන්ගේ කර්‍මාන්තයන්ගේ සාමාන්තයෝ (අසල්වැසියෝ), සමීප කුඹුරු හිමියෝ වෙත්ද ඔවුහු ද රැහැන් දඬුවලින් භූමි ප්‍රමාණයන් ගන්නා වූ ව්‍යාපාරයන් ද යනුයි, **බලිපටිග්ගාහිකා දෙවතා** යනු කුල පරපුරින් ආවාවූ ආරක්‍ෂක දේවතාවෝයි**, සක්කරොති** යනු ඒ දෙවිවරුන් අග්‍රයාගු (කැඳ) බත් ආදියෙන් සත්කාර කරයි.
**කිච්චකරො** යනු ඇතිවූ කටයුතු කරන්නායි, **යෙ චස්ස උපජීවිනො** යනු යමෙක් ඒවා ඇසුරු කොට ජීවත් වෙත්ද ඔවුහුයි**. උභින්නංයෙච අත්‍ථාය** යනු දෙදෙනාටම යහපත සඳහා පිළිපන්නේ වෙයි, යන අරුත්ය. **පුබ්බපෙතානං** යනු පරලොව ගියවුන්ගේයි, **දිට්ඨධම්මො ච ජීවිතං** යනු යමෙක් මෙලොව ජීවත් වෙත්ද ඔවුන්ගේයි. මෙසේ පද දෙකින්ම අතීත හා වර්‍තමාන ඥාතීන්ම දක්වයි. **විත්තිසංජනනො** යනු සතුට දනවන්නේයි, **ඝරමාවසං** යනු ගිහිගෙහි වසන්නේයි, **පුජ්ජො හොති පසංසියො** යනු පිදිය යුත්තෙක් ද පැසසිය යුත්තෙක් ද වෙයි.
නවවැන්නෙහි **නිපුණො** යනු තියුණු වූයේ සියුම් කරණු දන්නේයි, **ආකප්පසම්පන්නො** යනු ශ්‍රමණා කල්පයෙන් යුක්තවූයේයි, දසවැන්නෙහි **පදක්ඛිණග්ගාහී** යනු දුන් අවවාදය පැදකුණු කිරීමෙන් ගන්නේයි, සෙසු සියලු තැන්හි පැහැදිලිමය.
2. සඤ්ඤා වර්ගය
දෙවැනි වර්ගයෙහි පළමු සූත්‍රයෙහි **මහප්ඵලා** යනු විපාක ඵලයෙන් මහත්ඵලවූයේයි: විපාක ආනිසංශයෙන්ම **මහානිසංසා** නමි, **අමතොගධා** යනු නිවනට පිළිසරණ වූයි: **සබ්බලොකෙ අනභිරතසඤ්ඤා** යනු ත්‍රිවිධ ධාතූන් රැස්වන්නා වූ සියලු ලෝකයෙහි කළකිරුණු තැනැත්තාට උපදින සංඥාවයි, දෙවැන්න පැහැදිලි අරුත් ඇත්තේමය,
තෙවැන්නෙහි **වරදායී **යනු උතුම් වූ වරය දෙන්නයි, මෙහි සෙස්ස සිවුවැන්නෙහි ද පැහැදිලි අරුත් ඇත්තේමය,
පස්වැන්නෙහි **අලංසාකච්ඡො** යනු සාකච්ඡාවට සුදුසුවූයේයි, **ආගතං පඤ්හං** යනු අසන ලද ප්‍රශ්නයයි, **ව්‍යාකත්තා හොති** යනු විසඳන ලද්දේ වෙයි,
සයවැන්නෙහි **අලංසාජීවො** සමාන පැවැත්මට සුදුසුවූයේයි: **සාජීවො **යනු ප්‍රශ්න ඇසීම සහ ප්‍රශ්න විසඳීමයි. සියලුම සම බඹසරෙහි හැසිරෙන්නෝ ප්‍රශ්න ඇසුරෙහි පවතිත්, එහෙයින් එම ප්‍රශ්න ඇසීම සහ ප්‍රශ්න විසඳීම සමාන පැවැත්ම වන බැවින් “සාජීවො”යි කියන ලදි. **කතං පඤ්හං** යනු නිර්‍මාණය කරන ලද ප්‍රශ්නයයි,
සත්වැන්නෙහි **උස්සොළ්හි** යනු දැඩි වීර්යයයි, අටවැන්නෙහි තමන්ගේ බෝමැඬෙහි අවබෝධ කළ, පැමිණෙන සෘද්ධිපාදයන් කියා මත්තෙහි තමන්ම ෂඩ් අභිඥාවන් කීවේය. නවවැනි දසවැනි සූත්‍රවල විදර්‍ශනාව කියන ලදි, සෙස්ස සියලුතන්හි පැහැදිලි අරුත් ඇත්තේමය.
3. අනාගතභය වර්ගය
තෙවැනි වර්‍ගයෙහි පළමු සූත්‍රයෙහි **යතො ඛො භික්ඛවෙ** යනු යටකී පරිද්දෙන්ම විදසුන් වඩා රහත්බවට පත් භික්ෂුවගේ ගුණ කියනු සඳහා දැන් මෙය අරඹන ලදි, එහි **යතො ඛො** යනු යම් කලෙක වනාහියි, **උක්ඛිත්තපලිඝො** යනු අවිද්‍යාව නමැති බාධාව ඔසවා ඉවත්කොට සිටියේයි, **සංකිණ්ණපරිබො** යනු සසර අගල විසුරුවා විනාශකොට සිටියේයි, **අබ්බුළ්හෙසිකො** යනු තෘෂ්ණා සංඛ්‍යාත වූ තණ්හා නමැති කණුව උදුරා සිඳ සිටියේයි, **නිරග්ගළො** යනු නීවරණ අගුළ විවරකොට සිටියේයි, **පන්නද්ධජො පන්නභාරො** යනු මාන නමැති ධ්වජය ද ස්කන්ධ අභිසංස්කාර ක්ලෙශභාරය ද හෙලා බහා සිටියේයි**, විසංයුත්තො** යනු සසරින් මිදුණේයි, සෙස්ස පෙළෙහි ආ ක්‍රමයෙන්ම දතයුතුය, මෙපමණකින් භාග්‍යවතුන් වහන්සේ මාර්‍ගයෙන් කෙලෙසුන් ක්‍ෂය කොට නිරොධය නමැති යහනට ගොස් නිවන අරමුණු වූ ඵලසමාපත්තියට නංවා වසන්නාවූ භික්ෂුවගේ කාලය දක්වන ලදි,
යම්සේ නගර දෙකකින් එකක් සොරු වෙසෙන නගරක් ද එකක් අනතුරු රහිත නගරයක් වේ ද ඉක්බිති එක් මහා යෝධයකුට මෙසේ සිතෙන්නේය, යම්තාක් මේ සොරුන් වෙසෙන නගරය තිබේ ඒතාක් අනතුරු රහිත නගරය බියෙන් නොමිදෙයි, සොරුන් වෙසෙන නගරය නගරය නොවූවක් කරමියි යුද ඇඳුම් ඇඟලා කඩුව ගෙන සොර නගරයට එළඹ නුවර දොරටුවෙහි ඔසවන ලද එෂිකාස්ථම්භයන් කඩුවෙන් සිඳ දොරටු හා උළුවසු සමඟ කවුළු බිඳ හරස් පොල්ල ඔසවාදමා පවුර බිඳ දිය අගල විසුරුවා නගරයේ ශෝභාව සඳහා ඔසවන ලද කොඩි බිම හෙළා නුවර ගින්නෙන් දවා උවදුරු රහිත නුවරට පිවිස පහයට නැඟී නෑ සමූහයා විසින් පරිවරණ ලද්දේ මනාරසැති බොජුන් බුදින්නේ ද මෙසේ චොරනගරය මෙන් සත්කාය (ස්වකීකය, ශරීරය ) යයි, උවදුරු රහිත නගරය මෙන් නිවනයි, මහා යෝධයා මෙන් යෝගාවචරයායි, ඔහුට මෙසේ අදහස් වෙයි. “යම්තාක් සත්කාය වෘත්තය (ශරීරයාගේ සංසාරික පැවැත්ම) පවතියිද එතෙක් දෙතිස් දඩුවම්, අනූවක් රෝග පස්විසි මහබිය යන මේවායින් මිදීමක් නැත යනුවෙනි.” හෙතෙම මහා යෝධයකු මෙන් ශීල නමැති සන්නාහයෙන් සන්නද්ධව ප්‍රඥා නමැති කඩුව ගෙන කඩුවෙන් එසිකාස්තම්භය මෙන් රහත් මගින් තෘෂ්ණාව නමැති කණුව කපා ඒ යෝධයා දෙරටු හා දොරබා සහිත නගර කවුළුව මෙන් පංච ඕරමහාගිය නමැති අගුළ හැර ඒ යෝධයා හරස් පොල්ල මෙන් අවිද්‍යා නමැති හරස් පොල්ල ඔසවාදමා ඒ යෝධයා පවුර බිඳින්නේ දිය අගල මෙන් කර්‍මාභිසංස්කාරයන් බිඳිමින් උපතේ සැරිසැරීම වූ අගල විසුරුවා හැර ඒ යෝධයා නුවර සරසනු සඳහා ඔසවා තිබූ කොඩි මෙන් මාන නමැති කොඩි හෙලා සත්කාය නමැති නගරය දවා ඒ යෝධයා උවදුරු රහිත නුවරෙහි මතුමහලෙහි මනාබොජුන් මෙන් කෙලෙස් නිවීම නමැති නුවරට පිවිස අමරණීය වූ නිරොධය අරමුණු කොට ඇති පලසමවත් සුවය විඳිමින් කාලය ගෙවයි.
දෙවැන්නෙහි **අනිච්චසඤ්ඤා** යනු ස්කන්‍ධ පංචකය ඇතිවී නැතිවී යන අයුරින් අනිත්‍යයයි උපදින හැඟීමයි, **අනිච්චෙ දුක්ඛසඤ්ඤා** යනු යමක් අනිත්‍යය ද එය පීඩනයට පත්වන අයුරින් දුක්යැයි උපදින හැඟීමයි, **දුක්ඛෙ අනත්තසඤ්ඤා** යනු යමක් දුක ද එය තමා යටතෙහි නොපවත්නා අයුරින් අනාත්මයයි උපදින හැඟීමයි, සෙස්ස යට පැහැදිලි කළ අයුරින්මය, මෙම සූත්‍ර දෙකෙහි දී විදර්‍ශනා ඵලය කියන ලදි.
තෙවැන්නෙහි **දිවසං අතිනාමෙති** යනු දිනය ගෙවයි**, රිඤ්චති පටිසල්ලාණං** යනු හුදෙකළා බව දුරු කරයි, **දෙසෙති** යනු කියයි, ප්‍රකාශ කරයි. **ධම්මසඤ්ඤත්තියා** යනු ධර්‍මය හැඟවීම සඳහායි, **ධම්මං පරියාපුණාති** යනු නවංග වශයෙන් සිවුසස් දහම උගනියි, පිළිපදියි, කියයි. **න රිඤ්චති පටිසල්ලාණං** යනු හුදෙකළා බව අත් නොහරියි, **අනුයුඤ්ජති අජ්ඣත්තං චෙතොසමථං** යනු ස්වකීය අධ්‍යාත්මයෙහි චිත්ත සමාධිය ඇසුරු කරයි, වඩයි, සමථ කර්‍මස්ථානයෙහි යෙදී නියැළුනේ වෙයි,
**හිතෙසිනා** යනු හිත කැමතිවන්නා විසිනි, **අනුකම්පකෙන** යනු අනුකම්පා කරන්නහු විසිනි, **අනුකම්පං උපාදාය** යනු සිතින් අනුකම්පාව වැළඳගෙනයි, නිසායිද කියන ලද්දේ වෙයි, **කතං වො තං මයා** යනු මේ පංච පුද්ගලයන් (ගැන) දෙසන්නාවු මවිසින් නුඹලාට එය කරන ලදි, යම් මේ අවිපරිත ධර්‍මදේශනාවක් වේද අනුකම්පා කරන්නා වූ ශාස්තෲන් වහන්සේගේ කෘත්‍යය එපමණක්ම වෙයි, මෙයින් මත්තෙහි වනාහි ප්‍රතිපත්තිය නම් ග්‍රාවකයන්ගේ කෘත්‍යයයි, එබැවින් “එතානි භික්ඛු රුක්ඛමූලානි -පෙ- අම්හාකං අනුසාසනී”යි කියන ලදි. එහිද **රුක්ඛමුලානි** යන මෙයින් රුක්ඛමූල සෙනාසනය දක්වයි, **සුඤ්ඤාගාරානි **යනු මෙයින් ජනයාගෙන් තොර තැනයි, (පද) දෙකින්ම භාවනාවට සුදුසුවූ සෙනසුන ප්‍රකාශ කරයි. දායාදය පවරාදෙයි, **ඣායථ** යනු අරමුණු මෙනෙහි කිරීමෙන් අටතිස් අරමුණු ද ලණ මෙනෙහි කිරීමෙන් අනිත්‍යදී වශයෙන් ස්කන්ධ ආයතනාදිය ද මෙනෙහි කරවු, සමථය ද විදර්‍ශනාව වඩමුයි කියන ලද්දේ වෙයි, **මා පමාදත්‍ථ** යනු නොපමාවෙහුයි, **මා පච්ඡා විප්පටිසාරින්නා අහුවත්‍ථ** යනු යමෙක් පෙර තරුණ කල ද නීරෝගී කල ද, සත්තසප්පාය ආදී සම්පත්ති කාලයෙහි ද ශාස්තෲන් වහන්සේ මුණගැසුණු කාලයෙහි ද නුවණින් මෙනෙහි කිරීමෙන් තොරවූවාහු රෑදාවල් විපිළිසරවී නිදිසුව නිදිමතසුව විදිමන් පමා වෙත්ද ඔවුහු පසුව ජරාවට පත්කාලයෙහි ද රෝගකාලයෙහි ද මරණ කාලයෙහි ද විපත් කාලයෙහි ද ශාස්තෲන් වහන්සේ පිරිනිවුණු කල්හි ද ඒ පෙර පමාව හැසිරීම සිහිකරමින් ප්‍රතිසන්ධි සහිත මරණය ද බැරෑරුම් කොට දකිමින් විපිළිසර වෙත්. නුඹලා වනාහි එබඳුවූවෝ නොවෙමු යන මෙකරුණ දක්වමින් “මා පච්ඡා විප්පටිසාරිනො අහුවත්‍ථ” යනුවෙන් කීවේය. **අයං වො අම්හාකං අනුසාසතී** යනු ධ්‍යාන වඩවූ පමා නොවවු යන මෙය අපගේ සමීපයෙන් නුඹලාට වූ අනුශාසනයයි අවවාදයයි කියන ලද්දේ වෙයි.
සිවුවැන්නෙහි **උත්තරිඤ්චස්ස පඤ්ඤාය අත්‍ථං නප්පජානාති** යනු ඒ පර්‍ය්‍යාප්තියෙන් මත්තෙහි විදර්‍ශනා සහගත මාර්‍ග ප්‍රඥාවෙන් යුක්තවූ ඒ ධර්‍මයාගේ අර්‍ත්‍ථයක් නොදනියි, සිවුසස් නොදකියි, අවබෝධ නොකෙරේයයි අර්‍ත්‍ථයයි, සෙසු වාරයන්හි ද මේ ක්‍රමයමයි, මෙසේ මේ සූත්‍ර දෙකෙහිම බහුශ්‍රැත භික්ෂුව. විදර්‍ශනාවෙහි යෙදෙන්නා, සෝවාන් තැනැත්තා සකෘදාගාමියා අනාගාමියා ක්‍ෂීණාශ්‍රවයන් වහන්සේ යන සදෙනා ධම්මවිහාරී නම් වූවාහුයයි දතයුත්තාහ.
පස්වැන්නෙහි **යොධාජිවා** යනු යුද්ධයෙන් ජීවත් වන්නාහුයි. **රජග්ගං** යනු ඇත් අස් ආදීන්ගේ පාපහරින් බිඳුණු බිමෙන් නැඟුණු දුවිලි සමුහයයි, **න සන්ථමහති** යනු යටපත් කොට සිටීමට නොහැකි වෙයි, **සහති රජග්ගං** දුවිලි සමුහය දැක ද ඉවසයි, **ධජග්ගං** යනු ඇත් අසුන්ගේ පිටෙහි හෝ රථයන්හි හෝ නංවනලද කොඩිවල අගය, **උස්සාදනං** යනු ඇත්-අස් රියවල මෙන්ම බලකායේ ද උස්හඬ, මහහඬයි, **සම්පහාරෙ** යනු පැමිණි සුළුවූ ද පහරෙහියි, **ආහඤ්ඤති** යනු දුක්වෙයි, තැවුලට පත්වෙයි, **ව්‍යාපජ්ජති **යනු විපතට පැමිණෙයි, ප්‍රකෘති ස්වභාවය අත් හරියි, **සහති සම්පහාරං** යනු දෙතුන් පහරකට පැමිණ ද ඉවසයි, උසුලයි, **තමෙව සංගාමසීසං** යනු ඒ ජය කඳවුරයි, **අජ්ඣාවසති** යනු දිනසතක් පමණ මැඩ පවත්වා වෙසෙයි, කුමක් හෙයින්දයත්? ලද පහරවල පහර යටපත් කරනු සඳහා මෙන්ම කළකටයුතුවල විශේෂත්වය දැන තනතුරු දීම සඳහා ද අධිපති සැපත විඳිනු සඳහා ද වේ.
දැන් යම් හෙයකින් යුද්ධයෙන් ජීවත් වන්නන්ගෙන් වැඩක් නැත්ද මේ සසුනෙහි එබඳු වූ පුද්ගලයන් පස්දෙනකු දැක්වීමට මේ උපමාව ඉදිරිපත් කරන ලදි. එහෙයින් ශාස්තෲන් වහන්සේ ඒ පුද්ගලයන් දක්වන සේක් “එවමෙව ඛො” යනාදිය කී සේක. එහි **සංසීදති **යනු මිථ්‍යා විතර්කයෙහි ගිලෙයි, පිවිසෙයි, **න සක්කොති බ්‍රහ්මචරියං සන්තානෙතුං** යනු බ්‍රහ්මචරියවාසය නොසිඳීමින් රැකීමට නොහැකි වෙයි, **සික්ඛාදුබ්බල්‍යං ආචිකත්වා** යනු ශික්‍ෂාවෙහි දුලබව කියායි, **කිමස්ස රජග්ගසමිං** යනු ඒ පුද්ගලයාට දූවිලි රැස කුමක් නම් වේදැයි අසයි, **අභිරූපා** යනු බෙහෙවින් රුවැති වූවාහුයි, **දස්සනීයා** යනු දැකීමට යොග්‍ය වූවෝයි, **පාසාදිකා** යනු දැකීමෙන්ම සිතේ පැහැදීම ඇති කරවන්නාහුයි, **පරමාය **යනු උතුම්වූයි, **වණ්ණපොක්ඛරතාය **යනු සිරුරු පැහැයෙන් මෙන්ම ශරීර සටහනෙනි, **ඌහසති** යනු අපහාස කරයි, **උල්ලපති** යනු කථා කරයි, **උජ්ඣග්ගෙති** යනු අත්පැහැර මහහඬින් සිනාසෙයි, **උප්පණ්ඩෙති** යනු සමච්චල් කථාකරයි, **අභිනිසිදති** යනු මැඩපවත්වා සමීපයෙහි හෝ එක් අසුනෙහි හෝ හිඳියි, දෙවැනි පදයෙහි ද ක්‍රමයමයි, **අජ්ඣොත්‍ථරති** යනු පැතිරී සිටියි**, විනිවෙඨෙත්වා විනිමොවෙත්වා** යනු ගත් තැනින් ඔහුගේ අත බැඳුම් හැර මුදායි, මෙහි සෙස්ස පැහැදිලි අරුත් ඇත්තේමය, මේ සූත්‍රයෙහි සසර හා නිවන කියන ලදි.
සයවැන්නෙහි **අසිචම්මං ගහෙත්වා** යනු කඩුව ද සම ද ගෙනයි, **ධනුකලාපං සන්නය්හිත්වා** දුන්න ද හීතල සමූහය ද සරසාගෙන, **වියුළ්හං** යනු කඳවුරු බැඳගැනීමෙන් සිටියේයි, **සංගාමං ඔතරති** යනු මහත් යුද්ධයකට එළඹෙයි, **උස්සභති වායමති** යනු උත්සාහය ද ව්‍යායාමය ද කරයි, **හනන්ති** යනු නසති, **පරියාදෙන්ති** යනු යටපත් කරති, **උපලික්ඛන්ති** යනු විදිත්, **අපන්නෙති **යනු සිය සෙනඟ ගෙනයත්, **අපනෙත්වා ඤාතකානං නෙන්ති** යනු සිය සෙනඟ රැගෙන ගොස් අනතුරුව ඥාතීන්ගේ සමීපයට පමුණුවත්, **නිය්‍යමානො** යනු තමන්ගේ නිවසට හෝ සෙසු ඥාතීන් සමීපයට හෝ පමුණුවන්නහුයි, **උපට්ඨහන්ති පරිචරන්ති** යනු (කැපුම්) පහර පිරිසුදු කිරීම් තුවාල වෙලීම් ආදිය කරමින් පිළිදැගුම් කරති. පෝෂණය කරති.
**අරක්ඛිතෙනෙව කායෙන** යනු නොරකින ලද කායද්වාරයෙනි, **අරක්ඛිතාය වාචාය** නොරකින ලද වාග්ද්වාරයෙනි, **අරක්ඛිතෙන චිත්තෙන** යනු නොරකින ලද මනොද්වාරයෙනි, **අනුපට්ඨිතාය සතියා** යනු සිහිය මනාව පිහිටියක් නොකොටයි, **අසංවුතෙහි ඉන්ද්‍රියෙහි** යනු නොඉවසනලද නොරක්නාලද මනස සවැනි කොට ඇති ඉඳුරන්ගෙනි, **රාගො චිත්තං අනුද්ධංසෙති** යනු රාගය උපදිනු ලබන්නේම සමථ විදර්‍ශනා චිත්තය දුරු කරයි, දුරට යවයි, **රාගායිතොම්හි ආවුසො රාගපරෙතො** යනු ඇවැත්නි මම රාගයෙන් රත්වූයෙම් රාගයෙන් යුක්තවූයෙම් වෙමියි,
**අට්ඨිකඞ්කලූපමා** යනාදියෙහි අප්‍රසාද අර්‍ත්‍ථයෙන් ඇටසැකිල්ලකට සමාන වූයේයි**, මංසපෙසුපමා** යනු බොහෝ සාධාරණර්‍ත්‍ථයෙන් මාංශපේශියකට සමාන වූයේයි, **තිණුක්කුපමා** යනු තැවීම් ඇතිකරන අර්‍ත්‍ථයෙන් තණ හුලකට සමානය, **අඞ්ගාරකාසුපමා** යනු මහත් තැවීමක් ඇතිකරන අරුතින් අඟුරු වලකට සමානය, **සුපිනකුපමා** මදක් පැවතීම් අරුතින් සිහිනයකට සමානය, **යාචිතකුපමා **යනු තාවකාලිකාර්ථයෙන් ඉල්වාගන්නා ලද්දක් බඳුය**, රුක්ඛඵලුපමා** යනු සියලු අඟ පසඟ බිඳීයන අරුතින් ගසක සන්ධියක් බඳුය**, අසිසුනුපමා** යනු පිළිකුල් අරුතින් වධකාගාරයක් බඳුය, **සත්තිසුලුපමා** යනු විනිවිද යන අරුතින් අවිමුවහතක් බඳුය, **සප්පසිරූපමා **යනු සැකසහිත බිය සහිත අරුතින් සර්‍ප හිසක් බඳුය, **උස්සභිස්සාමි **යනු උත්සාහ කරන්නෙමි, **ධාරයිස්සාමි **යනු මහණ බව දරන්නෙමි, **අභිරමිස්සාමි** යනු කැමැත්ත උපදවන්නෙමි, උකටලී නොවෙමි, මෙහි සෙස්ස පැහැදිලිමය, මෙම සූත්‍රයෙහි සසර හා නිවන කියන ලදි.
සත්වැන්නෙහි **ආරඤ්ඤකෙන **යනු වනයෙහි වසන්නහු විසිනි, **අප්පත්තස්සා** යනු නොපැමිණි ධ්‍යාන විදර්‍ශනා මාර්‍ගඵල ප්‍රභේදකොට ඇති විශේෂයකට පැමිණීමෙනි, සෙසු පදයන්හි ද මේ ක්‍රමයමයි, **සො මමස්ස අන්තරායො** යනු හෙතෙම මගේ ජීවිතයට අනතුරක් ද බඹසරට අනතුරක් ද පෘථග්ජන කාලක්‍රියාව කරන්නාට දෙව්ලොව අනතුරක් ද මාර්‍ගයට අනතුරක් ද වන්නේය, **හන්ද** යන ඒකාන්තාර්ථයෙහි නිපාතයකි, **චිරියං ආරභාමි** යනු දෙවැදෑරුම් වූ වීර්යය කරමි, **සත්‍ථකා** යනු සැතක බඳු සන්ධි බැඳුම් පිඳින වාතයෝයි. **වාළෙහි** යනු දරණ වූවන්ගෙනි, **මාණවෙභි** යනු සොරුන්ගෙනි, **කතකම්මෙහි වා අකතකම්මෙහි වා** මෙහි සොරකම් කිරීමට යන්නෝ අකතම්මා නම් වෙත්. එහි කරන ලද කර්‍ම ඇත්තෝ කර්‍මය සඵල වූ බැවින් සත්ත්වයන්ගේ ගලලෝභිතය ගෙන දෙවිවරුන්ට බිලිකරති, නොකළ කර්‍ම ඇත්තෝ මෙසේ අපගේ සොරකම සඵලවන්නේ යයි මුලදීම කරති. මේ සඳහා “තෙ මං ජීවිතා වොරොපෙය්‍යුං”යි කියන ලදි. **වාළා අමනුස්සා** යනු දරුණු වූ දුෂ්ඨ වූ යක්ෂාදී වූ අමනුෂ්‍යයෝයි.
අටවැන්නෙහි **පුරා මං සො ධම්මො ආගච්ඡති** යනු යම්තාක් ඒ ධර්‍මය මා වෙත නොපැමිණෙයි ද ඒතාක් මම කලින්ම වීර්යය පටන් ගනිමැයි අරුත්ය. **ඛිරොදකිභූතා** යනු කිරි හා දිය මෙන් වූවාහුයි, ඒකත්වයට එළැඹුණාහුයි, **පියචක්ඛුහි** යනු මෙත් ඇසිනි.
නවවැන්නෙහි **ධම්මසන්දොසා විනයසන්දොසො** යනු ධර්‍ම දූෂණයෙන් විනය දූෂණය වෙයි, කෙසේනම් ධර්‍මය දූෂණය වනවිට විනය දූෂණය වේද? සමථ විදර්‍ශනා ධර්‍මයන් ගැබ් නොගන්නා කල්හි පස්වැදෑරුම් විනය නොවෙයි, මෙසේ ධර්‍මය දූෂණය වනවිට විනය දූෂණය වෙයි, දුශ්ශීලයාට සංවර විනය නැත. එය නොවනවිට සමථ විදර්‍ශනා ගැබ් නොගනියි. මෙසේ විනය දූෂණය වීමෙන් ධර්‍ම දුෂණ ද දතයුතුය. **අභිධම්මකථං** යනු ශ්‍රේෂ්ඨ ධර්‍මකථාවයි**, වෙදල්ලකථං** යනු අවබෝධයෙන් යුක්ත වූ ඥානමිශ්‍ර වූ කථාවයි, **කණ්හං ධම්මං ඔක්කමමානා** යනු සිදුරු (දොස්) සෙවීම නිසා අපවාද සෙවීම් වශයෙන් පාපධර්‍මයට බසින්නාහුයි, තවද දුෂ්ට සිතින් පුද්ගලයා හා ගැටෙන්නාහු ද ඒ පාප ධර්‍මයෙන් තමන් දැවෙන්නාහු ද ලාභසත්කාර සඳහා කියන්නාහු ද පාපධර්‍මයට බැසගන්නාහුමය,
**ගම්භිරා** යනු පෙළෙන් ගැඹුරුවූයි, **ගම්භීරත්‍ථා** යනු අර්‍ත්‍ථයෙන් ගැඹුරුවූයි**, ලොකුත්තරා** යනු ලෝකෝත්තර ධර්‍මය ප්‍රකට කරන්නාවූයි, **සුඤ්ඤතා පටිසංයුත්තා** යනු ස්කන්ධ ධාතු ආයතන ප්‍රත්‍යයාකාරයන්ගෙන් යුක්ත වූයි, **න අඤ්ඤාචිත්තං උපට්ඨපෙස්සන්ති** දැනීම සඳහා සිත නොතබත්, **උග්ගහෙතබ්බං පරියාපුණිතබ්බං** යනු උගතයුතු දේත් පිළිපැදිය යුතු දේත්ය, **කවිකතා** යනු ශෛලාක බන්ධනාදි වශයෙන් කවීන් විසින් කරන ලද කථායි, **කාවෙය්‍යා** යනු එයටම සමාන වචනයකි, **බාහිරකා** යනු සසුනෙන් බැහැර සිටියාහුයි, **සාචකභාසිතා** යනු බාහිර ශ්‍රාවකයන් විසින් කියන ලද්දාවූයි, මෙහි සෙස්ස යට කියන ලද ආකාර ඇති බැවින් ද මනාව දත හැකි බැවින් ද පැහැදිලි අරුත් ඇත්තේමය.
දසවැන්නෙහි **කල්‍යාණකාමා** යනු යහපත කැමැත්තෝයි, **රස්සගානි **යනු උතුම් රසයෝයි, **සංසට්ඨා විහරිස්සන්ති **යනු පස් වැදෑරුම් සංසර්‍ගයෙන් එක්වූවාහු වෙසෙත්, **සන්නිධිකාර පරාභොගං** යනු සමීපයෙහි තබාගන්නා ලද දෙය පරිභොග කිරීමයි, **ඔළාරිකම්පි නිමිත්තං** යන මෙහි පොළොව කණින්නේ ද කණවයි අණවන්නේ ද පොළොව ඕළාරික නිමිත්තක් කරයි නමි, තණදඬු අතු කොළ සිඳින්නේ ද සිඳුවයි අණවන්නේ ද ශාකජාතීන් ඔළාරික නිමිත්තක් කරයි නමි. දිවිපැවතුම් සඳහා පිහි ආදිය ගන්වන්නා ද පලවැල රැස් කරන්නා ද ගැන කිවයුත්තක් නැත්තේමය, මේ සූත්‍ර සතරෙහි ශාස්තෲන් වහන්සේ විසින් සසුනෙහි දියුණුව හා පිරිහීම කියන ලදි.
4. ථෙර වර්ගය
සිවුවැනි වර්‍ගයෙහි පළමු සූත්‍රයෙහි **රජනීයෙසු** යනු රාගයට හේතුවන්නා වූ අරමුණුවලයි, සෙසු තන්හි මේ ක්‍රමයමැයි,
දෙවැන්නෙහි **මක්ඛී** යනු ගුණමකුවායි, **පළාසී** යනු විරුද්ධවාදීත්වය ලක්‍ෂණ කොට ඇති නපුරුකමින් යුක්ත වූයේයි,
තෙවැන්නෙහි **කුහකො** යනු තෙවැදෑරුම් වංචක වස්තූන්ගෙන් යුක්ත වූයේයි, ලපකො යනු ලාභය ඇසුරු කොට ඇති චාටු කථාවෙන් යුක්තවූයේයි, **නෙමිත්තකො** යනු නිමිති පිළිබඳව කටයුතු කරන්නායි (නිමිති කියන්නායි) **නිප්පෙසිකා** යනු ඇස් බැන්දුම් (රැවටිලි සහිත) කථාවෙන් යුක්තවූයේයි, **ලාභෙන ලාභං නිජිගිංසිතා** යනු ලාභයෙන් ලාභය සොයන්නායි, යහපත් පැත්ත කියන ලද ක්‍රමයට විරුද්ධ ලෙසින් දතයුතුය, සිවුවැන්න පැහැදිලිමය.
පස්වැන්නෙහි **අක්ඛමො හොති රූපානං** යනු රූපාරම්මණය නොයිවසන්නේ වෙයි, රාගාදී වූ තදාරම්මණයන්ගෙන් මැඬ සිටියි, සියලු තැන්හි මේ ක්‍රමයමයි.
සයවැන්නෙහි අත්‍ථපටිසම්භිදාප්පත්තො යනු පස්වැදෑරුම් අර්‍ත්‍ථයන්හි ප්‍රභේදගත වූ ඥානයට පැමිණියේයි, **ධම්මපටිසම්භිදාප්පත්තො** යනු සිවුවැදෑරුම් ධර්‍මයන්හි ප්‍රභේදගත වූ ඥානයට පැමිණියේයි, **නිරුත්තිපටිසම්භිදාප්පත්තො** යනු ධර්‍මනිරුක්තීන්හි ප්‍රභේදගත වූ ඥානයට පැමිණියෝයි, **පටිභානපටිසම්භිදාප්පත්තො** යනු තුන්තුන් ආකාර ඥානයන්හි ප්‍රභේදගත වූ ඥානයට පැමිණියේයි, හෙතෙම වනාහි ඒ තුන් ඥානයන්ම දනියි, ඒ ඥානයන්ගේ කෘත්‍ය නොකරයි, **උච්චාවචානි** යනු ලොකු කුඩායි, **කිං කරණීයානි** යනු මෙසේ කළයුතුයි,
සත්වැනි සූත්‍රය පැහැදිලිමය, මෙහි ශීලය ක්ෂීණාශ්‍රව ශීලයමයි. බහුශ්‍රැත බව ද ක්ෂීණාශ්‍රවයන්ගේ බහුශ්‍රැතබවමයි, වචනය ද ක්ෂීණාශ්‍රවයන්ගේ කල්‍යණ වචනයයි, ධ්‍යානයෝ ද ක්‍රියා ධ්‍යානයෝයි කියන ලදැයි දතයුතුය.
අටවැන්නෙහි ථෙරො යනු ස්ථිර බවට පැමිණියේයි **රත්තඤ්ඤු** යනු පැවිදි වූ දිනයෙහි සිට ඉකුත්වූ බොහෝ රාත්‍රීන් දන්නේයි, **ඤාතො** යනු දන්නා ලද්දාවූයි, ප්‍රකටවූයි, **යසස්සී** යනු කීර්තිය ඇසුරුකොට ඇත්තේයි, **මිච්ඡාදිට්ඨිකො** යනු නො ඇති සැටියෙන් දකින්නායි, **සද්ධම්මා වුට්ඨාපෙත්වා** යනු කුශලකර්‍මපථ ධර්‍මයෙන් උගුළුවා (ඉවත්කොට) යි, **අසද්ධම්මෙ පතිට්ඨාපෙති** යනු අකුශල කර්‍මපථයෙහි පිහිටවිය.
නවවැන්නෙහි **සෙඛස්ස** යනු හික්මෙන්නායි, කිරීමට කටයුතු ඇති තැනැත්තාගේයි, **පරිහානාය** යනු මතු මතු ගුණයන්ගෙන් පිරිහීම සඳහායි, **කම්මාරාමතා** යනු නවකම්හි ඇලෙන බවයි**, භස්සාරාමතා** යනු අල්ලාප සල්ලාපයෙහි ඇලෙන බවයි, **සඞ්ගනිකාරාමනා** යනු සමූහයා සමඟ එක්ව සිටීමෙහි ඇලෙනසුලු බවයි, **යථාවිමුත්තං චිත්තං න පච්චවෙක්ඛති** යනු යම්සේ ඔහුගේ සිත මිදුණේ ද යම් දෝෂයෝ ප්‍රහීනවූවාහු ද ගුණයෝ ද ලබන ලද්දෝ ද ඒවා මෙනෙහි කොට මත්තෙහි වූ ගුණ ලැබීම සඳහා උත්සාහ නොකරයි යන අරුත්ය, මෙසේ මේ සූත්‍රයෙහි සත්වැදෑරුම් ශෛක්ෂයන්ගේ මතු මත්තෙහි හානිය ඇතිකිරීම ද දියුණුව ඇති කිරීම ද කියන ලදි, ශෛක්ෂයගේ පරිහානිය ඇති කරන යමක් වේ ද එය පළමුවම කියන ලදි.
දසවැන්නෙහි **ව්‍යත්තො** යනු ව්‍යක්තවූයේ දක්ෂවූයේයි, **කිං කරණීයෙසු** යන කළයුතු දෙයෙහියි, **චෙතොසමථං** යනු සමාධිකර්‍මස්ථානයයි, **අනනුලොමිකෙන **යනු සසුනට නොසුදුසු දෙයිනි, **අතිකාලෙන** යනු ඉතා උදයෙනි**, අතිදිවා** යනු මධ්‍යයට අයත්වූයේ දිවායි කියනු ලැබේ. එය ඉක්මවායි, **ආභිසල්ලෙඛිකා **යනු බෙහෙවින් කෙලෙස්, නසන්නාවූයි, **චෙතොවිවරණසප්පායා** යනු චිත්ත විවරණ සංඛ්‍යාත වූ සමථ විදර්‍ශනාවන්ට යෝග්‍යවූයේයි, **අප්පිච්ඡකථා** යනු අපිස් වෙහුයි කියන කථාවයි, **සන්තුට්ඨිකථා** යනු සිවුපසයෙහි තුටු වෙහුයි කියන කථාවයි, **පච්චෙකකථා** යනු තුන් විවේකයන්ගෙන් විවේක බවට පැමිණෙහුයි කියන කථාවයි, **අසංසග්ගකථා** යනු පස්වැදෑරුම් ඇසුරු කිරීම්වලින් වෙන්වෙහුයි කියන කථාවයි, **විරියාරම්භකථා** යනු දෙවැදෑරුම් වීර්යය අරඹහුයි කියන කථාවයි, සීලකථාදියෙහි ද සීලය අරභයා වූ කථාවයි, සමාධිය අරභයා කථාවයි, පඤ්චවිධ සංඥාව අරභයා විමුක්තිය අරභයා එකුස්විසි ප්‍රත්‍යවෙක්ෂණ කථා සංඛ්‍යාත වූ විමුක්තිඥානදර්‍ශනය අරභයා කථාව, **විමුත්තිඤාණදස්සනකථා **යි, **න නිකාමලාහි** යනාදියෙහි කැමති කැමති දෙය නොලබන්නාවූ දුකසේ ලබන්නා වූ බොහෝ නොලබන යන අර්‍ත්‍ථයයි, සෙස්ස පැහැදිලිමය.
5. කකුධ වර්ගය
පස්වැනි වර්ගයේ පළමු සූත්‍රයෙහි පඤ්චසම්පදාව මිශ්‍රකව කියන ලදි: දෙවැන්නෙහි මුල්සතර මිශ්‍රකව කියන ලදි. පස්වැනි සම්පදාව ලෞකිකමය,
තෙවැනි සූත්‍රයෙහි **අඤ්ඤාව්‍යාකරණානි **යනු රහත් බව පිළිබඳ විවරණයෝයි, **මන්දත්තා** යනු මද බවෙනි, නොදැන්මෙනි**, මොමුහත්තා** යනු ඉතා මුළා බැවිනි, **අඤ්ඤාං ව්‍යාකරොති** යනු රහත් බවට පැමිණියෙමැයි කියයි, **ඉච්ඡාපකතො** යනු ඉච්ඡාවෙන් (කැමැත්තෙන්) පෙළුනේයි, **අධිමානෙන** යනු එළැඹි මානයෙනි, **සම්මදෙව** යනු හෙතුවෙන් නයින්, කාරණයෙනි,
සිවුවැන්නෙහි **ඵාසුවිහාරො** යනු සැප විහරණයෙනි, පස්වැන්නේ **අකුප්පං **යනු රහත්බවයි,
සයවැන්නෙහි **අප්පට්ඨො** යනු අඩු උත්සාහ ඇත්තේයි, **අප්පකිච්චො** යනු අඩු කටයුතු ඇත්තේයි, **සුභරො** යනු සුවසේ වැඩිය යුත්තේ, සුවසේ පොෂණය කළ හැක්කේයි, **සුසන්තොසො** යනු ත්‍රිවිධ සත්තෝෂයෙන් මනාව සතුටු වූයේයි, **ජීවිතපරික්ඛාරෙසු **යනු ජීවිතයට අවශ්‍ය (අඩුවැඩියෙනි) ද්‍රව්‍යවලිනි, **අප්පහාරො** යනු අඩු ආහාර ඇත්තේයි, **අනොදරිකත්තං **යනු දැඩිසේ කුස නොපිරියයුතුබවට, බොහෝ කුසගිනි නැති බවට පැමිණියේයි, **අප්පමිද්ධො** යනු බොහෝ නිදි නැත්තේයි, සත්වැනි අටවැනි සූත්‍රයෝ පැහැදිලි අරුත් ඇත්තෝය.
නවවැන්නෙහි **සක්කච්චඤ්ඤෙව දෙති නො අසක්කච්චං** යනු අවඥාවෙන් විරුද්ධ නොවීම දෙයි, අවඥාවෙන් විරුද්ධ වී නොවේ, **මා මෙ යොග්ගපථො නස්ස** යනු මා විසින් කරනලද පුහුණුවීමේ මාර්‍ගය මට නොනසව, එක් සිංහයෙක් නැඟිට බළලකුට පහර දෙන්නේ අතපසුවී පහර දුන්නේයයි මෙසේ කියන්නෝ නොවෙත්වායි අරුත්ය. **අන්නභාරනෙසාදානං** යනු මෙහි අන්න යනු යවතණයි, ඒ බර මොවුන්ටනුයි අන්නභාරා නමි, යවතණට අදාළ කටයුතු කරන්නවුනට මේ නමෙකි, කුරුළු වැද්දෝ නෙසාදායි කියනු ලැබෙත්, මෙසේ යටත් පිරිසෙයින් යවවැඩ කරන්නවුනට හා කුරුළු වැද්දන්ට ද සකස්වම දේශනා කරයි.
දසවැන්නෙහි **අත්තලාභපටිලාභො** යනු ශරීර ප්‍රතිලාභයයි, **ද්වෙ වා තීණි වා මාගධකාති ගාමක්ඛෙත්තානි** යනු මෙහි මගධයට අයත් කුඩා මධ්‍යම හා මහත් ග්‍රාමක්‍ෂෙත්‍ර ඇත. කුඩා ග්‍රාමක්‍ෂෙත්‍රය මෙයින් සතළිස් ඉස්බකි. මෙයින් සතළිස් ඉස්බකැයි ගව්වක් වෙයි, මධ්‍යම ග්‍රාමක්‍ෂේත්‍රය මෙයින් ගව්වකි මෙයින් ගව්වකැයි අඩයොදුනකි, මහත් ග්‍රාමක්‍ෂෙත්‍රය මෙදෙසින් ගව් එකහමාරකි. මෙදෙසින් ගව් එකහමාරකැයි ගව් තුනක් වෙයි, ඔවුනතුරින් කුඩා ග්‍රාමක්‍ෂේත්‍රයෙන් තුනක් ද කුඩා හා මධ්‍යම ග්‍රාමක්‍ෂේත්‍රයෙන් දෙකක් ද ඔහුගේ ආත්මභාවය වෙයි, ඔහුගේ ශරීරය ගවුතුනෙකි, **පරිභරිස්සාමි** යනු පිළිදැගුම් කරන්නෙමි, පෝෂණය කරන්නෙමියි, **රක්ඛස්සෙතං** යනු මොහු රකිත්වායි, **මොඝපුරිසො **යනු පහත් මිනිසායි, **නාස්සස්ස **යනු මොහුට නොවේවා**! සමුදාචරෙය්‍යාම** යනු කියන්නෙමු. **සම්මන්නති** යනු සම්මානකරයි, **යං තුමො කරිස්සති තුමොව තෙන පඤ්ඤායිස්සති** යනු මෙතෙම යමක් කරයිද හෙතෙමේම එම ක්‍රියාවෙන් ප්‍රකට වන්නේය, සෙස්ස, සියලු තන්හි පැහැදිලිමය.
3. තෙවැනි පණ්ණාසකය
1. ඵාසු විහාර වර්ගය
තෙවැනි පණ්ණාසකයෙහි පළමු සුත්‍රයෙහි **වෙසාරජ්ජකරණා** යනු සොම්නස් නුවණ ඇතිකරවන්නාවූයි, විශාරද බව දෙන්නාවූයි, **සාරජ්ජං හොති** යනු දොමිනස් වෙයි,
දෙවැනි සූත්‍රයෙහි **උස්සඞ්කිතපරිසඞ්කිතො** යනු සැකයෙන් වූයේ ද, හාත්පසින්ම සැක සහිත වූයේ ද වේ, **අපි අකුප්පධම්මොපි** යනු නොසැලෙන සුලු වූ රහතුන් වහන්සේ කෙනෙක් වූයේ ද වෙනත් පවිටු භික්ෂූන්ගෙන් සැක සහිතවූයේත් හාත්පසින් සැක සහිතවූයේත් වේ යයි අරුත්ය, **වෙසියගොචරො** යනු ආදියෙහි රූපයෙන් ජීවිකාව සලසන්නියෝ වෙසියයි කියනු ලැබෙත්. ඔවුහු ඔහුගේ ගෝචරය වෙත්නුයි වෙසිය ගොචරො නම් වෙයි, ඔවුන්ගේ ගෙවලට නිතර යන්නේයි අරුත්ය, සෙසු පදයන්හි ද මේ ක්‍රමයමයි, එහි **විධවා** යනු මළ සැමියා ඇත්තීයි, **ථුල්ලකුමාරියො** යනු මහළු කුමරියෝයි,
තෙවැන්නෙහි **ඉතො භොගෙන පටිසන්ථරිස්සාමි** යනු මේ මාගේ ධනයෙන් භොගවස්තු ගෙන එයින් පිළිසඳර (සැලකීම්) කරමි, ඔහුගේත් මගේත් පරතරය වසන්නෙමැයි අරුත්ය**, නිග්ගහණානි** යනු අනුන් සතු බඩු ගැනීම්ය, **ගුය්හමන්තා** යනු සැඟවියයුතු මන්ත්‍රයෝයි, **අත්තගාහිකාය** යනු සාස්වත හෝ උච්ඡෙද දෘෂ්ටිය ගෙන සිටියහුගේය, මෙහි සෙස්ස පැහැදිලිමය, සිවුවැන්නෙහි සියල්ල යට කියනලද අයුරුමයි.
පස්වැන්නෙහි **මෙත්තං කායකම්මං** යනු මෙත් සිතින් පවත්වන ලද කායකර්‍මයයි, **ආචිචෙව රභොව** යනු ඉදිරියෙහි මෙන්ම පිටුපසෙහියි, සෙසු තන්හි ද මේ ක්‍රමයමයි, **යානි තානි සීලානි** යනාදිය සිවු පිරිසුදු සිල් වශයෙන් කියන ලදි, **සමාධිසංවත්තනිකානි** යනු මාර්‍ග සමාධි හා ඵලසමාධි උපදවන්නාවූයි, **සීලසාමඤ්ඤගතො** යනු සමාන සිල් ඇතිබවට ගියේයි, එක් සමාන සිල් ඇත්තේවීයි අරුත්ය, **තක්කරස්ස **යනු යමෙක් ඔහුට කරයිද එම තැනැත්තාගේයි, මෙසේ මේ සූත්‍රයෙහි සීලය මිශ්‍රකව කියන ලදි, දිට්ඨිවිපස්සනාව සම්මාදිට්ඨියයි,
සයවැන්නෙහි **නො ච පරං අධිසීලෙ සම්පවත්තා** යනු අනිකකු සීලය කරණකොට ගෙන නොගරහයි, උවදුරු නොකරයි, **අත්තානුපෙක්ඛි** යනු තමාගේම කළ නොකළ දෙය දැනීම් වශයෙන් තමා දෙස බලන බවයි, **නො පරානුපෙක්ඛි** යනු අනුන් කළ නොකළ දෙයෙහි නිරත නොවන්නායි, **අප්පඤ්ඤාතො** යනු ප්‍රකට නොවූ මඳ පින් ඇත්තායි, **අප්පඤ්ඤාතකෙන** යනු අඩුව දන්නා බැවින් අප්‍රකට හෙයින් මඳ පින් ඇති බැවිනි, **නො පරිතස්සති** යනු තැවීමට නොඑයි, මේ සූත්‍රයෙන් ක්ෂීණාශ්‍රවයා ද කියන ලදි,
**විමුත්ති** යනු අරහත්තඵල විමුක්තියයි, ඥානදර්‍ශනය වූ ප්‍රත්‍යවෙක්ෂණ ඥානය ලෞකිකමය, අටවැන්නෙහි ද මේ ක්‍රමයමැයි, මෙහි ප්‍රත්‍යවෙක්ෂණ ඥානය අශෛක්ෂයාට පැවති බැවින් අශෛක්ෂ යයි කියනු ලැබේ.
නවවැන්නෙහි **චාතුද්දිසො** යනු සිවු දිශාවන්හි නොවළක්වන ලද හැසිරීම් ඇත්තේයි, මේ සූත්‍රයෙහි ද ක්‍ෂීණාශ්‍රවයාවම කියන ලදි, දසවැන්නෙහි **අලං** යනු සුදුසු වූයේයි, මෙහි ද ක්ෂීණාශ්‍රවයාම කියන ලදි.
2. අන්ධකවින්ද වර්ගය
දෙවැනි වර්ගයෙහි පළමු සූත්‍රයෙහි **අසත්‍ථුවිස්සාමි** යනු තමන් සමඟ ඇසුරු නොකරන්නවුන් විශ්වාසයට නොපැමිණෙන කල්හි ද විශ්වාස කරයි, **අනිස්සරවිපස්සි **යනු අධිපතියෙක් නොවීම මෙය දෙවු, මෙය ගනිවු යයි අධිපතියකු මෙන් හඟවයි, **වියත්‍ථුපසෙචී** යනු විසුරුණු බිඳුණු කුලයන් එක්කිරීම සඳහා ඇසුරු කරයි, **උපකණ්ණකජප්පි** යනු කණමුලෙහි කථාකරයි, යහපත් පැත්ත කියන ලද්දට විරුද්ධ ලෙසින් දතයුතුය,
දෙවැන්නෙහි **පත්තපරියාපන්නං න ගණහාති** යන උපාධ්‍යායවරයා නැවතී සිටි විට තමන්ගේ හිස් පාත්‍රය නොගනියි, එයින් හෝ දෙනු ලබන දෙය නොගනියි, **න නිවාරෙති** යනු මේ වචනය ඇවතට පැමිණෙන වචනයකැයි නොදනියි, දැන ද ස්වාමීනි මෙබඳු දෙයක් කීමට නොවටීයයි නොවළක්වයි, **කථං ඔපාතෙති **යනු ඔහුගේ කථාව සිඳ තමාගේ කථාව පිවිසුවයි, **ජළො** යනු මෝඩයායි, **එළමුගො** යනු වැගිරෙන කෙල සහිතමුව ඇත්තායි (කෙළතොල්ලායි) තෙවැන්න පැහැදිලිමය.
සිවුවැන්නෙහි **සීලවා හොථ** යනු සිල්වත්වූවෝ වෙමු, **ආරක්ඛසතිනො** යන දොරටු රකින සිහියෙන් යුක්තවූවෝයි**, නිපකසතිනො** යනු දොරටු රකින්නාවූම නුවණින් යුක්ත සිහි ඇත්තාහුයි, **සතාරක්ඛෙන සමන්නාගතා** යනු සිහිය රකින සිහින් යුක්ත වූයේයි, **අප්පභස්සා** යනු අඩුකථා ඇත්තෝයි, **සම්මාදිට්ඨිකා** යනු කම්මස්සකත ධ්‍යාන විදර්‍ශනා මාර්‍ගඵල වශයෙන් පස්වැදෑරුම් වූ සම්‍යදෘෂ්ටියෙන් යුක්තවූවෝයි, තවද ප්‍රත්‍යවෙක්ෂණ ඥානය ද සම්‍යක් දෘෂ්ටියමයි, දතයුතුය.
පස්වැන්නෙහි **ආවාසමච්ඡරි** යනු නිවාසයට මසුරු වෙයි, එහි අනුන්ගේ විසීම නොඉවසයි, **කුලමච්ඡරි** යනු උපස්ථායක කුලයට මසුරු වෙයි, එයට අනුන්ගේ එළඹීම නොඉවසයි, **ලාභමච්ඡරි** යනු ලාභයට මසුරුවෙයි, අනුනට උපදින එය නොයිවසයි, **වණ්ණමච්ඡරි** යනු ගුණයට මසුරු වෙයි, අනුන්ගේ ගුණ වැණුම නොඉවසයි, **ධම්මමච්ඡරි** යනු පර්යාප්ති ධර්‍මයට මසුරු වෙයි, අනුනට දීමට කැමැති නොවෙයි,
සයවැන්නෙහි **සද්ධාදෙය්‍යං විනිපාතෙති** යනු අනුන් විසින් සැදැහැයෙන් දෙන ලද පිණ්ඩපාතයෙන් අගය නොගෙන අනුනට දෙයි, සත්වැන්නෙහි **ඉස්සුකිනි** යනු ඊර්‍ෂ්‍යාවෙන් යුක්ත වූවෝයි, සෙස්ස සියලු තන්හි පැහැදිලිමය.
3. ගිලාන වර්ගය
තෙවැනි වර්‍ගයෙහි සිවුවැන්නෙහි **න පටිබලො** යනු ශරීර බලයෙන් ද ඥානබලයෙන් ද යුක්ත නොවූයේයි, **ආමිසන්තරො** යනු ආමිෂය හේතුකොට ඇත්තේයි, සිවුරු ආදිය බලාපොරොත්තු වන්නේයි,
පස්වැන්නෙහි **අනායුස්ස** යනු ආයුෂ සිඳින්නා වූ, ආයුෂ නොවඩන්නාවූයි, සයවැන්නෙහි මේ ක්‍රමයමැයි,
සත්වැන්නෙහි **නාලං සඞ්ඝමහා වපකාසිතුං** යනු සමූහයාගෙන් නික්ම එක්ව විසීමට නොසුදුයි, ඒකාන්තයෙන්ම මෙතෙම සඟ මැද ද විසීමට නොසුදුසු වූයේමය. සඞ්ඝසොභනයෙන් තොර බැවින් අවවාද අනුශාසනයන්ට ප්‍රතිබද්ධව ඇති බැවින් ඒකාන්තයෙන්ම සංඝයාගෙන් වෙන්ව විසීමට නොසුදුසුවූයේයි, **අලං සඞ්ඝමහා වපකාසිතුං** යනු සිවු දිගට අයත් බැවින් සංඝයාගෙන් නික්ම තනිව විසීමට සුදුසුවූයේයි. සංඝ ශොභන ගුණයෙන් යුක්ත බැවින් සංඝයා කෙරෙහි විසීමට ද සුදුස්සේය, අටවැන්න පැහැදිලි අරුත් ඇත්තේමය,
නවවැන්නෙහි **අපායිකා** යනු අපායට යන්නෝයි, **නෙරයිකා** යනු නිරයට යන්නෝයි, **පරිකුප්පා** යනු මතුව එන ස්වභාවය ඇත්තෝයි, පැරණි තුවාල වැනිවූවෝයි, **අතෙකිච්ඡා** යනු පිළියම් නොකළ හැකිවූවෝයි, දසවැන්න පැහැදිලි අරුත් ඇත්තේමය.
4. රාජ වර්ගය
සතරවැනි වර්ගයෙහි පළමු සූතයෙහි ධම්මෙන යන දශකුශලධර්‍මයෙනි, **චක්කං** යනු ආඥාචක්‍රයයි, **අත්‍ථඤ්ඤු** යනු හේතුව දනියි, **ධම්මඤ්ඤු** යනු ප්‍රවෙණිධර්‍මය දනියි, **මත්තඤ්ඤු** යනු දඬුවමෙහි හා අය බද්දෙහි ප්‍රමාණය දනියි, **කාලඤ්ඤු **යනු රජසුව විඳින කාලය, විනිශ්චය කරන කාලය, හා දනවු සැරිසරන කාලය, දනියි, **පරිසඤ්ඤු** යනු මේ ක්ෂත්‍රිය පිරිසය, මේ බ්‍රාහ්මණ, වෛශ්‍ය හා ශුද්‍ර පිරිසයයි දනියි,
තථාගතයන් වහන්සේ පිළිබඳ වාරයෙහි **අත්‍ථඤ්ඤු** යනු පස්වැදෑරුම් අරුත් දනියි, **ධම්මඤුඤු** යනු සතර ධර්‍මයන් දනියි, **මත්තඤ්ඤු** යනු සිවුපසෙහි පිළිගැනීමේ හා පරිභෝග කිරීමේ පමණ දනියි, **කාලඤ්ඤු** යනු මේ විවේක ගැනීමේ කාලයය, මේ සමවත් කාලයය මේ දම් දෙසන කාලයය, මේ දනවු සැරිසරණ කාලයයි, මෙසේ කාලය දනියි, **පරිසඤ්ඤු** යනු මේ පිරිස ක්ෂත්‍රිය පිරිසය -පෙ මේ පිරිස ශ්‍රමණ පිරිසයයි දනියි, **අනුත්තරං **යනු නව ලොවුතුරු දහමින් ශ්‍රේෂ්ඨතමය යනුයි, **ධම්මචක්කං** යනු ශ්‍රේෂ්ඨ චක්‍රයයි.
දෙවැන්නෙහි **පිතරා පවත්තිතං චක්කං** යනු සක්විති රජු පැවිදි වූ කල්හි හෝ කළුරිය කළ කල්හි හෝ චක්‍ර රත්නය දින සතක් පමණක් තිබී අතුරුදහන් වෙයි. කෙසේ නම් මෙතෙම එම චක්‍රය අනුපවත්වයි නම් වේද? පියාගේ ප්‍රවේණියෙහි සිට සක්විතිවත් පුරා සක්විති රජකම කරන්නේද පියා විසින් පවත්වන ලද්දම අනුපවත්වයි නමි,
තෙවැන්න තික නිපාතයෙහි කියන ලද ක්‍රමය ඇත්තේමය, මෙහි ඇසුරු කළ යුතු හා ඇසුරු නොකළ යුත්තේ වනාහි අන්තිම පද දෙකෙහිම විශේෂයයි, එහි සම්මා ආජීවය ඇසුරු කළ යුත්තේය, මිථ්‍යා ආජීවය ඇසුරු නොකළ යුතුය, ගැලපෙන ගම්නියම්ගම් ඇසුරු කළ යුතුය, නොගැලපෙන ගම් නියම් ඇසුරු නොකළ යුතුය.
සිවුවැන්නෙහි **උභතො** යනු දෙපක්‍ෂයෙන්මය**, මාතිතො ච පිතිතො ච** යමෙකුගේ මව ක්ෂත්‍රිය ද මවගේ මව ක්ෂත්‍රිය ද ඇයගේ මව ද ක්‍ෂත්‍රිය ද පියා ක්‍ෂත්‍රිය ද පියාගේ පියා ක්‍ෂත්‍රිය ද ඔහුගේ පියා ද ක්ෂත්‍රිය ද හෙතෙම මවගේ ද පියාගේ ද යන දෙපසින්ම සුජාතය, **සංසුද්ධග්ගණිකො** යනු පිරිසුදු වූ මව්කුසින් යුක්ත වූයේයි, **සමවෙපාකිනියා ගහණියා** යනු මෙහි කර්‍මජ තෙජොධාතුව ගහණියයි කියනු ලැබේ, **යාව සත්තමා පිතාමහයුගා** යනු මෙහි පියාගේ පියා පිතාමහ නම් වේ. පිතාමහගේ යුගය පිතාමහ යුගං නමි, යුගය යනු ආයුෂ් ප්‍රමාණයයි, කියනු ලැබේ. මෙය හුදෙක් කථන ක්‍රමයකි, අරුත් වශයෙන් පිතාමහම පිතාමහ යුගයයි, එයින් උඩ සියලුම පූර්‍වපුරුෂයෝ පිතාමහ ගැනීමෙන් ගන්නා ලද්දාය. මෙසේ යම්තාක් සත්වැනි පුරුෂයා වේද ඒතාක් පිරිසුදු මව්කුස පිළිසිදීම් ඇත්තේයි, නැතහොත් ජාතිවාදයෙන් පහකොට නොසලකන ලද්දේ දොෂාරෝපණ නොලද්දේයි දැක්වෙයි, **අක්ඛිත්තො** යනු මොහු පහකරව මොහුගෙන් කවර වැඩක්දැයි මෙසේ ඉවත්කරන ලද්දේයි, නොසලකා හරින ලද්දේයි, **අනුපක්කුට්ඨො** යනු උපක්‍රොශ නොලද්දේයි, ආක්‍රොශයට හෝ නින්දාවට නොපත්විරූයි, කවරකරුණින්ද යත් **ජාතිවාදෙන** - ජාතිවාදයෙනි, මෙසේ මෙතෙම පහත් ජාති ඇත්තෙකැයි මෙබඳු වූ වචනයෙන් යයි අරුතය,
**අඩ්ඪො** යනාදියෙහි යම් කිසිවෙක් තමන් සතු සම්පත්තියෙන් ආඪ්‍ය වූයේයි, **මහද්ධනො** යනු මහත්වූ අප්‍රමාණ සංඛ්‍යාවෙන් වූ ධනයෙන් යුක්තවූයේ වෙයි. පස්කම් ගුණ වශයෙන් මහත්වූ බොහෝ වූ භෝග ඇත්තේ මොහුටනුයි. මහාභොගො නමි, **පරිපුණ්ණකො සකොට්ඨාගාරො** යනු කොසයයි කියනු ලබන්නේ භාණ්ඩාගාරයටයි, තැන්පත් කොට තැබූ ධනයෙන් පිරිපුන් භාණ්ඩාගාරය ඇත්තේ ද ධාන්‍යයෙන් පිරිපුන් භාණ්ඩාගාරය ඇත්තේ ද යන අරුත්ය. නැතහොත් ඇත් -අස් රිය රට යනුවෙන් කොෂ සතර වැදෑරුමිය, ධන කොෂ්ටාගාරය ධාන්‍ය කොෂ්ටාගාරය හා වස්ත්‍ර කොෂ්ටාගාරය යනුවෙන් කොෂ්ටාගාරය තෙවැදෑරුම්ය, ඒ සියල්ල පිරිපුන් වූයේ මොහුටනුයි පරිපුණ්ණ කොසකොට්ඨාගාරො නමි, **අස්සවාය** යනු කවරකුට හෝ බොහෝ වූද ධනය දෙන්නාගේ සේනාව නොඅසයිද හෙතෙම **අනස්සවා** නම් වෙයි, කවරකුට හෝ නොදෙන්නාගේ සේනාව අසයිද මෙතෙම අස්සවා නම්, **ඔවාදපතිකරාය** යනු මෙය ඔබවිසින් කළයුතු ය. මෙය නොකළ යුතුයයි දෙන ලද අවවාදයෙනි, **පණ්ඩිතො** යනු පාණ්ඩිත්‍යයෙන් යුක්තවූයේයි, **ව්‍යත්තො **යනු නුවණින් වියත් බවෙන් යුක්තවූයේයි, **මෙධාවී** යනු ස්ථානෝචිත ප්‍රඥාවෙන් යුක්තවූයේයි, **පටිබලො** යනු සමත්වූයේයි **අත්‍ථෙවින්තෙතුං** යනු වැඩදායී අර්‍ත්‍ථයන් සිතීමටය, හෙතෙම වනාහි වර්‍තමාන අර්‍ත්‍ථ වශයෙන්ම අතීතයෙහි ද මෙසේ වූහ. අනාගතයෙහි ද මෙසේ වන්නාහුයයි සිතයි, **විජිතාවිනං** යනු දිනු දිනුම් ඇත්තවුන්ගේයි, මහත් වූ ජයග්‍රහණයෙන් යුක්තවූවන්ගේ හෝයි, **විමුත්තවිත්තානං** යනු විමුක්ති පසින් මිඳුණු මනස ඇත්තවුන්ගේයි.
පස්වැන්නෙහි **නෙගමජානපදස්ස** යනු නියම්ගම් වැසිවූ ද රටවැසි වූද ජනයාගේයි, **භත්‍ථිස්මිං **යන ආදීන්ගෙන් ඇත් - අස් රිය අවි දුනු ලේඛන මුද්‍රා සංඛ්‍යා ආදී වූ සොළොස් මහා ශිල්පයෝ දක්වන ලද්දාහ. **අනවයො** යනු සමානයි, පිරිපුවූයේයි, මෙහි සෙස්ස යට කියන ලද ක්‍රමයෙන්ම දතයුතුය, සයවැන්නෙහි **ඔපරජ්ජං** යනු උපරජබවයි,
සත්වැන්නෙහි **පුරිසාධිප්පායා** යනු අසද්ධර්‍ම වශයෙන් පුරුෂයා කෙරෙහි උපන් අදහසය පුරුෂයන් පිළිබඳ අදහසය, **ආදානාධිප්පායො** යනු දැන් ගැනීමට හැකිවෙමි. දැන් හැකිවෙමියි මෙසේ ගැනීමේ අදහසයි, **විසඤ්ඤොගාධිප්පායො** යනු දැන් නිවනට පැමිණෙමි, දැන් පැමිණෙමියි මෙසේ නිවන පිළිබඳ අදහසයි.
අටවැන්නෙහි **භත්තාදකො** යනු බත් කන්නායි, බොහෝ බත් බුදින්නායි අරුත්ය**, ඔකාසඵරණො** යනු ඉඩ පතුරුවා අනුන්ට බාධා කොට සිටීමෙන් අවකාශය පතුරුවන්නායි, ඒ ඒ තැන බෙටි දමයි, හෙලයිනුයි **ලණ්ඩසාටනො** නමි. මෙපමණ ඇත්තු යයි ගණින කල ලහ ගන්වානුයි **සලාකගාහී **නමි, හිඳීම් නිදීම් වශයෙන් ඇඳ පුටු මදියි යන්නෙන් **පිඨමද්දනො** නමි. භික්‍ෂූන් ගණින කල ලහ ගන්වන්නේනුයි **සලාකගාගී** නමි.
නවවැන්නෙහි **හත්‍ථිකායං** යනු ඇත් සමුහයයි. සෙස්සෙහි ද මේ ක්‍රමයමැයි, සංග්‍රාමයෙහි හැසිරේනුයි **සඞ්ගාමාවචරා **යි, **එකිස්සා වා තිණොදකදත්තියා විමානිතො** යනු එක්දිනක එක් තණදිය දීමකින් අවමන් කරන ලද්දේයි, එක්දිනක් පමණ නොලද තණදිය ඇත්තේයි අරුත්ය. මෙයින් මත්තෙහි ද මේ ක්‍රමයයි. **න සක්කොති චිත්තං සමාදහිතුං** යනු අරමුණෙහි සිත මනාව තැබීමට නොහැකි වෙයි, මෙහි සෙස්ස පැහැදිලිමය, මේ සූත්‍රයෙහි සසර හා නිවන කියන ලදැයි දතයුතුය.
දසවැන්නෙහි **දුරුත්තානං** යනු නොමනාව කියන ලද්දවුන්ගේයි, දොස් වශයෙන් පැවති එරුෂ වචනයන්ගේයි, **දුරාගතානං** යනු දුක් උපදනා අයුරින් කන්දොරට පැමිණියවුන්ගේයි: **වචනපථානං** යනු වචනයන්ගේයි, **දුක්ඛානං** යනු දුක් ඇති කරනු ලබන්නවුන්ගේයි, **තිප්පානං** යනු බහුල වූවන්ගේයි, **ඛරානං** යනු රළු වූවන්ගේයි, **කටුකානං** යනු සූක්ෂම වූවන්ගේයි, **අසාතානං** යනු අමිහිරි වූවන්ගේයි, **අමනාපානං** යනු මනස නැඟීමට වැඩීමට අසමත් වූවන්ගේයි, **පාණහරනං **යනු දිවි පැහැර ගන්නවුන්ගේයි, **යා සා දිසා** යනු සියලු සංස්කාර සංසිදීම් ආදී වශයෙන් දක්නා ලැබේනුයි නිවන දිසායි දතයුතුය. යම්හෙයකින් එයට පැමිණ සියලු සංස්කාරයෝ සංසිදීමට යත්ද එහෙයින් **සබ්බසංඛාරසමථො** යි කියන ලදි, සෙස්ස සියලු තැන පැහැදිලිමය, මේ සූත්‍රයෙහි ශීල සමාධි ප්‍රඥාවෝ මිශ්‍රකව කියන ලදහ.
5. තිකණ්ඩකී වර්ගය
පස්වැනි වර්ගයෙහි පළමු සූත්‍රයෙහි **සංවාසෙන **යනු එක්ව විසීමෙනි, **ආදිය්‍යමුඛො** යනු පිළිගැනීමේ දොරටුව, ගැනීමේ දොරටුව යන අරුත්ය, **තමෙනං දත්වා අවජානාති** යනු මෙතෙම දුන්දුන් දෙය පිළිගැනීමට පමණක් දනියි යනුවෙන් අවමන් කරයි, **තමෙනං සංවාසෙන අවජානාති** යනු කිසියම් සුළු දෙයක් නිසා කිපී “ඔබ විසින් කරන ලද දෙය මම දනිමි. මෙපමණ කලක් මම කුමක් කරමින් විසූයෙම්ද නුඹගේම කළනොකළ දෑ විමසමින් නොවේදැ”යි ආදිය කියන්නේ වෙයි, ඉක්බිති අනෙකා ‘මගේ කිසි දොසක් වන්නේය’යි කිසිවක් පැවසීමට නොහැකි වෙයි, **තං ඛිප්පංයෙව අධිමුච්චිතා හොති** යනු ඒ ගුණ වැණුම හෝ දොස් නැගීම ඉක්මණින්ම අදහයි, ඇදහීම් අරුතින් පිළිගැනීමෙන් මෙතෙම **ආදිය්‍යමුඛො** යි කියන ලදි, **ආධිය්‍යමුඛො** යනු පෙළෙහි වනාහි තබනලද මුව ඇත්තේයි අරුත්ය, පාරෙහි සෑරුණු වළක් ඊට ආ ආ දිය පිළිගන්නාක් මෙන් ගුණයක් හෝ අගුණයක් හෝ විශ්වාස කිරීම් වශයෙන් පිළිගැනීමට තබන ලද මුවකැයි (විවරයකැයි) කියන ලද්දේ වෙයි,
**ඉත්තරසද්ධො** යන අඩ සැදැහැ ඇත්තේයි, **කුසලාකුසලෙ ධම්මෙ න ජානාති** යනාදියෙහි කුශලධර්‍මයෙහි මේ කුශලයෝයි ද අකුශල ධර්‍මයෙහි මේ අකුශලයෝයි ද නොදනියි, එසේම වැරදි සහිත දොස් සහිත ධර්‍මයන්හි වේවා වැරදි සහිතයයි ද වැරදි රහිත නිදොස් දහම්හි මේවා අනවද්‍යයයි ද පහත් ධර්‍මයන්හි පහත්යයිද උසස් ධර්‍මයන්හි උසස්යයි ද කණ්හසුක්ක සප්පටිභාගයන්හි මේ පාපධර්‍ම යහපත් ධර්‍ම යටපත් කොට සිටි බැවින් සප්පටිභාගයෝ යයි ද මේ යහපත් ධර්‍ම පාපධර්‍මයන් යටපත් කොට සිටි බැවින් සප්පටිභාගයෝයි ද නොදනිත්.
දෙවැන්නෙහි **ආරභති ච විප්පටිසාරී ච හොති** යනු ඇවැත් ඉක්මවීම වශයෙන් අරඹයි (නසයි?) මෙන්ම ඒ හේතුවෙන් විපිළිසරද වෙයි, **චෙතොවිමුත්තිං පඤ්ඤාවිමුත්තිං** යනු අරහත්ත සමාධිය මෙන්ම අරහත් ඥානය ද වේ, **නප්පජානාති** යනු අවබෝධ නො කළ බැවින් නොදනියි, **ආරභති න විප්පටිසාරි හොති** යනු ඇවතට පැමිණෙයි, එයින් නැඟී සිටි බැවින් විපිළිසර නොවෙයි, **නාරභති විප්පටිසාරී හොති** යනු වරක් ඇවතට පැමිණ එයින් නැඟී සිට පසුව කිසි ඇවතකට නොපැමිණෙයි, විපිළිසර බව දුරු කිරීමට නොහැකි වෙයි, **නාරභති න විප්පටිසාරී හොති** යනු ඇවතට පැමිණෙන්නේත් නොවේ විපිළිසර වන්නේත් නොවේ, **තඤ්ච චෙතොවිමුත්තිං - පෙ- නිරුජ්ඣති** යනු රහත්බවට නොපැමිණියේ වෙයි, පස්වැන්නෙන් ක්ෂීණාශ්‍රවයා කියන ලදි.
**ආරම්හජා** යනු ඇවැත් ඉක්මීම නිසායි. **විප්පටිසාරජා** යනු විපිළිසරවීමෙන් හටගත්තාවූයි, **පවඩ්ඪන්ති** යනු නැවත නැවත ඉපදීමෙන් වැඩෙත්, **ආරම්හජෙ ආසවෙ පහාය** යනු ඉක්වීමෙන් හටගත් ආශ්‍රවයන් ඇවැත් දෙසීමෙන් හෝ ඇවතින් නැඟී සිටීමෙන් හෝ දුරුකොටයි, **පටිවිනොදෙත්වා** යනු පිරිසුදු බවෙහි සිටිබව මෙනෙහි කිරීමෙන් දුරුකොටයි, **චිත්තං පඤ්ඤඤ්ව භාවෙතු** යනු විදර්‍ශනා සිත ද ඒ හා යෙදුණු ප්‍රඥාව ද වඩවායි, සෙස්ස මේ ක්‍රමයෙන්ම දතයුතුය.
තුන්වැන්නෙහි **කාමාධිමුත්තානං** යනු වස්තුකාම ක්ලේශකාමයන්හි යෙදුනවුන්ගේයි, **ධම්මානුධම්මපටිපන්නො** යනු නවලොවුතුරා දහම සඳහා සීලය සමග පූර්‍වභාග ප්‍රතිපදාවට පිළිපන්නාවූ පිළිවෙත් පුරන පුද්ගලයා ලොවෙහි දුලබයි,
සිවුවැන්නෙහි **අප්පටික්කුලෙ** යනු පිළිකුල් නොවන අරමුණෙහියි, **පටික්කුලසඤ්ඤි** යනු පිළිකුල්යයි මෙසේ හැඟීම් ඇත්තේයි, සියලු තන්හි මේ ක්‍රමයයි, කෙසේ නම් මෙතෙම මෙසේ වෙසේද යත්? ඉෂ්ට වස්තුවෙහි අසුභය සඳහා හෝ පතුරුවයි, අනිත්‍ය වශයෙන් හෝ යොමු කරයි, මෙසේ පිළිකුල් නොවන දෙයෙහි පිළිකුල් හැඟීම් ඇත්තේ වසයි, අනිටු වස්තුවෙහි මෙත් සිතින් හෝ පතුරුවා සිටියි, ධාතු වශයෙන් හෝ යොමු කරයි, මෙසේ පිළිකුල් දෙයෙහි පිළිකුල් නොවීමේ හැගීම් ඇතිව වෙසෙයි, දෙකෙහිම මුල් ක්‍රමය හා පසුක්‍රමය වශයෙන් තෙවැනි හා සිවුවැනි වාර කියන ලදි, අංග සයක් ඇති උපේක්ෂාව වශයෙන් පස්වැන්නයි, මේ අංග සයක් ඇති උපේක්ෂාව ක්ෂීණාශ්‍රවයාගේ උපෙක්ෂාවයි, ක්‍ෂීණාශ්‍රවයාගේ උපේක්ෂාව සමාන වන්නක් නොමැත. එහි **උපෙඛකො විහරෙය්‍ය** යනු මැදහත් බවෙහි සිටියේ හැසිරෙන්නේය, **කච්චිනි** යනු කිසි අරමුණෙකයි, **කත්‍ථචි** යනු කිසියම් පෙදෙසකයි, **කිඤ්චනා** යනු කිසියම් නොපමාවූවෙක් ද වේ, මෙසේ මේ සූත්‍රයෙහි පස් තැනක විදර්‍ශනාව කියන ලදි, අරඹන ලද විදසුන් ඇති එක් භික්ෂුවක් එය කිරීමට සමත්වෙයි, නුවණැති ප්‍රඥාවෙන් ශ්‍රේෂ්ඨ වූ බහුශ්‍රැත ශ්‍රමණයෙක් ද එය කිරීමට සමත්වෙයි. සෝවාන් සකෘදාගාමි අනාගාමීහු කිරීමට සමත් වෙත්මය, ක්ෂීණාශ්‍රවයා ගැන කිවයුත්තක්ම නැත. පස්වැන්න පැහැදිලිමය.
සවැන්නෙහි **කම්මන්තං කාරෙති** යනු කුඹුරු ආදී කර්‍මාන්ත කරවයි, **අධිකරණං ආදියති** යනු සතර අධිකරණ ගනියි, **පාමොක්ඛෙසු භික්ඛුසු** යනු දිශා ප්‍රමුඛ වූ භික්ෂූන් කෙරෙහිය, **පටිවිරුද්ධො හොති** යනු ප්‍රතිවිරුද්ධ ගැන්වීමට විරුද්ධ වෙයි**, අනවත්‍ථ චාරිකං** යනු අනිශ්චිත හැසිරීමයි.
සත්වැන්නෙහි **අසක්කච්චං දානං දෙති** යනු සත්කාර කොට පිරිසුදුකොට නොදෙයි, **අචීන්තීකත්වා දෙති** යනු නොසැලකිල්ලෙන් අගෞරවයෙන් දෙයි, **අපවිද්ධං දෙති** යනු නිරතුරුව නොදෙයි, නැතහොත් ඉවතදමනු කැමැත්තේ මෙන් දෙයි, **අනාගමනදිට්ඨිකො දෙති** යනු කවදා නම් ප්‍රතිඵලයක් එන්නේදැයි මෙසේ ප්‍රතිඵල ලැබීම පිළිබඳ දෘෂ්ටියක් උපදවා නොවෙයි,
යහපත් පැත්තෙහි, **චිත්තීකත්වා දෙති** යනු දෙය්‍ය ධර්‍මයන්හි ද දීමට සුදුසු පුද්ගලයන් කෙරෙහි ද ගෞරවය උපදවා දෙයි, එහි දානවස්තුව රසවත් කොට ඔදවත් කොට දෙන්නේ දෙය්‍යධර්‍මයෙහි ගෞරවය එළවයි නමි, පුද්ගලයා විමසා දෙන්නේ දීමට සුදුසු පුද්ගලයන් කෙරෙහි ගෞරවය එළවන්නේ නමි. **සහත්‍ථා දෙති** යනු ඇණවීමෙන් අනුන් අතින් නොදී නොදත් අග් ඇති සසරෙහි හැසිරෙන්නා වූ මවිසින් අත්පා නොලද අවස්ථාවන්ගේ ප්‍රමාණයක් නම් නැත. සසරින් මිදීම භවයෙන් අත්හැරීම කරන්නෙමැයි සියතින්ම දෙයි, **ආගමනදිට්ඨිකො** යනු අනාගත භවයට ප්‍රත්‍යය වේ යයි කර්‍මය ද විපාකය ද අදහා දෙයි.
අටවැන්නෙහි **සද්ධාය** යනු දානයත් දාන ඵලයත් අදහායි, **කාලෙන** යනු සුදුසු කාලයෙනි, **අනග්ගහිතචිත්තො** යනු දැඩිව අල්වා නොගත් සිත් ඇත්තේ අත්හළ බැඳීම් ඇත්තේ වීයි, **අනුපහච්ච** යනු නොනසා, ගුණය නොමකායි, **කාලාගතා චස්ස අත්‍ථා පචුරා හොන්ති** යනු **අර්ථයෝ **පැමිණෙන්නාහු වයස්ගත වූ කාලයෙහි නොපැමිණ සුදුසු කල්හි ප්‍රථම වයසෙහි (තරුණ කල)ම පැමිණෙත්. එමෙන්ම බෙහෝ ද වෙත්.
නවවැන්නෙහි **සමයවිමුත්තස්ස** යනු (අරමුණට) නංවන ලද නංවන ලද කෙණහි යටපත් කළ කෙලෙසුන්ගෙන් මිදුනු බැවින් සමය විමුක්ති සංඛ්‍යාත ලෞකික විමුක්තියෙන් මිදුනු සිත් ඇත්තහුගේයි, දසවැන්න පැහැදිලි අරුත් ඇත්තේමය.
4. සිවුවැනි පණ්ණාසකය
1. සද්ධම්ම වර්ගය
සිවුවැනි පණ්ණාසකයෙහි පළමු සූත්‍රයෙහි **අභබ්බො නියාමං ඔක්කමිතුං කුසලෙසු ධම්මෙසු සම්මහතං** යනු කුශල ධර්‍මයන්හි සම්පූර්‍ණත්වය වූ මාර්‍ගනියමයට බැසගන්නට නොසුදුසුවූයේ බදුන් නොවූයේයි, **කථං පරිභොති** යනාදියෙහි මෙය කවරනම් කථාවක්දැයි කියමින් කථාව පරිභව කරයි නමි, මෙතෙම කුමක් කියයි ද මෙතෙම කුමක් දනියිදැයි කියමින් කථිකයාට පරිභව කරයි නමි, අපි කුමක් දනිමුද අපට මෙය ඇසීමට කොයින් බලයක්දැයි කියමින් තමන් පරිභවයට ලක්කරයි නමි, විරුද්ධාකාරයෙන් යහපත් පැත්ත දතයුතුය.
දෙවැන්නෙහි **අනඤ්ඤාතෙ අඤ්ඤාතමානී** යනු නොදන්නා ලද දෙයෙහි මෙය මවිසින් දැනගන්නා ලදැයි මෙසේ මාන ඇත්තේයි.
තෙවැන්නෙහි **මක්ඛි ධම්මං සුණාති** යනු (ගුණ) මකුවෙක් වී ගුණ යටපත් කරන සිතෙන් ධර්‍මය අසයි, **උපාරම්හචිත්තො **යනු නින්දා රෝපන සිතැත්තේයි, **රන්ධගවෙසි** යනු ගුණ සිදුර ගුණ හිදැස සොයන්නේයි.
සිවුවැන්නෙහි **න සක්කච්චං ධම්මං සුණන්ති** යනු යොමුකළ කන් ඇත්තෝව මනාව කළ කටයුතු කරන්නෝ වී නො අසත්, **න පරියාපුණ්නති** යනු අසන ලද අයුරින් ධර්‍මය පිළිපදින්නෝ වුවද මනාකොට නොපිළිපදිති. පස්වැන්න පැහැදිලි අරුත් ඇත්තේමය.
සවැන්නෙහි **අප්පටිසාරිණො** යනු ප්‍රතිෂ්ඨා නැත්තේයි, ආචාර්‍යවරු සූත්‍රාන්තයට පිළිසරණ නම් වෙති, ඔවුන්ගේ අභාවයෙන් පිළිසරණ නැත්තේ වෙයි, මෙහි සෙස්ස යට කියන ලද ආකාර ඇත්තේමය.
සත්වැන්නෙහි **පුග්ගලං උපනිධාය** යනු ඒ ඒ පුද්ගලයා තබා, සාක්ෂ්‍ය කොටැයි අරුත්ය, **කච්ඡමානාය** යනු කියනු ලබන්නාවූයි, මෙහි සෙස්ස ද අටවැන්න ද පැහැදිලි අරුත් ඇත්තේමය.
නවවැන්නෙහි **ආනුපුබ්බිකථං කථෙස්සාමි** යනු දානයට අනතුරුව ශීලයයි, ශීලයට අනතුරුව ස්වර්‍ගයයි මෙසේ දේශනා පිළිවෙළ කථාව හෝ යම් යම් සූත්‍ර පදයක් හෝ ගාථා පදයක් හෝ ඉදිරිපත් කරන ලද්දේ වේ ද ඒ ඒ දෙයට සුදුසු කථාවක් හෝ කියන්නෙමැයි සිත උපදවා අනුනට ධර්‍මය දේශනා කළයුතුය, **පරියායදස්සාවී** යනු ඒ ඒ අර්‍ත්‍ථයට ඒ ඒ කරුණ දක්වන්නේයි, මෙහි කාරණයට පරියායයි කියනු ලැබේ. **අනුද්දයතං පටිච්ච** යනු මහත් සම්බාධයකට පත් සත්ත්වයන් ඒ සම්බන්ධයෙන් මුදවන්නෙමැයි අනුකම්පාවට පැමිණෙයි, **න ආමිසන්තරො** යනු ආමිෂය හේතුකොට ගෙන කටයුතු නොකරන්නේයි, තමන්ගේ සිවුපස ලැබීම බලාපොරොත්තු නොවන්නේයි අරුත්ය, **අත්තානඤ්ච පරඤ්ච අනුපහච්ච** යනු තමන් උසස්කොට සැලකීම අනුන් පහත්කොට සැලකීම ආදී වශයෙන් තමන් ද අනුන් ද ගුණ නැසීමෙන් නොනසයි.
දසවැන්නෙහි **දුප්පටිවිනොදයා** යනු යම් සිනහසීම් ආදී කටයුතු ඇති කිරීමට (සුදුසු) තැන් වේ ද ඒවා නිමාවට නොපත්කල්හි අතරතුරදීම නොමනාව ඉදිරිපත් කරන්නේ නොමනාව යටපත් කරන්නේ වෙයි, **පටිභානං** යනු කියනු කැමැත්තයි, මේ කරුණු පස දුරුකිරීමට දුෂ්කරය, දුරුකිරීම පහසු නොවේ, උපාය කාරණයෙන් සුදුසු වූ ප්‍රත්‍යවෙක්ෂණ අනුශාසනා ආදියෙන් දුරු කිරීමට හැකිය.
2. ආඝාත වර්ගය
දෙවැනි වර්ගයෙහි පළමු සූත්‍රයෙහි ආඝාතය (වෛරය) දුරුකරත් සංසිඳවත් යන්නෙන් **ආඝාතපටිවිනයා** නමි, **යත්‍ථ භික්ඛුනො උප්පන්නො ආඝාතො සබ්බසො පටිවිනෙතබ්බො** යනු යම් අරමුණෙක භික්ෂුවට තරහක් උපන්නේ වේද එහිදී ඒ සියල්ල මේ පස් කරුණින් දුරුකළ යුතුයයි අරුය, **මෙත්තා තස්මිං පුග්ගලෙ භාවෙතබ්බා** යනු ත්‍රික චතුෂ්කධ්‍යාන වශයෙන් මෛත්‍රිය වැඩිය යුතුය, කරුණාව පිළිබඳව ද මේ ක්‍රමයමයි, උපෙක්ෂාව වනාහි චතුර්ථ ධ්‍යාන වශයෙන් වැඩිය යුතුය, යම්හෙයකින් යම් පුද්ගලයකු දකින්නාගේ සිත නොනිමෙයි ද ඔහු කෙරෙහි මුදිතාව නොපිහිටයි, එබැවින් එය නොකියන ලදි, **අසති අමනසිකාරො** යනු යම් සේ ඒ පුද්ගලයා ඉදිරියෙහි නොසිටී ද බිත්ති ආදියෙන් පිටත සිටින්නේ මෙන් වේද මෙසේ ඔහු නොමැති විට අමනසිකාරයට එළඹිය යුතුය. සෙස්ස යට කියන ලද ක්‍රමය ඇති බැවින් පැහැදිලිමය.
දෙවැන්නෙහි ආඝාතය මොවුන් කෙරෙහි දුරුකළයුත්තේයයි **ආඝාතපටිවිනයා** නමි, ආඝාතය මොවුන් විසින් දුරු කළ යුත්තේය යන්නෙන්ද, **ආඝාතපටිවිනයා නමි,** පටිවිනයො යනු දුරුකළයුතු වස්තූන්ට ද දුරුකරන කරුණුවලට ද මේ පර්යාය වචනයකි, මෙහි ඒ දෙකම වටියි, පුද්ගලයෝ පස්දෙනෙක් දුරුකරන කරුණුවලට වස්තු වෙති, උපමා පසකින් ප්‍රතිපත්ති පස දුරුකරන කරුණුයි, **ලභති ච කාලෙන කාලං චෙතසො චිවරං චෙතසො පසාදං** යනු කලින්කල සමථ විදර්‍ශනා සිතේ උපදින අවකාශ සංඛ්‍යාත වූ විවරය ද ශ්‍රද්ධාවෙන් ප්‍රසන්නභාව සංඛ්‍යාත වූ ප්‍රසාදය ද ලබයි,
**රථියාය **යනු අතුරු වීදියෙහියි, **නන්තකං **යනු වැරහැලිකඩයි, **නිග්ගහෙත්වා **යනු මැඬයි, **යො තත්‍ථ සාරො** යනු එහි යම් ස්ථිර තැනකි, **තං පරිපාටෙත්වා** යනු එය ඇද දමායි**, එවමෙව ඛො** යනු මෙහි පාංශුකූලිකයා මෙන් මෛත්‍රියෙන් වෙසෙන්නා දැක්විය යුතුය, වීදියෙහි වැරහැලි කැබැල්ල මෙන් වෛරි පුද්ගලයායි, දුර්‍වලතැන මෙන් අපරිසිදුකාය සමාචාර ඇති බවයි, ස්ථිර තැන මෙන් පිරිසුදු වාග් සමාචාර ඇති බවයි, දුර්‍වල තැන හැරදමා ස්ථිර තැන ගෙන ගොස් මසා පඬු පොවා පෙරව හැසිරෙන කාලය මෙන් අපිරිසුදු කාය සමාචාරවත් බව මෙනෙහි නොකොට පිරිසුදු වචී සමාචාරවත් බව මෙනෙහි කොට වෛරී පුද්ගලයා කෙරෙහි සිත ඉපදීම නිවා පහසුවෙන් වෙසෙන කාලය දැක්විය යුතුය,
**සෙවාලපණකපරියොනද්ධා** යනු සෙවලින් ද ජලජ පැලෑටිවලින් ද වැසුණාවූයි, **සම්මපරෙතො** යනු ග්‍රීෂ්මයෙන් මැඬුණාවූයි, **කිලන්තො** යනු මාර්‍ගයෙහි වෙහෙසුණේයි, **තසිතො **යනු තෘෂ්ණාවෙන් මැඬුණේයි, **පිපාසිතො** යනු පැන් බොනු කැමැත්තේයි, **අපබ්බුහිත්වා** යනු ඉවත් කොටයි. **පිචිත්වා **යනු පහන්දිය බීයි, **එවමෙව ඛො** යනු මෙහි ග්‍රීෂ්මයෙන් තැවුණු පුරුෂයා මෙන් මෛත්‍රියෙන් වෙසෙන්නා දැක්විය යුතුය, සෙවල හා දිය පැලෑටි මෙන් අපිරිසුදු වාග් සමාචාරවත් බවයි, පහන්දිය මෙන් පිරිසුදු කායසමාචාරවත් බවයි, සෙවල හා දිය පැලෑටි ඉවත්කොට පහන්දිය බී යාම මෙන් අපිරිසුදු වාග් සමාචාරවත්බව මෙනෙහි නොකොට පිරිසුදු කායසමාචාරවත් බව මෙනෙහි කොට වෛර ඇත්තා කෙරෙහි සිත ඇතිවීම නිසා පහසුවෙන් වෙසෙන කාලය දැක්විය යුතුයි,
**බොභෙස්සාමි** යනු කළඹන්නෙමි, **ලොලෙස්සාමි** යනු අවුල් කරමි, **අපෙය්‍යමපි නං කරිස්සාමි** යනු බීමට නොහැකි වූවක් කරන්නෙමි, **චතුගුණ්ඩිකො** යනු දන දෙකින් ද අත්දෙකින් ද බිම පිහිටීමෙන් සතරට ගුලිවූවෙක් වීයි, **ගොජිතකං පිචිත්වා** යනු දෙනුන් මෙන් මුවෙන් අදිමින් පානය කොටයි, **එවමෙව ඛො** යනු මෙහි ග්‍රීෂ්මයෙන් මැඬුනහු මෙන් මෛත්‍රියෙන් වෙසෙන්නා දැක්විය යුතුයි, ගව පියසටහන මෙන් වෛරි පුද්ගලයායි, ගවපිය සටහනෙහි මදදිය මෙන් ඔහුගේ ඇතුළත මඳ ගුණයයි, සතරට ගුලිවූවහු මුවෙන් ඇද බීයාම මෙන් අපිරිසුදු කායවාග් සමාචාරවත්බව මෙනෙහි නොකොට හෙතෙම කලින් කල ධර්‍මශ්‍රවණය නිසා යම් චිත්ත විවර ප්‍රසාද සංඛ්‍යාත වූ ප්‍රීතියෙන් ප්‍රමුදිත බවක් ලබයි ද එය මෙනෙහි කොට සිත ඉපදීම නිවාදැමීම දැක්විය යුතුය,
**ආබාධිකො **යනු ඉරියව් බිඳීමෙන් විරුද්ධ නිමිත්ත නමැති ආබාධයෙන් ආබාධයට පත්වූයේයි, **පුරතොපිස්ස** යනු ඉදිරියෙහි ද වන්නේය, **අනයව්‍යසනං **යනු අවැඩ වැනසීමයි, **එවමෙව ඛො** යනු මෙහි ඒ අනාථගිලනා මෙන් සියලු පාප ධර්‍මයන්ගෙන් යුක්ත පුද්ගලයායි, දිගු මග මෙන් නොදත් අග් ඇති සසරයි, ඉදිරියෙන් ද පිටුපසින් ද ගම්වලට දුරබව මෙන් නිවනට දුර බවයි, ගැලපෙන බොජුන් නොලැබීම මෙන් ශ්‍රමණඵලයන් විදීමක් නොලැබීමයි, ගැලපෙන බෙහෙත් නොලැබීම මෙන් සමථ විදර්‍ශනාවන්ගේ නොලැබීමයි, සුදුසු උපස්ථායකයන් නොලැබීම මෙන් අවවාද අනුශාසනාවන්ගෙන් කෙලෙසුනට පිළියම් කරන්නවුන් නොලැබීමයි, ග්‍රාමන්ත නායකයකු නොලැබීම මෙන් නිවන පමුණුවන්නා වූ තථාගතයන් වහන්සේ හෝ තථාගත ශ්‍රාවකයකු හෝ නොලද බවයි, කිසියම් පුරුෂයකුගේ දැක කුළුණුබර උවටැන මෙන් ඒ පුද්ගලයා කෙරෙහි මෛත්‍රියෙන් වෙසෙන්නා කරුණාව උපදවා සිත නිවීම දතයුතුයි,
**අච්ඡෙදිකා** යනු පැහැදුණු දිය ඇත්තාවූයි**, සාතොදිකා** යනු මිහිරිදිය ඇත්තාවූයි, **සීතොදිකා** යනු තුනී සිසිල් දිය ඇත්තාවූයි, **සෙතකා** යනු රැළබිඳෙන තැන්හි සුදු පැහැය ඇත්තේයි, **සුපතිත්‍ථා** යනු සමකොට ඇත්තාහුයි**, එවමෙව ඛො** යනු මෙහි ග්‍රීෂ්මයෙන් තැවුණු පුරුෂයා මෙන් මෛත්‍රියෙන් වෙසෙන්නා දැක්විය යුතුයි, ඒ පොකුණ මෙන් පිරිසුදු සියලු ආචාර ඇති පුරුෂයායි, නා බී ගොඩවී ගස් සෙවනක වැදහෙව කැමති පරිද්දෙන් යාම මෙන් ඒ දොරටුවල යමක් කැමති වේද එය අරමුණු කොට සිත නිවාදැමීම දතයුතුය, තෙවැනි සිවුවැනි සූත්‍ර යට කියන ලද පරිද්දෙන්ම වෙයි.
පස්වැන්නෙහි **අඤ්ඤාතුකාමො** යනු දනුකැමැත්තේ වීයි, **පරිභවං** යනු පරිභව කරන්නේයි, මෙසේ ඔහුට පරිභව කරන්නෙමැයි පරිහව කිරීම සඳහා අසතැයි අරුත්ය.
සවැන්නෙහි **අත්‍ථෙතං ඨානං** යනු මේ කරුණ ඇත යනුයි, **නො චෙ දිට්ඨෙ ච ධම්මෙ අඤ්ඤං ආරාධෙය්‍ය** යනු මේ අත් බැව්හිම ඉදින් රහත් බවට නොපැමිණෙන්නේද යනුයි, **කබලිංකාරභක්ඛානං දෙවානං** යනු කාමාවචර දෙවියන්ගේයි, **අඤ්ඤතරං මනොමයං කායං** යනු ධ්‍යාන මනසින් උපන් එක්තරා සුද්ධාවාස බ්‍රහ්ම ශරීරයකි, **උදායි **යනු ලාළුදායීය, හෙතෙම මනොමයයැයි අසා, අරූපාවචර බ්‍රහ්මයෙකු වියයුතුයයි වැළැක්වීය, තෙරණුවෝ යමකුගේ ඉදිරියෙහිම (ඔහුගේ) වචන භික්ෂුහු පිළිකෙවු කරත් ද (ඒ) සැරියුත් තෙරණුවෝ කුමක් දනිත් දැයි මෙසේ බාලයන්ගේ විශ්වාසයක් ඇතිවීම වළක්වනු සඳහා ඒ වචනය නොඉවසා භාග්‍යවතුන් වහන්සේ යම් තැනෙක්හිද එතැනට එළඹියහ.
**අත්‍ථිනාම** යනු නොයිවසීම් අර්‍ත්‍ථයෙහි නිපාතයකි, එහෙයින්ම මෙහි **අජ්ඣුපෙක්ඛිස්සථ **(බලාපොරොත්තුවන්නහු වෙවුයි) අනාගත (විභක්ති) වචනය කරන ලදි, “ආනන්දය. නුඹලා වෙහෙසනු ලබන ස්ථවිර භික්ෂුව බලාපොරොත්තුවහු, (මම) නුඹලාගේ මෙය නොඉවසමි”යි මෙය මෙහි අර්‍ත්‍ථයයි, කුමක් හෙයින් භාග්‍යවතුන් වහන්සේ අනඳ තෙරුන්ටම මෙසේ වදාළ සේක්ද යත්? ධර්‍මහාණ්ඩාගාරික බැවිනි, මෙසේ කියන සේක් ධර්‍මහාණ්ඩාගාරිකටම වැළැක්වීමේ භාරය වෙයි, තවද (ආනන්ද තෙරණුවෝ) සැරියුත් තෙරුන්ගේ යහළුවෙකි, ඒ නිසා ද මොහුට ඒ භාරය පැවරෙයි. භාග්‍යවතුන් වහන්සේ අනඳ තෙරුන් ගරහමින් මෙසේ කී සේක්ද? මෙය උන්වහන්සේට පමණක්ම ගැරහීමක් නොවේ. එක්රැස් වූ හැමටම ගැරහීමකැයි දතයුතුය, **විහාරං** යනු ගඳකිලියයි,
**අනච්ඡරියං** යනු ආශ්චර්‍ය්‍යයක් නොවේ**. යථා** යනු හේතුව හැඟවීමේ වචනයකි, **ආයස්මන්තංයෙවෙත්‍ථ උපවාණං පටිභාසෙය්‍ය** යනු මෙහි භාග්‍යවතුන් වහන්සේ විසින් මෙසේ මෙකරුණම අරභයා දෙසූ කල්හි ආයුෂ්මත් උපවාණ තෙරුන්ටම පිළිතුර වැටහේවා එළඹේවායි දැක්වෙයි, **සාරජ්ජං ඔක්කන්තං** යනු දොම්නස පිවිසිණි, **සීලවා** යනාදියෙහි ක්ෂීණාශ්‍රව ශීලයෝම කියන ලදහ: **ඛණ්ඩිච්චෙන** යනාදිය සත්කාර ආදීන්ගේ හේතුවිමසීම් වශයෙන් කියන ලදි, කිම, ඛණ්ඩිච්ච (කැබැලි) ආදී කාරණයන්ගෙන් ඒ ඒ සබ්‍රහ්මචාරියාට සත්කාර කරන්නහුද යන මෙය මෙහි අදහසයි.
සත්වැන්නෙහි **වොදකෙන** යනු වස්තු දැක්වීම, ඇවැත් දැක්වීම, එක්ව විසීම ප්‍රතික්ෂේප කිරීම, පිළිසඳර ප්‍රතික්‍ෂේප කිරීම යන චොදනා වස්තු සතරින් චොදනා කරන්නහු විසිනි, **කාලෙන වක්ඛාමි නො අකාලෙන** යනු මෙහි චුදිතයාගේ කාලය කියන ලදි, චොදකයාගේ නොවේ, අනෙකෙකුට චෝදනා කරන්නහු විසින් පිරිස මැද හෝ පෙහෙවස්ගෙහි හෝ පවාරණයෙහි හෝ අසුන්හල් බොජුන්හල් ආදියෙහි හෝ චොදනා නොකළයුතුය, දිවා ස්ථානයෙහි හුන්කල්හි චෝදනා කරන ආයුෂ්මත්හු “අවසරයි, ආයුෂ්මතුන්ට කියනු (චෝදනා කරනු) කැමැත්තෙමැ”යි මෙසේ අවසර ගෙන චෝදනා කළයුතු පුද්ගලයා සලකා යම් ලොල් පුද්ගලයෙකි. අසත්‍යය කියා භික්ෂූන්ට අයස පවරනු කැමැත්තෙක් නම් හෙතෙම අවසර ගැනීමකින් තොරව ද චොදනා කළයුත්තේය, **භූතෙන **යන සත්‍යයෙනි, ස්වභාවයෙනි, **සණ්හෙන** යනු මටවූ මුදුවූ දෙයිනි, **අත්‍ථසංහිතෙන** යනු අර්‍ත්‍ථ කැමැත්තෙන් හිත කැමැත්තෙන් යුක්ත වූවෙනි, **අවිප්පටිසාරො උපදහාතබ්බො** යනු නොමකවූයේ උපදවිය යුත්තේය, **අලං තෙ අවිප්පටිසාරාය** යනු ඔබගේ නොමකුබවට සුදුසුයි, මෙහි සෙස්ස පැහැදිලිමය, අටවැන්න යටකියන ලද ආකාරය ඇති බැවින් ප්‍රකටමය.
නවවැන්නෙහි වහා අවධානය යොමු කරයි සලකා බලයි යන්නෙන් **ඛිප්පනිසං** නමි, මනාකොට ගනියිනුයි **සුග්ගහිතග්ගාහී** යි, **අත්‍ථකුසලෝ **යනු අර්‍ත්‍ථ කථාවෙහි දක්ෂවූයේයි**, ධම්මකුසලො** යනු පෙළෙහි දක්‍ෂවූයේයි, **නිරුත්තිකුසලො** යනු නිරුක්ති වචනයන්හි දක්ෂවූයේයි, **ව්‍යඤ්ජනකුසලො** යනු අක්‍ෂර ප්‍රභේදයෙන් දක්‍ෂවූයේයි, **පුබ්බාපරකුසලො** යනු අර්‍ත්‍ථයේ මුල අග ධර්‍මයේ මුල අග පදයේ මුල අග අක්‍ෂරයේ මුල අග ගැලපීමේ මුල අග යන මේ පස්වැදෑරුම් මුල් අග්හි දක්ෂවූයේයි. මෙහි අර්‍ත්‍ථයෙහි මුල් අගෙහි දක්‍ෂවූයේ වනාහි යට අර්ථයෙන් මතු අර්‍ත්‍ථය දනියි, මතු අර්‍ත්‍ථයෙන් යට අර්‍ත්‍ථය දනියි, හෙතෙම වනාහි යට අර්‍ත්‍ථය තබා මතු අර්‍ත්‍ථය කී කල්හි යට අර්‍ත්‍ථයක් ඇතැයි දනියි, මතු අර්‍ත්‍ථය අතහැර යට අර්‍ත්‍ථය කී කල්හි මතු අර්‍ත්‍ථයක් ඇතැයි දනියි, දෙකම අතහැර මැද අර්‍ත්‍ථය කී කල්හි අර්‍ත්‍ථ දෙකක් ඇතැයි දනියි, මැද අර්‍ත්‍ථය හැර දෙපස අර්‍ත්‍ථය කී කල්හි මැද අර්‍ත්‍ථයක් ඇතැයි දනියි, ධර්‍මයෙහි මුල අග ආදියෙහි ද මේ ක්‍රමයමැයි, අනුසන්ධියෙහි මුල අගෙහි වනාහි සීලය මුල්කොට පටන්ගත් සූත්‍රාන්තයෙහි මත්තෙහි අභිඥා සය පැමිණි කල්හි අනුසන්ධි අනුව පරිච්ඡේද අනුව සූත්‍රාන්තය ගියේයයි දනියි, දෘෂ්ටි වශයෙන් අරඹන ලද කල්හි මත්තෙහි සිහිකළ යුතු ධර්‍මයන් පැමිණි කල අනුසන්ධි අනුව ගියේයයි දනියි.
දසවැන්නෙහි **අභිභු** යනු මැඩපවත්වා සිටි ජ්‍යෙෂ්ඨයායි, **අනභිභූතො** යනු අනුන් විසින් නොමඩනා ලයි, **අඤ්ඤදත්ථු** යනු එකාන්ත වචනයෙහි නිපාතයෙකි, දැකීම් වශයෙන් **දසො** නමි. සියල්ල දකියි යන අදහසයි, **වසවත්තී** යනු සියලු දෙනා යටතෙහි පවත්වයි**. යථාපස්සනො** යනු ඉටු අරමුණ හෝ වේවා අනිටු අරමුණ හෝ වේවා! යම් අයුරකින් එය බලන්නාගේයි, **අන්නතරා ආසවානං ඛයො හොති** යනු රහත්බවට අනතුරුවම උපදියි, යථා පුණතා යනු මෙහි ම මේ ක්‍රමයමයි, නැතහොත් ඇසින් යම් රූපයක් දැක නිරතුරුවම විදර්‍ශනාව තබා රහත් බවට පැමිණෙයිද ඔහුට ඒ රහත් බව චක්ෂුර් විඥානයට අනතුරු වූයේ නමි, **ඉදං දස්සනානං අග්ගං** යනු ඒ සඳහා කියන ලදි, දෙවැනි පදයෙහි ද මේ ක්‍රමයමයි,
**යථාසුඛිතස්ස** යනු යම් මාර්‍ග සුවයකින් සුවපත් වූවහුගේයි, **අනන්තරා ආසවානං ඛයො හොති** යනු අනතුරුවම රහත්බව උපදියි, **ඉදං සුඛානං අග්ගං** යනු මේ මාර්‍ගසුවය සුවයන් අතුරින් උතුම්ය. **යථාඤ්ඤිස්ස** යනු මෙහි ද මාර්‍ග සංඥාවම අදහස් කරන ලදි, **යථාභූතස්ස** යනු යම් භවයක යම් අත්බවෙක සිටියහුයි, **අනන්තරා** යනු අනතුරු රහිතවීමෙනි, **ඉදං භවානං අග්ගං** යනු මේ අන්තිම ආත්මභාවය භවයන් අතුරින් උතුම්ය, නැතහොත් **යථාභූතස්ස** යනු යම් ස්කන්ධයන්ගෙන් මාර්‍ගක්ෂණයෙහි වූවහුගේයි, පවතින්නහුගේයි, **අනන්තරා ආසවානං ඛයො හොති** යනු මාර්‍ගයට අනතුරුවම ඵලය උපදියි, **ඉදං භවානං අග්ගං** යනු මාර්‍ගක්‍ෂණයෙහි ස්කන්ධ පඤ්චකය භවයන් අතුරෙන් අග්‍ර නම් වෙයි.
3. උපාසක වර්ගය
තෙවැනි වර්‍ගයෙහි පළමු දෙවැනි හා තෙවැනි සූත්‍රයන්හි අගාරික ප්‍රතිපත්තිය කියන ලදි, සෝවාන් සකෘදාගාමීහු වෙත්වා (ඔවුනටද) වටීමය.
සිවුවැන්නෙහි **භයානි** යනු සිත තැතිගැන්මේ බියයි, **වෙරානි** යනු අකුශල වෛරයෝ ද පුද්ගල වෛරයෝ ද වෙත්, **චෙතසිකං** යනු සිත ඇසුරු කොට ඇත්තේයි, **දුක්ඛං** යනු කායප්‍රසාද වස්තුක වූ දුකයි. **දොමනස්සං** යන දොම්නස් වේදනාවයි, මේ සූත්‍රයෙහි විරතීන් දුරුකිරීම කියන ලදි,
පස්වැන්නෙහි **උපාසකපතිකිට්ඨො** යනු උපාසකයන් අතුරෙන් අන්තිමයායි, **කොතුහල මඞ්ගලිකො** යනු මෙයින් මෙය වන්නේ යයි මෙසේ පැවති කුතූහල සංඛ්‍යාත වූ දුටු ඇසූ සහ විඳි මඟුල්වලින් (උතුම් දෙයින්) යුක්ත වූයේයි, **මඞ්ගලං පච්චෙති නො කම්මං** යනු මඞ්ගල්‍යය බලයි කර්‍මය නොබලයි. **ඉතො ච බහිද්ධා** යනු මේ සසුනෙන් බැහැරවූවෝයි, **පුබ්බකාරං කරොති** යනු දීම ගරු කිරීම ආදී කුසල් කටයුතු පළමුවම කරයි.
සවැන්නෙහි **කින්තිමයං** යනු කවර නම් උපායකින් අපි යනුයි, **පච්චෙකපිතිං** යනු ප්‍රථමද්විතීයද්ධ්‍යානයන් නිසා උපදින ප්‍රීතියයි, **කාමුපසංහිතං** යනු දෙවැදෑරුම් කාමයන් නිසා උපදින්නාවූයි: **අකුසලුපසංහිතං** යනු මුව ඌරු ආදීන් විදින්නෙමැයි ඊය යවා එය වැරදුණුවිට මට වැරදිනැයි මෙසේ අකුශලයන් නිසා උපදින්නාවූයි, එබඳු තැන්හි නොවරදින්නාට මවිසින් මනාව විදින ලදි, මනාව පහරදෙන ලදියි උපදින් අකුසල සහගත වූ සුවය සොම්නස නමි, දානාදී උපකරණ නොලැබීමෙන් උපදිනු ලබන, කුසලය ඇසුරු කොට ඇති දුක දොම්නස යයි දතයුතුය.
සත්වැන්නෙහි **වණිජ්ජා** යනු වෙළඳ කටයුතුයි, **උපාසකෙන **යනු සරණගිය තැනැත්තා විසිනි, **සත්‍ථවණිජ්ජා** යනු ආයුධ භාණ්ඩ තනා ඒවා විකිණීමයි, **මංසවණිජ්ජා** යනු ඌරුමුව ආදීන් පොෂණය කොට ඔවුන් විකිණීමයි, **මජ්ජවණිජ්ජා** යනු කිසියම් මද්‍යයක් තනා එය විකිණීමයි, **විසවණිජ්ජා **යනු විෂ තනා එය විකිණීමයි, මෙසේ මේ සියලු වෙළදාම් තමා විසින් කිරීමටත් අනුන් සමාදන් කරවා කිරීමටත් නොවටියි.
අටවැන්නෙහි **පබ්බාජෙන්ති** යනු රටින් පිටුවහල් කරත්, **යථා පච්චයං වා කරොන්ති** යනු කැමැති පරිද්දෙන් අදහස් පරිද්දෙන් කරත්, **තථෙව පාපකං කම්මං පවෙදයන්ති** යනු ඔහු විසින් කරන ලද දෙය යම්සේද එය එසේම අනුන්ට සැලකරත් කියත්.
නවවැන්නෙහි **සංවුතකම්මෙනතං** යනු වැසූ කර්‍මාන්තයයි, **ආභිචෙතසිකානං** යනු උතුම් සිත ඇසුරු කළවුන්ගේයි, **දිට්ඨධම්මසුඛවිහාරානං** යනු ප්‍රත්‍ය ධර්‍මයන් පවතින කෙණෙහි සැප විහරණ ඇත්තවුන්ගේයි, **අරියකන්තෙහි** යනු ආර්‍ය්‍යයන්ගේ සිත්ගන්නා මාර්‍ගඵල ශීලයන්ගෙනි,
**අරියධම්මං සමාදාය** යනු මෙහි ආර්‍ය්‍යධර්‍මය යන්නෙන් පන්සිල් කියන ලදි, **මෙරයං වාරුණිං** යනු සිවුවැදෑරුම් මෙරය ද පස් වැදෑරුම් සුරාව ද වේ, **අනුචිතක්කයෙ** යනු නව ලොවුතුරු දහම සිහිකිරීම් වශයෙන්ම විතර්‍කනය කරන්නේය, **අබ්‍යාපජ්ඣං හිතං චිත්තං** යනු නිදුක් වූ මෛත්‍රි ආදී බ්‍රහ්මවිහාර සිතයි, **දෙවලොකාය භාවයෙ** යනු බ්‍රහ්මලෝකය (ලැබීම) සඳහා වඩන්නේය, **පුඤ්ඤත්‍ථස්ස ජිගිංසතො** යනු පිනෙන් වැඩ ඇත්තාට, පින සොයන්නාටයි, **සන්තෙසු** යනු බුදු-පසේ බුදු තථාගත ශ්‍රාවකයන් කෙරෙහියි, **විපුලා හොති දක්ඛිණා** යනු මෙසේ දුන් දානය මහත්ඵලවෙයි, **අනුපුබ්බේන** යනු සිල්පිරීම් ආදියෙන් ක්‍රමයෙනි, සෙස්ස තික නිපාතයෙහි කියනලද අර්‍ත්‍ථ ඇත්තේමය.
දසවැන්නෙහි **සිතං පාත්වාකාසි** යනු මහමගින් යන්නේ ඒ සල්වනය බලා මෙතැන්හි උපන්විරූ යහපත් කරුණක් ඇද්දැයි කාශ්‍යප බුදුන් සමයෙහි (සත්‍යය) සොයන්නාවූ උවසුවකු විසින් කරනලද යහපත් කරුණක් දුටුවේය. ඉක්බිති උන්වහන්සේට මෙසේ අදහසක් විය. “මේ යහපත් කරුණ භික්ෂු සංඝයාට අප්‍රකටය, සැඟවුණේය, ඒකාන්තයෙන්ම එය භික්ෂු සංඝයාට ප්‍රකට කරමි” යනුවෙනි, මාර්‍ගයෙන් බැස එක්තරා පෙදෙසක සිටියේම සිනහ පහළ කිරීමක් කළේය, උතුම් දත්අග දක්වා මඳ සිනහවක් පහළ කළේය, ලෞකික මනුෂ්‍යයෝ උදරයට ගසමින් කොහි කොහිදැයි (කහ් කහ් යන හඬින්?) යම්සේ සිනහසෙත්ද බුදුවරු එසේ නොවෙති, බුදුවරුන්ගේ සිනහව වනාහි තුටු පහටු බවම වෙයි,
මේ සිනහව තෙළෙස් සොම්නස් සහගත සිතින්ම වෙයි. එහි ලෞකික මහජනයා අකුශල වශයෙන් සතරකින් ද, කාමාවචර කුශල වශයෙන් සතරකින්දැයි සිත් අටකින් සිනහවෙයි: ශෛක්ෂයෝ අකුසල්වලින් දිට්ඨිසහගත සිත දෙක අතහැර සිත් සයකින් සිනහසෙත්, ක්ෂීණාශ්‍රවයෝ සහේතුක ක්‍රියා සිත් සතරින්ද එක් අහේතුක ක්‍රියා සිතකින්දැයි සිත් පසකින් සිනහසෙති, ඔවුන් කෙරෙහි ද බලවත් අරමුණ ආපාථගත වූ කල්හි ඥානසම්පයුත්ත සිත් දෙකකින් සිනහවෙත්, දුබල අරමුණ ඇති කල්හි ද්විහේතුක සිත් දෙකින් ද අහේතුක සිතෙන්දැයි සිත් තුනකින් සිනහසෙති, මෙතැන්හි වනාහි කියා අහෙතුක මනොවිඥානධාතු සොමනස්ස සහගත සිත භාග්‍යවතුන් වහන්සේට තුටු පහටුවූ ආකාරය පමණක්ම වූ සිනහව උපදවීය.
අල්පමාත්‍ර වූ ද ඒ සිනහව තෙරුන්ට ප්‍රකට විය. කෙසේද? එබඳු කල්හි තථාගතයන් වහන්සේගේ සතර දළඳාවන්ගෙන් සතර දිවයිනෙහි විහිදෙන මහ වළාවකින් නික්මෙන විදුලියක් මෙන් බබළන මහ තල්කඳක් පමණ වූ රැස්වළලු පැනනැඟී තෙවරක් සිරස පැදකුණු කොට දළදා අගෙහිම අතුරුදහන් වෙයි. ඒ හැඟවීමෙන් ආයුෂ්මත් අනඳ තෙරණුවෝ භාග්‍යවතුන් වහන්සේගේ පිටුපසින් යන්නෝ වුවද සිනහ පහළවීම දනිති.
**ඉද්ධං** යනු සමෘද්ධ වූයේයි, **පිතං** යනු සියල පිපුණු මල් ගොඩක් මෙන් අතිශයින් සමෘද්ධ වූයේයි: **ආකිණ්ණමනුස්සං** යනු ජනයාගෙන් ගැවසුනාවූයි: **සීලෙසු අපරිපූරකාරි** යනු පන්සිල්හි අසමත්වූයේයි**, පටිදෙසිතානි** යනු උවසුබව පිහිටවූයි, නැංවූයි, සරණයෙහි පිහිටවූයි, යන අර්‍ත්‍ථයි, **ඉච්චෙතං සමසමං** යනු මෙසේ මේ කරුණ සියලු ආකාරයෙන් සමබවින් සමයි, එක් අංශයකින් නොවේ, **නත්‍ථි කිඤ්චි අතිරෙකං** යනු මගේ මේවායින් කිසි අතිරේකයක් නැත, හන්ද යනු තීරණාර්‍ත්‍ථයෙහි නිපාතයෙකි, **අතිරෙකාය** යනු විශේෂ කාරණයක් සඳහා පිළිපදිමියි අරුත්ය, **සීලෙසු පරිපූරකාරිං ධාරෙථ** යනු පන්සිල්හි සමත්ව කරන්නෙකැයි දනිවු, මෙපමණකින් මෙයින් පන්සිල් සමාදන්වන ලද්දාහු නම් වෙති, **කිමඞ්ග පන න මයං** යනු අපි වනාහි කවර කරුණකින් සම්පූර්‍ණ කරන්නෝ නොවන්නෙමුද? මෙහි සෙස්ස පැහැදිලිමය.
4. අරඤ්ඤක වර්ගය
සිවුවැනි වර්‍ගයෙහි පළමු සූත්‍රයෙහි **මන්දත්තා මොමුහත්තා** යනු සමාදන් වීම නොදනියි, ආනිශංසය නොදනියි, තමාගේ මෝඩ බවින් මුළාවට පත්වීමෙන්, නොදන්නා කරුණින්ම ආරණ්‍යකයෙක් වෙයි, **පාපිච්ඡො ඉච්ඡාපකතො** යනු අරණෙහි වසන්නහුට, මෙතෙම ආරණ්‍යකයෙකැයි සිවුපස සත්කාරය කරන්නහුය, මෙතෙම විවේකයෙහි යෙදුණු ලජ්ජි භික්ෂුවකැයි යනාදී ගුණයන්ගෙන් ගරු කරන්නහුයැයි මෙබඳුවූ පවිටු කැමැත්තෙහි සිට ඒ කැමැත්තෙන්ම මැඬුනේ වී ආරණ්‍යකයෙක් වෙයි, උමතුවීම් වශයෙන් අරණට පිවිස වසන්නේ වනාහි **උම්මාදො චිත්තක්ඛෙපා ආරඤ්ඤකො** යි නම් වෙයි, **වණ්ණිතං** යනු මේ ආරණ්‍යකාංගය බුදුවරුන් විසින් ද බුදුසව්වන් විසින් ද වණන ලදී. පසස්නා ලදැයි ආරණ්‍යකයෙක් වෙයි. **ඉදමට්ඨිතං** යනු මේ යහපත් වූ පිළිවෙතෙහි අර්‍ත්‍ථය මොහුටනුයි ඉදමට්ඨියි, ඉදමට්ඨින්ගේ ස්වභාවය ඉදමට්ඨිතා නමි, ඒ ඉදමට්ඨියයි, එය නිසාම අන්කිසි ලෝකාමිෂයක් නැතැයි අරුත්ය, මෙහි සෙස්ස ද මෙයින් මත්තෙහි ද පැහැදිලි අරුත් ඇත්තේමය.
5. සොණ වර්ගය
පස්වැනි වර්‍ගයෙහි පළමු සූත්‍රයෙහි **බ්‍රාහ්මණ ධම්මා** යනු බ්‍රාහ්මණ ස්වභාවයෝයි, **සුනඛෙසු **යන බල්ලන් කෙරෙහිය, **නෙච කිණන්ති න වික්කිණන්ති** නොගන්නෝ මිළදී නොගනිත්, නොදෙන්නෝ නොවිකුණත්, **සම්පියෙනෙව සංවාසං සංසග්ගත්‍ථාය සමපවත්තෙන්ති **යනු ප්‍රිය වූ ප්‍රිය තැනැත්තකු වෙත එළඹ ප්‍රවේණියට ඇදීම සඳහා එක්ව විසීම පවත්වත්, **උදරාවදෙහකං** යනු උදරය ඉඩ නොතබා රැස්කොට පුරවායි, **අවස්සෙං ආදාය පක්කමන්ති** යනු යමක් කෑමට නොහැකි වෙත්ද එය පොට්ටනියක් කොට ගෙනයති, මේ සූත්‍රයෙහි සසරම කියන ලදි.
දෙවැන්නෙහි **ත්වම්පි නො** යනු නුඹත් නොවෙහිද? **පවත්තාරො** යනු පවත්වන්නෝයි, **යෙසං** යනු යමෙකුන්ට අයත් දෙයයි, **මන්තපදං** යනු වෙදසංඛ්‍යාත මන්ත්‍රයමයි, **ගීතං** යනු අට්ටකාදී වූ පෞරාණික බ්‍රාහ්මණයන් දසදෙනා විසින් ස්වර සම්පත්ති වශයෙන් සජ්ඣායනය කරනලද දෙයයි, **පවුත්තං** යනු අනුනට කියන ලද්ද කියන ලදියි අරුත්ය, **සමීහිතං **යනු එක් කරන ලද රැස්කරන ලද දෙය පිඬු කොට තබන ලදැයි අරුත්ය, **තදනුගායන්ති** යනු දැන් (වෙසෙන) බමුණෝ ඒ පෙර (විසූ) බමුණන් විසින් ගයන ලද එය අනුගායනය කරති. අනුසජ්ඣායනය කරති, **තදනුභාසන්ති** යනු එය අනුව කියති, මෙය මුල්පදයටම පර්‍ය්‍යාය වචනයකි. **භාසිතමනුභාසන්ති** යනු ඔවුන් කියන ලද දෙය අනුව කියති, **සජ්ඣායිතමනුසජ්ඣායන්ති** යනු ඔවුන් විසින් සජ්ඣායනය කරන ලද දෙය අනුසජ්ඣායනය කරති, **වාචිතමනුවාචෙන්ති** යනු ඔවුන් විසින් අනුනට කියන ලද දෙය අනුව කියති, **සෙය්‍යථිදං** යනු ඔවුහු කවරහුදැයි අරුත්ය, **අට්ටකො** යනාදි ඔවුන්ගේ නම්ය, ඔවුහු වනාහි දිවැසින් බලා අනුන් නොපෙළා කාශ්‍යප සම්මා සම්බුදුන්ගේ පාවචනය සමග සසඳා මන්ත්‍රයන් රචනා කළහ, පසුව පසුව වූ බමුණෝ සත්ත්වඝාතනාදිය බහා ත්‍රිවිධවේදයන් වනසා බුදුවදන් සමග ප්‍රතිපක්ෂ වූවන් කළාහුය. **ත්‍යාස්සු මෙ** යනු මෙහි **අස්සු **යනු නිපාත මාත්‍රයකි, බමුණා මේ පඤ්ඤ බ්‍රාහ්මණයන් පනවතැයි අරුත්ය.
**මන්තෙ අධීයමානො** යනු වේදයන් සජ්ඣායනය කරමින් ගන්නේයි, **ආචරියධනං** යනු ආචාර්‍ය්‍ය දක්ෂිණාවයි, ආචාර්ය භාගයයි, **න ඉස්සත්‍ථෙන** යනු රාජ උපස්ථායකභාවයෙන් නොවේ, **කෙවලං භික්ඛාචරියාය** යනු හුදු පිඬුසිඟා හැසිරීම සඳහාමය, **කපාලං අනතිමඤ්ඤමානො** යනු ඒ භික්‍ෂා භාජනය පහත් කොට නොසලකන්නේයි, හෙතෙම වනාහි පිරුණු පාත්‍රය ගෙන හිස සිට නහා කුල ගෙවල සිටම අටසාළිස් වසක් කුමර බඹසරෙහි හැසුරුණෙමි, මවිසින් මන්ත්‍රයෝ ද උගන්නා ලදහ. ආචාර්‍ය්‍යවරයාට ද ආචාර්‍ය්‍ය ධනය දෙන්නෙමි, මට ධනය දෙවු යයි යදියි, එය අසා මිනිස්සු හැකි පරිද්දෙන් බලය පරිද්දෙන් අටක් ද සොළසක් ද සියයක් ද දහසක්දැයි දෙති. මෙසේ සියලු ගමෙහි හැසිර ලද ධනය ආචාර්‍ය්‍යවරයාට පවරා දෙයි. එය සඳහා මෙය කියන ලදි. **එවං ඛො දොණබ්‍රාහ්මණො බ්‍රහ්මසමො හොති** යනු මෙසේ බ්‍රහ්ම විහාරයන්ගෙන් සමන්විත බැවින් බමුණා බ්‍රහ්ම සමවූයේ නමි වෙයි,
**නෙව කයෙන න වික්කයෙන** යනු තමා විසින් මිළදී ගැන්මක් කොට නොගනියි, අනුන් විසින් විකුණන දෙයක් කොට ද නොගනියි, **උදකූපස්සට්ඨං** යනු දියෙන් (වත්කොට) දෙන ලද පරිත්‍යාග කරන ලදයි, හෙතෙම වනාහි යම් කුලයක වියපත් දැරියක් ඇත්ද, ගොස් ඒ ගෙදොරෙහි සිටියි, කුමක් නිසා සිටියෙහිදැයි ඇසූ කල මම අටසාළිස් වසක් කුමර බඹසර හැසිරීමි, ඒ සියල්ල නුඹලාට දෙමි, නුඹලා මට දැරිය දෙවුයි කියයි, ඔවුහු දැරිය ගෙනවුත් ඔහුගේ අතෙහි දිය හෙළා දෙති. හෙතෙම ඒ දියෙන් හෙළා දෙන ලද බිරිඳගෙන යයි, **අතිමීළ්හජො** යනු මහා අසුචි ගොඩක උපන්නේයි, **තස්ස සා** යනු ඔහුට මෝ තොමෝයි, **න දවත්‍ථා** යන කෙළිසෙල්ලම සඳහා නොවේ, **න රතත්‍ථා** යනු කාමයෙහි ඇලීම සඳහා නොවේ, **මිථුනං උප්පාදෙත්වා** යනු දුවක හෝ පුතකු උපදවා දැන පරපුර සම්බන්ධ වන්නේයයි (ගෙයින්) නික්ම පැවිදිවෙයි, **සුගතිං සග්ගං ලොකං** යනු බඹලොව සඳහාම මෙය කියන ලදි: **දෙවසමො හොති** යනු දිව්‍ය විහරණයෙන් යුක්ත බැවින් දෙවියන්ට සමවූයේ නම් වෙයි,
**තමෙව පුත්තස්සාදං නිකායමානො** යනු මොහුට දුවක හෝ පුතකු උපදිනු දැක යම් පුත්‍ර ප්‍රේමයක් පුත්‍රවාදයක් උපදියි ද එය කැමතිවනු ලබන්නේ පතනු ලබන්නේයි, **කුටුම්බං අජ්ඣාවසති** යනු කුටුම්බය (පවුල) පිහිටුවා කුටුම්බය මැද වෙසෙයි, මෙහි සෙස්ස පැහැදිලි අරුත් ඇත්තේමය.
තෙවැන්නෙහි **පගෙව** යනු පළමුවමයි, **කාමරාගපරියුට්ඨිතෙන** යනු කාමරාගයෙන් ගන්නා ලද්දහු විසිනි, **කාමරාගපරෙතෙන** යනු කාමරාගයට අනුගත වූවහු විසිනි, **නිස්සරණං** යනු කාමරාග නිශ්ශරණය තෙවැදෑරුම් වෙයි, වික්ඛම්හන නිස්සරණය තදඞ්ග නිස්සරණය, සමුච්ඡෙද නිස්සරණය යනුවෙනි. එහි අසුභ භාවනාවෙහි ප්‍රථමධ්‍යානය වික්ඛම්හන නිස්සරණය නමි, විදර්‍ශනාව තදඞ්ග නිස්සරණය නමි, අරහත්මාර්‍ගය සමුච්ඡෙද නිස්සරණය නමි, ඒ ත්‍රිවිධ නිශ්ශරණයම නොදනියි අරුත්ය, අත්තත්‍ථමපි යනාදියෙහි අරහත්වය සංඛ්‍යාත තමන්ගේ අර්‍ත්‍ථය අත්තත්‍ථො නමි, ප්‍රත්‍යය දෙන්නවුන්ගේ අර්‍ත්‍ථය පරදා නමි, ඒ දෙකම උභයත්‍ථො නමි, මේ ක්‍රමයෙන් සියලු වාරයන්හි අර්‍ත්‍ථය යන්න දතයුතුයි:
මේ වනාහි විශේෂයයි, **ව්‍යාපාදස්ස නිස්සරණං** යනාදියෙහි වික්ඛම්හන නිස්සරණය සමුච්ඡෙද නිස්සරණය යන නිශ්ශරණ දෙකමය, එහි ව්‍යාපාදයාගේ වනාහි මෛත්‍රියෙන් ප්‍රථම ධ්‍යානය (ලැබීම) වික්ඛම්හන නිස්සරණයයි, අනාගාමී මාර්‍ගය සමුච්ඡෙද නිස්සරණයයි, ථීන මිද්ධයාගේ ආලොක සංඥාව වික්ඛම්හන නිස්සරණයයි, අරහත් මාර්‍ගය සමුච්ඡෙද නිස්සරණයයි, යම්කිසි සමථයක් උද්ධච්චකුක්කුචයාගේ වික්ඛම්හන නිස්සරණයයි, උද්ධච්චයේ වනාහි මෙහි අරහත් මාර්‍ගය ද කුක්කුච්චයේ අනාගාමි මාර්‍ගය ද සමුච්ඡෙද නිස්සරණයයි, යන නිශ්ශරණ දෙකමය, එහි ව්‍යාපාදයාගේ වනාහි මෛත්‍රියෙන් ප්‍රථම ධ්‍යානය (ලැබීම) වික්ඛම්හන නිස්සරණයයි, අනාගාමී මාර්‍ගය සමුච්ඡෙද නිස්සරණයයි, ථිනමිද්ධයාගේ ආලෝක සංඥාව වික්ඛම්හන නිස්සරණයයි, අරහත් මාර්‍ගය සමුච්ඡෙද නිස්සරණ යයි, යම්කිසි සමථයක් උද්ධච්චකුක්කුචයාගේ වික්ඛම්හන නිස්සරණයයි, උද්ධච්චයේ වනාහි මෙහි අරහත් මාර්‍ගය ද කුක්කුච්චයේ අනාගාමි මාර්‍ගයද සමුච්ඡෙද නිස්සරණයයි, ධර්‍ම ව්‍යවස්ථානය විචිකිච්ඡාවගේ වික්ඛම්හන නිස්සරණයයි, ප්‍රථම මාර්‍ගය සමුච්ඡෙද නිස්සරණයයි,
“සෙය්‍යථාපි බ්‍රාහ්මණ උදපත්තො සංසට්ඨො ලාඛාය වා” ආදිවූ යම් උපමාවක් කියන ලද්දේ ද ඒ උපමා අතුරෙහි **උදපත්තො** යනු දිය බර ඇති භාජනයයි, **සංසට්ඨො** යනු වර්‍ණභේදය ඇති කිරීම් වශයෙන් එකට මුසුවූයේයි, **උක්කට්ඨිතො** යනු කියන ලද්දේයි, **උස්සදකජාතො** යනු උණුසුම්බවට පැමිණියේයි, **සෙවාලපණක පරියොනද්ධො** යනු තල ඇට ආදී භේද ඇති සෙවලින් හෝ නිල් මැඬියකුගේ පිටෙහි පැහැයෙන් හෝ දියමතුපිට වසා හටගත් ජලජ ශාකයෙන් වැසුනේයි, **වාතෙරිතො** යනු වාතයෙන් සැඑණේයි කැළඹුණේයි, **ආවිලො** යනු නොපහන් වූයේයි, **ලුළිතො** යනු සන්සුන්ව නොසිටියේයි, **කලලීභූතො** යනු මඩවූයේයි, **අන්ධකාරෙ නික්ඛිත්තො** යනු කොටු අතරක ආදී භේද ඇති ආලෝකය නැති තැනක් තබන ලද්දේයි, මේ සූත්‍රයෙහිදී භාග්‍යවතුන් වහන්සේ තුන් භවයන්ගෙන් දෙසුම ඉදිරිපත් කොට රහත්බව කුළුගැන්වීමෙන් නිමවා වදාළ සේක. බමුණා තිසරණයෙහි පමණක් පිහිටියේයි.
සිවුවැන්නෙහි **කාරණපාලි** යනු පාල යනු ඔහුගේ නමයි, රාජකුලයන්හි කර්‍මාන්ත කෙරේනුයි කාරණපාලි නම් වූයේය, **කම්මන්තං කාරෙති** යනු උදයෙන්ම නැගිට දොරටු අටලු ප්‍රාකාරයන්හි (නිමා) නොකළ දෙය කරවයි, දිරුණු තැන් පිළිසකර කරවයි, **පිඞ්ගියානිං බ්‍රාහ්මණං** යනු මෙසේ නම් ඇති අනාගාමි පෙලෙහි පිහිටි ආර්යශ්‍රාවක බමුණායි, හෙතෙම උදෑසනින්ම නැඟිට ගඳමල් ආදිය ගෙන ශාස්තෲන් වහන්සේ සමීපයට ගොස් වැඳ ගඳමල් ආදියෙන් පුදා නුවරට එයි, මෙය බමුණාගේ දිනපතා පිළිවෙතයි, හෙතෙම මෙසේ වත්කොට එන්නහු දුටුවේය, **එතදවොච** යනු මේ බමුණා නුවණැත්තෙකි, ඥානයෙන් උසස් වූවෙකි, කොහි උදෑසනින්ම ගොස් එන්නේදැයි සිතා පිළිවෙලින් සමීපයට ආවහු හැඳින භන්දකුතොනු භවං යනාදි වචන කීව්වේය.
එහි **දිවාදිවස්ස** යනු දහවලෙහි ද දහවලයි, මධ්‍යාහ්න කාලයයි අරුත්ය, **පණ්ඩිතො මඤ්ඤති** යනු පිඞ්ගියානි බමුණා ශ්‍රමණභවත් ගෞතමයන් පණ්ඩිතයෙකැයි හඟිත්ද නැතහොත් නැද්දැයි මෙය මෙහි අර්‍ත්‍ථයයි, **කො චාහං භො** යනු පින්වත ශ්‍රමණ භවත් ගෞතමයන්ගේ ප්‍රඥාවිශාරදත්වය දැනීමෙහි මම කවරෙක් නම් වේද, **කො ච සමණස්ස ගොතමස්ස පඤ්ඤාවෙය්‍යත්තියං ජානිස්සාමි** යනු කොයින් මම ශ්‍රමණ භවත් ගෞතමයන්ගේ ප්‍රඥාවිශාරදත්වය දැන ගන්නෙම්ද කවර කරුණින් දැන ගන්නෙම්දැයි මෙසේ සර්‍වප්‍රකාරයෙන් ම තමන් නොදන්නා බව දක්වයි, **සොපි නුනස්ස තාදිසොව** යනු යමෙක් ශ්‍රමණ භවත් ගෞතමයන්ගේ ප්‍රඥා විශාරදත්වය දන්නේද හෙතෙමේත් ඒකාන්තයෙන්ම දශපාරමිතාවන් පුරා සර්‍වඥ බවට පත් වූ එබඳු බුදුවරයෙක්ම වන්නේය, මහමෙර හෝ පොළොව හෝ අහස හෝ මනිනු කැමැත්තහු විසින් එපමණම වූ දණ්ඩක් හෝ රැහැනක් හෝ ලැබීමට වටියි, ශ්‍රමණ ගෞතමයන්ගේ ප්‍රඥාව දන්නහු විසින් ද ඔහුගේ ඥානයට සමාන වූම සර්‍වඥතාඥානය ලැබීමට වටීයයි දක්වයි, ගෞරව වශයෙන් මෙහි ආමෙණ්ඩිතය (විශ්මය ප්‍රකාශනය) කරන ලදි. **උළාරාය **යනු උතුම් වූ ශ්‍රේෂ්ඨවූයි, **කො චාහං භො** යනු පින්වත මම ශ්‍රමණ ගෞතමයන්ගේ සසුනෙහි කවරෙක් නම් වෙම්ද? **කොච සමණං ගොතමං පසංසිස්සාමි** යනු කුමන කරුණකින් ප්‍රශංසා කරන්නෙම්ද?
**පසත්‍ථපසත්‍ථො** යනු සියලු ගුණයන්ට මත්තෙහි හැසිරෙන්නා වූ සියලු ලෝකයා විසින් පසස්නා ලද තමන්ගේ ගුණයන්ගෙන්ම පසස්නා ලද්දේයි, උන්වහන්සේට අන්‍යයන් විසින් පැසසීමේ වැඩක් නැත. යම් සේ සපුමලක් හෝ නිලුපුලක් හෝ පියුමක් හෝ රතු සඳුන් හෝ තමන්ගේ වර්‍ණගන්ධ ශ්‍රියාවෙන්ම පහදන සුලු වූයේ ද සුවඳවත් වූයේ ද වෙයි, එයට අමුතුවෙන් පැමිණෙන වර්‍ණගන්ධයන්ගෙන් ස්තුති කිරීමේ වැඩක් නැත. යම්සේ මැණික් රත්නයක් හෝ සඳමඬල හෝ තමන්ගේ ආලෝකයෙන්ම බබළයි ද එයට අන්‍යයන් විසින් බැබළවීමේ වැඩක් නැත. මෙසේ ශ්‍රමණ ගෞතමයෝ සියලු ලෝකයා විසින් පසස්නා ලද තමන්ගේ ගුණයන්ගෙන්ම පසස්නා ලද්දාහුය, ස්තුති කරන ලද්දාහුය. සියලු ලෝකයාගේ ශ්‍රේෂ්ඨබවට පැමිණියේ උන්වහන්සේට අන්‍යයකු විසින් පැසසීමේ වැඩක් නැත.
ප්‍රශස්තයන් විසින් හෝ පසස්නා ලද්දේයි පසත්‍ථපසත්‍ථො යනු ද වෙයි, කවරහු නම් ප්‍රශස්තයෝ නම් වෙත්ද? පසේනදී කොසොල් රජතෙමේ කාසි කෝසල වැසියන් විසින් පසස්නා ලද්දේය, බිම්සර රජතෙමේ අංග මගධ වැසියන් විසිනි, විශාලාවෙහි ලිච්ඡවීහු වැදෑරට වැසියන් විසින් පසස්නා ලදහ. පාවෙය්‍යක මල්ල රජදරුවෝ කුසිනාරා වැසි මල්ලයෝ වෙනත් ඒ ඒ ක්ෂත්‍රියෝත් ඒ ඒ ජනපදවාසීන් විසින් පසස්නා ලදහ. චංකි ආදී බමුණෝ බමුණු සමූහයා විසින් ද අනේපිඬු ආදී උවසුවෝ උවසු සමුහයා විසින් ද විශාඛා ආදී උවැසියෝ නොයෙක් සියගණන් උවැසියන් විසින් ද සකුලදායී ආදි පිරිවැජියෝ නොයෙක් සිය ගණන් පිරිවැජියන් විසින් ද උපුල්වන් තෙරණිය ආදී මහා ශ්‍රාවිකාවෝ නොයෙක් සියගණන් භික්ෂුණීන් විසින් ද සැරියුත් තෙරුන් ආදී මහතෙරවරු නොයෙක් සියගණන් භික්‍ෂූන් විසින් ද ශුක්‍රාදී දෙවිවරු නොයෙක් දහස් ගණන් දෙවිවරුන් විසින් ද මහා බ්‍රහ්මාදී බ්‍රහ්මයෝ නොයෙක් දහස් ගණන් බ්‍රහ්මයන් විසින් ද පසස්නා ලදහ, ඒ සියල්ලෝම දශබලයන් වහන්සේට ස්තුති කරති. වර්‍ණනා කරති, පසසතියි භාග්‍යවතුන් වහන්සේ ප්‍රශස්තයන්ගෙන් ප්‍රශස්තයායි කියනු ලැබෙත්, **අත්‍ථවසං** යනු අර්‍ත්‍ථානිශංසයයි,
ඉක්බිති හෙතෙම ඔහුට තමන්ගේ පැහැදීමේ හේතුව පවසමින් “සෙය්‍යථාපි භො පුරිසො” යනාදිය කීවේය. එහි **අග්ගරසපරිතිත්තො** යනු බොජුන් රසයන්හි පායාසය ද තෙල් රසයෙහි ගවගිතෙල් ද කසට රසයන්හි ඛුද්දමධු අනෙළකය ද මිහිරි රසයන්හි සකුරුදැයි මේ ආදිය අග්‍රරස නම් වෙයි, ඒවා අතුරෙහි යම්කිසිවකින් ලොල්වූයේ උගුර පමණට අනුභව කොට සිටියේයි. **අඤ්ඤෙසං හිනානං** යනු අග්‍රරසයන්ගෙන් අන්‍යවූ පහත් රසයන්ගේයි, **සුත්තසො** යනු සූත්‍රයෙන්, සූත්‍රභාවයෙනියි **අර්ථයයි,** සෙසු තැන්හි ද මේ ක්‍රමයමයි, **තතො තතො** යනු සූත්‍රාදියෙහි ඒ ඒ තැනින් යනුයි, **අඤ්ඤෙසං පුථුසමණබ්‍රාහ්මණප්පවාදානං** යනු අන්‍ය වූ බොහෝ ශ්‍රමණ බ්‍රාහ්මණයන්ගේ යම් ලබ්ධි සංඛ්‍යාත ප්‍රවාදයෝ වෙත්ද ඔවුනට කැමති නොවෙයි, නොපතයි, ඔවුහු (ඒවා) කියනු ලබන විට ඇසීමට ද නොකැමති වෙයි, **ජිගච්ඡා දුබ්බල්‍යපරෙතො** යනු කුසගින්නෙන් ද දුබල බවින් ද අනුගත වූයේයි, **මධුපිණ්ඩිකං** යනු හාල්පිටි බැද චතුමධුර සමඟ යොදා කරන ලද බදිනා ලද අග්ගලා පිඬයි, මිහිරි කැවුම හෝ වෙයි, **අධිගච්ඡෙය්‍ය **යනු ලබන්නේය, **අසෙවනකං **යනු මිහිරිබව කරනු සඳහා වෙනත් රසයකින් නුමුසුවූ ඔදවත් ප්‍රණීත රසයයි,
**හරිචන්දනස්ස** යනු රත්වන් සඳුනේයි, **ලොහිතචන්දනස්ස **යන රන්වන් සඳුනේයි, **සුරභිගන්ධං** යනු සුවඳයි, **දරථ** යනාදිය සසර උවදුරු සසර වෙහෙස සසර දැවිලිය, **උදානං උදානෙසි** යනු (සතුටු) වදනක් ප්‍රකාශ කළේය, යම්සේ යම් තෙලක් මිම්ම දරා ගැනීමට නොහැකි වේද පිටාර ගලා යයි. එය අවසෙකයයි (වැගිරීම යයි) කියනු ලැබේ, යම් දියක් ඉවුර දරා ගැනීමට නොහැකි වේද උතුරා යයි, එය ඔඝයයි කියනු ලැබේ, එසේම යං ප්‍රීති වචනයක් හදවතෙහි (දරා) ගැනීමට නොහැකි වෙයි ද වැඩි වී ඇතුළත නොසිට පිටට නික්මෙයිද එය උදානයයි කියනු ලැබේ, එබඳුවූ ප්‍රීතිමය වූ වචනයක් පිටකළේය යන අර්‍ත්‍ථයයි.
පස්වැන්නෙහි **නීලා** යනු මෙය සියල්ල ඇතුළත් කොට ගන්නා ලද්දේයි, **නීලවණ්ණා** යනාදිය ප්‍රභේද දැක්වීමයි, එහි ඔවුන්ගේ පියවි පැහැය නිල් පැහැය නොවේ, නිල් විලවුන් ගැල් වූ බැවින් මෙය කියන ලදි, **නීල වත්‍ථා** යනු දුහුල්පට කොසෙය්‍යවස්ත්‍රාදිය ද ඔවුන්ගේ නිල්ම වෙයි, **නීලාලඞ්කාරා** යනු නිල්මිණිවලින් නිල් මලින් අලංකාර කරන ලද ඔවුන්ගේ ඇත් සැරසිලි අස් සැරසිලි රියසැරසිලි තිර වියන් සැට්ට ද සියල්ල නිල්ම වෙයි, මේ ක්‍රමයෙන් සියලු පදයන්හි අර්‍ත්‍ථය දතයුතුය,
**පදුමං යථා** යනු සියපත් ඇති රත්පියුම යම්සේද යනුයි, **කොකනන්දං** යනු එයටම සමාන වචනයකි, **පාතො** යනු හිරු නැගීමට පෙරාතුවමයි, **සියා** යනු වන්නේය, **අවීතගන්ධං** යනු ඉවත් නොවූ සුවඳ ඇත්තාවූයි, **අඞ්ගීරසං** යනු භාග්‍යවතුන් වහන්සේගේ අවයවයන්ගෙන් රශ්මීහු පිටවෙත්, එබැවින් අඞ්ගීරසයයි කියනු ලැබේ, **තපන්තමාදිච්චමීචන්තලික්ඛෙ** යනු දෙදහසක් දිවයින් පිරිවරකොට ඇති සතර මහා දිවයිනෙහි ආලෝක කිරීම් වශයෙන් අහසෙහි බබළන හිරු මෙන් දිලිසෙන අඞ්ගීරස බුදුන්වහන්සේ බලවයි තමා සඳහාම හෝ මහජනයා සඳහා හෝ මෙසේ කියයි.
සවැන්නෙහි **මහා සුපිනා** යනු මහා පුරුෂයන් විසින් දැකිය යුතු බැවින් ද මහත් අර්‍ත්‍ථයන්ට නිමිතිවන බැවින් ද මහත් වූ සිහිනයෝයි. **පාතුරහෙසුං** යනු පහළවූහ, එහි සිහින දකින්නේ ධාතු කැළඹීම් වශයෙන් හෝ කලින් අත්විඳීමක් වශයෙන් හෝ දෙවියන් විසින් ඉදිරිපත් කිරීම වශයෙන් හෝ පෙරනිමිත්තක් වශයෙන්දැයි කරුණු සතරකින් දකියි,
එහි පිත ආදීන්ගේ කැළඹීම් ඇතිකරන හේතු යෙදීමෙන් කැළඹුණු ධාතු ඇත්තේ, ධාතු කැළඹීම් ඇත්තේ සිහිනයක් දකියි, දකින්නේද නා නා ආකාර ඇති සිහින දකියි, පර්‍වතයකින් වැටෙන්නේ මෙන් අහසින් යන්නේ මෙන් දරුණු මෘග ඇත් සොරුන් ආදීන් විසින් එහු බඳින්නේ මෙන් වෙයි, කලින් අත්විදීම් වශයෙන් දකින්නේ පෙර අත්විදි අරමුණක් දකියි, දෙවියන්ගේ ඉදිරිපත් කිරීමක් වශයෙන් දකින්නාට දෙවිවරු හිත කැමැත්තෙන් හෝ අහිත කැමැත්තෙන් හෝ වැඩ සඳහා හෝ ඇවැඩ සඳහා හෝ නොයෙක් අරමුණු එළවත්, හෙතෙම ඒ දෙවිවරුන්ගේ අනුභාවයෙන් ඒ අරමුණු දකියි, පෙරනිමිත්තක් වශයෙන් දකින්නේ පින්පවු වශයෙන් උපදිනු කැමැත්තාගේ යහපත් හෝ අයහපතේ පෙරනිමිත්තක් වූ සිහිනයක් දකියි, බෝසත් මව පුතකු ලැබීමේ නිමිත්ත මෙන් ද කොසොල් රජු සොළොස් සිහිනයන් මෙන් ද භාග්‍යවතුන් වහන්සේ බෝසත්ව සිටියදී මේ පස් මහ සිහිනයන් මෙන් ද වේ,
එහි ධාතු කැළඹීමෙන් හා කලින් අත්දැකීම් වශයෙන් යම් සිහිනයක් දකියිද එය සත්‍යයක් නොවෙයි, දෙවියන්ගේ ඉදිරිපත් කිරීමක් වශයෙන් යමක් දකියිද එය සත්‍යයක් හෝ බොරුවක් හෝ වෙයි, කිපිණු දෙවියෝ උපායෙන් නසනු කැමැත්තාහු විපරීත කොට දක්වත්, පෙරනිමිති වශයෙන් යමක් දකියි ද එය ඒකාන්ත සත්‍යයක්ම වෙයි, මේ මුල් කරුණු සතරේ එකට එක්වීමේ ප්‍රභේද වශයෙන් ද ස්වප්න භේදය වෙයි,
ඒ මේ සිවුවැදෑරුම් සිහිනය ශෛක්ෂ පෘථග්ජනයෝ ම දකිත්, ප්‍රහීන නොවූ විපල්ලාස ඇති බැවිනි, කිම, මෙය දකින්නේ නිදිගත් පුද්ගලයා දකියිද අවදිවූ පුද්ගලයා දකියිද, නැතහොත් නොනිදන්නේත් අවදිනොවන්නේත් දකියිද, කිම මෙහි ඉදින් දන්නේ දකියි ද එවිට අභිධර්‍මයට විරුද්ධවීමක් වේද? භවංග සිතෙන්ම නිදයි, ඒ රූප නිමිත්තාදී අරමුණ රාගාදියෙන් යුක්ත වූයේ හෝ නොවේ, සිහින දකින්නාට ද මෙබඳු සිත් උපදියි, අවදිවූයේ දකියිද විනය විරෝධයක් ඇතිවෙයි, අවදිවූයේ යමක් දකියිද එය සර්‍වව්‍යවහාරික සිතෙන්ම දකියි, සර්‍වව්‍යවහාරික සිතින් ආපත්තිව්‍යතික්‍රමයක් කළ කල්හි අනාපත්තියක් නම් නැත. (එය ඇවතක්මය) සිහිනයක් දකින්න විසින් ව්‍යතික්‍රමයක් කළ කහි නිසැකයෙන්ම අනාපත්තියක්මය, එසේ නම් නොනිඳත් අවදිනොවන්නේත් දකියිද? නොදකියි, මෙසේ ඇති කල්හි සිහිනයාගේ අභාවයක්ම වෙයිද?, අභාවයක් නොවේ, කුමක් හෙයින්ද? වඳුරු නින්දෙන් මැඬුණේ සිහිනය දකියිද එබැවිනි, “කපිමිද්ධපරෙතො ඛො මහාරාජ සුපිනං පස්සති” (මහරජ වදුරු නින්දෙන් පෙළුණු තැනැත්තේ සිහිනය දකියි) යන මෙකරුණ කියන ලදි.
**කපිමිද්ධෙපරෙතො** යනු වඳුරු නින්දෙන් යුත් තැනැත්තායි, යම්සේ වඳුරාගේ නින්ද ඉක්මණින් පෙරළෙන සුලු වේද මෙසේ යම් නින්දක් නැවත නැවත කුශලාදී සිත්වලින් මුසුවූ බැවින් ඉක්මණින් පෙරළෙන සුලු වේ යම් නින්දක පැවැත්මේදී නැවත නැවත භවංගයෙන් මතුවීමක් වේද එම නින්දෙන් යුත් තැනැත්තේ සිහිනය දකියි. එබැවින් මේ සිහිනය ද කුශලයක් ද අකුශලයක් ද අව්‍යාකෘතයක්ද වෙයි, එහි සිහින කෙළවර සෑවැදීම් දහම් ඇසීම් දහම් දෙසීම් ආදිය කරන්නාට කුශලයයි, පරපණ නැසීම් ආදිය කරන්නාට අකුශලය, ඒ අන්ත දෙකින්ම මිදුනේ ආවර්ජන තදාරම්මණක්‍ෂණයෙහි අව්‍යාකෘතයයි දතයුතුය. ඒ මෙය දුර්‍වල වස්තුක බැවින් චේතනාවෙන් ප්‍රතිසන්ධිය ඇදගැනීමට අසමත් වෙයි, ප්‍රවෘත්ති (විපාක) යෙහි වනාහි අනෙක් කුශලාකුශලයන්ගෙන් උදව් ලබන ලද්දේ විපාක දෙයි, කිසියම් විපාකයක් දෙයි, සිහින කෙළවර චෙතනාව විෂය රහිතව උපන් බැවින් ගණන් නොගතයුතු බවට යෙයි. ඒ මේ සිහිනය දහවල දක්නා ලද්දේ නොගැලපෙයි (අර්‍ත්‍ථවත් නොවේ), ප්‍රථම මධ්‍යම යාමයන්හි ද එසේය, පශ්චිම යාමයෙහි ද ඉතා උදෑසන ආහාර වශයෙන් ගන්නා ලද බොන ලද හා කන ලද දෙය මනාව පරිනාමයට (දිරායාමට) ගියවිට කයෙහි ඔද පිහිටි බැවින් අරුණ නැගෙනවිට දක්නාලද සිහිනය ගැලපෙයි (අර්‍ත්‍ථවත් වෙයි), ඉටු නිමිති ඇති සිහිනයක් දක්නේ ඉෂ්ට දෙයක් (යහපත් දෙයක්) ලබයි, අනිටු නිමිත්තක් දන්නේ අනිටු දෙයක් ලබයි,
මේ පස්මහ සිහින ලෞකික මහා ජනයා නොදකියි මහ රජවරු, සක්විති රජවරු අගසව්වෝ, පසේ බුදුවරු සම්මා සම්බුදුවරු නොදකිත්, හුදෙක් සර්‍වඥ බෝසතාණෝම දකිති, අපගේ බෝසතාණෝ කවර කලෙක මේ සිහින දුටුවහුද යත් හෙට බුදුවන්නෙමැයි පක්ෂයේ තුදුස්වකෙහි රාත්‍රිය ගෙවී යන කල්හි දුටහ, තෙළෙස්වකෙහි යයි ද කියත්මැයි, හෙතෙම මේ සිහිනයන් දැක නැඟිට පළක් බැඳ හුන්නේ (මෙසේ) සිතුවේය. “ඉදින් මවිසින් මේ සිහිනයෝ කිඹුල්වත් නුවරෙහිදී දුටුවාහු වෙත්ද පියමහරජුට කියන්නෙමි, ඉදින් මගේ මව ජීවත් වන්නී නම් ඇයට කියන්නෙමි, මෙතැන්හිදී මේවා පිළිගන්නෙක් නැත. මමම පිළිගන්නෙමි”, ඉක්බිති මෙය මේ සිහිනයේ පෙර නිමිත්තය. මෙය මේ සිහිනයේ පෙර නිමිත්තයයි තෙමේම සිහිනයන් පිළිගෙන උරුවෙල් ගමෙහි සුජාතාව විසින් දෙන ලද පායාසය වළඳා බෝමැඬට නැඟ සම්බෝධියට පත්ව පිළිවෙළින් දෙව්රමෙහි වසන්නේ තමන්ගේ මුකුළු බුදු කල්හි (බුදුවීමට නුදුරුව) දුටු පස්මහ සිහිනයන් විස්තර කිරීමට භික්ෂූන් අමතා මේ දම් දෙසුම ඇරඹීය,
එහි **මහාපඨවි **යනු සක්වල ගැබ පුරා සිටි මහපොළොවයි, **මහාසයනං අහොසි** යනු සිරියහනක් වූයේය**, ඔහිතො** යනු තබන ලද්දේයි, එය වනාහි දියෙහිම තබන ලද්දේ නොවේ, නැගෙනහිර සමුදුරේ මතු මත්තෙන් ගොස් නැගෙනහිර සක්වළ මතුයෙහි තබන ලද්දේ වූයේයයි දතයුතුය, පැසුළු මුහුදෙහි දකුණු මුහුදෙහි යන මේවායෙහි ද මේ ක්‍රමයමයි, **තිරියා නාම තිණජාති** යනු දර්‍භතෘණ (කුසතණ) යි කියනු ලැබේ. **නාභියා උග්ගනත්වා නභං ආහච්ච ඨිතා අහොසි** යනු නඟුලක් පමණ වූ රතු දණ්ඩක් ලැබෙන් මතුවී බලාසිටියදීම වියතක් පමණ රියනක් පමණ බඹයක් පමණ යටක් පමණ ගව්වක් පමණ අඩයොදුනක් පමණ යොදුනක් පමණ උඩට නැගෙමින් නොයෙක් යොදුන් දහස් ගණන් ඇති අහස හා පැහැසී සිටියේ විය. **පාදෙහි උස්සක්කිත්වා** යනු නිය අග පටන් පාදයන්ගෙන් උඩට නැඟීයි, නා නා වණ්ණා යනු එකෙක් නිල් පැහැ ඇත්තේ එකෙක් කහ පැහැ ඇත්තේ එකෙක් රතු පැහැ ඇත්තේ එකෙක් පඬුවන් පැහැ ඇත්තේයි මෙසේ නොයෙක් පැහැ ඇත්තෝයි, **සෙතා** යනු සුදු පැහැ ඇත්තෝ පිරිසුදු වූවෝයි, **මහතො මිළ්හපබ්බතස්ස** යනු තුන්යොදුනක් උස ඇති අශූචි පර්‍වතයකය, **උපරූපරි වඞ්කමති** යනු මතුමත්තෙහි හැසිරෙයි, දීඝායුක බුදුවරු තුන්යොදුනක් වූ අශූචි පර්‍වතයෙහි පිවිස වැඩහුන්නාහු මෙන් වෙති,
මෙසේ මෙපමණ තැනකින් පෙර නිමිති දක්වා දැන් පෙරනිමිති සමග ප්‍රතිලාභය දැක්වීමට “යම්පි භික්ඛවෙ” යනාදිය කීය. එහි සියලු ගුණ දෙන බැවින් බුදුවරුන්ගේ රහත්මග අනුත්තර වූ සම්‍යක් සම්බෝධිය නමි, එහෙයින් හෙතෙම සක්වළ මහ පොළොව සිරියහනක් බවට පත්වීම් සංඛ්‍යාත යමක් දුටුවේද එය බුදුබවට පෙර නිමිත්තයි, හිමවත් පර්‍වත රාජයා කොට්ටයක් බවට පත්වීම පිළිබඳ යමක් දුටුවේද එය සර්‍වඥතාඥාන නැමති කොට්ටයට පෙරනිමිත්තයි, අත්පා සතර සක්වළ මතුයෙහි පිහිටීම් සංඛ්‍යාත යමක් දුටුවේද එය ධර්‍මචක්‍රය නොපෙරලිය හැකි බවෙහි පෙරනිමිත්තයි තමන් උඩුකුරුව (උඩුබැලිව) හෙවීම් සංඛ්‍යාත යමක් දුටුවේද එය තුන්භවයන්හි යටිකුරු වූ සත්ත්වයන්ගේ උඩුකුරු වූ මුව ඇති බවට පෙර නිමිත්තයි, ඇස් හැර බලන්නාක් මෙන් යමක් දුටුවේද එය දිවැස් ලැබීමේ පෙරනිමිත්තයි, භවාග්‍රය දක්වා ඒකාලෝක වීම් සංඛ්‍යාත යමක් දුටුවේද එය අනාවරණ ඥානයට පෙර නිමිත්තයි, සෙස්ස පෙළ ක්‍රමයෙන්ම දත යුතුය.
සත්වැන්නෙහි **නෙමිත්තා** යනු නිමිති කියන්නෝයි**, තෙජොධාතු පකුප්පති** යනු මහ ගිනි ගොඩක් උපදියි, **පාණිනා උදකං පටිච්ඡිත්වා** යනු උපන්, සෘතුවෙන් හටගත් ජලය යොදුනක් පමණ වු අතින් පිළිගෙනයි, **පමත්තා හොන්ති** යනු තමන්ගේ ක්‍රීඩාවට පමාවෙති. පහවූ සිහිය ඇත්තෝ වෙත්, ඔවුන්ගේ සත්කාය කාමයෙන් සතුටු වෙමුයි සිත උපන් කල්හි නොකල්හි ද වැස්ස වසියි, එය නැති කල්හි නොවසියි, එය සඳහා මෙය කියන ලදි, නොකල් වැස්සයි, අටවැනි නවවැනි සූත්‍රයේ පැහැදිලි අරුත් ඇත්තෝය.
දසවැන්නෙහි **නිස්සාරණීයා** යනු ඉවත්වූයි, වෙන්වූයි, **ධාතුයො **යනු ආත්මශුන්‍ය ස්වභාවයයි, **කාමං මනසිකරොතො** යනු කාමය මෙනෙහි කරන්නාගේයි, අසුභ ධ්‍යානයෙන් නැගිට බෙහෙතක් ගෙන විෂ විමසන්නෙකු මෙන් විමසීම සඳහා සාමය පෙරටු කොට ඇති සිත යවන්නාගේය යන අරුත්ය, න පක්ඛන්දති යනු නොපිවිසෙයි, **න සන්තිට්ඨති** යනු නොපිහිටයි, **න විමුච්චති** යනු නොමිදෙයි, යම්සේ ගින්නෙහි බහාලූ කුකුල් පිහාටුවක් හෝ නහර වැදැල්ලක් හෝ හැකිලෙයි ද පෙරලී සිටියිද දිග නොහැරෙයි ද එසේ හැකිලෙයි දිග නොහැරෙයි, **නෙක්ඛම්මං ඛො පන** යනු මෙහි නෙක්ඛම්මය යනු අසුභයන්හි ප්‍රථම ධ්‍යානයයි, එය මෙනෙහි කරන ඔහුගේ සිත පැකිල්ලෙයි, **තස්ස තං චිත්තං** යනු ඔහුගේ ඒ අසුභධ්‍යාන සිතයි, **සුගතං** යනු ගොදුරෙහි ගිය බැවින් මනාව යන ලද්දේයි, **සුභාවිතං** යනු පිරිහීම් පැත්තෙහි නොවන බැවින් මනාව වඩනා ලද්දේයි, **සුවුට්ඨිතං** යනු කාමයෙන් නැගී සිටියේයි, **සුචිමුත්තං** යනු කාමයන්ගෙන් මනාව මිදුනේයි, **කාමපච්චයා ආසවා** නම් කාමය හේතුකොට ඇති සතර ආශ්‍රවයෝයි, **විඝාතා** යනු දුක්ඛයෝයි, **පරිළාහා** යනු කාමරාග දැවීම්ය**, න සො තං වෙදනං වෙදියති** යනු හෙතෙම ඒ කාම වේදනාව ද දුක් තැවීම් වේදනා ද නොවිඳියි, **ඉදමක්ඛාතං කාමානං නිස්සරණං** යනු මේ අසුභධ්‍යානය කාමයන්ගෙන් වියුක්ත වූ බැවින් කාමයන්ගේ නිශ්ශරණය (වෙන්වීම) යයි කියන ලදි, යමෙක් එම ධ්‍යානය පාදක කොට සංස්කරණයන් ගැන මනාව දනිමින් තෙවැනි මගට පැමිණ අනාගාමි ඵලයෙන් නිවන දැක නැවත කාමයෝ නම් නැතැයි දනියි, ඔහුගේ සිත අත්‍යන්තයෙන්ම මිදුනේමය. සෙසු පදයන්හි ද මේ ක්‍රමයමයි,
මේ වනාහි විශේෂයයි, දෙවැනි වරෙහි මෛත්‍රී ධ්‍යානයෝ ව්‍යාපාදයාගේ නිශ්ශරණයයි, තෙවැනි වරෙහි, සිවුවැනි වරෙහි අරූපධ්‍යානයෝ රූපයන්ගේ නිශ්ශරණයයි, අත්‍යන්ත නිශ්ශරණයෙහි මෙහි අරහත්ඵලය යෙදිය යුතු ය. පස්වැනි වරෙහි **සක්කායං මනසිකරොතො** යනු සුද්ධ සංස්කාරයන් විමසා රහත්බවට පැමිණි ශුෂ්ක විදර්‍ශකයාගේයි, පලසමවතින් නැගිට විමසීම සඳහා පඤ්ච උපාදාන ස්කන්ධයන් පෙරටුකොට මෙහෙයවන්නාගේයි, **ඉදමක්ඛාතං සක්කායස්ස නිස්සරණං** යනු මෙය අරහත් මගින් ද ඵලයෙන් ද නිවන දැක සිටි භික්ෂුවට යළි සත්කායය නැතැයි උපන්නා වූ අරහත්තඵල සමාපත්ති සිත සත්කායයාගේ නිශ්ශරණයයි කියන ලදි, දැන් මෙසේ සත්කාය නිශ්ශරණය වූ නිරෝධයට පැමිණ සිටි ක්ෂීණාශ්‍රවයාගේ ගුණ කියමින් **තස්ස කාමනන්දිපි නානුසෙති** යනාදිය කීවේය. එහි **නානුසෙති** යනු නොඉපදෙයි, **අනනුසයා **යනු නොඉපදීමෙනි, මෙහි සෙස්ස පැහැදිලි අරුත් ඇත්තේමය.
5. පස්වන පණ්ණාසකය
1. කිම්බිල වර්ගය
පස්වැනි පණ්ණාසකයේ පළමු සූත්‍රයෙහි **කිම්බිලායං** යනු එබඳු නම් ඇති නුවරෙහිය, **නිවෙලුවනෙ** යනු මුචලින්ද වනයෙහියි, **එතදවොච** යනු මේ තෙරුන් වහන්සේ එනුවරෙහිම සිටු පුතෙකි, ශාස්තෲන් සමීපයෙහි පැවිදිව පෙර විසූ කඳපිළිවෙල පිළිබඳ නුවණ ලැබීය, හෙතෙම තමා විසූ ස්කන්‍ධ පරම්පරාව සිහි කරන්නේ කාශ්‍යප දශබලයන් වහන්සේගේ සසුන පිරිහෙමින් තිබූ කාලයෙහි පැවිදිව සිවු පිරිස සසුනෙහි නිගරු කරන කාලයෙහි හිණක් බැද පව්වකට නැග එහි මහණදම් කොට තමා විසු බව දුටුවේය, හෙතෙම ශාස්තෲන් වහන්සේ වෙත එළඹ එකරුණ විමසමැයි මේ “කො නු ඛො භන්තෙ” යන වචනය කීවේය.
**සත්‍ථරි අගාරවා විහරන්ති අප්පතිස්ස** යනු ශාස්තෲන් වහන්සේ කෙරෙහි ගෞරවය ජ්‍යෙෂ්ඨභාවය ද නොඑළවා වාසය කරත්, සෙසු පදයන්හි ද මේ ක්‍රමයමයි. එහි සෑමිදුල් ආදියෙහි සත් දරා පාවහන් පැළඳ හැසිරෙන්නේ නොයෙක් ආකාර ඇති නිරර්ථක කථා කියන්නේ ශාස්තෲන් කෙරෙහි අගෞරවයෙන් වසයි නමි, දහම් අසන හලෙහි හිඳගෙන නිදියන්නේ ද නොයෙක් ආකාර නිරර්ථක කථා කියන්නේ ද ධර්‍මය කෙරෙහි අගෞරවයෙන් වසයි නමි, සඟ මැඳ දෙඅත් විසුරුවන නොයෙක් කථා කියන්නේ ස්ථවිර නවක මධ්‍යම භික්ෂූන් කෙරෙහි ගෞරව නොකරන්නේ සඞ්ඝයා කෙරෙහි අගෞරවයෙන් වසයි නමි, ශික්ෂාව නොපුරන්නේ ශික්ෂාවට අගෞරවයෙන් වසන්නේ නමි, ඔවුනොවුන් කලහ ආරවුල් ආදිය කරන්නේ ඔවුනොවුනට අගෞරවයෙන් වසයි නමි,
දෙවැන්න පැහැදිලි අරුත් ඇත්තේමය
තෙවැන්නෙහි **අජ්ජවෙන** යනු සෘජු බැවිනි, අවංක ගමනිනි, **ජවෙන** යනු පාදජවයෙනි, **මද්දවෙන** යන සිරුරේ බුදුබවිනි, **ඛන්තියා** යනු ඉවසීමේ ක්‍ෂාන්තියෙනි, **සොරච්චෙන** යනු පිරිසුදු සිල් ඇති බැවිනි, භික්‍ෂූන් පිළිබඳ වාරයෙහි **අජ්ජවං** යන ඥානයේ සෘජුගමනයි, **ජවො** යනු ශූරයකු වී ඥානය උසුලන බවයි, **මද්දවං** යනු ශීලයෙන් මෘදුබවයි, **ඛන්ති** යනු අධිවාසන ක්‍ෂාන්තියමයි, **සොරච්චං** යනු පිරිසුදු සිල් ඇති බවමයි, සිවුවැන්නෙහි පඤ්ච බලයෝ මිශ්‍රකව කියන ලදහ.
පස්වැන්නෙහි **චෙතොඛිලා** යනු සිතේ තද බවයි, නිසරු බවයි, දැඩිබවයි, **සත්‍ථරි කඞ්ඛති** යනු ශාස්තෲන් වහන්සේගේ ශරීරය පිළිබඳව හෝ ගුණය පිළිබඳව සැකකරයි, සිරුරෙහි සැක කෙරෙන්නේ දෙතිස් උතුම් ලකුණවලින් යුත් සිරුරක් ඇත්ද නැද්දැයි සැක කරයි, ගුණයෙහි සැක කෙරෙන්නේ අතීත අනාගත වර්‍තමානයන් ගැනීමට සමත් සර්‍වඥතා ඥානයක් ඇත්ද නැද්දැයි සැක කරයි, **විචිකිච්ඡති** යනු විමසමින් දුෂ්කර බවට පත්වෙයි, දුකට පත් වෙයි, විනිශ්චය කිරීමට නොහැකි වෙයි, **නාධිමුච්චති** යනු මෙය මෙසේයයි නිශ්චයක් නොලබයි, **න සම්පසීදති** යනු ගුණයන්හි බැස නිසැක බවින් පැහැදීමට, නොකැලඹුනකු වීමට නොහැකි වෙයි, **ආතප්පාය** යනු කෙලෙස් තවන වීර්යකිරීම සඳහාය, **අනුයොගාය** යනු නැවත නැවත යෙදීම සඳහාය, **සාතච්චාය** යනු නිබඳ කිරීම සඳහායි, **පධානාය** යනු වීර්ය වඩනු සඳහායි, **අයං පඨමො චෙතොඛිලා** යනු මෙය ශාස්තෲන් කෙරෙහි සැක කිරීම් සංඛ්‍යාත වූ පළමු වැනි සිතේ දැඩිබව මෙසේ මේ භික්ෂුවගේ ප්‍රහීනවූයේ නොවෙයි,
**ධම්මෙ** යන පර්‍ය්‍යාප්ති ධර්‍මයෙහි හා ප්‍රතිවෙධ ධර්‍මයෙහියි, පර්‍ය්‍යාප්ති ධර්‍මයෙහි සැක කරන්නේ ත්‍රිපිටක බුද්ධ වචනය අසූහාරදහසක් ධර්‍මස්කන්ධයකැයි කියති. මෙය ඇත්ද නැද්දැයි සැකකරයි, ප්‍රතිවෙධ ධර්‍මයෙහි සැකකරන්නේ විදර්‍ශනාවේ ප්‍රතිඵලය මාර්‍ගය නමි මාර්‍ගයේ ප්‍රතිඵලය ඵලය නමි, සියලු සංස්කාර අතහැරීම නිවන නමැයි කියත්, එය ඇත්ද නැද්දැයි සැක කරයි, **සඞ්ඝෙ කඞ්ඛති** යනු සෘජු ප්‍රතිපන්න ආදි පදයන්ගේ වශයෙන් මෙබඳු වූ පිළිවෙතකට පිළිපන් සතර මාර්‍ගස්ථයෝය සතර ඵලස්ථයෝයි පුද්ගලයන් අටදෙනාගේ සමුහය වූ සංඝයා නම් ඇත්ද නැද්දැයි සැක කරයි, ශික්‍ෂාවෙහි සැක කරන්නේ අධිශීල ශික්ෂා අධිචිත්ත ශික්ෂා අධිප්‍රඥා ශික්ෂායි නමැයි කියත්, එය ඇත්ද නැද්දැයි සැකකරයි: **අයං පඤ්චමො** යනු මේ සබ්‍රහ්මචාරීන් අතුරෙහි කොප සංඛ්‍යාත පස්වැනි වූ සිතේ තදබවයි, කිළිටි බවයි, දැඩිබවයි.
සැවැන්නෙහි **චෙතසො විනිබන්ධා** යනු සිත එකට බැඳ මිටක් කොට ගන්නාක් මෙන් ගනිත්යැයි චෙතසො විනිබන්ධා නමි, **කාමෙ** යනු වස්තුකාමයන්හි හා ක්ලෙශ කාමයන්හියි, **කායෙ** යනු තමන්ගේ සිරුරෙහියි, **රූපෙ **යනු බාහිර රූපයෙහියි, **යාවදත්‍ථං **යනු යම් පමණක් කැමති ද එපමණකි, **උදරාවදෙහකං** යනු බඩපුරවන්නාවූයි, එය වනාහි කුස පුරා සිටින බැවින් උදරාවදෙහක යයි කියනු ලැබේ, **සෙය්‍යසුඛං** යනු ඇඳ පුටුවල සුවය සහ සෘතු සුවයයි, **පස්සසුඛං** යනු යම්සේ හැරෙමින් නිදන්නාට දකුණුපස වම්පස වශයෙන් සුවයක් වේද එසේ උපන් සුවයයි, **මිද්ධසුඛං** යනු නිදිසුවයයි, **අනුයුත්තො** යනු යෙදී වසයි, **පණිධාය **යනු ප්‍රාර්‍ත්‍ථනා කොටයි, **සීලෙන** යනාදී තන්හි **සීලං** යනු සිවුපිරිසුදු සිල්ය, **වතං** යනු ව්‍රත සමාදානයයි, **තපො** යනු තපස් හැසීමයි, **බ්‍රහ්මචරියං** යනු මෛථුන විරතියයි, **දෙවො වා භවිස්සාමි** යනු මහෙශාක්‍ය දෙවියෙක් හෝ වන්නෙමියි, **දෙවඤ්ඤතරො ච** යනු අල්පෙශාක්‍ය දෙවියන් අතුරෙහි කිසියම් දෙවියෙකියි.
සත්වැන්නෙහි **වාතං අනුලොමෙති** යනු සුළඟ අනුලොම්ව ගෙනයයි, **වත්‍ථිං සොධෙති** යනු ධමනීන් පිරිසුදු කරයි, **ආමාවසෙසං පාවෙති** යනු ඉදින් කුස තුළ ඉතිරි දෙයක් වේද එය පැසවයි.
අටවැන්නෙහි **අචක්ඛුස්සං** යනු ඇස්වලට හිතනොවූයි, ඇස පිරිසුදු නොකරයි,
නවවැන්නෙහි **ආයතකෙන **යනු දිගෙනි, පිරිපුන් පදව්‍යංජන බව ද ගාථාවෘත්තය ද වනසා පැවති දෙයිනි, **සරකුත්තිම්පි නිකාමයමානස්ස** යනු මෙසේ ගීතස්වරය කළයුතුයි ස්වරකෘත්‍යය කැමති වන්නාගේයි, **සමාධිස්ස භඞ්ගො හොති** යනු සමථ විදර්‍ශනා සිතේ විනාශය වෙයි.
දසවැන්නෙහි **දුක්ඛං සුපති** යනු නොයෙක් සිහින දකිමින් දුකසේ නිදයි, **දුක්ඛං පටිබුජ්ඣති** යනු අවදි වන්නේද තැතිගෙන ලොමුදැහැ ගැනීම් ඇතිව අවදිවෙයි, මේ සූත්‍රයෙහි සිහිනුවණ මිශ්‍රකව කියන ලදි.
2. අක්කොසක වර්ගය
දෙවැනි වර්‍ගයෙහි පළමු සූත්‍රයේ **අක්කොසකපරිභාසකො** යනු දශ ආක්‍රොශ වස්තූන්ගෙන් ආක්‍රොශ කරන්නේ භය දැක්වීමෙන් පරිභව කරන්නේයි, **ඡින්නපරිපත්‍ථො** යනු ලෝකෝත්තර බාධාව සිඳුණු බැවින් සිඳුණු බාධා ඇත්තේයි, **රොගාතඞ්කං** යනු රෝගයම දුෂ්කර ජීවිකාවක් ගෙන එන බැවින් රොගාතඞ්ක නම් වෙයි,
දෙවැන්නෙහි **අධිකරණකාරකො** යන සතර අධිකරණයන්ගෙන් යම්කිසිවක් කරන්නායි, **අනධිගතං **යනු පෙර නූපන් විශේෂයකි,
තෙවැන්නෙහි **දුස්සීලො** යනු සිල් නැත්තේ, දුසිල්වූයේයි, **සීලවිපන්නො** යනු විපතට පත් සිල් ඇත්තේයි, බිඳුණු සිල් ඇත්තේයි, **පමාදාධිකරණං** යනු ප්‍රමාද කිරීමයි, මේ සූත්‍රය ද ගිහියන්ගේ වශයෙන් ආයේයි, පැවිද්දන්ට ද ලැබීමය, ගිහියා වනාහි යම් යම් ශිල්පයන්ගෙන් ජීවිකාව කරයි, කෘෂිවණික් වශයෙන්, පරපණ නැසීම් ආදි වශයෙන් පමාවූයේ ඒ ඒ දෙය සුදුසු කල්හි ඉටුකර ගැනීමට නොහැකි වෙයි, ඉක්බිති ඔහුගේ මූල ද නැසෙයි, නොනැසීම සඳහා නීති පණවා ඇති කල්හි පරපණ නැසීම සොරකම් ආදිය ද කරන්නේ මහත් වූ භොග පරිහානියට පැමිණයි, පැවිදි දුසිල් තැනැත්තේ ප්‍රමාද හේතුවෙන් ශීලයෙන් බුද්ධ වචනයෙන් ධ්‍යානයෙන් සප්ත ආර්‍ය්‍ය ධනයෙන් ද පිරිහීමට යයි, ගිහියාට, “අසවලා අසවල් කුලයෙහි උපන්නේ දුසිල් වූයේ පවිටුදම් ඇත්තේ අත්හළ මෙලොව පරලොව ඇත්තේ ලහබතක් පමණවත් නොදෙයි” යනුවෙන් සිවුපිරිස මැද අපකීර්ති ශබ්දයක් මතුවෙයි. පැවිද්දාට අසවලා සිල් රැකීමට අසමත් විය, බුද්ධ වචනය ගැනීමට නොහැකි විය, වෙදකම් ආදියෙන් ජීවත්වෙයි, අගෞරව සයෙන් යුක්තවූයේයයි මෙසේ (අපකීර්තියක්) පැනනගියි,
**අවිසාරදො **යනු ගිහියා අවශ්‍යයෙන්ම බොහෝ දෙනා රැස්වන තන්හි කිසිවෙක් මගේ කර්‍මය දන්නේ නම් මා අල්වා ගනිතැයි හෝ රාජකුලයට හෝ දක්වතියි බියසහිතව එළඹෙයි, හිසනැවුනේ පහතට නැවුණු කඳ ඇත්තේ ඇඟිලි අගින් බිම සාරමින් හිඳියි, නිර්භය වී කථාකිරීමට නොහැකි වෙයි, පැවිද්දා ද බොහෝ භික්ෂූන්ගේ රැස්වීමෙන් අවශ්‍යයෙන්ම යම් කිසිවෙක් මගේ කර්‍මය දනියි. ඉක්බිති මගේ පෙහෙවසත් පවාරණයත් අතහැර ශ්‍රමණ බවින් පහකොට එලවාදමතැයි බිය සහිතව එළඹෙයි, නිර්භය වී කථා කිරීමට නොහැකි වෙයි, ඇතැම් දුසිල් වූවෙක් එඩි ඇත්තේ මෙන් හැසිරෙයි හෙතෙමේත් අදහස් වශයෙන් මඞ්කුවූයේම වෙයි,
**සම්මුළ්හො කාලං කරොති** යනු මරණ මඤ්චකයෙහි වැදහොත්තහුට දුසිල්කම් පිළිගෙන පැවතුනු තැන (අරමුණු වශයෙන්) ආපථයට එයි, හෙතෙම ඇස් ඇර මෙලොව දකියි, ඇස්වසා පරලොව දකියි, ඔහුට එතර අපාය එළඹ සිටී, සැත් සියයකින් හිසට පහර දෙන්නාක් මෙන් හැඟෙයි, හෙතෙම වළක්වවු වළක්වවු හඬ නගමින් මැරෙයි, එහෙයින් සම්මුළ්හො කාලං කරොතියි කියන ලදි, පස්වැනි පදය පැහැදිලිමය, අනුසස් කථාව කියන ලද්දට වෙනස් ලෙසින් දතයුතුය.
සිවුවැන්නෙහි **බහුභාණිස්මිං** යනු නුවණින් නොපිරිසිඳ බොහෝ කියනකල්හියි, **මන්තභානිස්මිං** යනු මන්තා යනු ප්‍රඥාවයි එයින් පිරිසිඳ කියන කල්හියි,
පස්වැන්නෙහි **වෙරබහුලො** යනු පුද්ගල වෛරයෙන් ද අකුශල වෛරයෙන් ද බොහෝ වෛර ඇත්තේයි. **වජ්ජබහුලො** යනු දොස් බහුල වූයේයි,
සවැන්නෙහි **ලුද්දො** යනු දරුණු කර්‍කශ තැනැත්තේයි. **විප්පටිසාරි** යනු විපිළිසර බවෙන් යුක්ත වූයේයි,
සත්වැන්නෙහි **අපාසාදිකෙ** යනු නොපහදවන සුල කායකර්‍මාදියෙන් යුක්ත වූයේයි, **පාසාදිකෙ **යනු පැහැදීම ඇති කරවන පිරිසුදු යහපත් හැසිරීමෙහියි, අටවැනි නවවැනි සූත්‍රයෝ පැහැදිලි අරුත් ඇත්තේමය.
දසවැන්නෙහි **පඤ්චිමෙ භික්ඛවෙ ආදීනවා මධුරායං** යනු එක් සමයෙක්හි භාග්‍යවතුන් වහන්සේ චාරිකාවෙහි හැසිරෙන සේක් මධුරා නුවරට සැපැමිණ ඇතුළු නුවරට පිවිසීමට පටන්ගත් සේක. ඉක්බිති එක් මිථ්‍යාදෘෂ්ටික යක්ෂණියක් නිරුවත් වී දෙඅත් විසුරුවා දිව සොලවා දශබලයන් වහන්සේගේ ඉදිරියෙහි සිටියාය, ශාස්තෲන් වහන්සේ ඇතුළු නුවරට නොපිවිස එයින් නික්ම විහාරයට වැඩිසේක. මහජනයා කෑ යුතු බිඳියයුතු දෑද සත්කාර සම්මාන ද රැගෙන විහාරයට ගොස් බුද්ධ ප්‍රමුඛ සංඝයාට දානයක් දුන්නේය, ශාස්තෲන් වහන්සේ ඒ නුවරට නිග්‍රහ කරනු සඳහා මේ සූත්‍රය ඇරඹූ සේක. එහි **විසමා** යනු සමතලා නොවූයේයි, **බහුරජා** යනු සුළඟ හමන කල්හි උඩට නැගුණු දූවිලි සමූහයෙන් වැසුනාක් මෙන් වෙයි, සෙස්ස සියලු තැන පැහැදිලි අරුත් ඇත්තේමය.
3. දීඝචාරික වර්ගය
තෙවැනි වර්‍ගයෙහි පළමු සූත්‍රයෙහි **අනවත්‍ථචාරිකං** යනු අරුත් සහිත චාරිකාවයි. **සුතං න පරියොදපෙති** යනු යමක් ඔහුට ඇසුනේ වේද එය පිරිසුදු කිරීමට නොහැකි වෙයි. **සුතෙනෙකච්චෙන අවිසාරදො හොති** යනු ටිකෙන් ටික ඇසීම ඇතිවිට ද නුවණින් සොම්නසට පැමිණියෙක් නොවෙයි, **සමවත්‍ථචාරෙ **යන චාරිකාවෙහියි, දෙවැන්න පැහැදිලි අරුත් ඇත්තේමය.
තෙවැන්නෙහි **බහුභණ්ඩො** යනු බොහෝ පිරිකර ඇත්තේයි, **බහුභෙසජ්ජො** යනු ගිතෙල් වෙඬරු ආදිය අධිකවීමෙන් බොහෝ බෙහෙත් ඇත්තේයි, **ව්‍යත්තො** යනු ඇළුණු තැනැත්තේයි, **සංඝට්ඨො** යනු පස් ආකාර සසර්‍ගයෙන් ඇළුණේ වීයි, **අනනුලොමිකෙන** යනු සසුනට නොසුදුසු දෙයිනි,
සිවුවැන්නෙහි **වණ්ණමච්ඡරි** යන ගුණවැණුමට මසුරායි, **ධම්මමච්ඡරි** යනු පර්‍ය්‍යාප්ති ධර්‍මයෙහි මසුරායි,
පස්වැන්නෙහි **අනාමන්තචාරෙ** යනු වළඳන ලද බත් ඇත්තේම ඇරයුම් ලද්දේ සිටින භික්ෂුව නොවිමසා පෙරබතෙහි හෝ පසුබතෙහි කුලයන්හි සැරිසැරීමට පැමිණෙන්නේයි, ශික්ෂාපදයෙහි කියන ලද ඇවතට පැමිණෙන්නේය, **රහො නිසජ්ජාය** යනාදිය ද ඒ ඒ ශික්ෂා පදයන්ගේ වශයෙන් දතයුතුය.
සවැන්නෙහි **අතිවෙලං** යනු ඉක්මුණු නියමිත කාලයයි, සත්වැන්න පැහැදිලිමය,
අටවැන්නෙහි **උස්සුරභත්තෙ** යනු ඉතා දහවලෙහි පිසින බතෙහිය, **න කාලෙන පටිපූජෙන්ති** යනු කැඳ කාලයෙහි කැඳ ද කැවිලි කාලයෙහි කැවිලි ද භොජන කාලයෙහි බොජුන් ද නොපිසන්නාහු සුදුසුකාලය ඉක්මවීමෙන් සුදුසු කල්හි නොපුදත්, තමන්ගේ සිතෙන්ම දෙති නම් වෙත්. ඉක්බිති ඔවුන් තමන්ගේ නිවසට ආවිට එසේම කරත්. කුල ප්‍රවේණියෙන් පැමිණි බිලි පිළිගන්නා දෙවියෝ ද සුදුසු කාලයෙහි ලාභ ලබමින් ම රකිති ආරක්ෂා කරති, පීඩාවට පත්ව නොකල්හි ලබන්නාහු මොවුහු අප කෙරෙහි ආදර නැත්තෝය ආරක්ෂාව නොකරති,
මහණ බමුණෝ ද මොවුන්ගේ ගෙහි හොජන කාලයෙහි බොජුන් නැත. සිටි මද්දහනෙහි දෙතියි මඟුල් අවමඟුල්වල දී කළයුතු දේ නොකරත්. **විමුඛා කම්මං කරොන්ති** යනු උදයෙහි කිසිවක් නොලබමු සයින් පෙළුනාහු කටයුතු කිරීමට නොහැක්කෝ වෙමුයි කටයුතු අතැර හිඳිත්. **අනොජවන්තං හොති** යනු නොකල්හි කෑ දෙය ඔජස් ඇතිකිරීමට නොහැකිවෙයි. යහපත් පැත්ත කියන ලද්දට විරුද්ධ ලෙසින් දතයුතුය.
නවවැන්නෙහි **සභීරූ** යනු නිදි සහිතවූයේ මහත් නින්දක් නිදයි, **සප්පටිභයො** යනු එය නිසා බියක් උපදියි, එහෙයින් බියසහිත වූයේයි, **මිත්තදූහි** යනු කෑම්බීම් දෙන මිත්‍රයාට වුවද ද්වෙශ කරයි, හිංසා කරයි: මාතුගාමෙ යන්නෙහි ද මේ ක්‍රමයමයි.
දසවැන්නෙහි **ඝොරවිසො** යනු දරුණු විසයි**, දුජිව්හො** යනු දෙකට බිඳුණු දිව ඇත්තේයි. **ඝොරවිසතා** යනු දරුණු විස ඇති බැවිනි, සෙසු දෙකෙහි එම ක්‍රමයමැයි.
4. ආවාසික වර්ගය
සිවුවැනි වර්‍ගයෙහි පළමු සූත්‍රයෙහි **න ආකප්පසම්පන්නො** යනු ශ්‍රමණ ආකල්පයෙන් යුක්ත නොවූයේයි, **අභාවනීයො හොති** යනු වර්‍ධනීය වූයේ වෙයි, දෙවැන්න පැහැදිලිමය.
තෙවැන්නෙහි **පටිබලො** යනු කායබලයෙන් ද ඥානබලයෙන් ද යුක්තවූ බැවින් ප්‍රතිබල වූයේයි.
සිවුවැන්නෙහි **ඛණ්ඩඵුල්ලං **වැටුණු තැන්ද බිඳුණු තැන් ද යනුයි, **සංඛරොති **යනු ප්‍රකෘතිමත් කරයි: **ආරොචෙති** යන මෙය පැවරූ කුලයන්ගේ වශයෙන් කියන ලදි.
පස්වැන්නෙහි **අධිසීලෙසු** යනු පන්සිල්හියි, **ධම්මදස්සනෙ නිවෙසෙති** යනු සිවුසස් දහම් දැක්මෙහි පිහිටුවයි, **අරහග්ගතං** යනු සියලු සත්කාරයන්ට සුදුසු වූ තෙරුවනෙහිම ගියාවූ, තුන්වස්තුන්හි ගරුබුහුමන උපදවායි අරුත්ය. සයවැන්න පැහැදිලිමය.
සත්වැන්නෙහි **ආවාසපලිගෙධී** යනු බලවත් ගිජබව වශයෙන් ආවාසය ගිලගෙන මෙන් සිටියේයි, සෙස්ස සියලු තැන්හි පැහැදිලි අරුත් ඇත්තේමය.
5. දුච්චරිත වර්ගය
පස්වැනි වර්‍ගයෙහි පළමු සුත්‍රයේ **දුච්චරිතෙ සුචරිතෙ** යනු මෙය භේදරහිතව කියන ලදි. **කායදුච්චරිතෙ** යනාදිය කායද්වාරාදීන්ගේ වශයෙන් භේදයෙනි, **සද්ධම්මා** යනු දශකුශලකර්‍මපථ ධර්‍මයෙනි, **අසද්ධම්මෙ** යනු අකුශල කර්‍මපථ සංඛ්‍යාත අසධර්‍මයෙහියි,
නවවැන්නෙහි **සීවථිකාය **යනු සොහොනෙහියි, **ආරොදනා** යනු හඬන තැනයි, **අසුචිනා** යනු පිළිකුල් දෙයිනි.
දසවැන්නෙහි **පුග්ගලප්පසාදෙ **යනු එක් පුද්ගලයකු කෙරෙහි උපන් පැහැදීමෙහියි, **අන්තෙ නිසීදාපෙති** යනු භික්ෂූන්ගේ අසුන් කෙළවර හින්දෙව්වේය. සෙස්ස සියලු තැන්හි පැහැදිලි අරුත් ඇත්තේමය.
6. සවන පණ්ණාසකය
1. උපසම්පදා වර්ගය
සවැනි පණ්ණාසකයේ පළමු සූත්‍රයෙහි **උපසම්පාදෙතබ්බං** යනු උපාධ්‍යායවරයකු වී උපසම්පදා කළයුතුය, දෙවැන්නෙහි **නිස්සයො දාතබ්බො** යනු ආචාර්‍ය්‍යවරයකු වී නිස දියයුතුය, තෙවැන්නෙහි **සාමණෙරො උපට්ඨාපෙතබ්බො **යනු උපාධ්‍යායයකු වී හෙරණෙක් ගතයුතුය, මේ සූත්‍ර තුනම ප්‍රථම බෝධියෙහි ක්ෂීණාශ්‍රව වශයෙන් කියන ලදි.
සිවුවැන්න ආදිය පදයෙන් පදය වර්‍ණනා කිරීම් වශයෙන් පැහැදිලි අරුත් ඇත්තේමය,
වර්ගාතිරෙක සූත්‍ර
භත්තුද්දෙසකාදීන්ගේ විනිශ්චය කථාව සමන්තපාසාදිකා විනයට්ඨකථාවෙහි කියනලද ක්‍රමයෙන්ම දතයුතුය. **සම්මතො න පෙසෙතබ්බො** යනු ප්‍රකෘතියෙන් සම්මත වූයේ යව, බත් උදෙසවයි නොයැවිය යුතුය,
**සාටියගාහාපකො **යනු වැසිසළුව ගන්වන්නායි, **පත්තගාහාපකො** යනු “යො ච තස්සා භික්ඛුපරිසාය පත්තපරියන්තො සො තස්ස භික්ඛුනො පදාතබ්බො”යි මෙහි කියන ලද පාත්‍රය ගන්වන්නායි,
**ආජීවකො** යනු නග්න පිරිවැජියායි, **නිගණ්ඨො** යනු මුල් කොටස වසන ලද්දේයි, **බුඩ්ඪසාවකො** යනු නිගණ්ඨ ශ්‍රාවකයායි, **ජටිලකො** යනු තවුසායි, **පරිබ්බාජකො** යනු වැසුණු පිරිවැජියායි, **මාගන්දිකා** යනාදීහු ද තීර්ථකයෝමයි, මොවුන්ගේ ශීලයන් සම්පුර්‍ණ කිරීමේ අභාවයෙන් යහපත් අංශය නොගන්නා ලදි. සෙස්ස සියලු තන්හි පැහැදිලි අරුත් ඇත්තේමය.
