තුන්වෙනි කොටස
4. චතුක්ක නිපාතය
1. විවර වර්‍ගය
**“විවරථ ඉමාසං ද්වාරං”** යන මේ ගාථා කොටසින් ඇරඹෙන ජාතක කථාව බුදුරජාණන් වහන්සේ දෙව්රම් වෙහෙරේ වැඩ වෙසෙමින් පරිබ්‍රාජිකාවන් සිව්දෙනෙකුගේ පැවිද්ද අරබයා වදාළ සේක. විසාලා මහනුවර සත්දහස් සත්සිය හතක් ලිච්ඡවී රජදරුවෝ වූහ. ඒ සියලුදෙනා ප්‍රශ්න ඇසීම්, නැවත නැවත විචාරීම් ස්වභාවකොට ඇත්තාහු වූහ. එක්දිනෙක පන්සියයක් වාදයන්හි දක්ෂ වූ නිගණ්ඨයෙක් විසාලා මහනුවරට පැමිණුනි. ලිච්ඡවීහු ඔහුට සංග්‍රහ කළහ. අනතුරුව එබඳුම වූ දැනුම් ඇති, නිගණ්ඨ කාන්තාවක් ද එ පුරට පැමිණුනි. රජවරු මේ දෙදෙනා එකිනෙක හා වාද කරවූහ. දෙදෙනා ම සමාන දක්ෂකම් දැක්වූහ. ඉක්බිති ලිච්ඡවීන්ට මෙබඳු සිතිවිල්ලක් ඇති විය. ‘මොවුන් දෙදෙනාගේ එකතුවෙන් පුතෙක් උපන්නේ වී නම්, ඔහු දක්ෂයෙක් වන්නේය වශයෙනි. මෙසේ සිතා ලිච්ඡවීහු මේ දෙදෙනා විවාහ කරවා, එක් ව වසන්ට සැලැස්වූහ. අනතුරුව ඔවුන්ගේ විවාහයෙන් පිළිවෙලින් දැරියෝ සිව් දෙනෙක්ද, එක් පිරිමි දරුවෙක් ද ඉපදුනහ. ‘සච්ඡා’, ‘ලෝලා’, ‘අවවාදකා’, ‘පටාචාරා’ යනු දැරියන්ගේ නම් වේ. පුතාගේ නම ‘සච්චක’ය. මේ පස්දෙනා ම නිසිවියට පත් ව, මව් පසින් වාද පන්සීයක් ද පියපසින් වාද පන්සීයක්දැයි, වාද දහසක් උගත් හ. සිය දියණියන්ට ඔවදන් දෙන දෙමාපියෝ ‘දියණිවරුනි, කිසියම් ගිහියෙක් නුඹලා වාදයෙන් පරදවන්නේ නම්, ඔහුට බිරින්ඳන් වවු. පැවිදි උතුමකුට පැරදුනහොත් උන්වහන්සේ ළඟ පැවිදි වවු,’ යැයි පැවසූහ.
පසුකලෙක මව්පියවරු කලුරිය කළහ. ඔවුන් මළ පසු, සච්චක නිගණ්ඨයා විසාලාවේ ම වෙසෙමින් ලිච්ඡවීන්ට ශිල්ප ඉගැන්වීමේ නිරත විය. ඔහුගේ සොයුරියෝ දඹ අත්තක් ගෙන වාද පිණිස නගරයක් පාසා හැසිරෙමින් සැවතට පැමිණ නගර දොරටුවෙහි පොළොවෙහි පස් හාරා දඹ අත්තක් සිටුවා, ‘යමෙක් අප හා වාද කිරීමට පොහොසත් වේ නම් ගිහියකු වුවත් පැවිද්දකු වුවත්, ඔහු මේ පස් ටික පයින් විසුරුවා දමා, දඹ අත්ත පාගාවා’යි එතැනට රැස් ව සිටි දරුවන්ට දන්වා භික්‍ෂාව පිණිස නුවරට පිවිසුණහ. ඉක්බිති ආයුෂ්මත් සැරියුත් තෙරණුවෝ විහාරස්ථානයේ නොහැමදූ තැන් හැමද, හිස් කළවලට පැන් පුරවා තබා, ගිලනුන්ටද උපස්ථාන කොට, මදක් දවල් වී සැවතට පිඬු පිණිස පිවිසි සේක්, ඉහත කී දඹ අත්ත දැක, අසල සිටි දරුවන්ගෙන් විචාරා ඒ ගැන දැන ඔවුන් ලවාම පස් විසුරුවා, දඹ අත්ත ද පෑගවූ සේක. ‘මේ දඹ අත්ත සිට වූ අය, දිවා ආහාරයෙන් පසු, ජේතවනාරාමයෙහි දොරකොටුවට පැමිණ මා හමුවිය යුත්තාහු යැ’යි දරුවන්ට කියා දී, නුවරට පිවිසි තෙරහු දහවල් දානයෙන් පසු විහාර දොරකොටුවෙහි වැඩසිටියහ. ඉහත කී පරිබ්‍රාජිකාවෝ ද දිවා ආහාරයෙන් පසු අත්ත සිටවූ තැනට පැමිණ, එය පාගා පස් විසුරුවා තිබෙනු දැක, ‘මෙය කවරකුගේ ක්‍රියාවක්දැ’යි අසා දරුවන්ගෙන් තොරතුරු දැන නැවත නගරයට පිවිස, මහජනයා ද රැස් කරවා ගෙන වෙහෙරට ගොස් දොරකොටුවේ දී තෙරුන්වහන්සේ මුණගැසී උන්වහන්සේ සමග දහසක් නයින් වාද කළහ. වාද දහසෙන් ම තෙරුන්වහන්සේ ජයගත්හ. ‘වෙනත් යමක් දනිත් දැ’යි තෙරුන්වහන්සේ විචාළ කල්හි, ‘හිමියනි, වෙනත් කිසිවක් අපි නොදනිමු’ යැයි පරිබ්‍රාජිකාවෝ පැවසූහ.
‘මම ඔබගෙන් යමක් විචාරමි’ යි තෙරුන් වහන්සේ කී කල්හි, ස්වාමීනි, විමසනු මැනවි, දන්නා යමක් වෙතොත් කියන්නෙමු’යි පරිබ්‍රාජිකාවෝ පැවසූහ. තෙරුන් වහන්සේ ‘එක යනු කිමෙක්දැ’යි විචාළ සේක. ඈලා එය නො දත්හ. තෙරුන් වහන්සේ එය විසඳූහ. එවිට පරිබ්‍රාජිකාවෝ ‘හිමියනි, ජය ඔබට ය. පරාජය අපට යැ’යි කීහ. දැන් තෙපි කුමක් කරන්නෙහුදැ’යි තෙරුන් වහන්සේ ඇසූහ. ඊට පිළිතුරු දෙන පරිබ්‍රාජිකාවෝ ‘ස්වාමීනි, අපට අවවාද දෙන අපේ දෙමාපියෝ, ගිහියෙකුට පරාජය වුවහොත්, ඔහුට බිරියන් වන ලෙසත්, පැවිද්දකුට පරාජය වුවහොත්, ඔහු ළඟ පැවිදි වන ලෙසත් අවවාද කළහ.’ එබැවින් හිමියනි, අපට පැවිද්ද දෙනු මැනව’යි කීහ. ස්ථවිරතුමා ද ඊට කැමතිව ඈලා උප්පලවණ්ණා තෙරණිය ළඟ පැවිදි කරවීය. ඒ සියලුදෙනා නොබෝ කලෙකින්ම රහත් වූහ. ඉක්බිති එක් දිනක් දම් සභාවේදී භික්‍ෂුහු “ඇවැත්නි, සැරියුත් තෙරණුවෝ පරිබ්‍රාජිකාවන් සිව් දෙනෙකුට උපකාරකයෙක් ව ඔවුන් රහත් බවට පැමිණි වූ සේකැ”යි යන මේ කථාව සාකච්ඡා කරමින් හුන්හ. ඒ අතර දම්සභාවට පැමිණි බුදුරජාණන් වහන්සේ “මහණෙනි, දැන තෙපි කුමන කථාවක් කරමින් සිටියාහුදැ”යි විචාරා දැන, “මහණෙනි, සැරියුත් තෙරණුවෝ ඈලාට උපකාරකයෙක් වූයේ, දැන් මතු නො ව, පෙර ද උපකාරකයෙක් ව ඈලා රජ මෙහෙසි තනතුරෙහි තැබූහ”යි වදාරා ඒ අතීත පුවත මෙසේ ගෙනහැර දැක්වූහ.
අතීතයෙහි “කලිඟු” රට “දන්ත” පුරයෙහි කලිඟ රජු රජ කරන කල්හි “අස්සක” රටේ “පෝතලී” නුවර අස්සක නම් රජෙක් රාජ්‍යය කරවීය. කලිඟු රජ ප්‍රබල යුධ සේනාවකින් යුක්ත වූ අතර, තෙමේ ද ශක්ති සම්පන්නයෙක් විය. ඔහු තමා හා විරුද්ධ ව නැගී සිටිය හැක්කකු නො දුටුවේය. එනිසා යුද්ධකාමියෙක් වූ ඔහු තමා හා පිළිමල් ව සටන් වැදිය හැකි රජෙකු සොයන ලෙස ඇමතියන්ට කීය. ඇමතිවරු මහරජතුමනි, එක් උපායක් ඇත. ඔබගේ උසස් රූ සපුවෙන් හෙබි දියණිවරුන් සිව්දෙනා සරසා තිරවලින් ආවරණය කරන ලද යහනක හිඳුවා, රාජ පුරුෂයන් විසින් පිරිවරන ලදුව ගම් නියම්ගම් රාජධානිවල සැරිසරන්නට සලස්වනු මැනවි. එහි දී යම් රජෙක්, ඒ කුමාරිකාවන් සිය අන්තඃපුරයට ගැනීමට කැමති වන්නේද? අපි ඔහු සමග යුද්ධ කරන්නෙමු”යි ප්‍රකාශ කළහ. රජ ඔවුන් කී ලෙස කරවීය. නමුත් කුමාරිකාවන් ගිය ගිය රටවල රජවරු මේ උපාය දැන, යුද කරන්නට බියෙන්, ස්වකීය නගරවලට පිවිසෙන්නට, කුමරියන්ට ඉඩ නො දුන්හ. නුවරින් පිටත කුමරියන්ට නවාතැන් ගන්නට සැලැස්වූ, ඒ ඒ රජවරු ඔවුනට තෑගි බෝග යවා මිතුරු බව තහවුරු කොට ගත්හ. මෙසේ මේ කුමරියන් පිරිවරා ගත් කණ්ඩායම මුළු කණ්ඩායම මුළු දඹදිව හැසිර, අස්සක රටේ පෝතලී නුවරට පැමිණුනි. අස්සක රජ ද නුවර දොරටු වස්වා සෙසු රජුන් මෙන්, පිට නුවරට තෑගි යැවීය. අස්සක රජුට පණ්ඩිත වූත්, දක්ෂ වූත්, උපායෙහි කුසලතා ඇති, “නන්දිසේන” නම් ඇමතියෙක් විය. මේ ගැන කල්පනා කළ ඔහු, “මේ රාජ දුවණියන්ට මුළු දඹදිව ඇවිද විරුද්ධ රජෙකු සොයා ගැනීමට නො හැකි විය. මෙසේ වුවහොත් දඹදිව රජුන්ගෙන් හිස් වූවක් වනු ඇතැ”යි සිතා “මම කාලිංගයා සමග යුද කරන්නෙමි”යි සනිටුහන් කොටගෙන නුවර දොරටුව වෙත ගොස්, දොරටුපල්ලා අමතා කුමාරිකාවන්ට දොරටුව විවර කොට පිවිසීමට ඉඩදෙන ලෙස පවසමින් මේ ගාථාව ප්‍රකාශ කළේය.
මෑලාට නුවරට ඇතුළු වීම සඳහා දොරටුව හරි වූ. පුරුෂ සිංහයෙකු වූ මැනවින් හික්මුණු නන්දිසේන නම් වූ මා විසින් ‘අරුණ’ රජුගේ රාජ්‍යයට ආරක්‍ෂාව යොදන ලදි.
මේ ගාථාවේ **“අරුණරාජස්ස”** යනු ‘ඒ රජු රාජ්‍යයෙහි පිහිටි කල්හි’ යන අර්ථයි. රටේ ම නාමයක් වශයෙන් ගෙන කාලිංග යන නම යෙදුවාක් මෙන්, ‘අස්සක’ යන නාමය යොදන ලදි. එසේ වුවද කුල පරම්පරාවෙන් ඔහුට ලැබුණු නම ‘අරුණ’ ය. එබැවින් **අරුණ රාජස්ස** යැයි කීය. **‘සීහේන’** යනු “පුරුෂ සිංහයා විසින්”, යනුයි. **සුසිට්ඨෙන** යනු ‘ගුරුවරුන් විසින් මැනවින් අනුශාසනා කරන ලද’, යන අර්ථයි. **‘නන්‍දිසේන’** යනු නන්‍දිසේන නම් වූ මා විසින් යනු යි.
ඔහු මෙසේ කියා දොර විවර කරවා, කුමාරිකාවන් කැටුව ගොස් අස්සක රජුට පෙන්වා “රජතුමනි, සුරූපී වූ මේ රාජ කුමාරිකාවන් අභිෂේක කොට මෙහෙසියන් කර ගත මැනව. ඔබ බිය නො වන්න. යුද්ධයක් ඇති වුවහොත්, මම එය බලා ගන්නෙමි” යි පැවසීය. අනතුරුව කුමරියන් සමග පැමිණි රාජ පුරුෂයන්ට කතා කොට “තෙපි තොපගේ රජුට මෙහි වූ සියලු විස්තර කියවු” යැයි පිටත්කොට හැරීය. ඒ රාජ පුරුෂයෝද ගොස් කලිඟු රජුට සියලු තොරතුරු කීහ. කලිඟු රජ “අස්සකයා ස්ථිර වශයෙන් ම මාගේ බලය ගැන නො දනී යැ”යි පවසා එකෙණෙහි ම මහත් වූ බළඇණියක් ගෙන යුද පිණිස නික්මුණි. නන්දිසේන ද ඔහුගේ පැමිණීම දැන, තම රටේ රාජ්‍ය සීමාවෙන් මෙපිටට නො එන ලෙසත්, රාජ්‍ය සීමාවට එපිටින් නවතින ලෙසත්, එහිදී ම යුද්ධය සිදුවන බවත් දන්වා කලිඟු රජුට ලිපියක් යැවීය. ලිපිය කියවූ කලිඟු රජ ඔහුට අයත් රාජ්‍ය සීමාවේ, පිරිස සමග නැවතුණි. මේ අතර අස්සක රජ විරුද්ධ පිරිසට මුහුණ ලා ස්වකීය රාජ්‍ය සීමාවෙහි කඳවුරු බැඳ සිටියේය. එකල බෝසත් තෙමේ සෘෂි පැවිද්දෙන් පැවිදිව ඉහත කී රජුන් දෙදෙනාගේ රාජ්‍ය සීමාවන් මැද පන්සලක් සාදාගෙන වෙසේ. එය දැනගත් කලිඟු රජ “ශ්‍රමණයෝ නම් යමක් කමක් දත් අය වෙති. එබැවින් මේ යුද්ධයේ ප්‍රතිඵලය කුමක් වන්නේ ද? කවරෙක් ජය ගනී ද? කාට පරාජය දැයි, යන මේ කරුණු තවුසාගෙන් අසා දැනගන්නෙමි”යි නිශ්චය කොටගෙන, වෙස් වලාගෙන තවුසා කරා ගොස් වැඳ, එකත්පස්ව හිඳ, පිළිසඳර නිමවා මෙසේ කීය. “ස්වාමීනි, කලිඟු හා අස්සක යන රජවරු එකිනෙකාට එරෙහිව යුද කරනු කැමතිව තම තමන්ගේ රාජ්‍ය සීමාවල කඳවුරු බැඳ සේනා සහිතව වෙසෙති. මේ රජවරුන් අතුරෙන් කවරෙකුට ජය වේද? පරාජය කවරෙකුදැ’යි විචාළේය. “පින්වත, ජය අසවලාටය. පරාජය අසවලාටයැ යි මම නො දනිමි. එසේ වුවත් සක්දෙව් රජ හෙට මෙහි එන්නේ ය. මම ඔහුගෙන් අසා ඒ ගැන කියන්නෙමි”යි තවුසා කීය. පසුදා බෝසතුන්ට උවටැන් පිණිස සක්දෙවිඳු පැමිණියේය. තවුසා ද සක්දෙවිඳුගෙන් ඉහත කී කාරණය විචාළේය. “හිමියනි, කලිඟු රජ ජය ගන්නේය. අස්සකට පරාජය හිමි වන්නේය. ඊට පෙර මේ මේ පෙර නිමිති පෙනේය”යි සක්දෙවිඳු ප්‍රකාශ කළේය.
ඊළඟ දිනයේ දී අසපුවට පැමිණි කලිඟු රජ, යුද්ධය ගැන සක්දෙවිඳුගේ අදහස තවුසාගෙන් විමසා සිටියේ ය. ජයග්‍රාහකයා තමා බව දැනගත් කලිඟු රජ එයින් සතුටින් ඉපිල ගොස්, පෙරනිමිති ගැන නො විමසා ම ආපසු ගියේය. මේ සිද්ධිය දැනගත් අස්සක රජ නන්දිසේන ඇමතියා කැඳවා “කාලිංගයා ජය ගන්නේය, අපි පැරදෙන්නෙමු. මීට කුමක් නම් කළ යුතු”දැයි කීය. “මහරජතුමනි, ජය පරාජය කවරෙකුට දැයි යන්න, ඕනෑ කෙනෙක් දැන ගත්තාවේ. ඔබතුමා ඒ ගැන කිසිවක් නො සිතනු මැනවැ”යි රජු අස්වසා, බෝසතුන් වෙත එළඹි නන්දිසේන බෝසතුන්ට වැඳ එකත්පස් ව සිට “ස්වාමීනි, මේ යුද්ධයෙන් කවරෙක් දිනන්නේ ද? කවරෙක් පරදින්නේදැ”යි විචාළේය. එවිට තවුසා “කලිඟු රජ දිනන්නේය, අස්සක රජ පරදින්නේයැ”යි කීය. “ස්වාමීනි, දිනන්නාගේ හා පරදින්නාගේ පෙරනිමිති කවරේ”දැයි නන්දිසේන ඇසීය. තවුසා පිළිතුරු දෙමින් “පින්වත, ජයග්‍රාහකයාගේ ආරක්‍ෂා දේවතාවා මුළුමනින් සුදු වෘෂභයෙකි. පරාජිතයාගේ ආරක්ෂා දේවතාවා, මුළුමනින් කළු වෘෂභයෙකි. ඔවුන් දෙදෙනා අතර ද යුද්ධයක් ඇති වේ. ඔවුන් අතරින් සුදු වෘෂභයා ජය ගනු ඇතැයි” පැවසීය. මේ විස්තර දැනගත් නන්දිසේන ආපසු ගොස් තම රජුට සහය පිණිස පැමිණ සිටි දහසක් පමණ මහා යෝධයන් කැඳවාගෙන නුදුරු තැනෙක වූ පර්වතයක් මුදුනට ගෙන ගොස් මෙසේ කීය. “පින්වතුනි, අපගේ රජුට ජීවිතය පුදන්නට තොපට හැකිද?” “ස්වාමීනි, එසේ”යැයි ඒ පිරිස නන්දිසේනට උත්තර දුන්හ. “එසේ වී නම් තෙපි මේ පර්වත මුදුනෙන් ප්‍රපාතයට පනිවු”යැයි නන්දිසේන කීය. ඔවුහු පනින්නට සූදානම් වූහ. ඒ වැළකූ නන්දිසේන “මෙසේ දිවි පුද කිරීමෙන් රජුට යහපතක් නො වේ. වඩාත් යෝග්‍ය රජු වෙනුවෙන් නො නැවතී, පසු නො බැස යුද කිරීම” යැයි පැවසීය. භට පිරිස එය පිළිගත්හ.
ඉක්බිති සංග්‍රාමය ආරම්භ වූ කල්හි, කලිඟු රජ මම “දිනන්නෙමි”යි යන නිශ්චයට බැසගෙන සිටියේය. ඔහුගේ බල සේනාවද එම නිශ්චයේම පිහිටා සිටියහ. එබැවින් යුද ඇඳුම් පවා නො ඇඳ වෙන වෙනම කණ්ඩායම් වී තමතමන්ට රිසි පරිද්දෙන් පිටත් වූහ. පරාක්‍රමයෙන් ක්‍රියා කළයුතු තන්හි දී පවා එසේ නො කළහ. මේ අතර රජවරු දෙදෙනා ද අසුන් පිට නැඟ ඔවුනොවුන් අබිමුවට යුද පිණිස නික්මුණහ. ඔවුන්ගේ ආරක්‍ෂා දේවතාවෝ රජවරුන් දෙදෙනාට මුලින් ගමන් කළහ. එම ආරක්‍ෂක දේවතාවෝ යුද කරන ආකාරයක් පෙන්වා එකිනෙකට ළං වූහ. රජු දෙදෙනාට පමණක් මේ වෘෂභයන් පෙනෙන අතර, සෙසු අය නො දකිති. මෙවිට සිය රජු වෙතට ගිය නන්දිසේන “දේවයිනි, අපගේ ආරක්‍ෂක දේවතාවා ඔබ වහන්සේට පෙනේදැ”යි රජුගෙන් ඇසීය. රජු “එසේ යැ”යි පිළිතුරු දුනි. “පෙනෙනුයේ කුමන අයුරෙන්දැ”යි නැවත නන්දිසේන රජුගෙන් ඇසීය. රජ පිළිතුරු දෙමින් “කාලිංගයාගේ ආරක්‍ෂා දේවතාවා මුළුමනින්ම සුදු වෘෂභයෙකි. අපගේ ආරක්‍ෂක දේවතාවා වෙහෙසට පත් කළු පැහැති වෘෂභයෙකි”යි පැවසීය. “මහරජතුමනි, ඔබවහන්සේ බිය නො වනු මැනවි. අපි දිනන්නෙමු. කාලිංගයා පරදින්නේය. ඔබවහන්සේ අසුපිටින් බැස මේ ආයුධය ද ගෙන, යුද පුහුණුව ලැබූ එම අසුගේ බඩට වම් අතින් පහරක් ගසා වේගවත් කොට, එම අසු ද, මේ යෝධයන් දහස ද සමග වේගයෙන් ගොස් කාලිංගයාගේ ආරක්‍ෂක දේවතාවා වන සුදු ගොනා ආයුධයෙන් ගසා මරනු මැනවි. එවිට දහසක් පමණ වූ අපි ආයුධ දහසකින් එක්විට පහර දෙන්නෙමු. මෙසේ කාලිංගයාගේ ආරක්‍ෂා දේවතා නැසෙන්නේය. එවිට කාලිංගයාට පරාජයත්, අපට ජයග්‍රහණයත් නියත” යැයි නන්දිසේන පැවසීය. එය පිළිගත් රජ නන්දිසේනගේ උපදෙස් පරිදි පිටත්ව ගොස් සුදු ගොනාට පහර දුන්නේය. ඇමතියෝ ද දහස් ගණන් ආයුධවලින් පහර දුන්හ. කලිඟු රජුගේ ආරක්‍ෂක දේවතාවා එහි ම මැරී වැටුණි. පැරදුණු කලිඟු රජු බැද පලා ගියේය. ඒ දුටු දහසක් පමණ වූ ඇමතියෝ “කාලිංගයා පලා යේ” යැයි උස් හඬින් ඝෝෂා කළහ. මරණ බයෙන් බියට පත්ව පලා යන කලිඟු රජ ඉහත කී තවුසාගේ අසපුව සමීපයේ දී තවුසාට බණිමින් මේ ගාථාව කීවේය.
නො ඉවසිය හැකි දේ ඉවසන කාලිංගයන්ට ජය අත්වේ. පරාජය නමැති විපත අස්සකයන්ටය. තවුසාණෙනි, ඔබගේ වචන එසේය. සෘජු ප්‍රතිපත්ති ඇත්තෝ බොරු නො කියති.
මෙහි **‘අසය්හසංහීනං’** යනු ‘ඉවසිය නොහැකි ඉවසීමට දුෂ්කර දෑ ඉවසීමට සමත් යන්න’යි. **‘ඉච්චෙව තෙ භාසිතං’** යනු ‘කූට තාපසය, මෙසේ තා විසින් අල්ලස් ගෙන, පැරදෙන රජුට දිනන්නේ යැයි ද, දිනන රජුට පරදින්නේ යැයි ද කියන ලදි යන්නයි. **‘උජ්ජු භූතා’** යම් කෙනෙක් කයින්, වචනයෙන්, මනසින් සෘජු වූවාහුද? ඔවුහු එසේ බොරු නො කියති යන අර්ථයි.
මෙසේ ඒ කලිඟු රජ තවුසාට බණිමින් ආපසු හැරීවත් නො බලා පලා ගොස්, නුවරට ම පැමිණියේය. ඉක්බිති දින කිහිපයකට පසු සක් දෙවිඳු තවුසාට උපස්ථාන පිණිස අසපුවට පැමිණියේය. සක් දෙවිඳුන් සමග කථා කරන තවුසා මේ තෙවැනි ගාථාව කීයේය.
ශක්‍රය, දෙවියෝ වූ කලී මුසාවාදය ඉක්ම වූවෝ වෙති. ඔවුන් අතර සත්‍යය පරම ධනය වේ. දේවරාජය, ඔබ කියූ දෙස මුසාවකි. ‘මඝවා’ නම් වූ මහා ඉන්‍ද්‍රය, කුමක් නිසා බොරු කීවෙහිද?
මෙහි **‘තං තේ මුසා භාසිතං’** යනු ‘ඔබ විසින් මට යමක් කියන ලදද? එය අරුත් බිඳහෙලන මුසාවකි. තා විසින් කුමන කරුණක් නිසා මෙසේ බොරු කියන ලදිද? යන අර්ථයි.
ඒ ඇසූ ශක්‍රයා සතරවෙනි ගාථාව කීය.
බ්‍රාහ්මණය, ‘දෙවිවරු පුරුෂ පරාක්‍රමයට ඊර්ෂ්‍යා නො කෙරෙති’යි කියනු ඔබ අසා තිබෙනවා නොවේද? ආත්ම දමනය වූ මනසේ එකඟ වූ සමාධිය ද, සුදුසු කල්හි එකාවන් ව නැගී සිටීම ද දැඩි වීර්යය ද පුරුෂ පරාක්‍රමය ද, අස්සකයන්ට විය. එහෙයින්ම විජයග්‍රහණය ද ඔවුනට ම හිමි විය.
“බ්‍රාහ්මණය, කිමෙක්ද? ඒ ඒ තන්හිදී වචන කතා කරන කල්හි, ‘දෙවිවරු පුරුෂ පරාක්‍රමයට ඊර්ෂ්‍යා නො කෙරෙති’යි යන මෙය ඔබ විසින් නො ඇසූ විරූ ද? **“දමො”** යනුවෙන් මෙහි දී අදහස් කෙරෙනුයේ අස්සක රජු වීර්යයෙන් උපදවා ගත් ආතම දමනය යි. **“මනසො අදෙජ්ඣො”** යන්නෙන් අදහස් කෙරෙනුයේ ජයග්‍රහණය සඳහා වීර්යය කරන කාලයේ දී, අස්සක රජුගේ සහ ඔහුගේ සහචරයන්ගේ සමගි සම්පන්න බව හා එකාවන් ව, එක් අරමුණෙක සිත පිහිටුවා ගෙන කටයුතු කිරීම යි. **“අව්‍යග්ගතා”** යන්නෙන් මෙහි දී අර්ථවත් වන්නේ “කලිඟු රජුගේ මිනිස්සු කොටස් වශයෙන් වෙන් ව පසු බැස්සාහු ය.” එසේ පසුබැසීමෙකින් තොර ව සමඟි සම්පන්නව එක්සිත් ව කටයුතු කිරීමයි. එසේ කටයුතු කරන්නන්ගේ වීර්යයත් පුරුෂ පරාක්‍රමයත් ස්ථිරය. ඒ කාරණය නිසාම අස්සකයන්ට ජය අත්විය.
කලිඟු රජු පලා ගිය පසු, අස්සක රජ එහි තැන තැන දමා ගොස් තිබූ දෑ ද, සතුරු පිරිසෙන් පැහැරගත් දෑද, ගෙන්වාගෙන සිය නුවරට ගියේය. මේ අතර නන්දිසේන ඇමතියා “ඔබගේ දූවරුන් සතරදෙනාට පිය උරුමයෙන් ලැබිය යුතු දායාද වහා අප වෙත එවනු මැනවි. එසේ නොකරන්නේ නම් කළ යුතු දේ දනිමි”යි කියා කලිඟු රජුට හසුනක් යැවීය. එම හසුන කියවූ කලිඟු බියෙන් තැතිගෙන දියණිවරුන්ගේ දායාද අස්සක රජුට අස්සක රජුට යැවීය. එතැන් පටන් රජවරු සමඟි සම්පන්නව විසූහ.
බුදුරජාණන් වහන්සේ මේ ධර්ම දේශනාව ගෙනහැර දක්වා, ජාතකය නිමවා වදාළ සේක. එදා කලිඟු රජුගේ දියණිවරු නම්, මේ තරුණ භික්‍ෂුණීහු වෙති. නන්දිසේන ඇමතියා නම්, සැරියුත් තෙරණුවෝය. තවුසා වනාහි ‘මම ම’ යැයි බුදුරජාණන් වහන්සේ තමන් වහන්සේ දක්වා වදාළ සේක.
**“අදෙය්‍යෙසු දදං දානං”** යන මේ ගාථා කොටස අයත් ජාතක කථාව බුදුරජාණන් වහන්සේ දෙව්රම් වෙහෙර වැඩවසන සේක්, අනඳ තෙරුන් අරබයා වදාළ සේක. මෙහි වර්තමාන කථාව යට කියන ලදි. බුදුරජාණන් වහන්සේ “මහණෙනි, පැරණි පඬිවරු වූ කලී, තමන්ට උපකාරී වූවනට පෙරලා උපකාර කළාහුයැ’යි වදාරා මේ අතීත කථාව ගෙනහැර දැක්වූහ.
අතීතයෙහි බෝසත් තෙමේ බරණැස් රජුව ඉපදී, දැහැමින් සෙමෙන් රාජ්‍ය කරවයි, දන්දෙයි, සිල් රකියි. දිනෙක ඔහු පසල් දනව්වක කොලාහලයක් සංසිඳුවන්නෙමියි, සේනාව ද පිරිවරාගෙන ගොස්, එහි දී පරාජයට පත්විය. ඉන්පසු අසු පිටට නැගගත් රජතුමා, පලා ගොස් එක් පිටිසර ගමකට පැමිණියේය. ඒ ගමේ රාජ්‍ය සේවකයෝ තිස් දෙනෙක් වෙසෙති. ඔවුහු උදෑසනම ගම මැද රැස් ව ගමේ දියුණුව ගැන කටයුතු කෙරෙති. ඒ අවස්ථාවේ දී රජතුමා සන්නාහ සන්නද්ධව අසුපිට නැගි, රාජාභරණවලින් යුක්තව ගම් දොරටුවෙන් ගම තුළට පිවිසියේය. ගම් වැසියෝ “මේ කිමෙක්දැ”යි බියට පත්ව, දිවැ ගොස් තම තමන්ගේ ගෙවල්වලට පැන ගත්හ. ඔවුන් අතර සිටි, එක් අයෙක් සිය නිවෙසට ගොස්, රජු පැමිණෙනු දැක, නාඳුනන කවරෙක්ද? රාජ පුරුෂයෙක්ද? නැතහොත් සොරෙක්දැ”යි ඇසීය. “මිත්‍රය, මම රාජපුරුෂයෙක්මි”යි රජ කීය. “එසේ නම් එනු මැනවැ”යි කියා රජු ගෙදරට කැඳවා ගෙන ගොස්, තමාගේ පුටුවෙහි රජ හිඳ වූ, ඒ පුරුෂයා තම සොඳුරට කථා කොට, “සොඳුර, මෙහි එනු මැනව, මාගේ යහළුවාගේ දෙපා සෝදු මැනවැ”යි කීය. අනතුරුව ඔහු තම බිරිය ලවා රජුගේ පා සෝදවා, තම ශක්ති පරිද්දෙන් ආහාර ද දෙවා, “මොහොතක් විඩා අරිනු මැනවැ”යි යහනක් ද සකසා දුනි. රජ එහි සැතපුනේය. ඉක්බිති ඒ පුරුෂයා රාජකීය අශ්වයාගේ සන්නාහය මුදා, මඳක් ඇවිද්දවා වතුරද පොවා, පිටෙහි තෙල් ගා පිරිමැද, කෑමට තණකොළ ද දුන්නේය. මෙසේ ඒ රජතුමා දින තුනක් හතරක් ආගන්තුක සත්කාර ලැබ, “මා දැන් යා යුතුයැ”යි කී කල්හි, රජුගේ මිතුරා රජුට ද, ඔහුගේ අසුට ද, කළ යුතු සියලු සංග්‍රහ කෙළේය. රජතුමා ආහාර අනුභව කොට, පිටත් වීමට සූදානම් වී, සිය මිතුරාට මෙසේ කීය. “මිතුර, මගේ නම මහා අස්සාරෝහ” ය. මගේ නිවෙස පිහිටා ඇත්තේ අගනුවර මැද ය. යම් විදියකින් ඔබ කිසියම් කටයුත්තකට නගරයට පැමිණිය හොත්, දකුණු වාසල් දොරටුවෙහි සේවයේ නියුතු දොරටුපාලයාගෙන්, “මහා අස්සාරෝහගේ ගෙය කොහි දැයි? විමසන්න, එවිට දොරටුපල්ලා ඔබට මා මුණගස්වනු ඇතැ”යි පවසා සමුගෙන නික්ම ගියේය.
මේ අතර රජුගෙන් වෙන් වූ බල සේනාව, රජු සොයා ගත නො හැකි ව නගරයෙන් පිටත කඳවුරු බැඳ සිටින කල්හි, රජු එනු දැක, පෙරගමන් ගොස් පිරිවරා ගත්තේය. රජතුමා එම පිරිසද කැටුව දකුණු වාසල් දොරටුව වෙත ගොස්, දොරටු පල්ලා කැඳවා රැස්ව සිටි ජනතාව මදක් ඈත්කොට, ඔහුට පමණක් ඇසෙන සේ මෙසේ උපදෙස් දුන්නේය. දරුව, කිසියම් විටෙක පසල් දනවු වැසියෙක් ඔබ හමුවට පැමිණ, “මහා අස්සාරෝහගේ ගේ කොහිදැ”යි විමසුවහොත් ඔහු මා ළඟට කැඳවා ගෙන එන්න, එවිට මසුරන් දහසක් ඔබට හිමියැ”යි පැවසීය. මෙසේ බලාපොරොත්තුව සිටිමුත් දනවු වැසියා, රජු හමුවට නො පැමිණියේය. ඔහුගේ පැමිණීම පමාවන කල්හි, රජතුමා ඔහුගේ ගමේ අයබදු වැඩි කෙළේය. එසේ කළ ද, ඔහු නො පැමිණියේය. මෙසේ දෙවන හා තෙවන වරටද, බදු වැඩි කෙළේය. එදා ඔහු නො පැමිණියේ ය. මේ අතර දනවු වැසියාගේ ගමේ මිනිස්සු ඔහු හමුවට පැමිණ “උතුමාණෙනි, ඔබේ මිතුරා වන අශ්වාරෝහකයා පැමිණි දින පටන් අපි බදු බරින් පෙළෙමු. දැන් දැන් හිස ඔසවා ගැනීමට පවා අපොහොසත් වෙමු. කරුණාකර ඔහු වෙතට ගොස්, මේ බව කියා බදු බරින් අප මුදනු මැනව”යි කීහ. දනවු වැසියා ඔවුනට පිළිතුරු දෙමින් “මැනව, මම එහි යන්නෙමි. එසේ වුවත් හිස් අතින් යා නොහැක. මගේ මිතුරාට දරුවෝ දෙදෙනෙකි. ඔවුන්ට ද මිතුරාගේ බිරිඳට ද මිතුරාට ද හඳින පොරවන වස්ත්‍ර ද, පළඳනා ද සකස්කොට දෙන මෙන්, ගම්වැසියන් ගිවිසවා ගත්තේය. පසුව ගම්වැස්සෝ ද ඒ සියලු පඬුරු ඔහුට ගෙනැවිත් දුන්හ.
දනවු වැසියා ඉහත කී තෑගි ද, තමාගේ ගෙදර පිසූ කැවුම් ද රැගෙන නුවරට ගොස්, දකුණු වාසල දොරටුවේ දී දොරටුපල්ලා මුණගැසී, සිය මිතුරා ගැන කරුණු විමසා, දොරටුපල්ලා හා සමග එහි ගියේ ය. එහි දී දොරටුපල්ලා “ඔබතුමාගේ යහලුවා කැටුව ආවෙමු”යි රජුට දන්වා යැවීය. ඒ ඇසූ රජතුමා වහා අසුනින් නැගිට “මගේ මිතුරා ද ඔහු සමග පැමිණි අය ද වහා කැඳවා ගෙන එන්නැ”යි පණිවුඩයක් යැවීය. එයින් නො නැවතුණු රජතුමා පෙරගමන් කොට, තම මිතුරා දැක ඔහු වැළඳගෙන කිමෙක් ද? යහලුව, මගේ සොයුරිය (ඔබේ බිරිඳ) දරුවනුත් සමග සැපෙන් වෙසේ දැ’යි, විමසා දැන මිතුරාගේ අතින් අල්ලාගෙන, උඩුමහල් තලයට ගොස්, සේසත යට රාජාසනයෙහි මිතුරා වාඩි කරවා, අගමෙහෙසිය කැඳවා, “මගේ මේ යාලුවාගේ පා සෝදනු මැනවැ”යි කීය. මෙහෙසිය ද ඔහුගේ පා සේදුවාය. ඇය පා සෝදනවිට රජතුමා පැන් කෙණ්ඩියෙන් පැන් වත් කෙළේය. දේවිය ඉන් අනතුරුව දෙපා තෙත මාත්තු කොට, තෙල් ගැල්වූවාය. මේ සියලු සත්කාරයන්ගෙන් පසුව, රජතුමා සිය මිතුරා අමතා, “හිතවත, අපට කෑමට යමක් ගෙනාවේදැ”යි ඇසීය. “එසේ යැ”යි පිළිතුරු දුන්, මිතුරා පසිම්බුවෙන් කැවුම් ගෙන දැක්වීය. රජතුමා ඒවා රන්තැටියක තබා, ඔහුට ද එයින් ම සංග්‍රහ කොට, “මාගේ යාලුවා ගෙනෙන ලද කැවිලි කනු මැනැවැ”යි රජමෙහෙසියට ද, ඇමතියන්ටද, දෙවා තෙමේද කෑවේය. මේ සංග්‍රහයෙන් පසු මිත්‍රයා, ගෙනෙන ලද සෙසු පඬුරු ද රජුට පිරිනැමීය. ඉක්බිති රජතුමා සිය මිතුරාට සැලකිල්ලක් වශයෙන්, තම කසීසළු බැහැරකොට, මිතුරා විසින් ගෙනෙන ලද වස්ත්‍ර යුගලය හැඳ ගත්තේය. රජමෙහෙසිය ද, තම කසී සළුවත් ආභරණත් වෙනුවට, මිතුරා ගෙනෙන ලද සළුවකුත්, ආභරණත් පැළඳ ගත්තාය.
අනතුරුව රජකුට සුදුසු රාජභෝජන තම මිතුරාට අනුභව කරවා, එක් ඇමතියකු කැඳවා “මාගේ මේ මිතුරා කැටුව ගොස්, මට කරන සේවාවේ ආකාරයෙන් ම ඔහුගේ රැවුල කපා සුවඳ පැනින් නහවා ලක්‍ෂයක් අගනා කසී සළුවක් හඳවා රජකුමට සුදුසු රාජකීය ආභරණ පළඳවා කැඳවා ගෙන එව”යි රජ ඔහු පිටත්කොට යැවීය. ඇමතියාද එය එසේම කෙළේය. ඉන්පසු රජතුමා නුවර බෙර හසුරුවා, ඇමතියන් රැස්කොට සේසත් මැද දී සිය මිතුරා පැළඳ සිටි, රත් සිරියල් නූල බැහැර කොට, රාජ්‍යයෙන් භාගයක් ඔහුට පිරිනැමීය. එතැන් පටන් රජතුමා හා සිය මිතුරා යන දෙදෙනා ම එක්ව කෑම බීම ගැනීමත් සමාන ආකාරයෙන් ම සයයය කිරීමත් කෙරෙති. මේ දෙදෙනා අතර ඇති වූ විශ්වාසය කිසිවකු විසින් නො බිඳිය හැකි ලෙස, ස්ථිරත්‍වයට පත්විණි. ඉක්බිති රජතුමා සිය මිතුරාගේ අඹුදරුවන් ද රජවාසලට කැඳවා, ඇතුළු නුවර මාලිගාවක් සාදා ඔවුන්ට දුන්නේය. මෙසේ ඔවුහු සියලු දෙනා සමගිව සතුටින් යුතුව රාජ්‍යය කරවූහ.
ඉක්බිති මේ වැඩපිළිවෙල ගැන කිපුණු ඇමතිවරු, රජතුමාගේ පුත්‍රයා කැඳවා ඔහුට මෙසේ කීය. “කුමරුනි, රජතුමා එක් ගෘහපතියකුට රජයෙන් අඩක් දී, ඔහු සමග එක්ව අනුභව කරයි, පානය කරයි, සයනය කරයි, තම දරුවන් ලවා ද ඔහුට වන්දවයි. ඔහු විසින් රජුට කළ උපකාරයක්වත් අපි නො දනිමු. රජ මේ කරන්නේ කුමක්ද? ඇමතිවරු විදියට, අපි මේ ගැන ලජ්ජා වෙමු. මේ බව රජතුමාට කියනු මැනව” යනුවෙනි. මෙය ඇසූ රාජ කුමාරයා, “යහපතැ”යි කියා පිළිගෙන, ඇමතිවරුන් කියූ සියල්ල රජුට දන්වා, “මහරජතුමනි, මෙසේ නො කරනු මැනවැ”යි කීය. එවිට රජතුමා, “පුත, පසුගිය කාලයේ යුදයෙන් පැරදුණු මම, කොහි විසුයෙම්දැයි කියා දන්නෙහිදැ”යි රජතුමා ඇසීය. “නො දනිමි” “මම මගේ මේ මිතුරාගේ ගෙදර නිරෝගීව වැස, පසුව අවුත් රජය කරන්නට පටන් ගත්තෙමි. මෙසේ මට උපකාර කළ ඔහුට කුමන සම්පතක් නො දෙම්ද?” මෙසේ කියූ බෝසත් රජතුමා, “පුත, යමෙක් නො දිය යුත්තකුට යමක් දේ ද? දිය යුත්තකුට නො දේ ද? ඔහු විපතකට පත් වූ විට, කිසිදු උපකාරයක් නො ලබයි” මෙසේ කියා, මේ කරුණ තවදුරටත් ප්‍රකට කරවමින්, රජතුමා මෙසේ ද ප්‍රකාශ කළේය.
යමෙක් නො දිය යුත්තන්ට දන් දෙමින්, දිය යුත්තන් කෙරෙහි නො දේද? ආපදාවන්හි දී විපතට පත්, ඒ පුද්ගලයා පිහිට වන්නකු නො ලබයි.
යමෙක් නො දිය යුත්තන් කෙරෙහි “දන් නො දෙමි” යි දිය යුත්තන් කෙරෙහි, පරිත්‍යාග කෙරේද? ආපදාවන්හිදී, විපතට පත් ඒ පුද්ගලයා පිහිට වන්නකු ලබයි.
කෙනෙකුගේ ගුණවත්කම් හඳුනාගත හැක්කේ එක්ව කටයුතු කිරීමෙන් හා එක්ව විසීමෙනි. පහත් ස්වභාව ඇත්තවුන් කෙරෙහි හා කපටියන් විෂයෙහි, කරන ලද පරිත්‍යාගයන් ප්‍රතිඵල රහිතය. ආර්යයන් කෙරෙහිද, ආර්ය මාර්ගයන්හි ගමන් කරන අය කෙරෙහිද, කරන ලද අල්ප මාත්‍ර වූ ද, පරිත්‍යාගය මහත්ඵල වේ.
යමෙක් පෙර දී උපකාරකයෙක් වී නම්, ඔහු ලොව දුෂ්කර කටයුත්තක් කළ කෙනෙකි. පසුව එවැන්නක් කළත් නො කළත් ඔහු පූජාවට සුදුසු ම ය.
මෙහි **“අදෙය්‍යෙසු”** යනු “පෙර උපකාර නෙ ාකළ අය කෙරෙහි” යන අර්ථයි. **“දෙය්‍යෙසු”** යනු “උපකාර කළවුන් කෙරෙහි” යන අර්ථයි. **“නප්පවෙච්ඡති”** යනු “ඇතුළු කොට නො ගනී, නො දේ” යන අර්ථයි. “ආපාසු” යනු ආපදාවන්හි යන අර්ථයි. **“ව්‍යසනං”** යනු ‘දුක්’ය. **“සඤ්ඤොගම්භොගවිසෙසදස්සනං”** යනු ‘යමෙක් මිතුරකු සමග එක්ව කටයුතු කිරීමෙන් හා එක්ව විසීමෙන්, ‘මට මේ සියල්ල මොහු විසින් කරන ලදැ’යි ගුණ විශේෂයන් හඳුනා ගැනීමයි. මේ සියල්ල මොහු විසින් කරන ලදැ’යි ගුණ විශේෂයන් හඳුනා ගැනීමයි. පවිටු ස්වභාවය ආත්මකොට ඇති බැවින්, පව්කාර කපටි පුද්ගලයන් කෙරෙහි කළ පරිත්‍යාගයන් විනාශ මුඛයට පත්වේ” යන අර්ථයි. **‘අරියෙසු’** යනු ‘තමන්ට කළ උපකාරය හඳුනා ගන්නා තැනැත්තා විසින්, නිර්මල උත්තමයන් කෙරෙහි’ යන අර්ථ යි. **‘අඤ්ජසෙසු’** යනු ‘ඒ කළගුණ සිහිකිරීම් වශයෙන් ම සෘජු වූත්, අවංක වූත්, උතුමන් කෙරෙහි’ යන අර්ථයි. **‘අණුම්පි’** යනු ‘අල්ප මාත්‍ර වූ’ යන අර්ථයි. **‘තාදිසු’** යනු ‘යම් එබඳු ආර්ය වූත්, සෘජු වූත්, පුද්ගලයෝ වෙත් ද? ඒ උතුමන් කෙරෙහි අල්ප වශයෙන් කරන ලද දේ, මහත්ඵල ද, මහත් සේ පුළුල් වූවක් ද, ඉමහත් බැබළීමක් ගෙන දෙන්නෙක් ද වේ. මනා වූ කෙතක වපුල බීජ මෙන්, නො නැසේ. වෙනත් පවිටකු විෂයෙහි බහුල කොට පුදන ලද දේ වුවත්, ගින්නෙහි හෙළන ලද බීජ මෙන් නැසේය යන අර්ථයි. මෙසේ ද කියන ලදි.
ගින්නෙහි හෙළූ බීජයක් යම් සේ දැවී යා ද? නො වැඩේද? එසේ අසත්පුරුෂයා විෂයෙහි කරන ලද දේ දැවී යයි. නො වැඩේ.
උසස් පැවතුම් ඇති සිල්වත් කළගුණ දන්නා පුද්ගලයා විෂයෙහි කළ දෑ, මනා වූ කෙතක වපුල බීජ මෙන්, නො නැසේ.
මෙහි **‘පුබ්බෙ කතකල්‍යාණො’** යනු ‘මුලින් ම උපකාර කළ පුද්ගලයා’ ය. ‘අකා’ යනු ‘කෙළේය’ යන අර්ථයි. ‘එනම්, ලොව ඉතා දුෂ්කර කාර්යයක් කෙළේය’, යන අර්ථයි. **‘පච්ඡාකයිරා’** යනු ‘ඔහු පසුව වෙනත් කිසියම් උදව්වක් කළත්, නොකළත්, මුල දී කළ උදව්ව නිසාම අතිශයින් පූජාර්හ වේ. සියලු සත්කාර සම්මානයන්ට සුදුසුය’ යන අර්ථයි.
රජතුමාගේ මේ කථාව අසා සිටි ඇමතිවරුත් රාජකුමාරයාත් එතැන් පටන් රජුට විරුද්ධ ව කිසිවක් නො කියන්නට වගබලා ගත්හ.
බුදුරජාණන් වහන්සේ මේ ධර්මදේශනාව ගෙනහැර දක්වා, ජාතකය නිමවා වදාළ සේක. එදා දනවු වැසියා නම්, ආනන්ද තෙරණුවෝය. බරණැස් රජතුමා වූ කලී, ‘මම ම යැ’යි බුදුරජාණන් වහන්සේ තමන් වහන්සේ දක්වා වදාළ සේක.
**‘අනුත්තරෙ කාමගුණෙ සමිද්ධෙ’** යන මේ ගාථා කොටසින් ඇරඹෙන මේ ජාතක කථාව බුදුරජාණන් වහන්සේ දෙව්රම් වෙහෙර වැඩවෙසෙන සමයෙහි කොසොල් රජුගේ එක්තරා සේවකයෙකු අරබයා වදාළ සේක. මෙහි වර්තමාන කතා පුවත ‘සෙය්‍යංස’ ජාතකයේ දී, කියන ලදි. එහිදී බුදුරජාණන් වහන්සේ ‘අනර්ථයෙන් අර්ථය සලසා ගත්තේ, ඔබ පමණක් නොවේ. ‘පැරණි පඬිවරු පවා, තමා කරා පැමිණි විපත, සැපතක් කරගත්හ’යි වදාරා මේ අතීත කථාව ගෙනහැර දැක්වූ සේක.
පෙර බරණැස්පුර බරණැස් රජුට සේවය කරන එක් ඇමතියෙක් මාලිගාව තුළදී නපුරු වචන කතා කළේය. එය සියැසින් දුටු රජතුමා, ඔහු රටින් පිටුවහල් කළේය. ඔහු ‘දබ්බසේන’ නම් වූ කොසොල් රජුට සේවය කළේයැ’යි, යන මේ සියල්ල, ‘මහා සීලව’ ජාතකයේ දී විස්තර කරන ලදි. ඒ අනුව දබ්බසේන රජතුමා දිනක් මාලිගාවේ උඩුමහල් තලයෙහි ඇමතියන් මැද සිටි, බරණැස් රජු අල්වාගෙන, ආරක්‍ෂිත පැසෙක දමා, උතුරුවාසල් දොරටුවෙහි එළිපත්තට ඉහළින්, හිස පහතට සිටින සේ එල්වීය. මෙහිදී අත්අඩංගුවේ පසුවූ බරණැස් රජතුමා තමාට සතුරුකම් කරන, දබ්බසේන රජු කෙරෙහි මෛත්‍රිය වඩා, කසිණ අරමුණක් ගෙන, ධ්‍යාන ඉපදවීය. එවිට ඔහුගේ බැඳුම් ඉබේම ගිලිහිණි. අනතුරුව රජතුමා අහසෙහිම පලක් බැඳ, වාඩි වී හුන්නේය. මේ අතර දබ්බසේන රජුගේ සිරුරෙහි දහඩිය නැගුණි. දැවිල්ලක් ද හට ගත්තේය. ඔහු ‘දැවෙමි දැවෙමි’ යි කියමින් බිම වැතිරී, ඒ මේ අතට පෙරලෙන්නට විය. අනතුරුව රජතුමා සමීපයෙහි සිටි අයගෙන්, තමාට සිදුවී ඇති මේ දාහය ගැන කරුණු විමසීය. “මහරජතුමනි, ඔබවහන්සේ ඉතා දැහැමි රජකු වන බරණැස් රජු හිස යටිකුරු කොට එල්ලා නිරපරාධයේ වද දුන්නෙහිය. මේ එහි ප්‍රතිඵලය යැ”යි ඔවුහු කීහ. එවිට රජ “එසේ වී නම්, වහා ගොස් ඔහු මුදවු” යැයි අණ කෙළේය. රාජපුරුෂයෝ එහි ගියවිට බරණැස් රජු අහසෙහි පලක් බැඳ හිඳිනු දැක, ආපසු හැරීවිත්, දබ්බසේන රජුට ඒ බව කිවූහ. ඒ ඇසූ දබ්බසේන රජතුමා වහ වහා එතැනට ගොස්, බරණැස් රජුට වැඳ, තමා කළ වරදට සමා කරවාගෙන, අනතුරුව මේ පළමුවැනි ගාථාව කීවේය.
ඒක රාජ වූ බෝසත් තෙමේ, පෙර උසස් වූ ද, සමෘද්ධිමත් වූ ද, කම්සැප විඳ විසී ය. ඔහු දැන් විෂම වූ නරකයෙහි (විපතෙහි) වැටුණත් පෙර පැවති වර්ණයත්, බලයත්, අත් නො හරියි.
මෙහි **‘වසි’** යනු ‘වාසය කළේය’ යන්නයි. **‘ඒකරාජ’** යනු ‘බෝසතුන්ට නමින් කරන ලද, ආමන්ත්‍රණය’යි. **‘සෝදානි’** යනු ‘ඒ ඔබ දැන්’ යන අර්ථයි. **‘දුග්ගෙ’** යනු ‘විෂම ස්ථානයෙහි’, යන අර්ථයි. **‘නරකම්හි’** යනු ‘වළෙක’, යන අදහසයි. එල්ලන ලද ස්ථානය සඳහා මෙය කියන ලදි. **‘නප්පජෙහ වණ්ණබලං පුරාණං’** යනු ‘මෙබඳු නපුරු තැනෙක දමන ලද්දේ වුවත්, පෙර පැවති වරණයත්, බලයත්, අත් නො හරිහිදැ’යි විචාරයි යන අර්ථයි.
එය අසා බෝසත් තෙමේ, පහත දැක්වෙන ගාථාවන් ප්‍රකාශ කෙළේය.
2. ‘දබ්බසේන’ රජතුමනි, මගේ තපසත්, ඉවසීමත් පෙර සිට පතන ලද්දකි. එය ලැබුවා වූ මම, දැන් ඒ පෙර පැවති වර්ණයත් බලයත් කුමක් නිසා හැරපියම්ද?
3. යසස් ඇත්තාණෙනි, නුවණැත්තාණෙනි, නො ඉවසිය හැකි දේ, ඉවසන්නාණෙනි, සියල්ල මුළුමනින් නිමා විය. උදාරත්‍වයත්, කීර්තියත්, කලින් ම ලබන ලදි. එබැවින් පුරාණ වර්ණයත්, බලයත් අත් නො හරිමි.
4. රජතුමනි, නො ඉවසිය හැකි දේ, ඉවසිය හැකි මම, ඔබ විසින් ඇතිකළ දුකෙන්, රාජ්‍ය සුවය දුරුකොට, ධ්‍යානසුවය කරණ කොට ගෙන, එම දුකත් දුරුකොට වසමි. උභයාර්ථයෙහි ශාන්ත වූ (නිවුනා වූ) වෙසෙසින් සංසිඳුණු සිත් ඇත්තෝ, සැප දුක් දෙක්හි උපේක්‍ෂා වෙති.
මෙහි **‘ඛන්තී’** යනු ‘ඉවසීම’ යි. **‘තපො’** යනු ‘තපස් රැකීම’යි. **‘සම්පත්‍ථිතා’** යනු ‘කැමතිවන ලද, පතන ලද’ යන අර්ථයි. **‘දබ්බසෙන’** යනු ‘රජුට නමින් ඇමතීම’යි. **‘තංදානි ලද්ධාන’** යනු ‘එම ප්‍රාර්ථනාව ලැබ දැන මම’ යන අර්ථයි. **‘ජහෙ’** යනු ‘මම කුමන කරුණක් නිසා දුරු නො කෙරෙම්ද? යමෙකුට දුකක් හෝ දොම්නසක් හෝ වේ ද? ඔහු එය දුරු කරන්නේ යැ’යි දක්වයි.
**‘සබ්බං කිරෙව පරිනිට්ඨිතානී’** යනු ‘මුල පටන් තමාගේ සම්පත් දක්වමින් කීය. මා විසින් කළ යුතු සියලු කටයුතු දාන, ශීල හා පොහෝ කටයුතු මුලදී ම නිමවන ලදි’ යන මෙය කියන ලද්දේ වේ. **‘යසස්සිතං පඤ්ඤවන්තං විසය්හ’** යනු ‘පරිවාර සම්පත්තීන් නිසා, ‘යසස්සි’ යන්නත්, ප්‍රඥා සම්ප්‍රදාව නිසා, ‘පඤ්ඤවන්ත’ යන වචනයත්, නො ඉවසිය හැකි දේ ඉවසන නිසා, ‘විසය්හ’ යන වචනයත් අර්ථවත් වේ. මෙසේ මේ වචන තුනම ආමන්ත්‍රණයෙහි වේ. මෙහි යෙදී ඇති ‘න’ කාරය නිපාතයකි. ව්‍යඤ්ජනයන්ගේ සිලුටුතාව අපේක්‍ෂාවෙන් ‘න’ කාරයේ බිංදුව යොදන ලද බව, තේරුම් ගත යුතුය. **‘යසොච’** යනු ‘කීර්තිය’ ද යන අර්ථයි. **‘ලද්ධා පුරිමං’** යනු ‘පෙර නො ලද විරූ යමක්, ප්‍රථමයෙන් ලැබ’, යන අර්ථයි. **‘උළාරං’** යනු ‘මහත් බව’යි. කෙලෙස් මැඩ පැවත්වීමෙහි ලා මෛත්‍රී භාවනාවෙන් ධ්‍යාන ඉපදවීම සඳහා ම කීය. **‘නප්පජහෙ’** යනු ‘මෙබඳු වූ කීර්තියක් ලැබ, කුමන කරුණක් නිසා, පුරාණ වර්ණයත්, බලයත් අත්හරිම්ද?’ යන අර්ථයි.
**‘දුක්ඛෙන’** යනු ‘ඔබ විසින් සාදන ලද වළෙහි දැමීමේ දුකෙන්, මාගේ රජ සැප දුරුකොට’, යන අර්ථයි. **‘සුඛෙන වා තං දුක්ඛං’** යනු ‘ධ්‍යාන සුවයෙන් හෝ, ඒ දුක දුරුකොට’, යන අර්ථයි. **‘උභයත්‍ථ සන්තො’** යනු ‘මා මෙන් ශාන්ත වූ, යම් කෙනෙක් වෙද්ද, ඔවුහු මේ කියන ලද කොටස් දෙක්හිම නිවුණු ස්වභාවයෙන් මධ්‍යස්ථ වූවාහුය.’ යන අර්ථයි. **‘සුඛෙ ච දුක්ඛෙ ච භවන්ති තුල්‍යා’** යනු ‘දුක සැප දෙක්හිම වෙනසකට පත් නො වී, එක්බඳු වෙත්’, යන අර්ථයි. වෙනසකට පත් නොවෙති, යනුයි.
මේ අසා දබ්බසේන රජ බෝසතුන් සමා කරවාගෙන, ‘ඔබතුමාගේ රාජ්‍යය ඔබම කරවනු මැනවි. මම ඔබගේ සතුරන් පිටුවහල් කරවන්නෙමි’යි කියා, ඒ දුෂ්ට ඇමතියාට, රජ අණින් දඬුවම් කරවා, පිටත් ව ගියේය. බෝසත් තෙමේ ද රාජ්‍යය ඇමතියන්ට බාර දී, සෘෂි පැවිද්දෙන් පැවිදිව, දිවි ඇති තෙක් වැස, මිය ගොස් බඹලොව උපන්නේය.
බුදුරජාණන් වහන්සේ මේ ජාතක කථා ධර්මදේශනාව ගෙනහැර දක්වා, ජාතකය නිමවා වදාළ සේක. එකල්හි දබ්බසේන රජ නම් ආනන්ද තෙරුන් වහන්සේය. බරණැස් රජ වූ කලී මම වෙමියි’ ද වදාළ සේක.
**‘ඉමානි මං දද්දර තාපයන්තී’** යන මේ ගාථා කොටස දැක්වෙන ජාතක කථාව බුදුරජාණන් වහන්සේ දෙව්රම් වෙහෙර වැඩ වෙසෙන සේක්, එක් කිපෙනසුලු භික්‍ෂුවක් අරබයා වදාළ සේක. මෙහි වත්මන් කතා පුවත ඉහතින් කියන ලදි. එකල්හි දම්සභාවෙහි රැස් වූ භික්‍ෂූන් අතර සිදු කෙරුණු සාකච්ඡාවට ඉහත සඳහන් කිපෙනසුලු භික්‍ෂුව මාතෘකා විය. එවිට එහි පැමිණි බුදුරජාණන් වහන්සේ ‘මහණෙනි, තෙපි කුමන කතාවක් කරමින් සිටියාහුදැ’යි විචාරා, ඉහත සඳහන් ‘ඒ භික්‍ෂුව ගැන යැ’යි කරුණු දැන, එම භික්‍ෂුව එතැනට ම කැඳවා, ‘මේ කිපෙනසුලු බව ඇත්තක්දැ’යි ඔහුගෙන් විමසූ සේක. ඊට පිළිතුරු දෙන ඒ භික්‍ෂුව, එය සත්‍ය බව පිළිගත්තේය. එවිට සුගතයන් වහන්සේ භික්‍ෂූන් අමතා “මහණෙනි, මොහු කිපෙනසුලු වූයේ දැන් මතු නො වේ, පෙර ද එසේම යැ’යි වදාරා ‘පෙර පඬිවරු මොහුගේ ක්‍රෝධභාවය නිසා, උතුම් නාග රාජ භවනෙහි උපත ලබා සිටියත්, වසර තුනක් කසලින් පිරුණු අපිරිසිදු භූමියක විසූහ’යි වදාරා මේ අතීත කථාව ගෙනහැර දැක්වූ සේක.
අතීතයෙහි බරණැස් නුවර බඹදත් රජු රාජ්‍යය කරවන කල්හි, බෝධිසත්ත්වයන් වහන්සේ, හිමවත් පෙදෙසෙහි ‘දද්දර’ පර්වත ප්‍රාන්තයේ දද්දර නාග භවනෙහි රාජ්‍ය විචාරණ, දද්දර රජුට පුත්ව උපන්නාහ. ‘මහා දද්දර’ යනු එතුමාගේ නමයි. බෝසතුන්ගේ කණිටු සොයුරු ‘චුල්ල දද්දර’ නම් විය. චුල්ල දද්දර කුමරා සැබවින්ම කිපෙනසුලුය. පරුෂය. ඔහු සෙසු නාග මානවකයන්ට බණිමින්, පහරදෙමින් හැසිරෙයි. ඔහුගේ පරුෂභාවය මැනවින් තේරුම් ගත් නා රජු ඔහු නාග භවනයෙන් පිටමං කිරීමට අණ කෙළේය. මහා දද්දර කුමරා සිය සොයුරා ලවා පියා සමා කරවාගෙන රාජ ආඥාව වළක්වා ගත්තේය. දෙවන වරටද, රජතුමා කණිටු කුමාරයාට කිපුණේය. දෙවන වතාවට ද බෝසත් කුමරා පියා සමා කරවා ගත්තේය. තෙවන වතාවේ දී, කණිටු කුමාරයා කෙරෙහි කිපුණු පිය මහා රජතුමා, බෝසත් කුමරාට කතා කොට, නො හික්මුණු මොහු අවස්ථා දෙකකදී ම රැක ගත්තේය. දඬුවම ද වළක්වාලීය. එබැවින් තෙපි දෙදෙනා ම මේ නාග භවනෙන් වහා නික්මෙහු. තෙපි බරණැසට ගොස් අපිරිසුදු භූමියක තෙවසරක් කල් ගෙවවු යැ’යි නා ලොවින් පිටමං කළේය. සොහොයුරෝ දෙදෙනා ද, එම දඬුවමට යටත් ව පිටත් ව ගොස් පියා කී තැන ම විසූහ. අපිරිසිදු ගවර වළෙක දඬුවම් ජීවිතය ඇරඹූ සොහොයුරෝ දෙදෙනා ගොදුරු ගැනීම සඳහා, වතුර වළෙන් මතු පිටට පැමිණ ගොදුරු සොයන කල්හි, එහි පැමිණි ගම්දරුවෝ පිරිසක් නාගයන් දෙදෙනා දැක මැටි කැට, ගල්, දඬු ආදියෙන් දමා ගසමින්, “කළල් වූ හිස ඇති, උල් වූ නගුටු ඇති, දිය නයින් වැනි වූ, මොවුන් මොක්කුන් දැ”යි යනාදී නින්දිත වචන කියමින්, බණින්නට පටන් ගත්හ.
එවිට චුල්ල දද්දර නම් වූ නාග කුමාරයා, සිය සැඩපරුෂකම නිසා ම ගම්දරුවන්ගේ එම අවමානය නො ඉවසන්නේ සිය වැඩිමල් සොහොයුරා අමතා, ‘සොහොයුර, මේ ගම්දරුවෝ අපකෙරෙහි උග්‍ර විෂ ඇති බවක් නො දැන, අපට පරිභව කෙරෙති. මොවුන්ගේ අවමානය ඉවසා දරා ගැනීමට මම අපොහොසත් වෙමි. නාසයෙන් විෂ වාතයක් පිඹ ඔවුන් විනාශ කරන්නෙමි’යි කීය. මේ අදහස ප්‍රකාශ කරමින්, ඔහු පහත දැක්වෙන මේ පළමු ගාථාව ප්‍රකාශ කළේය.
දද්දර අයියණ්ඩිය, මිනිස් ලොව, මැඩියන් කන්නේය. ජලය කෙළවර වසන්නේය. යන මේ පුරු වචන දැඩි විෂ ඇති මා තැවීමට පත් කරයි. ‘විෂ රහිත මේ ගම්දරුවෝ’ ඉහත කී අයුරෙන් අපට පරිභව කෙරෙති.
**‘තාපයන්තී’** යනු ‘දුකට පත් කෙරෙති’ යන්නයි. **‘මණ්ඩූකභක්ඛා උදකත්තසෙවී’** යනු ‘මැඩියන් අනුභව කරන්නෝය. ජලය කෙළවර වසන්නෝ යැ’යි කියමින් ‘මේ විෂ රහිත ගම්දරුවෝ’ යන අදහසයි. **‘මං ආසිවිසං’** යනු ‘විෂ සහිත මට’ යන්නයි. **‘සපන්ති’** යනු ‘අවමන් කෙරෙති’ යන අර්ථයි.
බාල සොහොයුරාගේ වචනය ඇසූ, මහ දද්දර නම් වූ බෝසත් තෙමේ, පහත එන ගාථා ප්‍රකාශ කළේය.
2. සිය රටින් නෙරපන ලදුව වෙනත් ජනපදයකට ගිය තැනැත්තා එහිදී අසන්නට ලැබෙන නපුරු වචන රැස්කර තැබීමට කොටුවක් කරන්නේය.
3. යම් තැනෙකදී පුරුෂයකු ජාතිය අනුව හෝ, හැදියාව අනුව හෝ, නො හඳුනත්ද? නන්නාඳුනන ජනයා අතර වෙසෙන්නෙක් එහිදී මානයක් ඇතිකොට නො ගන්නේය.
4. විදේශයක වාසය කරන්නා වූ, අතිශයින් නුවණ ඇති, රන් හා සමවන පුද්ගලයෙකු විසින් වුවද, මෙහෙකරුවෙකුගේ නමුත් තර්ජනය ඉවසිය යුතුය.
මෙහි **‘දුරුත්තානං නිධෙතවෙ’** යනු ‘යම්සේ ධාන්‍ය රැස්කිරීම සඳහා මහත් වූ කොටුවක් කොට, එය පුරවා තබා, ප්‍රයෝජනයක් ඇති වූ විටෙක එම ධාන්‍ය පරිහරණය කෙරේද? එපරිද්දෙන් විදේශයකට ගිය තැනැත්තා, පරිපූර්ණ පණ්ඩිතයෙක් වුවද, නපුරු වචන රැස්කොට තැබීම සඳහා මහත් වූ කොටුවක් ඉදි කරන්නේය. ඉන්පසුව එම කොටුවෙහි, එම නපුරු වචන තැන්පත් කොට තබා, නැවත තමාට බලය ලැබුණු පසු, කළ යුතු දේ කරන්නේය’ යනුයි. **‘ජාතියා විනයෙන වා’** යනු ‘මොහු රජ කුමරෙකි, බමුණෙකි, සිල්වතෙකි, බහුශ්‍රැතයෙකි, ගුණසම්පන්නයෙකි යනුවෙන් හෝ, මෙසේ යම් ජාතියක් ගැන හෝ, හික්මීමක් ගැන හෝ, නො දනිති’, යන අර්ථයි. **‘මාන’** යනු මෙබඳු වූ මට පහත් ව්‍යවහාරයෙන් කථා කෙරෙති. සත්කාර නො කෙරෙති, ගරු නො කෙරෙති, බුහුමන් නො කෙරෙති’, යන අදහස යි. **‘වසමඤ්ඤනතෙ ජනෙ’** යනු ‘තමාගේ ජාති ගෝත්‍ර නො දන්නා වූ, ජනයා සමීපයේ වාසය කරන්නෙක්’ යන්නයි. **‘වසතො’** යනු ‘වසන්නකු විසින්’ යන්නයි. මෙයම පාඨය වේ.
මෙසේ ඔවුහු එම කුණු වළෙහි තෙවසක් විසූහ. අනතුරුව පියරජතුමා ඔවුන් කැඳවීය. එතැන් පටන් ඔවුහු නිහතමානීවම කටයුතු කළහ.
බුදුරජාණන් වහන්සේ මේ ධර්ම දේශනාව ගෙනහැර දක්වා, සත්‍යය ප්‍රකාශකොට ජාතකය නිමවා වදාළ සේක. ධර්ම දේශනාව අවසානයේදී කිපෙනසුලු භික්‍ෂුව අනාගාමී ඵලයෙහි පිහිටියේය. එදා චුල්ල දද්දර, මෙදා කිපෙනසුලු භික්‍ෂුවයි. මහා දද්දර වනාහී ‘මම වෙමි’ යි බුදුරජාණන් වහන්සේ තමන් වහන්සේ දක්වා වදාළ සේක.
**‘නත්‍ථි ලොකෙ රහො නාම’** යන මේ ගාථා කොටස සඳහන් වන ජාතක කථා ධර්ම දේශනාව බුදුරජාණන් වහන්සේ දෙව්රම් වෙහෙර වැඩ වාසය කරන සේක් පාප කර්මයකට නිග්‍රහ කිරීමක් අරබයා වදාළ සේක. මෙහි වර්තමාන කථා වස්තුව එකොළොස් වැනි නිපාතයෙහි දක්නට ලැබෙන්නේය. මෙය එහි කෙටි විස්තරයකි. ජේතවනාරාමයෙහි වෙසෙන පන්සියයක් භික්‍ෂූහු රෑ මැදියම කාමවිතර්කයක් සම්බන්ධයෙන් කල්පනා කරමින් උන්හ. බුදුරජාණන් වහන්සේ දිවා රෑ මුළුල්ලේ එක් ඇසක් ඇත්තෙක් එම ඇස රකින්නාක් මෙන් ද, එක් පුතකු ඇත්තෙකු එම පුතා රකින්නාක් මෙන්ද, වලිගය රක්නා සෙමර මුවෙකු මෙන් ද, නො පමාව නිරතුරු ව සිය ශිෂ්‍ය භික්‍ෂූන් ගැන සොයා බලන සේක. බුදුරජාණන් වහන්සේ රාත්‍රී කාලයෙහි, දිවැසින් ජේතවනය දෙස බලන සේක්, සක්විති රජකුගේ මාළිගාව තුළ සිටින සොරකු වැනි වූ ඒ භික්‍ෂුව දැක, ගඳකිළිය විවරකොට, අනඳ හිමියන් කැඳවා මෙසේ වදාළ සේක. ‘ආනන්දයෙනි, විශ්‍රාම ශාලාවේ ඇතුල් කෙළවර භික්‍ෂූන් කැඳවා, ගඳකිළි දොරටුවෙහි අසුනක් පනවන්නැ’යි වදාළහ. උන්වහන්සේ ද එසේ කොට, එය බුදුරදුන්ට දැනුම් දුන්හ. තථාගතයන් වහන්සේ පනවන ලද ආසනයෙහි වැඩ හිඳ සියලු දෙනාට පොදුවේ කථාකොට, මහණෙනි, පුරාණ පඬිවරු ‘පව් කිරීමෙහි රහසක් නම් නැතැ’යි පව් නො කළහ යි වදාරා එහි සිටි භික්‍ෂූන්ගේ ඉල්ලීමට අනුව මේ අතීත කථාව ගෙනහැර දැක්වූ සේක.
අතීතයෙහි බරණැස් නුවර බඹදත් රජු රාජ්‍යය කරවන කල්හි, අප මහ බෝසතාණන් වහන්සේ බමුණු කුලයක ඉපිද නිසි වියට පත්වූයේ, එම බරණැස් නුවරම දිසාපාමොක් ඇදුරුතුමාගේ ළඟ පන්සියයක් මානවකයන්ට ප්‍රධානව ශිල්ප උගනිති. මේ ඇදුරුතුමාට තරුණ වියට එළඹි දුවණියක් සිටියාය. දිනෙක ඇදුරුතුමා මෙසේ සිතීය. ‘මාගේ ශිෂ්‍ය වූ මේ මානවකයන්ගේ සීලය විමසා බලා සිල්වතෙකුටම ඇය පාවා දෙන්නෙමි’ යනුවෙනි. මෙසේ සිතූ ඇදුරුතුමා එක් දිනෙක මානවකයන් අමතා ‘දරුවෙනි, මට තරුණ වියට එළඹි දුවණියක් ඇත. ඇයට විවාහයක් කරදීමට මම බලාපොරොත්තු වෙමි. එම විවාහය සඳහා අලුත් වස්ත්‍ර හා ආභරණ සොයාගත යුතුව ඇත. එබැවින් තෙපි තොපගේ නෑයන්ට නොපෙනෙන සේ වස්ත්‍ර හා ආභරණ සොරකම් කොට මෙහි ගෙන එවු. කිසිවකුට නො පෙනෙන්නට ගෙනා දෑ පමණක් ගනිමි. පෙනි පෙනී ගෙන ආ දැයක් වෙතොත්, එය නො පිළිගනිමි’යි කීය. ඒ ශිෂ්‍යයෝ ද ‘මැනවැ’යි පිළිගෙන එතැන් පටන් වස්ත්‍ර, සළු, පිළි පළඳනා ආදිය රැගෙන යති. ගුරුවරයා සිසුන් ගෙනා ගෙනා දෑ, වෙන් වෙන් කොට තැබුවේය. බෝසතුන් කිසිවක් ගෙනාවේ නැත. මෙය දැනගත් ආචාර්යවරයා බෝසත් සිසුවාගෙන් ‘දරුව, නුඹ වනාහි කිසිවක් නො ගෙනාවෙහිදැ’යි ඇසීය. ‘එසේය ඇදුරුතුමනි’යි, ඔහු කීය. ‘ඒ කුමක් නිසාද?’ ‘ඔබවහන්සේ කිසිවකුට පෙනෙන්නට ගෙන ආ දෑ නොගන්නහුය. මම වනාහි පව් කිරීමෙහි රහසක් නො දකිමි’යි, ප්‍රකාශ කරමින් බෝසත් තෙමේ මේ ගාථා දෙක කීය.
පව්කම් කරන්නාට ලොවේ රහසක් නම් නැත. අනුවණයා ‘රහසකැ’යි සිතා සිටියත්, එය වන දෙවියෝ දකිති.
මම ලොවැ රහස් කියා දෙයක් නො දකිමි. ලොවැ හිස්තැනක් කියා තැනැක්ද නැත. එබන්දක් යම්තැනෙක නැති බැවින්, මවිසින් එය ‘අශූන්‍ය යැ’යි කියන ලදි.
මෙහි **‘රහො’** යනු ‘සැඟවුණු ස්ථානයක්’ යන්න යි. **‘වනභූතානී’** යනු ‘වනයෙහි උපන් සත්ත්වයෝ, යන්නයි. **‘තං බාලො’** යනු ‘මවිසින් කළ ඒ පව්කම ‘රහසෙකැ’යි අනුවණයා සිතයි යන්නයි. **‘සුඤ්ඤං වාපි’** යනු ‘සත්ත්වයන්ගෙන් යම් තැනක් ශූන්‍ය වන්නේද, හිස් වන්නේද, එබඳු තැනක් නැතැ යි කීය’, යන අර්ථයි.
සිසුවාගේ මේ කියමන් ඇසූ ගුරුතුමා ඔහු කෙරෙහි පැහැදී, ‘පුත, මාගේ ගෙදර ධනය නැත. මම මාගේ දුවණිය ශීලයෙන් යුක්ත පුද්ගලයෙකුට, ප්‍රදානය කරනු කැමැත්තෙන්, මාගේ මේ සියලු සිසුවන් පරීක්‍ෂා කිරීමට මෙසේ කෙළෙමි. ඒ අනුව මාගේ දියණියට ඔබම සුදුසු යැ’යි කියා, දුව සරසා බෝසතුන්ට පාවා දුන්නේය. අනතුරුව සෙසු මානවකයන්ට කථා කළ ඇදුරුතුමා ‘තොප විසින් මෙහි ගෙනෙන ලද, සියලු දෑ තොපගේ ගෙවල්වලට ම ගෙන ගොස්, ඒවා තිබූ තැන්වල ම තබවු’ යැයි කීය.
බුදුරජාණන් වහන්සේ මහණෙනි, මෙසේ මේ දුසිල් මානවකයෝ, තම තමන්ගේ දුසිල් බව නිසා ම, ඒ දූ කුමරිය නො ලැබූහ’යිද, ‘නුවණැති මානවකයා වූ කලි, ස්වකීය සිල්වත් බව නිසා ම ඇය හිමිකර ගත්තේ යැ’යි වදාරා පහත දැක්වෙන ගාථා දෙක ද දේශනා කල සේක.
3. දුජ්ජච්ච - සුජච්ච - නන්‍ද - සුඛුවචිජකවෙජ්ජ - අද්ධුවසීල යන මේ ශිෂ්‍යයෝ බලාපොරොත්තු තබාගෙන සිටි නමුත්, ‘ස්ත්‍රී ප්‍රතිලාභ’ නම් වූ ස්වභාවය අත්හළහ.
4. සියලු ධර්මයන්ගේ පරතෙරට ගිය, ධෛර්යයෙන් යුක්ත වූ සත්‍යයෙහි වීර්යය වඩන යමෙක් උතුම් ගුණධර්ම රක්ෂා කෙරේද? ඒ සිල්වත් බ්‍රාහ්මණයා එය (ඒ ස්ත්‍රී ප්‍රතිලාභය) කෙසේ නම් අත් හරී ද?
මෙහි **‘දුජ්ජච්චො’** යනු ‘දුජ්ජච්ච’ ආදී කොට ඇති, මානවකයෝ සදෙනෙක් වෙති. ඔවුන්ගේ නම් මෙහි ගත්තේය. සෙසු අයගේ නම් ගණන් නොගෙන, සියලු අය පොදුවේ ගෙන, **‘තෙ ධම්මං ජහුමත්‍ථිකා’** යනුවෙන් කීය. මෙහි **‘තෙ’** යනු ඒ සියලුම මානවකයෝ වෙති. **‘ධම්මං’** යනු ‘ස්ත්‍රී ප්‍රතිලාභ’ නම් වූ ස්වභාවයයි. **‘ජහුමත්‍ථිකා’** යනු බලාපොරොත්තු අත්හළහ’ යන අදහසයි. මෙය ම පාඨය වේ. මෙහි **‘ම’** කාරය වනාහි ව්‍යඤ්ජන සන්ධි වශයෙන් දක්වන ලදි. මෙය ද කියන ලද්දේ වේ. ඒ සියලුම මානවකයෝ, ඒ ස්ත්‍රිය බලාපොරොත්තු වීම නිසාද, තම තමන්ගේ දුසිල් බව නිසා ද, ඒ ස්ත්‍රී ප්‍රතිලාභ ස්වභාවය අත්හළහ.
**‘බ්‍රාහ්මණො ච’** යනු ‘අනෙක් සීල සම්පන්න බ්‍රාහ්මණයා යන්නයි. **‘කථං ජහෙ’** යනු ‘කවර කරුණක් නිසා, ඒ ස්ත්‍රී ප්‍රතිලාභය අත්හරින්නේද’ යන්නයි. **‘සබ්බ ධම්මානං’** යන මෙතැනදී ‘ලෞකික වූ පංචශීලය, දස ශීලය, ත්‍රිවිධ සුචරිතය යන මේවා සබ්බ ධම්ම නම් වේ. ඔහු ඒ සියලු ධර්මයන්ගේ පරතෙරට ගියේය’ යන අර්ථයි. එබැවින් ‘පාරගූ’ නම් වේ. **‘ධම්මං’** යනු ‘කලින් කියන ලද ආකාරයේ ම ධර්මය’යි. **‘යො අනුපාලෙති’** යනු ‘රකී’ යන අදහසයි. **‘ධිතිමා’** යනු ‘සිල් රක්ෂා කිරීමේ ධෛර්යයෙන්, යන අදහසයි. **‘සච්ච** **නික්කමො’** යනු ‘සත්‍ය ස්වභාව වූ කලින් කියන ලද, ශීල ධර්මයෙහි යෙදීමේ වීර්යයෙන් යුක්ත වූ’ යන අදහසයි.
බුදුරජාණන් වහන්සේ මේ ධර්ම දේශනාව ගෙනහැර දක්වා, සත්‍යය ප්‍රකාශකොට ජාතකය නිමවා වදාළ සේක. දේශනාව අවසානයේදී, එතැන සිටි පන්සියයක් භික්‍ෂූහු රහත් ඵලයෙහි පිහිටියහ.
එදා දිසාපාමොක් ඇදුරුතුමා නම්, සැරියුත් තෙර විය. පණ්ඩිත මානවකයා වූ කලී මම ම වෙමි’යි බුදුරජාණන් වහන්සේ තමන් වහන්සේ දක්වා වදාළ සේක.
**‘කිං අණ්ඩකා’** යන මේ ගාථා කොටස ඇතුළත් ජාතක කථාව බුදුරජාණන් වහන්සේ දෙව්රම් වෙහෙර වැඩවාසය කරන සේක්, මල්ලිකා දේවිය අරබයා වදාළ සේක. එක් දිනෙක රජු හා මල්ලිකා දේවිය අතර, සිරියහන් ගැබ සම්බන්ධයෙන් විවාදයක් ඇතිවිය. සමහරු මෙය ‘මඟුල් ඇඳ ගැන වූ විවාදයකැ’යි කියති. මල්ලිකා දේවිය ළඟ ඇති බව වත්, කිපුණු රජුට අමතක විය. මේ කලහයෙන් පසු මල්ලිකා දේවිය, ‘රජු මා සමග අමනාප වූ බව, බුදුරජාණන් වහන්සේ නො දන්නා සේකැ’යි, ඒ ගැන සිතමින් සිටියාය. එසේ වුවද තථාගතයන් වහන්සේ, රජු දේවිය හා කිපුණු බව දැන, ඔවුන් සමගි කරන්නට අදිටන් කොටගෙන, එක් පෙරවරුවෙක හැඳ පොරවා, පා සිවුරු ගෙන, පන්සියයක් භික්‍ෂූන් ද කැටිව සැවැත් නුවරට පිවිසි සේක්, රජ මාලිගාවට වැඩි සේක. රජතුමා බුදුරදුන් දැක ඉදිරියටවිත්, පාත්‍රය අතින් ගෙන මාලිගාව ඇතුළට වැඩමවා පනවන ලද අසුනෙහි වැඩහිඳුවා, බුද්ධප්‍රමුඛ මහා සඟනට පැන් පිළිගැන්වීය. අනතුරුව රජතුමන් දානය බෙදන්නට සූදානම් වූ කල්හි, බුදුරජාණන් වහන්සේ පාත්‍රය අතින් වසා, ‘මහරජතුමනි, රාජ දේවිය කොහිදැ’යි ඇසූහ. ‘ස්වාමීනි, කුමක් විමසන සේක්ද? ඇය රජ ඉසුරින් මත් වී උඩඟව යහනට වී සැප සේ වෙසේයැ’යි කීය. එවිට බුදුරජාණන් වහන්සේ රජු අමතා ‘රජතුමනි, ඔබ ම රාජ සම්පත්, යසස්, තනතුරු ලබා දී, මල්ලිකාව ඔසවා තබා, ඇයගෙන් වූ ප්‍රමාදදෝෂය, නො ඉවසීම නම්, අයුතුයැ’යි වදාළ සේක. බුද්ධ වචනයට ගරුකළ රජතුමා, වහා මල්ලිකා දේවිය කැඳවීය. ඇය බුද්ධප්‍රමුඛ මහා සඟනට දන් පිළිගැන්වූවාය. දානයෙන් පසුව බුදුරජාණන් වහන්සේ රජුට හා දේවියට ඔවුනොවුන් හා සමගි සම්පන්නව විසිය යුතු බව, දේශනා කොට සමගියේ රසය වර්ණනා කොට, ධර්මදේශනාව නිමවා, පෙරළා වැඩි සේක. එතැන් පටන් රජ හා දේවිය සමගියෙන් යුතුව විසූහ. අනතුරුව දම්සභාවට රැස්වූ භික්‍ෂූන් අතර ඉහත කී සිදුවීම මුල් කොටගෙන සාකච්ඡාවක් ඇතිවිය. ‘ඇවැත්නි, බුදුරජාණන් වහන්සේ එක වචනයකින් ම රජ පවුල සමගි කරවූ සේකැ’යි මේ සාකච්ඡාව මෙසේ සිදුවෙද්දී එතැනට වැඩි, බුදුරජාණන් වහන්සේ ‘සාකච්ඡා කරනුයේ කුමක් සම්බන්ධයෙන්දැ’යි අසා දැන, ‘මහණෙනි, මම එක් වචනයකින්ම පිරිසක් සමගි සම්පන්න කරවූයේ දැන් මතු නොව අතීතයේදීත්, එසේ කෙළෙමැ’යි වදාරා, භික්‍ෂූන්ගේ අයැදුමෙන් මේ අතීත කථාව ගෙනහැර දැක්වූ සේක.
අතීතයෙහි බරණැස් නුවර බ්‍රහ්මදත්ත රජු රාජ්‍යය කරවන කල්හි, බෝසත් තෙමේ රජුට අර්ථයෙන්, ධර්මයෙන් අනුශාසනා කරන ඇමතියා විය. ඉක්බිති එක් දිනක් රජතුමා සීමැදුරු කවුළුව විවරකොට රාජාංගනය අවට බලමින් සිටියේය. ඒ වේලාවේ දී පලා කොළ වෙළෙන්දකුගේ දියණියක් වන සුරූපී නව යොවුන් වියේ සිටි, තරුණියක් දෙබර (මසන්) පැසක් (කුඩයක්) හිස තබා ගෙන, ‘දෙබර ගන්න, දෙබර ගන්න’ යැයි කියමින් මිදුල ඉදිරිපිටින් යයි. ඇයගේ කටහඬ අසා, ඈ කෙරෙහි බැඳුණු සිත් ඇති රජතුමා, සේවකයකු ඈ වෙත පිටත්කොට යවා, ඇය අස්වාමික (අවිවාහක) බව දැන, වැඩිදුරටත් විස්තර විමසා බලා, ඇය රජවාසලට කැඳවා, අගමෙහෙසි තනතුරෙහි තබා, මහත් වූ යස ඉසුරු ඈට ප්‍රදානය කෙළේය. ඇය ද රජුට ඉතාම ප්‍රියමනාප තැනැත්තියක් වූවාය. පසුකලෙක එක් දිනක් රජතුමා, ඉදුණු දෙබර, රන් තැටියක බහා, එකින් එක කමින් සිටියේය. ඇය නමින් ‘සුජාතා’ නම් වූ, ඉහත කී අගමෙහෙසිය රජු සමීපයට පැමිණියාය. රජු දෙබර වළඳනු මඳක් බලා සිටි, සුජාතා දේවිය ‘මහරජතුමෙනි, ඔබතුමා වළඳන ඔය ගෙඩි වර්ගය කිනම් දැ’යි මෙසේ විමසුවාය.
රජතුමනි, රන් තැටියක තබන ලද, රතු පැහැති වූ සුන්දර වූ, මේ ගෙඩි වර්ගය මොනවාද? විමසන මට ඒ ගැන කියනු මැනවි.
මෙහි **‘කිං අණ්ඩකා’** යනු ‘මේ ගෙඩි කිනම් වේ ද? යන අර්ථයි. ගෙඩිවල වටකුරු ස්වභාවය නිසා ‘අණ්ඩකා’ යැයි කීය. **‘කංසමල්ලකෙ’** යනු ‘රන් තැටියෙක’ යන අර්ථයි. **‘උපලොහිතකා’** යනු ‘රතු පැහැති’, යන අර්ථයි. **‘වග්ගු’** යනු ‘සුන්දර-පිරිසිදු’, යන අර්ථයි.
මෙයින් රජතුමා සුජාතාව කෙරෙහි කිපී, ‘එම්බල, ඩෙබර වෙළෙන්දිය, පලාකොළ වෙළෙන්දකුගේ දුවක වන තී, තිගේ කුලසන්තක වූ දෙබර, නො හඳුනන්නෙහි දැ’යි බැන මෙසේ ද කීවේය.
2. දේවිය, හිස මුඩු කොට ගෙන, රෙදිකඩක් හැඳ සිටි, තී පෙර උකුලට අත තබා ගෙන, යම් ගෙඩි වර්ගයක් කඩා රැස් කෙළෙහිද? මේවා වූ කලී, එසේ වූ තිගේ කුල සන්තක වූ දෙබර ගෙඩි වේ.
3. ඇය උඩඟුකමෙන් දැවේ. රජ මැදුරෙහි නො ඇලේ. රජසැප විඳීමට ඇයට භාග්‍යයක් ද නැත. දෙබර ගෙඩි රැස් කෙරෙන මෑගේ ගෙදර යම් තැනෙකද? එහිම මෑ නැවත ගෙන යවු.
මෙහි **‘භණ්ඩූ’** යනු ‘මුඩු හිසෙන්’ යන්නයි. **‘නත්තකවාසීනී’** යනු ‘දිරාගිය රෙදිකඩක් හැඳ’ යන්නයි. **‘උච්ඡංගහත්‍ථාපචිනාසි’** යනු ‘කැලයට පිවිස, කෙක්කකින් අත්ත නමා, කඩන කඩන ගෙඩි අතින් ගෙන, උකුලේ රෙදි පොටෙහි දැමීම් වශයෙන්, උකුලේ තබන ලද අත් ඇති වැ ගෙඩි කඩා රැස් කරයි, එකතු කරයි’ යන්න කීය. **‘තස්සා තෙ කොලියං ඵලං’** යනු ‘යමක් අපි දැන් මෙහි දී අනුභව කරමුද? ඒ මේ දෙබර ගෙඩි ඉහත කී ලෙස නෙලා රැස් කරන්නාව වූ, ඒ ඔබගේ කුල සන්තක වූ ගෙඩි වර්ගය යැ’යි යන අර්ථයි.
**‘උඩ්ඩය්හතෙ න රමති’** යනු ‘මේ පහත් ගති ඇත්තිය, මේ රජ මැදුරෙහි වසමින් ලෝ කුඹුවෙක (රත් වූ ලෝහ සැළියකැ) බහාලන ලද්දියක මෙන් දැවේ, සිත් නො අලවයි යන අර්ථයි. **‘භොගා’** යනු ‘රාජ සම්පත්තිය’ ය. එම රාජ සම්පත්තීහු අවාසනාවන්ත මැය, පිටමං කෙරෙති’ යන අදහසයි. **‘යත්‍ථ කොලං පවිස්සති’** යනු ‘යම් තැනක ගොස් නැවත දෙබර ගෙඩි ම රැස්කොට විකුණමින්, ජීවිකාව කරන්නේ ද, එහි ම ඇය ගෙන යවු’ යි කියයි.
මේ ගැන දැනගත් බෝසත් තෙමේ, ‘මා හැර අන්කිසිවෙක් මොවුන් සමගි කරන්නට සමත් නො වන්නේ යැ’යි කල්පනා කොට, රජුට කරුණු පෙන්වා දැනුවත් කොට, ‘මැය රජගෙයින් බැහැර නො කෙරෙන තැනට කටයුතු කරන්නෙමි’යි සිතා, මේ ගාථාව කී ය.
4. මහරජතුමනි, සමෘද්ධියට පත් ගැහැනියකගේ, මෙ බඳු වූ ප්‍රමාද දෝෂයෝ වෙත්මය. දේවයිනි, මේ සුජාතාවට සමාවුව මැනව. රාජෝත්තමය, ඇයට නො කිපෙනු මැනව.
‘මහරජතුමනි, යසසට පැමිණි කාන්තාවක මෙබඳු වූ ප්‍රමාද දෝෂයෝ ඇත්තාහු ම වෙති. නැත්තාහු නො වෙති. එවැන්නියක මෙබඳු වූ, උසස් තැනක තබා, දැන් මෙවැනි වරදකට නො ඉවසා සිටීම නම්, ඔබතුමාට නුසුදුසුය. එබැවින් දේවයිනි, සුජාතාවට සමා වුව මැනව, ඇයට නො කිපෙනු මැනව’. **‘රථෙසභ’** යනු ‘උතුම් රාජ රථය හිමිකරුවාය. එනම් රාජොත්තමයාය’ යන අර්ථයි.
රජතුමා ඇමතිතුමාගේ එම වචනයෙන් දේවියගෙන් වූ වරද ඉවසා සමාව දී, ඇය පෙර සිටි තනතුරෙහිම තැබීය. එදා පටන් දෙදෙනාම සමගි සම්පන්නව විසූහ.
බුදුරජාණන් වහන්සේ මේ ධර්ම දේශනාව ගෙනහැර දක්වා, ජාතකය නිමවා වදාළ සේක. එදා බරණැස් රජු නම් දැන් කොසොල් රජතුමාය. සුජාතාව වූ කලී, මේ මල්ලිකා දේවියයි. ඇමතියා වනාහි ‘මම ම වීමි’යි බුදුරජාණන් වහන්සේ තමන් වහන්සේ දක්වා වදාළ සේක.
**‘අචෙතනං බ්‍රාහ්මණ’** යන මේ ගාථා කොටස දැක්වෙන මේ ජාතක කථා ධර්ම දේශනාව බුදුරජාණන් වහන්සේ පිරිනිවන් මංචකයේ වැද හෙව, අනඳ තෙරුන් අරබයා වදාළ සේක. අනඳ තෙරිඳු අද රාත්‍රී භාගයේ දී, අලුයම් සමයේ දී ‘බුදුරජාණන් වහන්සේ පිරිනිවන් පාන්නාහ’යි දැන, ‘මම ද රහත් නො වූවෙක්මි. රහත් වීම සඳහා තවදුරටත් කළයුතු දේ ඇත්තෙක්මි. මාගේ ශාස්තෲවරයාණන් වහන්සේගේ පිරිනිවන නොබෝ වේලාවකින් වන්නේ යැ’යි ද, ‘අවුරුදු විසිපහක් මුළුල්ලේ සිදු කළ බුද්ධෝපස්ථානය නිශ්ඵල වන්නේයැ’යි ද, සිතමින් ශෝකයෙන් පීඩාවට පත්ව උද්‍යාන ගෘහයේ දොරගුල් කණුවේ එල්ලී, තදින් හැඬීය. බුදුරජාණන් වහන්සේ අනඳ තෙරුන් පෙනෙන්නට නැති බැවින් භික්‍ෂූන් අමතා, ‘මහණෙනි, ආනන්ද කොහිදැ’යි විචාළ සේක. අනතුරුව අනඳ හිමියන්ගේ ක්‍රියාව ගැන තොරතුරු දැන ගත්, බුදුරජාණන් වහන්සේ අනඳ තෙරුන් කැඳවා, ‘ආනන්දය, ඔබ පෙර කළ පින් ඇත්තෙකි. වහ වහා වීර්යය කරන්න. කෙලෙස් දුරු කරන්න. සිතේ කුහුල් ඇති කොට නොගන්න. මේ භවයේදී ඔබ විසින් මා උදෙසා කළ, උවටැන් මොන ම හේතුවක් නිසා වත් නිශ්ඵල නො වන්නේය. ඒ තබා පෙර රාගාදී කෙලෙස් සහිතව ඔබ කටයුතු කළ කාලයේදීවත් මට කළ උවටැන් නිශ්ඵල නො වීයැ’යි වදාරා මේ අතීත කථාව ගෙනහැර දැක්වූ සේක.
අතීතයෙහි බරණැස් නුවර බඹදත් රජු රාජ්‍යය කරවන කල්හි, බෝසත් තෙමේ බරණැසට නුදුරුව රුක් දෙවියෙක්ව උපන්නේය. එකල බරණැස්පුර වාසීන්ට දෙවියන් සම්බන්ධ වූ සැණකෙලි මංගල්‍යයක් විය. නිතර බලි පූජා විදි අනුගමනය කරන මිනිසුන්ගේ කණ්ඩායම් තැන තැන විය. ඉක්බිති එක් දුප්පත් බමුණෙක් මම ද එක් දෙවියකු පෝෂණය කරන්නෙමි. පුදන්නෙමි’යි මෙසේ සිතා එක් උස්බිමෙක පිහිටි මහත් වූ කෑල ගසෙක යට භූමිය සමතලා කොට, තණකොළ ඉවත්කොට, ගස වටේට වැලි අතුරා, මැනවින් හැමද, සුවඳ කුඩු තවරන ලද දෙඅත් සලකුණු ගසෙහි තබා, මල්මාලා හා සුවඳ දුමෙන් පූජා පවත්වා, පහනක් දල්වා ‘සුවසේ සැතපෙනු මැනවැ’යි රුක් දෙවියාට කියා, ගස වටා පැදකුණු කොට හැරී යයි. ඊළඟ දිනයේ උදෑසනින්ම ගස වෙත යන බමුණා, ‘සැප විහරණය මැනවින් කෙළෙහි දැ’යි රුක් දෙවියාගෙන් විචාරයි. මෙසේ මේ සිරිත පවත්නා කල්හි, දිනෙක රුක් දෙවියා, ‘මේ බමුණා ඉතා උනන්දුවෙන් කැපවීමෙන්, මට සේවය කරයි. කුමට එසේ කෙරේදැයි, මොහුගෙන් විමසා බලා, ඔහුගේ බලාපොරොත්තු ඉටුකර දෙන්නෙමි’යි සිතුවේය. එදින බමුණා පූජාවට පැමිණ ගස වටේ අමදින කල්හි, ඒ වෘක්‍ෂ දේවතාවා මහලු බමුණු වෙසක් ගෙන ළං වී බමුණාට මෙසේ කීය.
බමුණ, සිත් පිත් ද නැති, ඇහුම්කන් දීමට ද බැරි, යමක් තේරුම්ගත නොහැකි, මේ කෑල ගස ඔබ හඳුනන්නෙහිය. ස්ථිර වශයෙන්ම අරඹන ලද වීර්යය ඇත්තෙහිය. අප්‍රමාදී වූවෙහිය. ඒ ඔබ කුමක් නිසා ගසෙන් සැප විහරණය විචාරහිද?
මෙහි **‘අස්සුණන්තං’** යනු ‘සිත් පිත් නැති බැවින් ඇහුම්කන් දීමට නො හැකි, යන අර්ථයි. ‘ජානො’ යනු ‘ඔබ හඳුනන්නෙක්ව’ යන අර්ථයි. **‘ධුවං අප්පමත්තො’** යනු නිරතුරුව අප්‍රමාදී වූයේ’ යන අර්ථයි.
මේ ඇසූ බමුණා මහලු තැනැත්තාට මෙසේ පැවසීය.
2. මේ මහා ගස ඈත පළාත්වල ද ප්‍රසිද්ධය. සම බිමෙක පිහිටියේය. දෙවියන්ට විසීමට සුදුසුකම් ඇත්තේය. එබැවින් මේ කෑල ගස ද මෙහි යම්තාක් දෙවිවරු වෙත් නම්, ඔවුන් ද ධනය ලබනු පිණිස නමස්කාර කරන්නෙමි.
මෙහි **‘දූරෙ සුතො’** යනු ‘බමුණ මේ ගස ඈත ප්‍රදේශවල ප්‍රසිද්ධය. ප්‍රකටය. සමීපයෙහි ප්‍රකට නැත යන අර්ථයි. **‘බ්‍රහාච’** යනු ‘විශාල’ යන අර්ථයි. **‘දෙසෙ ඨිතො’** යනු ‘උස් වූ සම බිමෙක පිහිටියේය යන අර්ථයි. **‘භූතනිවාසරූපො’** යනු ‘දෙවියන් නිවසන ස්වභාවය ඇති යන්නයි. ඒකාන්තයෙන් ම මෙහි මහේශාක්‍ය දෙවිවරු විසුවාහු වන්නේ යැයි, යන අදහසයි. **‘තෙ ච ධනස්ස හෙතූ’** යනු ‘මේ ගසට ද මෙහි නිවැසි දෙවිවරුන්ට ද නිකරුණේ නො ව ධනය හේතු කොට ගෙන නමස්කාර කරන්නෙමි’ යන අදහසයි.
මේ ඇසූ වෘක්‍ෂ දේවතාවා බමුණා කෙරෙහි පැහැදී, ‘බමුණ, මම මේ ගසෙහි පහළ වූ දේවතාවා වෙමි. බිය නො වන්න. ඔබට ධනය ලබා දෙන්නෙමි’යි කියා ඔහු අස්වසා, තමාගේ විමන්දොර ඉදිරියෙහි අහසෙහි මහත් වූ දේවානුභාවයෙන් පෙනී සිට, මේ ගාථා දෙක පැවසීය.
3. ‘බමුණ, කළගුණ දන්නා වූ, ඒ මම ඊට අනුව සලකා බලමින්, ශක්ති පරිද්දෙන් ඔබට උපකාර කරන්නෙමි. සත්පුරුෂයන්ගේ සමීපයට ඇවිදිනුත් ඔබ ගත් වෙහෙස කෙසේ නම් හිස් වූවක් වන්නේ ද?
4. තිඹිරි ගසට එපිටින් යම් පුලීල ගසෙක් වේද? ඒ ගසේ මුල වටකොට පෙර කල යාග වශයෙන් තැන්පත් කළ, හිමිකරුවකු නැති අතිවිශාල නිධානයක් වළ දමා ඇත. ඔබ යන්න. එය උඩට ගෙන පරිභෝග කරන්න.
මෙහි **‘යථානුභාව’** නම් ‘ශක්ති පරිද්දෙන් බලය අනුව’ යන තේරුමයි. **‘කතඤ්ඤු තං’** යනු ‘ඔබ විසින් මට කරන ලද ගුණය දන්නා වූ මම එම ගුණය සිය සතන්හි ඇති බව ප්‍රකට කරමින්, කෘතඥතාව දක්වමින්’ යන අර්ථයි. **‘ආගම්ම’** යනු ‘පැමිණ’ යන අර්ථයි. **‘සතං සතාසෙ’ **නම් ‘සත්පුරුෂයින්ගේ සමීපයෙහි’ යනුයි. **‘මොඝානි පරිඵන්‍දිතානි’** නම් ‘සැප සනීප විමසීම් වශයෙන් වූ ඔබගේ වාචික වෙහෙස මහන්සියත්, හැමදීම්, වැඩකිරීම් ආදී වශයෙන් වූ ඔබගේ කායික වෙහෙස මහන්සියත්, කෙසේනම් නිශ්ඵල වන්නේද? යනුයි.
**‘යො තින්‍දුරුක්ඛස්ස’** යනු ‘තිඹිරි ගසට එපිටින් යම් ඒ පුලීල ගසක් පිහිටා ඇත්තේ දැයි යනුවෙන්, විමන් දොරැ සිටගෙන ම අත දිගුකොට පෙන්වයි යන අදහසයි. **‘පරිවාරිතො’** යනු ‘ආදි කාලයන්හි ඒ පුලිල ගසේ මුල වටකොට, යාග වශයෙන් තැන්පත් කරන ලද, වටේට තබන ලද, යන අර්ථයි. **‘පුබ්බ යඤ්ඤො’** යනු ‘පූර්ව ස්වාමිවරුන්ට අයත් වූ’ යන අදහසයි. **‘උළාරො’** යන්න ‘නිධාන අන්තර්ගත කළගෙඩි ගණනින් බොහෝ බැවින් ද, මහත් බැවින් ද කියන ලදි. **‘නිඛාත’** යන්න ‘පොළොව හාරා තබන ලද බැවින්’ කියන ලදි. **‘අදායාදො’** යන්න ‘හිමිකරුවන් දැන් නැති බැවින් කියන ලදි. මෙහි කියන ලද අදහස නම්, අර ගස මුල වටේට ගැට්ටෙන් ගැට්ට එකිනෙක ගැටෙන පරිද්දෙන්, නිධන් සහිත කලගෙඩි ලෙසින්, අස්වාමික වූ, ඒ මහ නිධානය පොළොව යට තැන්පත් කොට ඇත. ‘ඔබ යන්න, එය මතුකොට ගන්න’ යන මෙය යි.
ඒ දේවතාවා මෙසේද පවසා, ‘බමුණ, ඔබ මේ නිධානය ගොඩ ගැනීමට උත්සාහවත් වීමෙන්, වෙහෙසට පත්වන්නෙහිය. එබැවින් ඔබ ගෙදර යන්න. මම ම ඒ නිධානය ඔබගේ ගෙදරට රැගෙන ඇවිත්, අසවල් තැන නිධන්ගත කරන්නෙමි. ඔබ මේ ධනය දිවි ඇති තෙක්, පරිභෝග කරමින්, දන් දෙන්න. සිල් රකින්න යැ’යි බමුණාට අවවාද දී, ඒ ධනය ස්වකීය ආනුභාවයෙන් දුප්පත් බමුණාගේ ගෙදර තැන්පත් කළේය.
බුදුරජාණන් වහන්සේ මේ ධර්මදේශනාව ගෙනහැර දක්වා, ජාතකය නිමවා වදාළ සේක. එදා බමුණා නම් අනඳ තෙර විය. වෘක්‍ෂ දේවතාවා නම් ‘මම වීමි’යි බුදුරජාණන් වහන්සේ තමන් වහන්සේ දක්වා වදාළ සේක.
**‘අකරම්හස තෙ කිච්චං’** යන මේ ගාථා කොටස ඇතුළත් වන ජාතක කථාව බුදුරජාණන් වහන්සේ ජේතවනාරාමයෙහි වාසය කරන සේක්, දෙව්දතුන්ගේ කළගුණ නො දන්නාකම අරබයා වදාළ සේක. දිනෙක දම්සභාවේ දී දෙව්දතුන්ගේ මේ ක්‍රියාපිළිවෙල, භික්‍ෂූන්ගේ විවේචනයට ලක්විය. එම අවස්ථාවේදී එතැනට වැඩි, බුදුරජාණන් වහන්සේ භික්‍ෂූන්ගේ සාකච්ඡාවට බඳුන් වූ කරුණ ගැන දැන, ‘මහණෙනි, දෙව්දතුන් අකෘතඥ වූයේ, දැන් මතු නො ව, පෙර ද එසේ වී යැ’යි වදාරා, මේ අතීත කථාව ගෙනහැර දැක්වූ සේක.
අතීතයෙහි බරණැස් නුවර බඹදත් රජු රාජ්‍යය කරවන කල්හි, අප මහා බෝසත් තෙමේ, හිමවත් පෙදෙසෙහි කොට්ටෝරු කුරුල්ලෙක් වී උපන්නේය. ඉක්බිති එක්දිනෙක එම වන පියසේම මස් කමින් සිටි එක් සිංහයෙකුගේ උගුරෙහි ඇට කැබැල්ලක් හිර විය. ඒ හේතුවෙන් උගේ බෙල්ල ඉදිමුනේය. ගොදුරු ගැනීමට ද නොහැකි විය. වේදනාවද ඉතා දරුණු විය. මේ අතර ඉහත කී බෝසත් කුරුල්ලා ගොදුරු සොයමින් කැලේ සැරිසරන විට ලෙඩ වූ සිංහයා දුටුවේය. අනතුරුව සිංහයා සමීපයෙහි තිබූ ගසෙක, අතුපතර සැඟවුණු කුරුල්ලා, ‘යහලුව, ඔබ කුමක් නිසා දුක් විඳීදැ’යි විමැසීය. සිංහයා සියලු විස්තර කොට්ටෝරුවාට පැවසීය. එවිට ‘හිතවත, ඔබගේ උගුරෙහි හිර වී ඇති, ඇට කැබැල්ල ඉවත් කිරීමට මා පොහොසත් වුවත්, ඔබ මා ආහාරයට ගනිති යි, යන බියෙන් මුව තුළට පිවිසෙන්නට පසුබාමී’යි කුරුල්ලා පැවසීය. එවිට සිංහයා, ‘හිතවත, බිය නොවන්න මම ඔබ නො කමි. මා සුවපත් කොට ජීවිතය රැකදෙනු මැනවැ’යි කීය. ඒ වචන පිළිගත් බෝසත් කුරුල්ලා, සිංහයා බිම හොවා, ‘මොහු කුමක් කෙරේදැ’යි කියා කවුරු දනිත් දැයි, සිංහයා සම්බන්ධයෙන් සැක සිතා, උගේ මුව වසන්නට නො හැකි වන පරිද්දෙන්, උඩු තොලත් යටි තොලත් හිර වෙන ලෙස, දඬු කැබැල්ලක් තබා අනතුරුව සිංහයාගේ මුව තුළට ඇතුල් විය. අනතුරුව සිය හොටයේ තුඩින්, උගුරේ හිරවුණු ඇට කැබැල්ලට පහර දුන්නේය. එය තිබූ තැනින් ඉවත්ව පහළට වැටුණි. අනතුරුව කුරුල්ලා වහා සිංහයාගේ මුවෙන් එළියට පැන ගත්තේය. එසේ පැන ගන්නවාත් සමගම, සිංහයාගේ මුව හිරවන සේ තබන ලද දඬු කැබැල්ලද මුදා හරිමින් ම අසල තිබූ ගසක් වෙත පියඹා ගොස්, අතු පතර සැඟවුණේය. සිංහයා සුවපත් විය. ටික කලකට පසු, එක් දිනෙක කුළුමීමකු මරා ගත් සිංහයා, උගේ මස් කන්නට පටන් ගත්තේය. එවිට එතැනින් පියඹා යන බෝසත් කුරුල්ලා, එය දුටුවේය. ‘තමා කළ උපකාරයට සිංහයා කුමන ප්‍රතිචාරයක් දක්වන්නේදැ’යි විමසා බැලීමට මෙය ඉතා කදිම අවස්ථාවෙකි’යි සිතා බැලූ, කුරුල්ලා මස් කමින් සිටි සිංහයාගේ හිසට ඉහළින් පිහිටි, අත්තක වාඩි වී සිංහයාට කථාකොට මෙසේ කීවේය.
‘සිංහරාජය, ඔබට නමස්කාර වේවා! මගේ මුළු ශක්තියෙන් ඔබ වෙනුවෙන් කාර්යයක් කරන ලදි. (ඒ වෙනුවෙන්) අපට යමක් ලැබේද?
මෙහි **‘අකරම්හස තෙ කිච්චං’** යනු ‘පින්වත් සිහ රදුනි, ඔබගේ එක් කටයුත්තක් කෙළෙමු’ යන අර්ථයි. **‘යං බලං අහුවම්හසෙ’** යනු ‘අපට යම් බලයක් වී ද? ඒ බලයෙන් කිසිවක් අඩු නො කොට එයින් සේවය කෙළෙමු’ යන අර්ථයි.
ඒ අසා සිංහයා පිළිතුරු වශයෙන්, කුරුල්ලාට මෙසේ කීය.
2. නිතර රෞද්‍ර ක්‍රියාවන් කරන්නා වූ, රුධිර භක්‍ෂණයෙහි යෙදෙන, මාගේ දත් අතරට වැද සිටත්, තවම ජීවත් වේ නම්, එයද ලොකු දෙයකි.
සිංහයාගේ පිළිතුර අසා සිටි කුරුල්ලා, මෙසේ පැවසීය.
3. කළගුණ නොදත්, අනුන්ට උදව් නොකරන, උපකාර වූවෙකුට පෙරළා උපකාර නොකරන, පුද්ගලයෙක් වේද, යමෙකු කෙරෙහි කෘතඥතාවක් නැද්ද? ඔහුගේ ඇසුර නිරර්ථකය.
4. යමෙකුගේ ඉදිරියේ කළ උපකාරයෙන්, මිතුරු දහමක් ඇති නොවේ නම්, (නො ලැබේ නම්) ඔහුට ඊර්ෂ්‍යා නොකොට පරිභව නො කොට හිමින් සීරුවේ එතැනින් ඉවත් වන්නේය.
මෙහි **‘අකතඤ්ඤුං’** යනු ‘කළගුණ නො දත්’ යන අර්ථයි. **‘අකත්තාරං’** යනු ‘යම් කිසිවක් නො කරන’ යන අර්ථයි. **‘සම්මුඛචිණ්ණෙ’** යනු ‘අභිමුවෙහි කරන ලද ගුණයෙන්’ යන්නයි. **‘අනුසුය්‍යමනක්කොස’** යනු ‘ඒ පුද්ගලයාට ඊර්ෂ්‍යා නො කරමියි ආක්‍රෝශ පරිභව නොකරමියි, සෙමෙන් ඒ පුද්ගලයා වෙතින් ඉවත් වන්නේය’ යන අර්ථයි. මෙසේ ඒ බෝසත් කුරුල්ලා සිංහයා හමුවෙහි මේ අදහස් පවසා එතැනින් ඉවත්ව පියඹා ගියේය.
බුදුරජාණන් වහන්සේ මේ ධර්ම දේශනාව ගෙනහැර දක්වා, ජාතකය නිමවා වදාළ සේක. එදා සිංහයා නම් දේවදත්ත විය. බෝසත් කුරුල්ලා වූ කලී ‘මම ම වීමි’යි, බුදුරජාණන් වහන්සේ තවදුරටත් පැහැදිලි කළ සේක.
**‘සබ්බං ඉදං චරිමවතං’** යන මේ ගාථා කොටස ඇතුළත් වන ජාතක කථාව බුදුරජාණන් වහන්සේ දෙව්රම වැඩ වසන සේක්, ‘ජබ්බග්ගිය’ භික්‍ෂූන් අරබයා වදාළ සේක. මෙහි වර්තමාන කථා වස්තුව විනයෙහි, විස්තර වශයෙන් දක්වා ඇත. මෙහි එය සැකෙවින් දක්වනු ලැබේ. බුදුරජාණන් වහන්සේ එම භික්‍ෂූන් හයදෙනා ළඟට කැඳවා, ‘මහණෙනි, ඔබ මිටි අසුනක හිඳ, උස් අසුනක හුන් කෙනෙකුට දහම් දෙසුවහුදැ’යි ඇසූහ. ‘එසේය ස්වාමීනි’යි කියා, එය පිළිගත් ඒ භික්‍ෂූන්ට, කළ වරදට නිග්‍රහ කළ, බුදුරජාණන් වහන්සේ, ‘මහණෙනි, තොප මාගේ ශ්‍රී සද්ධර්මයට අගෞරව කිරීම අයුතුය. පැරණි පඬිවරු වූ කලී මිටි අසුනක හිඳ, දහමින් බැහැර වූ අන් ශාස්ත්‍රයක් වුවද, ප්‍රකාශ කිරීම, ගැරහීමට ලක් කළහ’යි වදාරා මේ අතීත කථාව ගෙනහැර දැක්වූ සේක.
අතීතයෙහි බරණැස් නුවර බඹදත් රජු රාජ්‍යය කරවන කල්හි, බෝසත් තෙමේ සැඩොල් කුලයක ඉපිද, නිසි වියට එළඹියේ විවාහ දිවියට ඇතුල් විය. පසු කලෙක ඔහුගේ බිරිය ගැබ්බර ව, අඹ කෑමේ දොළදුකකින් පෙළුනාය. දිනක් ඇය සිය සැමියා අමතා, ‘හිමියනි, අඹ කෑමට ආසාවක් ඇතැ’යි පැවසුවාය. ‘සොඳුර, මෙකල අඹ සොයා ගත නොහැක. අන් කිසි ඇඹුල් ඵලයක් ගෙනෙන්නෙම්දැ’යි සැමියා ඇසීය. ‘ස්වාමීනි, අඹ ලැබුණොත් මම තවදුරටත් ජීවත් වන්නෙමි. නොලැබුණොත් මාගේ දිවි නොරැකේයැ’යි බිරිඳ පැවසුවාය. මෙය ඇසූ බෝසත් තෙමේ ඈ කෙරෙහි තදින් බැඳුන සිත් ඇතිව කෙසේ නම් අඹ සොයන්නෙම්දැ’යි කල්පනා කරන්නට විය. මේ කාලයේ දී බරණැස් රජුගේ මඟල් උයනෙහි ගෙඩිවලින් පිරුණු අඹගසක් විය. බෝසත් තෙමේ එය දැනගෙන, ‘එතැනින් අඹ ගෙඩියක් ගෙනැවිත්, සිය බිරිඳගේ දොළදුක සංසිඳවන්නෙමැ’යි සිතා, රාත්‍රී කාලයෙහි උයනට ඇතුල්ව, අඹ ගසට නැග, කළුවරේම අඹ සොයමින්, අත්තෙන් අත්තට ගියත්, අඹ ගෙඩියක් සොයාගත නොහැකි විය. මුළු රෑ පුරාවටම ඔහු මේ කටයුත්ත කරගෙන ගියේය. ඒ අතරම රෑ පහන් විය. එවිට ඔහු මෙසේ සිතීය. යම් විදියකින් මා දැන් ගසෙන් බැස යන්නට සූදානම් වුවහොත්, ‘සොරෙකැයි’ සිතා, අල්වා ගනු ඇත. ඒ නිසා රෑ වනතෙක් මෙහිම සිට, පැනගන්නෙමි’යි එක් අතු දෙබලකට නැග සැඟව සිටියේය.
එකල බරණැස් රජතුමා පුරෝහිත බමුණා වෙතින් මන්ත්‍ර උගනියි. මේ කටයුත්ත සිරිත් පරිදි කෙරෙනුයේ මඟුල් උයනේදීය. රජතුමා උයනට පිවිස, ඉහත කී අඹ ගස මුල උස් අසුනක් තබවා, එහි හිඳ සිය ගුරුතුමා වන පුරෝහිත බමුණා මිටි අසුනක හිඳුවා ඔහුගෙන් මන්ත්‍ර උගනියි. බෝසත් තෙමේ ගස උඩ හිඳ, මෙසේ සිතීය. මේ නො දැහැමි රජ උස් අසුනක හිඳ මන්ත්‍ර උගනියි. මේ නො දැහැමි බමුණා ද මිටි අසුනක හිඳ මන්ත්‍ර උගන්වයි. නො දැහැමි වූ මම ද, ගැහැණියකගේ වචනයකට ජීවිතය ද, නො තකා අඹ ගෙන යන්නට අවුත්, මෙහි හිඳිමි. මේ අනුව අපි තිදෙනා ම අධාර්මිකයෝ වෙමු. මෙසේ සිතූ බෝසත් තෙමේ, ගසින් බසින්නට තීරණය කොට බිමට නැමුණු එක් අත්තක එල්ලී, රජුත් පුරෝහිතයාත් අතරමැදට පැන්නේය. අනතුරුව ඔහු මෙසේ ද කීය. ‘මහරජතුමනි, මම විනාශ වූයෙමි. ඔබ මාළු වූවෙකි. පුරෝහිතයා මල තැනැත්තෙකි’ මේ ඇසූ රජතුමා ‘ඔබගේ ප්‍රහේළිකාව අපට නො වැටහේ. එබැවින් කුමන කරුණක් නිසා, එසේ කීයේ දැ’යි ප්‍රශ්න කළ රජුට, පිළිතුරු වශයෙන් බෝසත් තෙමේ මේ ගාථාව ප්‍රකාශ කෙළේය.
යමෙක් මන්ත්‍ර (පුරාණ සමාජ ධර්ම) උගන්වයි ද? වෙනත් යමෙක් එය හදාරාද? මේ දෙදෙනාම, ඒ ධර්මය නො දකිත්. දෙදෙනාම ඒ ධර්මයෙන් බැහැර වූවාහු වෙති. මේ සියලු දෑ ස්ථිර වශයෙන්ම ලාමකය.
මෙහි **‘සබ්බං ඉදං චරිමවතං’** යනු ‘අප තිදෙනා විසින්ම කරන ලද, ලාමක වූ ද, සීමාව ඉක්ම වූද, මේ සියලු කටයුතු අධාර්මිකය යන්නයි. මෙසේ සොරකමට බට තමා ද මන්ත්‍රයන්හි අගෞරව කළ, ඔවුන් දෙදෙනාටද ගර්හා කොට නැවතද, ඔවුන් දෙදෙනාට දොස් තබමින්, **‘උභො ධම්මං න පස්සරෙ’** යනාදිය කීය. එහි **‘උභො’** යනු ගෞරවයට සුදුසු වූ පුරාණ ධර්මය, ඒ අයුරෙන්ම, පුද්ගලයෝ දෙදෙනෙක් නො දකිත්ද? ඔවුහු වෙති. එබැවින් ඔවුහු ධර්ම ප්‍රකෘතියෙන් බැහැර වූවාහු වෙති. පළමුකොට උපන් බැවින් ධර්මය **‘පකති’** (ප්‍රකෘති) නම් වේ. ඒ මෙසේ ද කියා ඇත.
‘ඒකාන්තයෙන් ලොව මුලින්ම පහළ වූයේ ධර්මය යි. අධර්මය පහළ වූයේ පසුවය.’
**‘යොචායං’** යනු ‘යමෙක් මිටි අසුනක හිඳ මන්ත්‍ර උගන්වාද? යමෙක් උස් අසුනක හිඳ එය උගනීද?’ යන මේ අදහසයි.
ඒ අසා බමුණා මේ ගාථාව කීය.
2. පිරිසිදු රසකාරක සහිතව, මස් සමග ඇල්හාලේ බත්, බොජුන් වශයෙන් අනුභව කරමි. එබැවින් සෘෂිවරුන් විසින් සේවනය කරන ලද, මේ ධර්මය ඇසුරු නො කෙළෙමි.
‘පින්වත, මම වනාහි මේ රජුට අයත් ඇල්හාලේ බත් ද, නොයෙක් ආකාරයෙන් මස් සකසා පිරිසිදුව, විවිධ අයුරෙන් රසකාරකද, මිශ්‍රකොට අනුභව කරමි. එනම්, උදර පෝෂණයෙහි ඇලී, ඉහත කී භෝජනය අනුභව කරමි. විමසන ලද ගුණයන් කරණ කොටගෙන, සෘෂිවරුන් විසින් ඇසුරු කළ දහම්, මම ඇසුරු නො කරමි’ යනුයි.
ඒ අසා අනෙක් තැනැත්තා (බෝසත් තෙමේ) මේ ගාථා දෙක කීය.
3. ලෝකය විශාලය. මෙහෙන් ඉවත්ව යනු මෙහි ජීවත්වීමට වෙනත් අය (ඕනෑ තරම්) සිටිති. (ඔබ) ගත කළ අදැහැමි ජීවිතය ගලෙකින් (ගසා) කළයක් (විනාශ කරන්නාක් මෙන්) තා නො නසාවා.
4. බමුණ, (අදැහැමින් ඔබ ලබාගත්) ඒ කීර්ති ලාභයට ද, ධන ලාභයට ද, අපායෙහි වැටීමට හේතුවන අධර්ම චරණයෙන් යුතු, යම් පැවැත්මක් වේ නම්, එයට ද නින්දා වේවා!
මෙහි **‘පරිබ්බජා’** යනු ‘මෙයින් අන් තැනකට යව’, යන අදහසයි. **‘මහා’** යනු ‘මේ ලෝකය නම්, මහා එකෙකි’ යන අදහසයි. **‘පවන්තඤ්ඤෙපී’** නම් ‘මේ දඹදිව වෙනත් ප්‍රාණීහු ද වෙසෙති. එකම රජු මොහු පමණක් නොවේ යනුයි. **‘අස්මා කුම්භමිව’** යනු ‘ගලෙකින් ගසා, කළයක් බිඳින්නාක් මෙන්, යන අදහසයි. වෙනත් තැනකට නොගොස්, මෙහි වෙසෙමින් යම් අධර්මයක හැසිරේ’ය යනු මෙය කියන ලද්දේ වේ. ‘අධර්මයෙහි ඇලී ධර්මයට අගෞරව කිරීම, ගලකින් ගසා කළයක් බිඳින්නාක් මෙනි. එසේ නො කරව’ යන අදහසයි.
**‘ධීරත්‍ථු’** යන ගාථාවේ අර්ථය සැකෙවින් මෙසේය. ‘බමුණ, ඔබගේ යම්බඳු වූ කීර්ති ලාභයක් වේ ද, යම් ධන ලාභයක් වේද? එයට නින්දා වේවා! අපි එය ගරහමු. කුමක් නිසා ද? ඔබ විසින් මේ ලාභය වූ කලී මතුවට, අපායයන්හි වැටීමට හේතුවන, දැනුදු නො දැහැමි හැසිරීමෙන් ගොඩනඟා ගත්, ජීවිත වෘත්තිය නිසාය. එය යම්බඳු වූ වෘත්තියක්ද? මේ වෘත්තියෙන්, මත්තෙහි නපුරු දුක් විඳීමට හේතු වන, මේ අධර්ම චරණයෙන් නිරයට වැටෙන්නේ නම්, එම වෘත්තියෙන් කවර ප්‍රයෝජනයක්ද? එබැවින් එය මෙසේ කියමි යන අදහසයි.
ඉක්බිති ඔහුගේ දැහැමි කතාවට පැහැදුණු, රජතුමා පින්වත් පුරුෂය, ඔබ කුලයෙන් කවරෙක් දැයි ඇසීය. පිළිතුරු ලෙසින් ‘දේවයන් වහන්ස, මම සැඩොලෙක්මි’යි ඔහු කීය. “පින්වත, යම් විදියකින් ඔබ කුලීන පුද්ගලයෙක් වූයේ නම්, ඔබට මාගේ රාජ්‍යය පවරා දෙන්නෙමි. එසේ වුවත්, මෙතැන් පටන් මම දවල් කාලයට පමණක් රජ වෙමි. ඔබ රාත්‍රී කාලයෙහි රජු යැ’යි පවසා, රජතුමා තම ගෙල පැළැඳි මල්දම, ඔහුගේ බෙල්ලෙහි පළඳවා, ඔහු නගරාධිපතිවරයා බවට පත් කෙළේය. රත්පැහැති මල්දම්, නගරාධිපතිවරුන්ගේ ගෙල පැලඳීම ආරම්භ වූයේ, එදා සිටය. එනම් එතැන් සිට පැවතෙන සිරිතකි. එතැන් පටන් රජතුමා, සැඩොල් තරුණයාගේ අවවාදයෙහි පිහිටා, ගුරුවරයා කෙරෙහි ගෞරවයෙන්, මිටි අසුනක හිඳ මන්ත්‍ර උගත්තේය.
බුදුරජාණන් වහන්සේ මේ ධර්ම දේශනාව ගෙනහැර දක්වා, ජාතකය නිමවා වදාළ සේක. එදා රජු නම්, ආනන්ද තෙරණුවෝය. සැඩොල් පුත්‍රයා වනාහි, ‘මම් ම වේදැ’යි බුදුරජාණන් වහන්සේ තමන් වහන්සේ දක්වා වදාළ සේක.
**‘සසමුද්දපරියායං’** යන මේ ගාථා කොටස දැක්වෙන ජාතක කථාව බුදුරජාණන් වහන්සේ ජේතවනාරාමයෙහි වෙසෙන සමයෙහි, කලකිරුණු භික්‍ෂුවක් අරබයා වදාළ සේක. ඒ භික්‍ෂුව වූ කලී, සැවතෙහි පිඬු පිණිස හැසිරෙන විට, සුරූපී වූ එක් ස්ත්‍රියක් දැක, ඉන් සිත කලකිරී, සසුනෙහි අනභිරතියක් (නො ඇල්මක්) උපදවාගෙන විසීය. එය දැනගත් සෙසු භික්‍ෂූහු, ඉහත කී භික්‍ෂුව බුදුරදුන් හමුවට කැඳවා ගෙන ගියහ. බුදුරජාණන් වහන්සේ ‘මහණ, ඔබ සසුනෙහි කලකිරුණු බව ඇත්තක්දැ’යි ඇසූ සේක. ‘ස්වාමීනි, එසේයැ’යි, භික්‍ෂුව උත්තර දුන්නේය. ‘මහණ, ඔබ කලකිරුණේ කුමක් නිසා දැ’යි, ඇසූ මෙම පැනයට පිළිතුරු ලෙසින්, ඒ භික්‍ෂුව තම සිත් තැවුලට හේතු වූ සියල්ල, බුදුහිමි ඉදිරියෙහි පැහැදිලි කෙළේය. එවිට බුදුරජාණන් වහන්සේ ඔබ නිවන් පමුණුවන මෙබඳු සසුනක මහණව, කුමන අභාග්‍යයක් නිසා, සිත කලකිරවා ගත්තෙහිද? පෙර පඬිවරු තමන්ට ලැබුණු පුරෝහිත තනතුරු පවා ප්‍රතික්‍ෂේප කොට, පැවිදිබව කැමති වූහ’යි වදාරා, මේ අතීත කථාව මෙසේ දැක්වූහ.
අතීතයෙහි බරණැස බඹදත් රජු රාජ්‍යය කරවන කල්හි, බෝසත් තෙමේ පුරෝහිත බ්‍රාහ්මණ බිරියගේ කුස පිළිසිඳ ගත්තේය. මේ බෝසත් බ්‍රාහ්මණ කුමාරයාත්, බඹදත් රජුගේ පුත් කුමාරයාත් යන දෙදෙනා ම එකම දිනයක උපන්හ. එදා රජතුමා ඇමතියන් අමතා අප රට තුළ මාගේ පුත්‍රයා හා එදා ම උපන් කවර දරුවෙක් හෝ ඇද්දැ’යි විමසීය. එහිදී පුරෝහිතයාගේ පුත් කුමරුන් ද එදිනම උපන්නකු බව ඇමතියන් වෙතින් දැනගත් රජතුමා, පුරෝහිතයාගේ කැමැත්ත මත, ඒ කුමරුවා ද රජගෙට ගෙන්වා, කිරි මව්වරුන් ලවා, කුමාරවරුන් දෙදෙනා ම මාලිගය තුළ ම තබා, පෝෂණය කරවීය. මේ කුමාරවරුන් දෙදෙනාගේ ම ආභරණ ද, කෑම බීම ආදියද එකක්ම විය. පසුව නිසිවියට එළඹි ඔවුහු දෙදෙනා එක්වම තක්‍ෂිලාවට ගොස්, සියලු ශිල්ප හදාරා නිමාකොට, පෙරළා පැමිණියහ. අනතුරුව රජතුමා සිය පුත්‍රයාට මහා යසස් සහිතව යුවරජ තනතුර ප්‍රදානය කෙළේය. එතැන් සිට වුවද, බෝසත් තෙමේ රාජ පුත්‍රයා සමගම එකට කෑම බීම නිදීම කරයි. මොවුන් දෙදෙනා තුළ වැඩුණු විශ්වාසය දැඩි ද ස්ථිර ද විය.
පසුකලෙක පියාගේ ඇවෑමෙන් රජ පැමිණි යුවරජතුමා, මහත් සම්පත් අනුභව කළේය. දිනක් ඒ සම්බන්ධව බෝසත් තෙමේ, ‘මාගේ මිත්‍රයා රජය කරවයි සුලු මතක් කිරීමෙකින්, පුරෝහිත තනතුර මට පවරනු ඒකාන්තය. එසේ වුවද මේ ගිහි ගෙයි විසීමෙන් මට කවර ප්‍රයෝජනයක්ද? එබැවින් පැවිදිව බවුන් වඩන්නෙමි’යි සිතුවේය. මෙසේ සිතූ බෝසත් කුමරා, මවුපියන් වැඳ පැවිද්දට අවසර ගෙන, මහත් සම්පත් හැර දමා, තනිවම නික්ම හිමවතට පිවිස, මනරම් බිම්කඩෙක පන්සලක් තනාගෙන, සෘෂි පැවිද්දෙන් පැවිදිව, අභිඥාවන් ද සමාපත්තීන් ද උපදවා ගෙන ධ්‍යාන සුවයෙන් විසීය. එකල්හි රජතුමා ‘තම මිත්‍රයා තමා හමුවට නො එන්නේ මන්දැ’යි, ඔහු සිහිකොට ‘ඔහු පෙනෙන්නට නැත්තේ කුමක් නිසාද? ඔහු කොහි ගියේදැ’යි ඇමැතියන්ගෙන් විමසීය. ඇමතිවරු, ඔහු පැවිදිව වන ලැහැබ් සහිත රමණීය භූමි භාගයක වෙසෙන බව රජුට දැනුම් දුන්හ. රජතුමා තම මිතුරා වසන තැන විමසා දැන, ‘සය්හ’ නම් වූ තම ඇමැතියකු කැඳවා, ‘යව, මාගේ මිතුරා මෙහි වහා කැඳවාගෙන එව, ඔහුට පුරෝහිතකම දෙන්නෙමි’යි මගසලකුණු කියා දී, පිටත්කොට යැවීය. ‘යහපතැ’යි පිළිගත් ‘සය්හ’ නම් ඇමතියා බරණැසින් නික්ම පිළිවෙලින් පසල් ගමට පැමිණ එහි කඳවුරු බැඳ තම පිරිස එහි නවත්වා, එතැන් සිට වැද්දන් සමග බෝසතුන් වසන වන ගැබට ඇතුල්ව, බෝසතුන්ගේ පන්සල සොයා ඇවිදින්නට පටන් ගත්තේය. අවසානයේදී පන්සල සොයාගෙන එහි ළඟා වූ, ඔහුට පන්සල් දොරටුවේදීම රන්පිළිමයක් සේ වැඩහිඳින බෝසතාණන් වහන්සේ දක්නට ලැබුණි. ඉන් සතුටු වූ ඇමැතියා බෝසතුන් වැඳ, එකත්පස්ව හිඳ, පිළිසඳර කථාකොට මෙසේ පැවසීය. ‘ස්වාමීනි, අපේ රජතුමා ඔබතුමාට පුරෝහිත තනතුර ප්‍රදානය කිරීමට අපේක්‍ෂාවෙන්, ඔබේ පැමිණීම බලාපොරොත්තුව සිටී’ යනුවෙනි.
මෙය ඇසූ බෝසත් තෙමේ, ‘ඇමැතිතුමනි, පුරෝහිත තනතුර නොව, කාසි-කෝසල ඇතුළු දඹදිව රාජ්‍යයම හෝ, සක්විති රජකම හෝ දුන්නත් එය පිළිගැනීමට නොයන්නෙමි. ‘පඬිවරු වූ කලී, තමන් අත්හළ කෙලෙස් නැවත ගැනීම, ඉවත දමන ලද කෙල මෙන්, සලකති’යි පවසා මේ ගාථා ප්‍රකාශ කළේය.
සමුදුර වටකොට සිටි, සමුදුරට කුණ්ඩලාභරණයක් වැනි වූ, මහපොළොව නින්දා සහගතවම නො කැමති වෙමි. සය්හ, මෙසේ දනුව.
2. ‘බමුණ, ඒ යසස් ලාභයටත් ධන ලාභයටත්, නින්දා වේවා! අපායෙහි වැටීමට හේතු වන අධර්ම චරණයෙන් යම් පැවැත්මක් වේ නම්, එයට ද නින්දා වේවා!
3. ඉදින් පාත්‍රයක් ගෙන, අනගාරිකව තැන තැන යම්ද? අධර්මයෙන් සොයා ගන්නා දැයට වඩා එම ජීවිකාවම උතුම්ය.
4. ඉදින් ලෝකයෙහි අනෙකකුට හිංසා නො කරමින්, පාත්‍රයක් ගෙන අනගාරිකව, තැන තැන ඇවිදිම්ද? එය රාජ්‍යයකට වඩා උතුම් ය.
මෙහි **‘සසමුද්ද පරියායං’** යන්නෙහි ‘පරියාය නම් පිරිවරා ගැනීමය’යි, කියන ලදි. ‘සමුදුර වටකොට සිටි චක්‍රවාල පර්වතය සමග හෝ, සමුද්‍ර සංඛ්‍යාත පිරිවර සමග’ යන අර්ථයි. **‘මහිං සාගරකුණ්ඩලං’** යනු ‘සාගරය මැද දිවයිනක් වශයෙන් පිහිටි බැවින්, එයට කුණ්ඩලාභරණයක් වී යැ’යි යන අර්ථයි. **‘නින්‍දාය’** යනු ධ්‍යාන සුවයෙන් යුත් පැවිද්ද හැර දමා, වස්තුව ගත්තේය යන මේ නින්දාවෙන් යන අර්ථයි. **‘සය්හ’** යන නමින් ඔහු අමතයි යනුයි. **‘විජානහි’** යනු ‘ධර්මය දනුව’ යන අදහසයි. **‘යාවූත්ති විනිපාතෙන’** යනු පුරෝහිත තනතුර වශයෙන් ලද්දා වූ, ධ්‍යාන සුවයෙන් තමා පහතට ඇද දමන සුලු, විනිපාතයෙන් යුක්ත වූ ද, කීර්ති ලාභ - ධන ලාභ වෘත්තියයි. මෙතැනින් පිටව ගොස් ඉසුරු මදයෙන් මත් වූවහුගේ අධර්ම චරණයෙන් යුතු පැවැත්මට නින්දා වේවා යන අර්ථයි.
**‘පත්තමාදාය’** නම් ‘භික්‍ෂා පාත්‍රය රැගෙන’ යනුයි. **‘අනාගාරො’** නම්, ‘මම අනගාරිකව අන් නිවෙස්හි හැසිරෙන්නෙම් නම්’ යනුයි. **‘සායෙවජීවිකා’** නම් ‘මාගේ එම දිවි පැවැත්ම ම උතුම්ය. ශ්‍රේෂ්ඨ ය යනුයි. **‘යාචාධම්මෙන’** යනු ‘අධර්මයෙන් යමක් සෙවීමයි. මෙසේ ද කියන ලද්දේ වේ. අධර්මයෙන් යම් සෙවීමක් වේ නම් ඊට වඩා මේ ජීවිකාවම සුන්දරතරය යනුයි. **‘අහිංසයං’** යනු ‘හිසං නො කෙරෙමින්’ යන අදහසයි. **‘අපිරජ්ජෙන’** යනු ‘මෙසේ අනුන්ට හිංසා නො කොට කබලක් අතින් ගත් මගේ ජීවිකාව රාජ්‍ය ලාභයකටත් වඩා උතුම් ය’ යන අදහසයි.
මෙසේ නැවත නැවත ආයාචනා කරනු ලැබුවත් හෙතෙම එය ප්‍රතික්‍ෂේප කෙළේය. සය්හ නමැත්තා ද, ඔහුගෙන් යහපත් ප්‍රතිචාරයක් නොලැබ, ඔහුට නමස්කාර කොට, පිටත්ව රජු වෙතට ගොස්, බෝසතුන්ගේ නො පැමිණීම සැල කෙළේය.
බුදුරජාණන් වහන්සේ මේ ධර්ම දේශනාව ගෙනහැර දක්වා සත්‍යය පැහැදිලි කොට ජාතකය නිමවා වදාළ සේක. දේශනාව අවසානයේදී, ඉහත කී කලකිරුණු භික්‍ෂුව සෝවාන් ඵලයෙහි පිහිටියේය. එහි සිටි තවත් බොහෝ දෙනා සෝවාන් ආදී මාර්ග ඵලවලට පත්වූහ.
එකල්හී, රජතුමා වූ කලී, ආනන්ද තෙරුන් වහන්සේය. සය්හ ඇමතියා නම් සැරියුත් තෙරණුවෝය. පුරෝහිත පුත්‍රයා වනාහී, ‘මම ම වූයෙමැ’යි බුදුරජාණන් වහන්සේ තමන් වහන්සේ දක්වා වදාළ සේක.
2. පුචිමන්ද වර්‍ගය
**‘උට්ඨෙහි චොර’** යන මේ ගාථා කොටස ඇතුළත් ජාතක කථාව බුදුරජාණන් වහන්සේ විසින් වේළුවනාරාමයේ දී මහ මුගලන් තෙරුන් ඇරැබ වදාරන ලදි. මුගලන් තෙරණුවෝ එක් කලෙක රජගහ නුවර සමීපයේ, කැලෑබද කුටියක වාසය කෙරෙති. දිනක් එක් සොරෙක් නගරයෙහි වාසල් දොරටුව සමීප ගමක, එක් ගෙයක බිත්ති මුල්ලක් බිඳ, එම ගෙයින් අතේ ගෙන යාහැකි පමණක්, වටිනා වස්තු සොරකම් කොට ගෙන, පලා යන අතර මුගලන් තෙරුන්ගේ පන්සලට පිවිස, ‘මෙතැන මට කදිම ආරක්ෂිත ස්ථානයකි’යි සිතා පන්සල තුළම වැද හොත්තේය. එවිට තෙරුන් වහන්සේ තම සයනය ඉදිරිපිට වැටී නිදන ඔහු දැක ඔහු කෙරෙහි සැක කොට, ‘සොරුන් සමග එක්ව විසීම වූ කලී නුසුදුසු ක්‍රියාවෙකැ’යි කල්පනා කොට, ඔහු වෙත ගොස්, ‘මෙහි නො නිදව’ යි බැහැර කළේය. ඒ සොරා ද පියවර සටහන් පමණක් ඉතිරි කොට තබා, සෙස්ස ගෙන පලා ගියේය. ඉහත කී ගමේ මිනිස්සු පන්දම් දල්වාගෙන සොරාගේ පා සලකුණු අනුව, පන්සලට පැමිණ, සොරා ඇවිදපු තැන් ද, සිටි තැන් ද, වාඩි වූ හා නිදාගත් තැන් ද, විමසා බලා, ස්ථිර වශයෙන්ම ‘ඔහු මෙතැනින් පැන ගියා විය යුතුයැ’යි ඒ මේ අත ඇවිද, සොරා සොයා ගත නොහැකිව, ආපසු හැරී ගියහ. ඊට පසු දින මුගලන් තෙරුන් වහන්සේ, පෙරවරුයෙහි රජගහ නුවර පිඬු පිණිස හැසිර, ඉන් අනතුරුව වේළුවනාරාමයට වැඩ, සොරා ගැන පුවත බුදුරජාණන් වහන්සේට සැල කළහ. එවිට උන්වහන්සේ ‘මොග්ගල්ලානය, සැක කළ යුතු තැන, එසේ කළේ ඔබ පමණක් නොවේ. පෙර පඬිවරු පවා එසේ කළහ’යි, වදාරා මුගලන් තෙරුන් විසින් ආරාධනා කරන ලදුව මේ අතීත කථාව ගෙනහැර දැක්වූ සේක.
අතීතයෙහි බරණැස් නුවර බඹදත් රජු රාජ්‍යය කරවන කල්හි, බෝසත් තෙමේ නාගරික සුසාන භූමියෙහි පිහිටි, එක් කොසඹ ගසක වෘක්‍ෂ දේවතාවෙක්ව උපන්නේය. ඉක්බිති එක් දවසක් වාසල් දොරටුව සමීප ගමක, සොරකමක් කළ සොරෙක් ආරක්ෂාව සඳහා, එම සුසාන භූමියට පැන ගත්තේය. සුසාන භූමියෙහි ඉහත කී කොසඹ ගස සමීපයෙහි, බෝගසක් ද විය. එම බෝ ගසෙහි ද වෘක්‍ෂ දේවතාවෙක් විසීය. සොහොන් බිමට පැමිණි සොරා, කොසඹ ගස මුල සොර බඩු පොදිය තබා, එහිම වැද හොත්තේය. මෙකල සොරෙකු අසු වූ විට, උල තැබීම සිරිතකි. එම උල තැබීමෙහි දී උල වශයෙන් භාවිත කෙරෙනුයේ බහුල වශයෙන් ම කොසඹ ගසකි. එනිසා කොසඹ ගසෙහි සිටි දේවතාවා, බිම නිදන සොරා දෙස බලා, ‘යම් විදියකින් ගමේ මිනිස්සු මෙහි අවුත් සොරා අල්ලාගෙන, මා වෙසෙන මේ කොසඹ ගසේම අතු සිඳ දමා, ගසේ මුදුන උල්කොට, උල තබන්නට සැරසුනහොත්, කොසඹ ගස විනාශ වන්නේය. එබැවින් ‘මොහු මෙතනින් පලවා හරින්නෙමැ’යි සිතා නිදන සොරාට කතාකොට මේ ගාථාව කීය.
අන්සතු දේ පැහැර ගන්නා තැනැත්තා, නැගිටුව, නිදින්නේ කුමටද? නිදා ගැනීමට තට කවර සෙතක්ද? රජවරු ගමේ නපුරුකම් කළ තා අල්ලා නො ගනිත්වා.
මෙහි **‘රාජානො’** යනු ‘රාජ පුරුෂයන්’ සඳහා කියන ලදි. **‘කිබ්බිසකාරකං’** යනු ‘දරුණු වූද සාහසික වූද සොරකම් කළ’ යන අර්ථයි.
මෙසේ ඔහුට කියා, ‘රාජ පුරුෂයන් තෝ අල්ලා ගැනීමට පෙර අන්තැනකට යව’යි, බියට පත්කොට පලවා හැරියේය. ඔහු පලා ගිය කල්හි, ඇසතු (බෝ) ගසේ සිටි දේවතාවා, මේ දෙවන ගාථාව කී ය.
2. ‘ගමේ නපුරුකම් කළ සොරකු (රාජ පුරුෂයෝ) අල්ලා ගනිති’ යන යමක් වේ නම්, එහි ලා වනයෙහි හටගෙන ඇති කොසඹ ගසෙක වෙසෙන දෙවියාට ඇති ප්‍රශ්නය කුමක්ද?
මෙහි **‘වනෙ ජාතස්ස තිට්ඨතො’** යනු ‘වනේ ඇති කොසඹ ගස එහිම හටගත්තකි. දේවතාවා වනාහි එහිම උපන් බැවින් ගසේ ව්‍යවහාරයෙන්ම ඇමතීය’, යන අර්ථයි.
ඒ අසා කොසඹ ගසේ වෙසෙන දෙවියා, මේ ගාථාව කීය.
3. ඇසතු දේවය, මගෙත් සොරාගේත් වෙනස නුඹ නො දනිහිද? රජවරු ගමේ සොරකම් කළ, සොරකු අසුවූ විට, ඔහු අල්ලාගෙන, කොසඹ හුලෙක උල තබති. මගේ සිත ඒ කාරණයෙහි සැක කෙරේ.
මෙහි **‘අස්සත්‍ථ’** යනු කලින් කී ආකාරයටම එහි උපන් දේවතාවා ඇමතීමයි. **‘මම චොරස්ස චන්තරං’ **නම්, ‘මගේ ද, සොරාගේ ද එක් ව නො වසන කාරණා’ යනු යි. **‘අප්පෙන්ති නිම්බසූලස්මිං’** යනු ‘මෙකල රජවරු සොරකු අසු වූ විට, කොසඹ හුල අවුණති’ යන අර්ථයි. **‘තස්මිං මෙ සංකෙතෙ මනො’** යනු ‘එම කරුණෙහි ලා මගේ සිත සැක උපදියි. ඉදින් රජවරු මොහු උලෙහි අවුණන්නාහුද? එවිට මාගේ විමානය නැසෙන්නේ ය. අනතුරුව අත්තක එල්වන්නේය. එයින් මාගේ විමානය කුණු ගඳ ගසන තෙක් වන්නේය. එම නිසා මම ඔහු පලවා හැරියෙමි’යි යන අර්ථයි.
මෙසේ ඒ දෙවිවරුන් ඔවුනොවුන් හා සංවාද කරන අතරතුරේ සොරා විසින් පැහැර ගන්නා ලද බඩුවල හිමිකරුවෝ, අත්වල පන්දම් දරා සොරා ගිය මග සොයමින් සොහොන් බිමට පැමිණ, පියවර ලකුණු අනුව සොරා නිදිගත් ස්ථානය දැක, එතැන සිටි අන් අයට කථාකොට ‘පින්වතුනි, සොරා මෙතැනින් පැන ගොස් ඇත. දැන් අපට ඔහු අල්ලා ගත නො හැක. යම් විදියකින් ඔහු අල්ලා ගැනීමට හැකි වූයෙමු නම්, මේ කොසඹ ගසේම උල තබා, මෙහිම අත්තක මිනිය එල්ලා තබා යන්නෙමු’යි කියා, ඒ මේ අතර ඇවිද සොයා බලා, සොරු අල්ලාගත නොහැකිව ආපසු ගියහ.
ඔවුන්ගේ ඒ වචන ඇසූ, ඇසතු දෙවියා මේ ගාථාව කීය.
4. සැක කළ යුතු දෑ, සැක කරන්නේය. නො පැමිණි බිය රක්නේය. නොපත් බිය හේතු කොටගෙන, නුවණැත්තා දෙලොවම විමසා බලයි.
මෙහි **‘රක්ඛෙය්‍යානාගතං භයං’** යනු ‘මෙලෝ පරලෝ වශයෙන් නො පැමිණි යන තේරුමයි. ඒ අතරින් පවිටු මිතුරන් දුරු කරන්නා මෙලොව රකියි. ත්‍රිවිධ දුශ්චරිත බැහැර කරමින් පරලොව රකියි. **‘අනාගතභයා’** යනු ‘අනාගතයේ දී පැමිණිය හැකි බිය හේතු කොටගෙන, ඒ භයට බිය වෙමින්, යන අර්ථයි. පණ්ඩිත පුරුෂයෙක් පවිටු මිතුරු ඇසුර සිදු නො කරයි. තිදොරින් දුසිරිත් නො කරයි. **‘උභො ලොකෙ’** යනු ‘මෙසේ පවට බිය වෙන හේ, මෙලෝ පරලෝ යන දෙලොව ගැන, යන අර්ථයි. **‘අවෙක්ඛති’** යනු ‘බලයි’ යන අර්ථයි. එසේ බලන්නා මෙලොව බිය හේතු කොටගෙන පවිටු මිතුරන් වර්ජනය කරයි. පරලොව බිය හේතු කොටගෙන පව්කම් නො කෙරේ යනුයි.
බුදුරජාණන් වහන්සේ මේ ධර්ම දේශනාව ගෙනහැර දක්වා, ජාතකය නිමවා වදාළ සේක. එදා ඇසතු දෙවියා වූ කලී, සැරියුත් තෙරණුවෝය. කොසඹ දෙවියා නම් මම ම වූයෙමි’යි බුදුරජාණන් වහන්සේ තමන් වහන්සේ දක්වා වදාළ සේක.
**‘අපි කස්සපමන්‍දිය’** යන ගාථා කොටස ඇතුළත් මේ ජාතක කථාව, බුදුරජාණන් වහන්සේ ජේතවනාරාමයේ වැඩ වසන සේක්, එක් මහලු භික්‍ෂුවක අරබයා වදාළ සේක. සැවැත්නුවර විසූ එක් කුලපුත්‍රයෙක් කාමයන්හී ආදීනව දැක කළකිරී, බුදුරදුන් සමීපයෙහි පැවිදිව කමටහන් අනුව භාවනා වඩා, නොබෝ කලකින්ම රහත්භාවයට පත්විය. පසු කලෙක උන්වහන්සේගේ මව කලුරිය කළාය. මෑණියන්ගේ අභාවයෙන් අනතුරුව, සිය පියා හා මලණුවන් සසුනෙහි පැවිදි කරවා, දෙව්රම්හී වාසය කරන්නට සලස්වා අනතුරුව එළැඹි වස් කාලයෙහි චීවර ආදී ප්‍රත්‍ය පහසුකම් නිසා, ඒවා සුලබව ලැබිය හැකි, එක් ගමක වස් වසන්නට තෙරුන්වහන්සේ තීරණය කළහ. ඒ අනුව තිදෙනාම එහි වස් එළඹ, වස් අවසන්හි නැවත ජේතවනාරාමය බලා ගමන් ඇරඹූහ. මේ ගමනේදී ඉහත කී රහතන් වහන්සේ ජේතවනාරාමය සමීප වෙත්ම, සිය මලණුවන් වන තරුණ සාමණේරයන් අමතා ‘ඔබ පියා වන මහලු තෙරුන්ට විඩා හරින්නට අවකාශ ලබා දී, උන්වහන්සේ සෙමෙන් සෙමෙන් කැඳවාගෙන එන්න. මම පළමුකොට එහි ගොස් ආවාස ගෙය පිරිසිදු කරන්නෙමි’යි පවසා වහ වහා දෙව්රම බලා වැඩම කළහ. මේ අතර මහලු තෙරුන් වහන්සේ සෙමෙන් සෙමෙන් වඩිති. සාමණේර තෙමේ, ‘ස්වාමීනි, ඉක්මන් කරන්න ඉක්මන් කරන්නැ’යි කියමින් වද කරමින් බලහත්කාරයෙන් මෙන්, තෙරුන් වහන්සේ කැඳවාගෙන එයි. ඊට අකමැති වූ මහලු තෙර, ‘නුඹ මා යටත්කොට ගන්නට සැරසේදැ’යි සාමණේරයන් කෙරෙහි රොස්ව, ආපසු හැරී ගොස්, නැවත මුල සිට එන්නට පටන් ගත්තේය. මෙසේ මේ දෙදෙනා කෝලාහල කරමින් සිටින අතරතුරේ රෑ විය. අඳුරු වැටිණි.
කලින් වෙහෙරට පැමිණි රහත් තෙර නම, ‘අනෙක් දෙදෙනා මෙතුවක් නො පැමිණියේ කුමක් නිසාදැ’යි මග බලමින් සිට රෑ වනතුරු නො පැමිණි නිසා, පන්දමක් දල්වාගෙන පෙරමගට යන අතරේදී කලුවරේම ඉදිරියට එන දෙනම දැක, ‘මෙපමණ පමා වූයේ කුමක් නිසාදැ’යි මලණුවන් වන සාමණේරයන්ගෙන් ඇසීය. ඊට පිළිතුරු දෙමි මහලු තෙර සිදුවූ සියල්ල පැවසීය. ඒ ඇසූ රහතන් වහන්සේ, ඔවුන් දෙදෙනා අස්වසා සෙමෙන් පන්සලට කැඳවාගෙන ආහ. මේ නිසා රහත් තෙර නමට බුදුරදුන් උදෙසා උවටැන් කිරීමට යාමට නොහැකි විය. පසුදින බුදුරදුන් වෙත ගිය රහත් තෙරනම වැඳ එකත්පස්ව සිටි කල්හි, බුදුරජාණන් වහන්සේ ‘ඔබ මෙහි පැමිණියේ කෙදිනදැ’යි විමසූ සේක. ‘ස්වාමීනි, ඊයේ පැමිණියෙමි’. ‘ඊයේ පැමිණි ඔබ බුද්ධෝපස්ථානයට පැමිණියේ අද ද?’ ඊට පිළිතුරු දෙන රහත් තෙරනම ‘ස්වාමීනි, එසේයැ’යි පවසා සියලු විස්තර බුදුරදුන් හමුවෙහි පැවසීය. එවිට බුදුරජාණන් වහන්සේ මහලු තෙරුන්ට ගරහා මොහු මෙබන්දක් කළේ, දැන් මතු නොව, පෙරත් එසේ කෙළේ යැයි පවසා තවදුරටත් විස්තර කරමින්, ‘මොහු විසින් මෙවර ඔබ වෙහෙසට පත්කරන ලද්දෙහිය. පෙරදී පඬිවරුන් පිරිසක් වෙහෙසට පත් කරන ලදැ’යි වදාරා, රහත් තෙරුන්ගේ ඉල්ලීම මත ඊට සම්බන්ධ අතීත කතා පුවත, මෙසේ විස්තර කළ සේක.
අතීතයෙහි බරණැස් නුවර බඹදත් රජු රාජ්‍යය කරවන කල්හි, බෝසත් තෙමේ ‘කාසි’ නම් නියම්ගම බ්‍රාහ්මණ පවුලක ඉපදුනි. ඔහු තරුණ වියට එළඹෙත්ම මව කලුරිය කළාය. අනතුරුව හෙතෙම මවගේ ආදාහන කටයුතු නිමවා, මාස එකහමාරක් ඇවෑමෙන් ගෙදර ඇති සියලු ධනය දන් දී, සිය පියා හා කනිටු සොයුරා ද ගෙන, හිමාලය පෙදෙස්හි, දෙවියන්ගෙන් ලැබුණු වැහැරි සිවුරු පිළිගෙන, සෘෂි පැවිද්දෙන් පැවිදිව, පිඬු සිඟීමෙන් ද අල වර්ග හා පලවැල වලින්ද, යැපෙමින් රමණීය වන ලැහැබක විසුවේය. වැසි කල හිමාල වනයෙහි නො කඩවා ඇදහැලෙන වැසි වැටෙන්නට පටන් ගනියි. එකල අල හාරන්නට නො හැකිය. එසේ වුවද පලවැල හා කොළවර්ග නිබඳව ගසයට වැටෙයි. තවුසෝ මෙවැනි වැසි සමයන්හි දී හිම වතින් බැහැරව මිනිස් පියසට වදිති. එකල බෝසත් තෙමේ ද, සිය පියා සහ මලණුවන් රැගෙන ගම් වැද, එහි මදකලක් වැස නැවත හිමාල වනයෙහි ගස් වැල්, මල්වලින් හා ගෙඩිවලින් පිරීයන කල්හි, ඉතිරි දෙදෙනාත් කැඳවාගෙන, හිමාලයෙහි තමන්ගේ අසපුව බලා එන්නට පිටත් විය. අසපුවට නුදුරුවේදී, හිරු බැස යනු බලා, සෙසු දෙදෙනාට කතා කොට, ‘ඔබ දෙදෙනා සෙමෙන් සෙමෙන් පැමිණෙවු, මම කල්තියා ගොස් අසපුව පිළිවෙලක් කරන්නෙමි’යි කියා ඔවුන්ගෙන් වෙන්ව අසපුව කරා ගියේය. ඉතිරි දෙදෙනාගෙන් කුඩා තවුසා මහලු තවුසා සමග ගමන් කරන අතර ‘ඉක්මන් කරන්න ඉක්මන් කරන්න යැ’යි කියමින් ඉඟටියට නියෙන් අනින්නාක් මෙන්, බලහත්කාරයෙන් ගෙන යන්නට උත්සාහ කෙළේ ය. එවිට මහලු තවුසා ‘තට උවමනා අයුරින් කටයුතු කිරීමට මට නො හැකි යැ’යි කියා ආපසු හැරී ගොස්, මුල සිට එන්නට පටන් ගත්තේය. මෙසේ ඔවුන් අඩදබර කරන අතරෙහි, හිරු බැස ගොස් අවට අඳුරු විය.
බෝසත් තෙමේ ද, පන්සල හැමද, පැන් ගෙනැවිත් තබා රෑ බෝ වූ නිසා, පන්දමක් දල්වාගෙන, සෙස්සන් එන පෙරමඟට යන කල්හි, ඔවුන් එනු දැක ‘මෙපමණ වේලාවක් කුමක් කළාහුදැ’යි ඇසීය. කුඩා තවුසා සිය පියා කළ දේ, සොයුරාට පැවසීය. බෝසත් තෙමේ ඒ දෙදෙනාම සෙමෙන් කැඳවාගෙන ගොස්, අසපුවට පිවිස තවුස් පිරිකර ඒ ඒ තැන තබා, සිය පියා නහවා පාවල තෙල් ගල්වා, පිට ද සම්බාහනය කොට, අඟුරු කබලක් ළංකොට, ඇඟ ද උණුසුම් කෙළේය. අනතුරුව ඒ වනවිට වෙහෙස දුරු කොටගෙන සුවසේ සිටින පියාගේ ළඟින් වාඩිවී, පියා අමතා මෙසේ කී ය. ‘පියාණෙනි, තරුණ අය, මැටිබඳුන් වැනිය. මොහොතකින් බිඳී යයි. එක්වරක් බිඳුණු විට නැවත පෑහිය නොහැක. එබැවින්, ඔවුන් දොස් කිව්වත්, පරිභව කළත්, වැඩිමහලු උදවිය විසින් ඉවසිය යුතු ය’. මෙසේ පැවසූ බෝසත් තෙමේ පියාට අවවාද වශයෙන් මේ ගාථාවන් ද පැවසීය.
කාශ්‍යපය, බාල භාවය නිසා යෞවනයා නින්දා කෙරේ. පහර දීම හෝ කෙරේ. නුවණැත්තා ඒ සියල්ලම ඉවසයි. පණ්ඩිතයා එය විඳ දරා ගනියි.
ඉදින්, සත්පුරුෂයෝ විවාද කළත්, නැවත වහා සන්‍ධානගත වෙති. මෝඩයෝ මැටි පාත්‍ර වැනි වෙති. මැටි පාත්‍ර වහා බිඳෙයි. නැවත සන්ධි කළ හැකි නොවේ.
යමෙක් (තමා තුළ උපන්) ද්වේෂය හඳුනා ගනීද? යමෙක් දේශනාව දනීද? ඔවුහු වහා සමගි වෙති. ඔවුන්ගේ සන්ධානය නො නැසේ.
යමෙක් ද්වේෂයෙන් මඩනා ලද, අන් අය සමගි කරන්නට සමත් වේ නම්, ඔහු වනාහි උත්තරීතර පුද්ගලයෙකි. බර උසුලන්නෙකි. ධුරන්දරයෙකි. (පිරිසකට නායකත්වය දෙන්නෙකි)
මෙහි **‘කස්සප’** යනුවෙන් සිය පියා නමින් අමතයි. **‘මන්‍දියා’** යනු ‘ලාබාලකම නිසාත්, තරුණකම නිසාත්’ යන අර්ථයි. **‘යුවා සපති භන්තිවා’** යනු ‘තරුණයෙක් බැන්නත්, පහර දුන්නත්’, යන අර්ථයි. **‘ධීරෝ’** නම් ‘පවට නින්දා කළ තැනැත්තා’ යනු යි. ප්‍රඥාවට ද ‘ධී’ යැයි කියනු ලැබේ. (ඒ අනුව) ‘ධීර’ යනු ඒ ප්‍රඥාවෙන් යුක්ත වූ පුද්ගලයාය යන අර්ථයි. එය වනාහි ප්‍රඥාවන්තයාට යොදන තවත් වචනයකි. ‘ධීරො’ යන්න එම අර්ථ දෙකෙන්ම යුක්තය. බාල දරුවන් විසින් කළ ඒ සියලු වැරදි, වැඩිමහලු වූත්, ධීර වූත්, පණ්ඩිත තෙමේ ඉවසයි. උසුලයි. කරුණු පෙන්වා දෙයි.
**‘සන්‍ධීයරෙ’** යනු නැවත මිත්‍රභාවයෙන් සමගි කරනු ලැබෙත්. සම්බන්ධ කරනු ලැබෙත්’ යන්නයි. **‘බාලා පත්තාව’** යනු බාලයෝ වූ කලී, මැටි පාත්‍ර මෙන් වහා බිඳෙති යන අර්ථයි. **‘නතෙ සමථමජ්ඣගූ’** යනු ‘ඒ බාලයෝ සුලු විවාදයක් කොට, ඉන් හටගත් වෛරය සන්සිඳවා ගත නො හැකි වෙත්, සන්සිඳීම නොලබත්, යන අර්ථයි. **‘එතෙ භිය්‍යො’** යනු ‘මේ දෙ පිරිස වෙන් වූවත්, නැවතත් එක් වෙති, යන අර්ථයි. **‘සන්‍ධී’** යනු මිත්‍ර සන්ධානයයි. **‘තෙසං න ජිරති’** යනු ‘එම දෙපිරිසේ සන්ධානය නොනැසේ යන අර්ථයි. **‘යොචාධිපන්නං’** නම්, ‘යමෙක් තමා තුළ වූ පීඩාව ඉක්මවා, තමා විසින් අනෙකා කෙරෙහි කළ වැරැද්ද තේරුම් ගනීද?’ යනුයි. **‘දෙසනං’** යනු ‘යමෙක්, ඒ වරද තේරුම් ගත්තකු විසින් කරන ලද, අඩුපාඩු පෙන්වා දීම, පිළිගැනීමට තරම් අවබෝධයක් ඇත්තේද? යන අර්ථයි.
**‘යො පරෙසාධිපන්නාතං’** යනු ‘යමෙක් ද්වේෂයෙන් යටපත් කරන ලද්දා වූ ද, එයින්ම මඩනා ලද්දා වූ ද, සිත් ඇති, අපරාධ කරුවන්ගේ’ යන අර්ථයි. **‘සයං සන්‍ධාතු මරහති’** යනු ‘ඔවුන් සමාව නොයදින කල්හි වුවත්, ‘සොඳුරු තැනැත්ත, එනු මැනවි. මේ උද්දේශය (කියාදීම) ගනුව, අර්ථ කථාව අසව, භාවනාවේ යෙදෙව, වෙන්ව වෙසෙනුයේ කවර හෙයින්දැ’යි මෙසේ තමා සමගිය ඇති කරන්නට සුදුසු වේ. මිතුරු බව ඇති කෙරේ’ යන අර්ථයි. **‘එසො’** නම් ‘මෙබඳු වූ මෛත්‍රී විහරණ ඇත්තා, උත්තරීතර පුද්ගලයෙකි’ යන අර්ථයි. ‘මිත්‍රත්වය නමැති බර, මිත්‍ර ධූරය, ඉසිලීම් වශයෙන් **‘භාරවාහ’** යන වචනයත් **‘ධුරන්‍ධර’** යන වචනයත් අර්ථවත් වේ’ යන අදහසයි.
මෙසේ බෝසත් තෙමේ සිය පියාට අවවාද දුනි. ඔහු ද එතැන් පටන් දැමුනෙක්ව, අතිශයින් දමනය වූවෙක් විය.
බුදුරජාණන් වහන්සේ ධර්ම දේශනාව ගෙනහැර දක්වා, ජාතකය නිමවා වදාළ සේක. එකල පිය තවුසා වනාහි, මේ මහලු තෙරුන් වහන්සේය. කුඩා තවුසා නම්, සාමණේරයාය. පියාට අවවාද දුන් තැනැත්තා නම් ‘මම ම වීමි’ යි, බුදුරජාණන් වහන්සේ තමන් වහන්සේ දක්වා වදාළ සේක.
**‘යො තෙ හත්‍ථෙ ච පාදෙච’** යන මේ ගාථා කොටස සඳහන් වන ජාතක කථාව වූ කලී බුදුරජාණන් වහන්සේ දෙව්රම දී කිපෙනසුලු එක් භික්‍ෂු කෙනෙකුන් අරබයා වදාළ සේක. මෙහි වර්තමාන කථා වස්තුව කලින් කියන ලද්දකි. බුදුරජාණන් වහන්සේ ඒ භික්‍ෂුව කැඳවා, ‘මහණ, ඔබ කුමක් නිසා ක්‍රෝධයට අවකාශයක් නැති මේ බුද්ධ ශාසනයෙහි පැවිදිව ක්‍රෝධ කෙරෙහිද? පැරණි පඬිවරු සිරුරට දහස් ගණනින් පහර වදින කල්හිත්, අත්-පා-කන්-නාසා සිඳින කල්හිත්, අනුන්ට ක්‍රෝධ නො කළහයි’ වදාරා මේ අතීත කථාව ගෙනහැර දැක්වූ සේක.
පෙර බරණැස කාසි රට ‘කලාබු’ නම් රජෙක් රාජ්‍යය කරවීය. එකල බෝසත් තෙමේ අසූකෙළක් සම්පත් ඇති, බමුණු කුලයක ඉපිද, නමින් ‘කුණ්ඩක කුමාරයා යැ’යි ප්‍රසිද්ධව විසීය. තරුණ වියට පත්වූ ඔහු තක්‍ෂිලාවෙහි දී, සියලු ශිල්ප උගෙන, සිය මව්පියන් ද රැක බලාගෙන විසීය. මව්පියන්ගේ අභාවයෙන් පසු, මේ තරුණයා තමාට අයත් වූ ධනස්කන්ධය දෙස බලා, මාගේ මව්පියවරු මේ ධනය නො ගෙනම පරලොව ගියාහුය. නමුත් මා මේ සියල්ල රැගෙන යා යුතුයැ’යි සිතා, ඒ සියලු ධනය විචෙය්‍ය දාන (අඩුපාඩු සොයා බලා දෙන දන්) වශයෙන්, යමෙක් යම් දානයකට සුදුසුද? එය ඔහුට දී, මේ ක්‍රමයෙන් සිය ධනය නිමවා, හිමවතට ගොස් පැවිදි විය. එතැන් පටන් පලවැලෙන් යැපුණු මේ තවුසා හිමවත බොහෝ කලක් වැස, ලුණු-ඇඹුල් සේවනය සඳහා, දිනක් මිනිස් වාසයට පිවිසියේය. අනුපිළිවෙලින් බරණැසට පැමිණි ඔහු රජුගේ උයනෙහි නවාතැන් ගත්තේය. ඊළඟ දිනයෙහි නුවර පිඬු පිණිස හැසිරුණු තාපසතුමා, සෙන්පති නිවෙස වෙත පිණ්ඩපාතය සඳහා එළඹුණි. ඔහුගේ යහපත් ඉරියව් ගැන පැහැදුනු සෙන්පතිතුමා, සිය මැදුරට කැඳවා තමා වෙනුවෙන් පිළියෙල කරන ලද භෝජන තවුසාට වළඳවා, නැවත පැමිණෙන ලෙසට ගිවිසවාගෙන ඉහත කී රාජකීය උද්‍යානයේම වාසය කිරීමට සැලැස්වීය.
ඉක්බිති එක් දවසක් සුරාවෙන් මත් වූ, ‘කලාබු’ රජතුමා නාටිකාංගනාවන් පිරිවරාගෙන, මහත් වූ යස ඉසුරෙන් මගුල් උයනට ගොස්, මඟුල් ගල් තලාවෙහි යහනක් සකස් කරවාගෙන, ප්‍රියමනාප වූ එක් අඟනකගේ උකුල මත හිස තබා, නිදා ගත්තේය. ගායනයෙහි වාදනයෙහි හා නර්තනයෙහි ඉතාම දක්ෂ වූ, නාටක ස්ත්‍රීහු එම ගීත ආදියෙන් රජු පිනවූහ. සක්දෙවිඳුට මෙන්, මහත් සම්පත්වලින් කිසිදු අඩුවක් රජුට නො වීය. සිටි අයුරෙන්ම රජතුමා නින්දට වැටුණි. ඉක්බිති, ඒ ස්ත්‍රීහු, ‘අපි ගී ආදියෙන් රජු සතුටු කිරීමට උත්සාහ ගන්නෙමු. එහෙත් නින්දට වන් රජුට එයින් ඵලය කිමැ’යි සිතා, සියල්ල නවතා වීණා ආදි වූ තූර්ය භාණ්ඩ ඒ ඒ තැන තබා, උයනෙහි ඇවිදින්නට පටන් ගත්හ. උයනෙහි ඇති මල් පලතුරු, තුරුලතා ආදියෙහි සිත් අලවා අතිශයින් සතුටු වූහ. එකල බෝසත් තෙමේ, ඒ උයනෙහි මලින් පිරුණු එක් සල්ගසක් මුල පැවිදි සුවයෙන් කල් ගෙවමින්, උතුම් ඇත් රජකුගේ විලාශයෙන් වැඩසිටියේය. ඉක්බිති ඒ ස්ත්‍රීහු උයනෙහි ඇවිදින කල්හි, තවුසා දැක, සමීපයෙහි සිටි අනෙක් ස්ත්‍රීන් අමතා ‘ආර්යාවෙනි, අර ගස මුල පැවිද්දෙක් සිටියි. රජු පිබිදෙන තෙක් තවුස්තුමා වෙත ගොස්, මොන මොනවත් අසමින් හිඳින්නෙමුදැ’යි කතිකාකොට, එතැනට ගොස් වැඳ, වටේට වාඩි වී, ‘අපට කිවයුතු යමක් කියනු මැනවැ’යි තවුසා අමතා කීහ. තවුස්තුමා ද ඒ අඟනුන්ට දහම් දෙසීය. මේ අතර රජු ළඟ සිටි කාන්තාව සිය උකුල සොලවා රජු පිබිදවූවාය. පිබිදුණු රජු, සෙසු කතුන් නො දැක, ‘මෙහි සිටි වසලියන් කොහිදැ’යි ඇසීය. එවිට ස්ත්‍රිය ‘මහරජතුමනි, ඔවුහු සියලුදෙනා එක් තවුසෙකු පිරිවරා හිඳිති’යි කීවාය. කිපුණු රජ කඩුව ගෙන, ‘ඒ කූට ජටිලයාට පාඩමක් උගන්වන්නෙමි’යි, වේගයෙන් එතැනට ගියේය.
ඉක්බිති ඒ ස්ත්‍රීහු රජු කෝපයෙන් එනු දැක, ඔවුන් අතර සිටි රජු වඩාත් කැමති, රජුට වඩාත් ප්‍රිය කාන්තාව යොදවා, රජු අතින් කඩුවද ගෙන, ඔහු මඳක් සංසිඳවූහ. එතැනට පැමිණි රජ, බෝසතුන් සමීපයෙහි සිට ‘ශ්‍රමණය, තොපට කිනම් වාදීදැ’යි ඇසීය. ‘මහරජ, මම ක්‍ෂාන්තිවාදී වෙමි’යි, තවුසා කීය. ‘ඔබ කියන ක්‍ෂාන්තිය කුමක්දැ’යි රජ ඇසීය. ‘බණින කල්හිත්, පහර දෙන කල්හිත්, පරිභව කරන කල්හිත්, නොකිපීමයැ’යි තවුසා කීය. එවිට රජ, ‘තට ක්‍ෂාන්තිය ඇති බව දැන් ම විමසා බලන්නෙමි’යි වධකයා කැඳවීය. වධකයා ද සිරිත් පරිදි පොරවත්, කටු කසයත් රැගෙන, කහ පැහැති වස්ත්‍ර හැඳ, රත්මල්මාලා පැළඳ, ඉදිරියට පැමිණ, රජුට වැඳ ‘කුමක් කළයුතුදැ’යි ඇසීය. එවිට රජ, ‘මේ දුෂ්ට සොර තවුසා අල්ලා, බිමට ඇද දමා, කටු කසයෙන් තළා, ඉදිරිපසටත්, පසුපසටත්, දෑලවරටත් යන පැති හතරටම, කස පහර දෙදහසක් දෙව’යි අණ කෙළේය. වධකයා කී ලෙසම කෙළේය. කස පහර හේතු කොටගෙන බෝසතුන්ගේ හමේ සිවිය ද, සම ද, මස ද පැලී ලේ වැගිරිණි.
නැවත රජ, ‘භික්‍ෂුව දැන් තොප කිනම් වාදීදැ’යි ඇසීය. ‘මහරජතුමනි, මාගේ ක්‍ෂාන්තිය වූ කලී සම තුළ තිබෙන්නාක් සේ ඔබ සිතන බව පෙනේ. මම තවමත් ක්‍ෂාන්තිවාදී වෙමි. මාගේ ක්‍ෂාන්තිය ඔබට දැකිය නොහැකිය. එය මාගේ හදවත තුළ පිහිටා ඇතැ’යි තවුසා කීය. එවිට එහි සිටි වධකයා, ‘රජතුමනි, දැන් කුමක් කෙරෙම්දැ’යි ඇසීය. ‘වධකය, මේ කූට ජටිලයාගේ අත් දෙක කපව’යි කීය. වධකයා ද පොරව ගෙන මස් කපන කොට මත තබා, තවුසාගේ අත් දෙක කපා දැමී ය. නැවත රජුගේ අණින් පා දෙක ද එසේ ම කපා දැමී ය. තවුසාගේ අත් පා කෙළවරින්, සිදුරු වූ ලාකඩ කළයකින් ලාකඩ වැගිරෙන්නාක් මෙන්, රුධිරය ගලා එන්නට විය. නැවත රජ, ‘තොප කිනම් වාදීදැ’යි, තවුසාගෙන් විමසීය. මහරජතුමනි, ‘මම ක්‍ෂාන්තිවාදී වෙමි. ක්‍ෂාන්තිය ඇත්තේ මාගේ අත්පාවල යැ’යි ඔබ සිතන සෙයක් පෙනේ. ක්‍ෂාන්තිය වූ කලී මා තුළ ගැඹුරුම තැනෙක පිහිටියෙකැ’යි, තවුසා පිළිතුරු දුනි. අනතුරුව රජ වධකයා අමතා, ‘තවුසාගේ කන් දෙක හා නාසය කපව’යි අණ කෙළේය. තවුසාගේ මුළු ඇඟම ලෙයින් වැකී ගියේය. නැවතත් රජ ‘දැන් තොප කිනම් වාදීදැ’යි ඇසීය. මහරජතුමනි, මම ක්‍ෂාන්තිවාදී වෙමි. මාගේ ක්‍ෂාන්තිය හදවතේ ගැඹුරු තැන පිහිටි එකක් මිස, එය කන්, නාස් ආදී ඉන්‍ද්‍රියයන්හි පිහිටියක් නො වේ යැ’යි තවුසා පිළිතුරු දුනි. එවිට රජ, ‘කූට ජටිලය, තාගේ ක්‍ෂාන්තියත් ඔසවාගෙන හිඳ ගනුව’යි කියා බෝසතුන්ගේ හදවතට පා පහරක් දී නික්ම ගියේය.
රජු ගිය කල්හි, ඔහුගේ සේනාපතියා බෝසතුන් වෙත පැමිණ සිරුරෙන් වැගිරෙන ලේ පිසදමා, බෝසතුන්ගේ අත්, පා, කන්, නාසාදිය සළුවක් එලා, එහි තබා, ඉතා ප්‍රවේසමෙන් බෝසතුන් සළුව මත වාඩිකරවා, උන්වහන්සේට නමස්කාර කොට, එකත්පසෙක හිඳ, ‘ස්වාමීනි, ඔබතුමා කිපෙන්නෙහි නම්, ඔබට අපරාධ කළ රජුට කිපෙනු මැනව. අන් අයට නො කිපෙනු මැනව’ කියමින් මේ ගාථාව පැවසීය.
මහා වීරයාණනි, යමෙක් ඔබගේ අත්, පා, කන්, නාසා කැප්පවීද? ඔහුට කිපෙනු මැන. මේ රට නො නසනු මැනව.
මෙහි **‘මහා වීර’** යනු ‘මහා වීර්යය ඇත්තාණෙනි’, යන අර්ථයි. **‘මා රට්ඨං විනස්ස ඉදං’** යනු ‘නිරපරාධ වූ මේ කාසි (කසී) රට විනාශ නො කරනු මැනව, යන අර්ථයි.
ඒ අසා බෝසත් තෙමේ මේ ගාථාව කීය.
2. යමෙක් මාගේ අත්, පා, කන්, නාසා සිඳවාපී ද? ඒ රජතුමා බොහෝ කලක් ජීවත් වේවා! මා වැන්නෝ නො කිපෙති.
මෙහි **‘මාදිසා’** යනු මා හා සමාන ක්‍ෂාන්ති බලයෙන් යුක්ත වූ පඬිවරුන් ‘මොහු මට බැන්නේය, නපුරු වචන කීයේය, පරිභව කළේය, පහර දුන්නේය, සිඳ බිඳ දැමූයේ යැයි නො කිපෙති’ යනුයි.
මේ අතර උයනින් නික්මුණු රජු බෝසතුන්ගේ ඇස් හමුවෙන් බැහැර වෙනවාත් සමගම, යොදුන් දෙලක්ෂන සතළිස් දහසක් ඝන වූ, මේ මහා පොළොව පාප්ප ගා අලවන ලද රෙදිකඩක් මෙන් පැලී විවර විය. අවීචියෙන් පැමිණි ගිනිදැල්, රජපවුලට අයත් රතුපැහැති සළුවකින් වසා ගත්තාක් මෙන්, රජු වැළඳ ගත්තේය. මෙසේ ඔහු උයන් දොරටුවේදීම, පොළොව තුළට වැද, අවීචි මහ නිරයට වැටුණි. බෝසත් තෙමේ එදිනම, කලුරිය කෙළේය. රාජපුරුෂයෝ ද, නුවර වැස්සෝ ද සුවඳ - මල් - පහන් ගත් අත් ඇතිව, උයනට පිවිස, බෝසතුන්ගේ ආදාහන කටයුතු සිදු කළහ. ඇතැම් අය ‘බෝසත් තෙමේ හිමාලයට ගියේ යැ’යි කියති. එය නො විය හැක්කකි. පහත දැක්වෙනුයේ මේ සම්බන්ධයෙන් බුදුරදුන් වදාළ ගාථා දෙකකි.
3. අතීත කාලයෙහි ඉවසීම වර්ණනා කරන ශ්‍රමණයෙක් විය. කසී රජ, ඉවසීමෙහි පිහිටි ඔහු ඡේදනය කරවීය.
4. නිරයෙහි වැටුණු කසී රජ, යම් දුකක් විඳීද? (ඔහුගේ) ඒ නපුරු ක්‍රියාවේ විපාකය අතිශයින් කටුක විය.

මෙහි **‘අතීතමද්ධානං’** යනු ‘ඉක්මැ ගිය කාලයෙහි’ යන අර්ථයි. **‘ඛන්තිදීපනො’** යනු ‘ඉවසීම නම් වූ ක්‍ෂාන්තිය වර්ණනා කිරීම’යි. **‘අඡෙදයි’** යනු ‘මැරෙව්වේය’ යන අර්ථයි. ඇතැම් තෙරවරු බෝසතුන්ගේ අත් පා නැවත සිරුරට සවි වූ බවක් කියති. එහෙත් එය නො වූවකි. **‘සමප්පිතො’** යනු ‘පිහිටියේ’ යන අර්ථයි.
බුදුරජාණන් වහන්සේ මේ ධර්ම දේශනාව ගෙනහැර දක්වා, සත්‍යය ප්‍රකාශකොට ජාතකය නිමවා වදාළ සේක. දේශනාව අවසානයේ කිපෙනසුලු භික්‍ෂුව අනාගාමී විය. එහි සිටි බොහෝ අය සෝවාන් ආදී ඵලයන්ට පත් වූහ.
එදා කලාබු රජු නම්, දේවදත්ත විය. සෙන්පතියා නම් සැරියුත් තෙරණුවෝය. ක්‍ෂාන්තිවාදී තාපසයා වූ කලී, ‘මම ම වීමි’ යි, බුදුරජාණන් වහන්සේ තමන් වහන්සේ දක්වා වදාළ සේක.
**‘දුජ්ජීවිතං’** යන මේ ගාථා කොටස සඳහන් වන ජාතක කථාව බුදුරජාණන් වහන්සේ දෙව්රම දී, කොසොල් රජු අරබයා වදාළ සේක. කොසොල් රජතුමා දිනක් රාත්‍රී කාලයේ දී නිරයෙහි වෙසෙන සතුන් සතර දෙනෙකුන්ගේ, ශබ්ද සතරක් ඇසී, බියට පත්විය. එකෙක් ‘දු’ යන්න පමණක් කීය. දෙවැන්නා ‘ස’ යන්නක් ද, තෙවැන්නා ‘න’ යන්නක් ද, සිව්වැනියා ‘සො’ යන්නක් ද කීහ. මේ සිව්දෙනා වූ කලී පෙර භවයක සැවැත් නුවර දී පරදාර සේවනයෙහි යෙදුණු රාජ පුත්‍රයෝ වූහ. ඔවුහු අනුන්ගේ රැකවරණයෙහි සිටි කාන්තාවන්ට දූෂණ අපරාධ කොට, සෙල්ලක්කාරව ජීවත් වෙමින්, බොහෝ පව්කම් සිදුකොට, මැරීගොස් සැවැත්නුවර අසල, ලෝකුඹු සතරක ඉපිද, අවුරුදු සැටදහසක් එහි පැසෙමින් සිට, දණක් උඩටවිත්, ලෝකුමු මුවවිට දැක, ‘අපි කවදා නම්, මේ දුකෙන් මිදෙන්නෙමුදැ’යි සතර දෙනා ම, මහත් සේ හඬනගා අනුපිළිවෙලින් කෑගැසූහ. ඔවුන්ගේ ශබ්දය ඇසූ රජතුමා, මරණ භයෙන් බියපත්ව හිඳගෙනම රැය පහන් කෙළේය.
අරුණෝදයේදී, සිරිත් පරිදි බමුණෝ පැමිණ රජුගෙන් ‘සැප සේ නිදා ගත්තේදැ’යි විචාළහ. ‘ආචාර්යවරුනි, අපට සැප නින්දක් කොයින්ද? ගත වූ රාත්‍රියේ දී මම මෙබඳු බියකරු ශබ්ද හතරක් ඇසීමි’යි රජතුමා පැවසීය. ඒ ඇසූ බමුණෝ අත් සැලූහ. ඒ දුටු රජතුමා ‘කිමෙක්ද? ආචාර්යවරුනි, එය භයානකදැ’යි, ඇසීය. ‘එයට පිළියම් කළ හැකිද? නොහැකිදැ’යි තවදුරටත් ඇසීය. ‘දේවයිනි, ඒකාන්තයෙන්ම මෙයට පිළියම් කළ නොහැකිය. එහෙත් අපි ඉතා හොඳින් ඉගෙනගත් අය නිසා පිළියම් කිරීම බැරෑරුම් නොවේයැ’යි බමුණෝ පැවසූහ. ‘ඇදුරුවරුනි, කුමක් කොට උවදුරු බැහැර කරවුද?’ ‘රජතුමනි, මීට කළයුතු ප්‍රතිකර්මය අතිවිශාලය. පහසුවෙන් නොකළ හැක්කකි. ‘සර්ව චතුෂ්ක’ යාගය සිදුකොට උවදුරු බැහැර කරන්නෙමු’යි බමුණෝ කීහ. එවිට රජතුමා ‘එසේ නම් වහා ඇතුන් සතර දෙනෙකුන් ද, අසුන් සතර දෙනකුන් ද, ගොනුන් සතර දෙනකුන් ද, මිනිසුන් සතර දෙනකුන් ද, කැටකිරිල්ලන්ගේ පටන් සියලු වර්ගවලින් සිව්දෙනා බැගින් ප්‍රාණීන් රැස්කොට, ‘සර්ව චතුෂ්ක’ යාගය සිදුකොට මට යහපත කරවුයැ’යි පැවසීය. ‘යහපතැ’යි උත්තර දුන් බමුණෝ, රජවාසලෙන් විවිධ දෑ ගෙන ගොස්, යාගාවාටය සකස් කළහ. බොහෝ සතුන්ද යාග කණුවෙහි බැඳ තැබූහ. ‘බොහෝ මාලු හා මස් අනුභව කරන්නෙමු. බොහෝ ධනය ද ලබන්නෙමු’යි, බමුණෝ උත්සාහවත් වූහ. තවදුරටත් ‘දේවයිනි, යාගය සඳහා මේ මේ දේ ලැබීමට අවශ්‍යයැ’යි කියමින්, බමුණෝ නැවත නැවත මාලිගාවට එති.
මේ දුටු මල්ලිකා දේවිය රජු වෙත එළඹ ‘මහරජතුමනි, මේ කිමෙක්ද? මේ තරම් උනන්දුවෙන් බමුණන් රජවාසය අවට සැරි සරන්නට හේතුව කුමක්දැ’යි ඇසුවාය. එවිට රජතුමා ‘ඔබට රජ වාසල කටයුතු සෙවීමට වේලාවක් කොයින්ද? අප විඳින දුක රජඉසුරින් මත් වූ ඔබට නො පෙනේයැ’යි කීය. ‘කිමෙක්ද මහරජතුමනි, ඔබේ දුක අපටද කියනු මැනව.’ ‘දේවිය, කෙනකු විසින් නොඇසිය යුතු මෙබඳු වූ, ශබ්ද හතරක් මා විසින් අසන ලදි. මා ඇසූ ඒ ශබ්ද ගැන බමුණන්ගෙන් විචාළෙමි.’ එවිට බමුණෝ ‘මහරජතුමනි, ඔබගේ රාජ්‍යයට හෝ, සම්පත්වලට හෝ, ජීවිතයට හෝ, අනතුරක් ඇති බව පෙනී යයි, ඉන් මිදෙන්නට යාගයක් කළයුතුව ඇත. එබැවින් අපි ඔබ වෙනුවෙන් සර්වචතුෂ්ක යාගයක් සිදුකොට සෙත් කරන්නෙමු’යි පැවසූහ. ඔවුහු මගෙන් අවසර ගෙන යාගාවාටයක් තනවා, යාගය සඳහා අවශ්‍ය යම් යම් දෑ වෙනුවෙන් නිතර මෙහි පැමිණෙති’යි රජතුමා කීය. එවිට මල්ලිකා දේවිය ‘කිමෙක්ද, දේවයිනි, ඔබ ඇසූ ශබ්දයන්ගේ පලාපල දෙවියන් සහිත වූ මේ ලෝකයේ අග්‍ර වූ බ්‍රාහ්මණයාගෙන් විචාළෙහිදැ’යි ඇසුවාය. ‘දේවිය, ඒ උතුමා කවරෙක්ද?’ ‘රජතුමනි, ඒ ශ්‍රමණ භවත් ගෞතම බුදුරජාණන් වහන්සේය.’ ‘දේවිය, උන්වහන්සේගෙන් මේ ගැන අසන්නට මට බැරි විය.’ ‘එසේ වීම් රජතුමනි, දැන්මම ගොස් විචාළ මැනවැ’යි මල්ලිකා දේවිය රජු උනන්දු කළාය.
රජතුමා දේවියගේ මෙම වචන අසා උදෑසන ආහාරය ගත් විගසම රාජකීය රථයට නැග දෙව්රමට ගොස් බුදුරදුන් වැඳ, ‘ස්වාමීනි, බුදුරජාණන් වහන්ස, ගෙවීගිය රාත්‍රියෙහි මම මෙබඳු ශබ්ද හතරක් ඇසීමි. පසුව උදෑසන ඒ ගැන බමුණන්ට සැලකෙළෙමි. දැන් ‘ඔවුහු එකතුව යාග කොට සෙත් කරනු පිණිස යාගාවාටයක් ඉදි කෙරෙති’යි සියලු විස්තර පැවසීය. ‘ස්වාමීනි, ඒ ශබ්ද ඇසීමෙන් අපට කුමක් වන්නේ දැ’යි වදාරනු මැනවැයි ඉන්පසු රජ කීය. එවිට බුදුරජාණන් වහන්සේ, මහරජ, ඔබට මින් සිදුවන දෙයක් නැත. දුක්විඳින නිරිසතුන්ගේ ශබ්ද කිහිපයක් ඔබ ශ්‍රවණය කළ බව පෙනේ. මේ ශබ්ද, මෙලෙසම ශ්‍රවණය කළ පළමුවැන්නා ඔබ නොවේ. පෙර රජවරුද මෙසේම ශ්‍රවණය කළහයි ද, අනතුරුව ඔවුහු බමුණන්ගේ උතුමන්ගේ කථා අසා, එය අත්හළහයි ද, අනතුරුව ඒ උතුමෝ එම රජවරුන්ටත්, රටවැසියන්ටත්, ඉහත කී ශබ්දයන්ගේ අර්ථ වටහා දී, සියල්ල විසඳා, හැමදෙනාටම සෙත සැලසූහ’යි වදාරා කොසොල් රජුගේ අයැදුමෙන් මේ අතීත කථාව මෙසේ ගෙනහැර දැක්වූහ.
අතීතයෙහි බරණැස් නුවර බඹදත් රජු රාජ්‍යය කරන කල්හි, බෝසත් තෙමේ කසී රට එක් බමුණු කුලයක ඉපිද, නිසිවියට පත්ව, කාමයන් අත්හැර සෘෂි පැවිද්දෙන් පැවිදිව ධ්‍යාන හා අභිඥා උපදවා, ධ්‍යාන සුවයෙන් හිමාල වනයේ රමණීය වනලැහැබක වාසය කරයි. එකල්හී බරණැස් රජතුමා නිරි සතුන් සතර දෙනෙකුගේ, ඉහත කී ආකාරයේ ම ශබ්ද සතරක් ශ්‍රවණය කොට, බියෙන් ත්‍රස්තව ඉහත කී න්‍යායයෙන් ම බමුණන් විසින් රජුට කරුණු කියා, ‘සර්ව චතුෂ්ක’ යාගයෙන් උවදුරු දුරු කිරීමට උත්සාහ ගන්නා ලදි. රජුගේ පුරෝහිතයා ද සෙසු බමුණන් සමග යාගාවාටයේ කටයුතුවලට සම්බන්ධ වී ක්‍රියා කෙළේය. විශාල සත්ත්ව පිරිසක් ද යාගස්ථම්භය වෙත පමුණුවා තිබුණි. එකල බෝසත් තෙමේ මෙත් වඩමින් චාරිකාවේ යෙදෙද්දී, දිවැසින් ලෝකය බලනවිට, මේ කරුණ දුටුවේය. අනතුරුව ‘අද ම මම රටේ රජු වෙත ගොස් රජුටත්, මහ ජනතාවටත්, සෙත සලසන්නෙමි’යි, සෘද්ධි බලයෙන් අහසට පැන නැගී, බරණැස් රජුගේ උයනට බැස, එහි මඟුල් ගල් තලාවේ රන්රුව්ක මෙන් වැඩ හුන්නේය. එදින පුරෝහිත බමුණාගේ ප්‍රධාන අතවැසියා, පුරෝහිත බමුණාට කතාකොට ‘ඇදුරුතුමනි, අපේ වේදයන්හි එකකු මරා තවකකුට සෙත් කිරීමක් නැහැ නොවේදැ’යි විමසීය. එවිට පුරෝහිතයා ‘නුඹ රජුගේ ධනය රකින්නට උත්සාහ ගන්නෙහිද? අපි මේ අවස්ථාවෙන් ප්‍රයේජන ගෙන, බොහෝ මස්මාංශ ද කන්නෙමු. ධනය ද ලබන්නෙමු. තොප කට පියාගෙන හිඳුව’යි ඔහු වැළකීය.
දෙටු අතවැසියා ද, ‘කරුණු මෙසේ නම්, මම මොවුන්ට සහය නොවන්නෙමි’යි එතනින් නික්ම රජුගේ උයනට ගියේය. එහිදී, ඔහුට අහම්බෙන් මෙන්, බෝසතුන් මුණගැසිණි. වහා එතනට ගිය ඔහු, බෝසතුන්ට වැඳ, පිළිසඳර කතාකොට, එකත්පස්ව වාඩිවිය. බෝසත් තෙමේ තරුණයා අමතා ‘කිමෙක්ද මානවකය? ‘රජ දැහැමින් රාජ්‍ය කෙරේදැ’යි විමසීය. ‘ස්වාමීනි, රජ දැහැමින් රාජ්‍යය කෙරේ. එහෙත් පසුගිය දිනෙක රාත්‍රී, ශබ්ද සතරක් ශ්‍රවණය කොට, බියපත් වූ රජතුමා බමුණන්ගෙන් ඒ ගැන විමසා, ඔවුන්ගේ මෙහෙයවීමෙන්, සර්ව චතුෂ්ක යාගය කිරීමට පෙළඹුණේය. තවද, රජු තිරිසනුන් ඝාතනය කොට, තමාට සෙත් කර ගැනීමට කැමති වන බවක් පෙනේ. විශාල සත්ත්ව පිරිසක් යාගස්ථම්භය වටා එක්රොක් කොට ඇත. කිමෙක්ද? ස්වාමීනි, රටවැස්සාට ද, රජුට ද, ඉහත කී ශබ්දයන්ගේ අර්ථ වටහා දී, විශාල සත්ත්ව පිරිසක් මරණයෙන් මුදවා ගැනීමට ඔබ වැනි සිල්වතුන්ට නො වටනේද?’ ‘මානවකය, රජතුමා අප නොහඳුනයි. අපිදු, ඔහු නොහඳුනමු. එහෙත් ඔබ කී ශබ්දයන්ගේ අර්ථ මැනවින් දනිමු. යම් විදියකින් රජතුමා, අප වෙත එළඹ විචාරන්නේ නම්, නිසැක ලෙස රජුට කරුණු කියන්නෙමු’යි තවුසා කීය. ‘එසේ වීනම් ස්වාමීනි, මොහොතක් මෙතනම වැඩහිඳිනු මැනවි. මම රජු කැටුව එන්නෙමි. මානවකය, ඉතා මැනව’යි තවුසා එය අනුමත කෙළේය. එතනින් වහා පිටත් වූ මානවකයා රජු කරා ගොස්, සියලු පුවත් දන්වා රජ කැඳවාගෙන තවුසා වෙතට ආයේය.
රජතුමා බෝසතුන් වැඳ, එකත්පස්ව හිඳ, ‘ස්වාමීනි, මෙය සත්‍යයක්ද? අපට අසන්නට ලැබුණු ශබ්දයන්ගේ අර්ථ ඔබවහන්සේ දන්නා සේක්දැ’යි ඇසීය. ‘එසේය මහරජතුමනි’, ‘එසේනම් ස්වාමීනි, කියනු මැනව’. ‘මහරජතුමනි, මේ ශබ්ද නැඟූ සත්ත්වයෝ සතර දෙනෙකි. පෙර ආත්ම භාවයකදී අනුන් විසින් රක්නා ලද, පරිස්සම් කළ වස්තූන්ට හානි සිදුකොට, බරණැස් නුවර සීමා කෙළවර, ලෝ කුඹු හතරක ඉපිද, පල් වූ කර්කශ ලෝ දියෙහි, පෙණ දමමින් පැසීමට ලක්ව, අවුරුදු තිස් දහසක් ලෝ කුඹුවේ යට ජීවත්ව සිට, ලෝ කුඹුවේ උඩට අවුත්, වසර තිස් දහසකට වරක්, ලෝ කුඹුවේ මුහුණත දැක, වටපිට බලා, නිරිසත්තු සතර දෙනා, ගාථා සතරක් පැවසීමට කැමති වුවද, උඩට පැමිණි ඒ සුලු වේලාව ඇතුළත, මුළුමනින් කියාගත නො හැකිව, ඒ ඒ ගාථාවේ මුල් අකුර පමණක් හඬ නගා කියා, නැවත ලෝ කුඹුවලම ගිලුණාහු වෙති. ඒ සතරදෙනා අතුරෙන්, ‘දු’ යන්න පමණක් කියා, ලෝ කුඹුවේ ගිලුණු පළමු සත්ත්වයා කියන්නට සිතා සිටි, සම්පූර්ණ ගාථාව මෙසේය.
(අපි) නරක ජීවිකාවෙන් ජීවත් වූයෙමු. තිබූ කල්හි නො දුන්නෙමු. සම්පත් ඇති කල්හි, ස්වකීය යහපතට යමක් නො කෙළෙමු.
මෙසේ බෝසත් තෙමේ තමාගේ ඥානයෙන් ඉහත සඳහන් ගාථාව සම්පූර්ණකොට, කීවේය. සෙසු ගාථා ද, එසේමය. සතුන් සතර දෙනා අතුරෙන්,
දෙවැන්නා කීමට කැමති වූ ගාථාව මෙසේය.
2. නිරයෙහි පැසෙන අපට, මුළුමනින් වසර හැටදහසක් පිරුණි. මෙය කවදා අවසන් වන්නේද?
තෙවැන්නා කීමට කැමති වූ ගාථාව මෙසේය.
3. නිදුකාණෙනි, මගෙත් ඔබෙත් පෙර කළ පව්, කෙළවරක් නැත. කොතැනින් අවසන් වන්නේදැ’යි අන්තයක් ද, නො පෙනෙන්නේය.
සිවුවැන්නා කීමට කැමති වූ ගාථාව මෙසේය.
4. ඒ මම ඒකාන්තයෙන් ම, මෙතනින් ගොස් මිනිස් ජීවිතයක් ලැබ, පරිත්‍යාගශීලීව සීල සම්පන්නව බොහෝ වූ කුසල් කරමි.
මෙහි **‘දුජ්ජීවිතං’** යනු ‘ත්‍රිවිධ දුශ්චරිත කරමින් නරක ජීවිතයක් ගෙවීම ලාමක දිවිපැවැත්ම නම් ඔහු ද ‘නරක ජීවිකාවෙන් ජීවත් වුණෙමු’යි ඒ සඳහා ම කී ය’ යන අර්ථයි. **‘යෙ සන්තෙ න ද දම්හසෙ’** යනු ‘ඒ අපි දිය යුතු දේ, පිළිගැනීමට අය සිටියදීත්, දන් නො දුන්නෙමු’යි යන අර්ථයි. ‘දීපං නාකම්හ’ යනු ‘සිය පැවැත්මට යමක් නො කළෙමු’යි යන අර්ථයි. **‘සබ්බසො’** යනු ‘සියලු ආකාරයෙන්’ යන අර්ථයි. **‘පරිපුණ්ණානි’** යනු ‘අඩුත් නැති වැඩිත් නැති’, යන අර්ථයි. **‘පච්චමානානං’** යනු ‘මේ නිරයෙහි පැසෙන අපට’ යන අර්ථයි.
**‘නත්‍ථි අන්තො’** යනු ‘අපගේ මිදීම නම් අසවල් කාලයේ වන්නේ යැයි මෙබඳු කාල පරිච්ඡේදයක් නැත’ යන අර්ථයි. **‘කුතො අන්තො’** යනු ‘කුමන කරුණක් කෙළවරක් පෙනෙන්නේදැ’යි යන අර්ථයි. **‘න අන්තො’** යනු ‘අන්තය දකින කැමැත්තවුන්ට දුකේ කෙළවරක් නො පෙනෙන්නේය’ යන අර්ථයි. **‘තදාහි පකතං’** යනු ‘නිදුකාණෙනි, එකල වෙසෙසින් සිදු කළ පව්, ඔබෙත් මගෙත් ඉතා බහුලය’ යන අර්ථයි. **‘තථාහි පකතං’** යනු ද පාඨයකි. ‘යමක් නිසා පව් කරන ලදද? ඒ කාරණය නිසා ඔහුට විපාකයේ කෙළවරක් දක්නට නොහැකිය යන අර්ථයි. **‘මාරිස’** යන මේ වචනය ‘මා හා සමාන තැනැත්තා’ යන ප්‍රියමනාප ඇමතුමයි. **‘නූන’** යනු ‘එ්කාන්තයෙන් යන අර්ථයේ නිපාතයෙකි’. ඒ මම මෙතනින් ගොස්, මිනිස් අත්බවෙක උපත ලබා පරිත්‍යාගශීලීව, සීල සම්පන්නව, ඒකාන්ත වශයෙන්ම බොහෝ කුසල් කරන්නෙමි’යි යන මෙය මෙහි අර්ථයයි.
මෙසේ බෝසත් තෙමේ එක් එක් ගාථාව කියා ‘මහරජතුමනි, ඒ නිරි සත්ත්වයා මේ ගාථාව පරිපූර්ණ කොට කියන්නට කැමති වුවත් තමාගේ පාපයේ මහත්භාවය නිසා එසේ කිරීමට අපොහොසත් විය. මෙසේ ඔහු තමාගේම කර්ම විපාකය විඳිමින්, මහ හඬින් කෑ ගැසීය. රජතුමනි, ඔහුගේ ශබ්දය ඇසීමෙන් ඔබට වන විපතක් නැත, එබැවින් ඔබ බිය නොවන්න’යි, රජු දැනුවත් කෙළේය. අනතුරුව රජතුමා මහා සත්ත්ව සමූහයා විසුරුවා හැර, රන් බෙර හසුරුවා, යාගාවාටය ද බිඳ දැම්මවීය. බෝසත් තෙමේ මහජනයාට යහපත සලසා, කිහිප දිනක් එහිම වැස, අනතුරුව හිමවතට ගොස්, ධ්‍යානයෙන් නොපිරිහී මෙලොව හැර බඹලොව උපන්නේය.
බුදුරජාණන් වහන්සේ, මේ ධර්මදේශනාව ගෙනහැර දක්වා, ජාතකය නිමවා වදාළ සේක. එදා පුරෝහිත මානවයා නම්, සැරියුත් තෙරණුවෝය. තවුසා වූ කලී, ‘මම ම වීමි’යි බුදුරජාණන් වහන්සේ තමන් වහන්සේ දක්වා වදාළ සේක.
**‘ඵරුසා වත තෙ වාචා’** යන මේ ගාථා පදයට අයත් ජාතකය බුදුරජාණන් වහන්සේ දෙව්රම වැඩ වසද්දී, සැරියුත් තෙරුන් වහන්සේ විසින්, විරේක බෙහෙත් පානය කළ භික්‍ෂූන් පිරිසකට දෙන ලද, රසවත් පිණ්ඩපාතයක් නිමිති කොටගෙන, වදාළ සේක. එකල්හී ජේතවනාරාමයේදී, කිසියම් භික්‍ෂු පිරිසක් විරේක බෙහෙත් පානය කළහ. උන්වහන්සේට රසවත් පිණ්ඩපාතයක් ඇවැසි නිසා, ගිලානෝපස්ථායකයේ, ‘රස බත් ගෙනෙන්නෙමු’යි, සැවැත් නුවරට පිවිස කෑම විකුණන ගෙවල් ඇති වීදියේ, පිඬු පිණිස හැසිරුණු මුත් රස බත් නො ලැබ. ආපසු හැරී ආහ. මේ අතර සැරියුත් තෙරණුවෝ දවල් වී පිඬු පිණිස පිවිස, ඉහත කී ගිලානෝපස්ථායක භික්‍ෂූන් දැක, ‘කිමෙක්ද? ඇවැත්නි, වේලාසනින් ම ආපසු හැරුණාහුදැ’යි විචාළ සේක. ඔවුහු සිදුවූ සියල්ල සැරියුත් තෙරුන්ට කීහ. ඉක්බිති සැරියුත් තෙරණුවෝ ‘එසේ වී නම්, මා සමග එවු’යි, කියා ඒ පිරිසත් සමග ඉහත කී විදියටම වැඩි සේක. එහිදී මිනිස්සු පාත්‍රා පුරව පුරවා, රස බත් පිළිගැන්නූහ. උපස්ථායක භික්‍ෂූහු වෙහෙරට පැමිණ, ගිලනුන්ට දානය දුන්හ. ගිලන් භික්‍ෂූහු ද ඒ රස බත් වැළඳූහ. ඉක්බිති එක් දවසක් භික්‍ෂූහු දම්සභාවෙහි කතා කරමින් සිටියහ. ‘ඇවැත්නි, විරේක බෙහෙත් පානය කළ භික්‍ෂූන්ට වැළඳීම සඳහා, රස බත් සොයා ගිය උපස්ථායක භික්‍ෂූන් හිස් අතින් එනු දැක, සැරියුත් තෙරණුවෝ, ඔවුන් කැටුව ගොස්, බත් විකුණන ගෙවල් ඇති වීදියෙහි, පිඬු පිණිස හැසිර රස පිණ්ඩපාත බොහෝ සෙයින් ලැබ, ගිලනුන් සඳහා එවූහයි, යන මේ පුවත භික්‍ෂූන්ගේ කතාවට පාදක විය. එවිට බුදුරජාණන් වහන්සේ එතනට වැඩ, ‘මහණෙනි, කවර නම් කතාවක යෙදී සිටියාහුදැ’යි විචාරා, එය දැන, ‘මහණෙනි, සැරියුත් තෙරණුවෝ මෙවර උසස් දානයක් ලැබූහ. උන්වහන්සේ පෙර ද, මෘදු වචන ඇති, ප්‍රිය වචන කතා කරන, දක්ෂ වූ පඬිවරුන් ලැබූහයි වදාරා මේ අතීත කථාව ගෙනහැර දැක්වූ සේක.
අතීතයේ බරණැස් නුවර බඹදත් රජු රාජ්‍යය කරවන කල්හි, බෝසත් තෙමේ සිටුපුතෙක්ව උපන්නේය. කිසියම් දිනක එක් මුව වැද්දෙක් බොහෝ මස් ලැබ, කරත්තයක පුරවාගෙන, විකිණීම සඳහා නගරයට පැමිණියේය. එදා බරණැස් නුවර වැසි, සිටු පුත්‍රයෝ සතර දෙනෙක්, නුවරින් නික්ම, එක් මංසන්ධියකදී, තම තමන් ඇසූ දුටු දේවල් සම්බන්ධයෙන් කතා කරමින්, වාඩි වී සිටියහ. ඔවුන් අතුරින් එක් සිටුපුතෙක්, ඉහත කී මස් කරත්තය එනු දැක, ‘මම ඔය වැද්දා ලවා මස් කෑල්ලක් ගෙන්වා ගන්නෙම්දැ’යි සිය යහලුවන්ගෙන් ඇසීය. ‘යනු මැනව, ගොස් ඔහු ලවා ගෙන්වා ගන්න යැ’යි, මිතුරෝ කීහ. එවිට ඉහත කී සිටුපුත්‍රයා කරත්තය වෙත ගොස්, බොල, වැද්දෝ, මට මස් කෑල්ලක් දෙවැ’යි කීය. එවිට වැද්දා ‘අනුන්ගෙන් යමක් ඉල්ලනවිට, ප්‍රිය වචනයෙන් කතා කළ යුතුය. ඔබේ කතාවේ හැටියට, ඊට ගැලපෙන මස් කැබැල්ලක් ලැබීමට සුදුසුයැ’යි කියා මේ ගාථාව කීවේය.
මිතුර, ඔබ යාචකයෙකි. ඔබේ වචන එකහෙලා ම පරුෂය. (පරුෂ වචන වනාහි දලඹුව හා සමානය) දලඹුව වැනි වචන කතා කරන ඔබට, දලඹුවෙහි මස් කෑල්ලක් දෙමි. (දලබුව යනු පෙනහැල්ලය)
මෙහි **‘කිලොමසදිසී’** යනු ‘පරුෂ බව නිසා දලබුව හා සමාන ය’ යන අර්ථයි. **‘කිලොමං සම්ම දදාමී තෙ’ **යනු ‘ඒකාන්තයෙන් මෙය ගනුව, ඔබගේ වචනවලට ගැලපෙන්නට දලබුව දෙමියි කියා නීරස වූ දලබු කැබැල්ලක් වෙන්කොට දුන්නේය යන අර්ථයි.
ඉක්බිති වෙනත් සිටුපුත්‍රයෙක් කලින් කතා කළ සිටුපුතුගෙන් ‘ඔබ කුමක් කියා ඉල්ලීදැ’යි විචාළේය. ‘බොල’ කියා කතා කෙළෙමි යි ඔහු කීය. එවිට දෙවනුව කී සිටුපුත්‍රයා, ‘මම ද මස් කෑල්ලක් ඉල්ලා ගන්නෙමි’යි කියා වැද්දා ළඟට ගොස්, ‘අයියේ, මට මස් කෑල්ලක් දෙනු මැනවැ’යි කීය. එවිට වැද්දා ‘ඔබට ඔබේ කතාවට ගැලපෙන මස් කෑල්ලක් ලැබේයැ’යි කියා මේ ගාථාව කීය.
2. ලෝකයේ ‘සොයුර’ යන මේ ඇමතුම මනුෂ්‍යත්වයේ අංගයකැයි, කියනු ලැබේ. ‘මිතුර, එම අංගයට සුදුසු වචන ඇති ඔබට ඊට ගැලපෙන මස් කොටසක් දෙමි’.
මෙලොව මිනිසුන්ට අංග හා සමාන වන බැවින් ‘සොයුර’, ‘සොයුරිය’ යන ඇමතුම් ගැන **‘එතං අංගං’** යැයි කියන ලදි. එබැවින් ඒ වචන ඔබගේ ශරීරාංග හා සමානය. ඒ වචනය ගැලපෙන මස් කොටසක්ම ඔබට දෙමි, යන අදහසයි.
මෙසේ කියා, මළ සතාගේ ඇඟෙන් මස් කොටසක් කපා ඔහුට දුන්නේය. එම සිටුපුත්‍රයාගෙන් තෙවැනි සිටපුත්‍රයා ‘ඔබ කුමක් කියා මස් ඉල්ලීදැ’යි ඇසීය. ‘අයියේ කියා කීවෙමැ’යි ඔහු පිළිතුරු දුනි. එවිට තෙවැනි සිටුපුත්‍රයා ද, ‘මමත් ඔහුගෙන් මස් කෑල්ලක් ඉල්ලා ගන්නෙමැ’යි කියා, ගොස් ‘පියාණෙනි, මට මස් කෑල්ලක් දෙනු මැනවැ’යි කීය. වැද්දා ‘ඔබේ වචනයට අනුරූප වූ මස් කොටසක් ඔබට ලැබේයැ’යි පවසා මේ ගාථාව කීය.
3. මිතුර, පුත්‍රයෙක් ‘පියාණනි’, කියා කතා කරමින්, පියාගේ හද කම්පා කෙරේද? එබඳු හෘදයංගම වචන ඇති ඔබට හදවතේ මස් දෙමි.
මෙසේ කියා හදවතේ මසුත් ඇතුළුව, තවත් මිහිරි රසැති මස්, වෙන්කොට ඔහුට දුනි. ඔහුගෙන් සිව්වැනි සිටු පුත්‍රයා, ‘ඔබ කුමක් කියා කතා කෙළෙහිදැ’යි ඇසීය. එවිට තෙවැන්නා ‘පියාණෙනි, කියා කීවෙමැ’යි කීය. සිව්වැන්නා ද, ‘මමත් මස් කෑල්ලක් ඉල්ලා ගන්නෙමැ’යි කියා, වැද්දා වෙත ගොස්, ‘හිතවත මට මස් කෑල්ලක් දෙන්නැ’යි කීය. එවිට වැද්දා, ‘ඔබේ වචනයට සුදුසු, මස් කොටසක් ඔබට ලැබේයැ’යි පවසා මේ ගාථාව කීය.
4. මිතුර, යමකුට ගමේ යාලුවෝ නැද්ද? ඔහුට එම ගම කැලයක් බඳුය. සියල්ලට සුදුසු වචන ඇති, ඔබට මේ සියලු මස් දෙමි.
යම් පුරුෂයකුට ගමෙහි, සැප දුක් දෙක්හි සහ, ගමන් මඟක දී වශයෙන් සහායක ගණයෙහිලා ගැනෙන, මිතුරෙක් නැද්ද, එය ඔහුට මිනිස් වාසයෙන් තොර කැලයක් වැනිය. මෙසේ ඔබගේ මේ වචන ‘සියල්ලට සමාන’ය. එනම්, තමා සන්තක වූ සියලු සම්පත් හා සමානය යන අදහසයි. එබැවින් මා සන්තක වූ, මේ සියලුම මස් සහිත, කරත්තය ඔබට දෙමි යනුයි.
මෙසේ කියා ‘යහලුව, එනු මැනව. මේ මුළු මස් කරත්තය ම ඔබේ ගෙදරට ගෙන ගොස් දෙන්නෙමි කීය. සිටුපුත්‍රයා වැද්දාත් සමග කරත්තය පදවාගෙන ගොස්, තමාගේ ගෙදරට පැමිණ, මස් ටික බාගෙන වැද්දාටද, සත්කාර සම්මාන කොට වැද්දාගේ අඹුදරුවන් ද. සිය නිවසට කැඳවා ගෙන අවුත්, වැදි භාවයෙන් ඔවුන් හැමදෙනා මුදා, තමාගේ ම පවුලේ අය බවට පත් කරගෙන, පහසුවෙන් වසන්නට මඟ සලසා, ඔහු සමග නො බිඳෙන මිතුරුකමින් වෙළී, දිවි ඇති තෙක් සමගිව විසීය.
බුදුරජාණන් වහන්සේ මේ ජාතක කතාව ගෙනහැර දක්වා, එය නිමවා වදාළ සේක. එකල වැද්දා නම් සැරියුත් තෙර විය. සියලු මස් හිමි වූ සිටු පුතා වූ කලී, ‘මම ම යැ’යි බුදුරජාණන් වහන්සේ, තමන් වහන්සේ දක්වා වදාළ සේක.
**‘සතක මෙ රොහිතා මච්ඡා’** යන මේ ගාථා කොටස අයත් ජාතක කථාව බුදුරජාණන් වහන්සේ දෙව්රම් වෙහෙර වැඩ වාසය කරද්දී, සියලු දැයින් සපිරි පිරිකර පූජාවක්, නිමිති කොටගෙන වදාළ සේක. සැවැත් නුවර එක් කෙළෙඹි පුත්‍රයෙක් බුද්ධ ප්‍රමුඛ මහ සඟනට සියලු පිරිකරින් සපිරි, දානයක් සකසා, නිවෙස ඉදිරිපිට මණ්ඩපයක් තනවා, බුදුපාමොක් මහ සඟනට ආරාධනා කොට, සරසන ලද මණ්ඩපයෙහි පනවන ලද, උතුම් ආසනයන්හි වඩා හිඳුවා, නොයෙක් මිහිරි රසැති ප්‍රණීත දානයක් පූජාකොට, නැවත ඊට පසුදාත්, ඊට පසුදාත් වශයෙන් සතියක් මහ දන් පවත්වා සත්වැනි දින බුද්ධ ප්‍රමුඛ පන්සියයක් භික්‍ෂූන් වහන්සේට, සියලු පිරිකරින් සපිරි දානයක්, පූජා කෙළේය. බුදුරජාණන් වහන්සේ බත් කිස අවසන, අනුමෝදනා දේශනාව වදාරන සේක්, ‘උපාසකය, මේ ඔබ විසින් අතිශයින්ම ප්‍රීති විය යුතු වෙලාවකි. මේ දානය වූ කලී, පෙර පඬිවරුන්ගේ වංශයට අයත් වූවකි. පැරණි පඬිවරු වනාහී ළඟට පැමිණි යාචකයන්ට, ජීවිත ආසාව අත්හැර ඇඟ මස් පවා, දන් දුන්හ’යි වදාරා ඔහුගේ අයැදුමෙන් මේ අතීත කථාව වදාළ සේක.
අතීතයෙහි බරණැස් නුවර බඹදත් රජතුමා රාජ්‍යය කරවන කල්හි, බෝසත් තෙමේ සා ජාතියේ ඉපිද, කැලයෙහි වාසය කරයි. මේ කැලයෙහි එක් පැත්තකින් පර්වතයක්ද, තවත් පැත්තකින් නදියක් ද තවත් පැත්තකින් පසල් ගමක් ද විය. සාවාට වඳුරෙක් ද, සිවලෙක් ද, දිය බල්ලෙක් ද වශයෙන් මිතුරන් තිදෙනෙක් වූහ. මේ නුවණැති සත්ත්වයෝ සතර දෙනා එක්ව වසමින් තම තමන්ගේ ගොදුරු බිම්වලින් ගොදුරු ගෙන සැඳෑසමයෙහි එකට එක් වෙති. එහිදී, සාවා සිය මිතුරන් අමතා, ‘දන් දිය යුතුය, සිල් රැකිය යුතුය, පොහොයට සිල් සමාදන් විය යුතුයැ’යි ඒ තිදෙනාට අනුශාසනා කරමින් අවවාද වශයෙන් බණ කියයි. සෙසු අය ද, ඒවා පිළිගෙන තම තමන්ගේ නිවෙස්වලට පිවිස, වාසය කරති. මෙසේ කාලය ගතවන කල්හි, දිනෙක බෝසත් තෙමේ අහස දෙස බලා, හඳ දැක ‘හෙට පොහෝ දිනය යැ’යි දැන, මිතුරන් තිදෙනා කැඳවා, මෙසේ කීය. ‘යහලුවනි, හෙට පොහෝ දිනයයි. ඔබ තිදෙනා හෙට සිල් සමාදන්ව පොහෝ කටයුතු සිදුකළ යුතුය. සිල් සමාදන්ව දුන් දානය මහත්ඵලය. එබැවින් යාචකයන්, ඔබ වෙත පැමිණියහොත් තමා කෑ යුතු අහරින් කොටසක්, ඔවුන්ට දී කෑ යුතු යැ’යි කීය. යහලුවෝද මැනවැ’යි පිළිගත්හ. අනතුරුව ඔවුහු සිය නිවෙස්වලට ගියහ.
ඊට පසුදා මේ මිතුරන් අතරින් දිය බල්ලා, උදෑසනම ‘අහරක් සොයන්නෙමි’යි නිවසින් පිටත්ව ගංඉවුරට ගියේය. එදින එක බිලී බාන්නෙක්, රතු පැහැති මාලුවන් සත් දෙනෙකුන් ගොඩට ගෙන, වැලෙක අමුනා ගංඉවුරට ගෙන ගොස්, එහි වැලි යට සඟවා තබා, නැවත මසුන් ඇල්ලීම සඳහා ගඟ පහළට ගියේය. මේ අතර දිය බල්ලා මාලු ගඳ ඉව කොට, වැලි මෑත් කොට, මාලුන් දැක, එය ඉවතට ගත්තේය. අනතුරුව ‘මෙයට හිමිකරුවෙක් ඇත්තේදැ’යි, තුන්විටක් හඬ නඟා කෑ ගැසීය. වටපිට බලා අයිතිකරුවකු නො දැක, මාලු වැල කටින් ඩැහැගෙන තමා වසන ගුලට ගෙනවුත් සුරැකිව තබා, ‘නිසි වෙලාවට අනුභව කරන්නෙමි’යි තමාගේ සීලය ආවර්ජනා කරමින් වැද හොත්තේය. සිවලාද, පොහෝ දින උදේ නිවසින් නික්ම, ගොදුරු සොයමින් ගොස්, එක් ගොවියකුගේ කුටියට ඇතුළු විය. ගොවියා එහි නො සිටියේය. එනමුත් ලොකු මස් කුට්ටි දෙකක් ද, මළ තලගොයකු ද, දී කිරි කළයක්ද එහි විය. ඒ දුටු සිවලා ‘මේවාට හිමිකරුවෙක් ඇත්දැ’යි තෙවරක් මහ හඬින් ඇසීය. පසුව කිසිවකු නො දුටු ඔහු පළමුකොට කිරි කළය වටා, එල්ලාගෙන යාම සඳහා බැඳ තිබූ ලණුව අතරින්, හිස යවා, එය බෙල්ලෙන් ඔසවා ගෙන, මස් කුට්ටි දෙක සමග තලගොයා ද, කටින් ඩැහැගෙන තමන්ගේ නිවසට ගෙනැවිත් තබා, ‘නිසි වේලාවට අනුභව කරන්නෙමි’යි, තම සීලය සිහි කරමින් වැද හොත්තේය. වඳුරා ද, උදෙන්ම වනයට පිවිස, අඹ වල්ලක් කඩා ගෙනැවිත්, තමා වසන තැන තබා, ‘නිසි කලට කන්නෙමි’යි, තම සීලය ගැනම සිතමින් සිටියේය.
මේ අතර බෝසත් සාවා, කෑම කන වේලාවටම නික්ම, ‘කොළ ටිකක් කන්නෙමි’යි, තමාගේ නිවහනෙහිම, වැද හෙව මෙසේ සිතීය. ‘මා වෙතට යාචකයන් පැමිණියහොත්, ඔවුන්ට තණකොළ දිය නොහැකිය. සහල් තල ආදියද, මා ළඟ නැත. පැමිණෙන කෙනෙකුට ඇඟ මස් දන් දෙන්නෙමි යනුවෙනි. ඔහුගෙ සිල් තෙදින් සක් දෙවිඳුගේ පඬු ඇඹුල් සලසුන (පඬුපුල් අසුන) උණු විය. ‘ඒ කිමෙක්දැ’යි විමසන සක් දෙවිඳු මේ කාරණය දැන ගෙන, ‘සා රජු විමසන්නෙමි’යි, සිතා මහලු බමුණු වෙසක් ගෙන, පළමු කොට, දිය බල්ලාගේ නවාතැනට ගියේය. ඒ දුටු දිය බල්ලා ‘බමුණ, කුමට පැමිණියෙහිදැ’යි ඇසීය. එවිට ශක්‍රයා ‘පඬිතුමනි, කිසියම් ආහාරයක් ලැබේ නම්, සිල් සමාදන්ව මහණකම් කරන්නෙමි’යි කීය. එවිට ‘යහපතැ’යි කී දිය බල්ලා, අහර දනේනට පොරොන්දු වී, ඔහුට මේ ගාථාව කීවේය.
‘බමුණ, වතුරෙන් ගෙන ගොඩ දමන ලද, ‘රේ’ මසුන් සත් දෙනකුන් මා ළඟ ඇත. ඒවා අනුභවකොට වනයේ වසනු මැනවි.’
මෙහි **‘ථලමුබ්භතා’** යනු ‘ජලයෙන් ගෙන පොළොවෙහි තබන ලද ගොඩ දමන ලද, ගොඩ දමන ලද, කිසිවකු විසින් ගොඩට ගන්නා ලද’, යන අර්ථයි. **‘එතං භුත්‍වා’** යනු ‘මා සන්තක වූ මත්ස්‍යාගාරය පිස, අනුභව කොට මහණදම් කරමින් රමණීය රුක් මුලෙක වැඩහිඳිමින්, මේ වනයෙහි වසනු මැනවි’, යන අර්ථයි.
එවිට බමුණා ‘දැන් කල් වැඩිය, පසුව ගන්නෙමැ’යි කියා, හිවලා වෙතට ගියේය. සිවලාද ‘බමුණ, කුමට මෙහි ආවේදැ’යි ශක්‍රයාගෙන් ඇසීය. ආ කාරණය පැවසීමෙන් පසු සිවලාද, තමා ළඟ ඇති දෑ බමුණාට දෙන්නට පොරොන්දු වී, මෙසේද පැවසීය.
‘බමුණ, ගොවියා සඳහා, රෑ බතට ගෙනෙන ලද මස් කුට්ටි දෙකක් ද, තලගොයෙකු ද, දී කිරි කළයක් ද, යන මේවා මා ළඟ ඇත. ඒවා අනුභව කොට වනයෙහි වසනු මැනවි.’
මෙහි **‘දුස්සමෙ’** යනු ‘මට නුදුරෙහි, යම් ඒ ගොවියෙක් වෙසේ ද? ඒ ඔහුට’, යන අර්ථයි. **‘අපාභතං’** යනු ‘එළවන ලද, ගෙන එන ලද’, යන අර්ථයි. **‘මංසසූලා ච ද්වෙ ගොධා’** නම්, ‘අඟුරු මත පුලුස්සන ලද මස් පෙති දෙකක් ද, එක් තලගොයකු ද යනුයි. **‘දධිවාරකං’** යනු ‘දී කිරි කළගෙඩියක්’, යන අර්ථයි. **‘ඉදං’** යනු ‘මා ළඟ මෙපමණක් ඇත’ යන අර්ථයි. ‘මේ සියල්ල කැමති ලෙසින් ගින්නෙන් පිස, අනුභව කොට සිල් සමාදන්ව රමණීය ගසක් මුල හිඳ මහණ දම් කරමින් මේ වන ලැහැබෙහි වසනු මැනවි’ යන අර්ථයි.
බමුණා ‘දැන් කල් වැඩිය, පසුව එන්නෙමැ’යි කියා, වඳුරා හමුවට ගියේය. වඳුරා ද ‘කුමට පැමිණියේ දැ’යි ප්‍රශ්න කොට, සියල්ල දැනගෙන, ‘දානය සඳහා අඹ වල්ල දෙන්නෙමි’යි පොරොන්දු වී, මේ ගාථාව කීය.
‘බමුණ, අඹ ගෙඩියක් ද, සිසිල් ජලය ද සිත්කලු වූ සිසිල් සෙවන ද, යන මේවා, මා අවට ඇත. ඒවා පරිභෝග කොට වනයෙහි වසනු මැනවි’.
මෙහි **‘අම්බපක්කං’** යනු ‘මිහිරි අඹ ගෙඩියකි’. **‘උදකං සීතං’** යනු ‘නදියේ සිසිල් ජලය’යි. **‘එතං භුත්‍වා’** යනු ‘බමුණ, මේ අඹගෙඩිය අනුභව කොට, සිසිල් පැන් පානය කර, සිත් සේ රමණීය වූ රුක් මුල්හි හිඳිමින් මහණදම් කරමින්, මේ වන ලැහැබෙහි වසනු මැනවි’, යන අදහසයි.
බමුණා ‘දැන් කල් වැඩිය පසුව ගන්නෙමැ’යි කියා, සාවා ළඟට ගියේය. ඔහු විසින් ද, බමුණා තමා වෙත පැමිණි කාරණය අසා දැන, අතිශයින් සතුටට පත්විය. ‘බමුණ, කෑම සොයා මා වෙතට පැමිණීමෙන් ඔබ කළේ, ඉතාම යහපත් දෙයකැ’යි පැවසූ සාවා, ‘අද මම කිසිදිනක නො දුන් විරූ දනක්, ඔබට දෙන්නෙමි, ඔබ වනාහි සිල්වතෙකි. පරපණ නො නසන්නෙකි. එබැවින් යනු මැනවි, ගොස් දර ටිකක් කඩා ගිනි ගොඩක් ගසා, අඟුරු සකසා, මට දන්වනු මැනවි, එවිට මම ජීවිත ආශාව අත්හැර දමා, ගිනි මැදට පනින්නෙමි. අනතුරුව මාගේ ශරීරය මැනවින් පිළිස්සුණු පසු, ඔබතුමා ඒ මස් අනුභව කොට මහණදම් කරනු මැනව’යි ඔහු සමග කථා කරමින් මේ ගාථාව කීය.
‘බමුණ, තල-මුං-සහල් යන මේවා, සාවකුට නැත. මේ ගින්දරෙන් මා පුළුස්සා අනුභවකොට, වනයෙහි වසනු මැනව.’
මෙහි **‘මමං භුත්‍වා’** යනු ‘ගිනි මොළවන්න යැයි මම කියමි. මේ ගින්නෙන් පුළුස්සන ලද මා අනුභව කොට, මේ වනයෙහි වසනු මැනවි. එක සාවකුගේ සිරුර එක් මිනිසකුට සෑහේය, යන අදහසයි. ‘මේ සියල්ල ම කැමති ආකාරයකින් අනුභව කොට, පෙහෙවස් වැස සිත්කලු රුක්මුලෙක හිඳ, මහණදම් පුරමින් මේ වනලැහැබෙහි වසනු මැනව’ යන අර්ථයි.
ශක්‍රයා සාවාගේ කථාව අසා, තම ආනුභාවයෙන් එක් ගිනිඅඟුරු ගොඩක් මවා, බෝසතුන්ට ඒ බව දැන්වීය. එවිට සාවා සිය තණකොළ යහනින් නැගිට, එහි ගොස් ‘ඉදින් මගේ මේ ලෝම අතර සත්තු වෙත් නම්, ඔවුහු නො මැරෙත්වා’යි තෙවරක් සිය සිරුර සොලවා, මුළු ඇඟම දානයට යොමු කොට, ගිනි ගොඩට පැන්නේය. පියුම් රැසකට පනින රාජ හංසයෙක් මෙන් සතුටු සිත් ඇති, ඒ සාවා ගිනි අඟරු ගොඩ වෙතට වැටුණි. ඒ ගින්න බෝසතුන්ගේ ඇඟේ ලොම් ගසක්වත්, රත් කරන්නට අපොහොසත් විය. හිම ගුළකට වැදුණු සෙයක්, සාවාට දැනුණි. අනතුරුව සක්දෙවිඳු ඇමතූ සාවා, ‘බමුණ, ඔබ දැල් වූ ගින්න ඉතා සීතලය. මගේ ඇඟේ ලොම් ගසක්වත්, රත් කිරීමට එය අපොහොසත් විය. ඒ කුමක් නිසාදැ’යි ශක්‍රයාගෙන් ඇසීය. එවිට ශක්‍රයා ‘පඬිතුමනි, මම බමුණෙක් නො වෙමි. සක්දෙවිඳු නම්, මම වෙමි. ඔබ විමසනු සඳහා පැමිණියෙමි’යි කීය. එවිට සාවා ‘සක්දෙව්රදුනි, ඔබ පමණක් නොව ලෝවැසි සියලුම දෙනා මා ගැන විමසා බැලුවත් මවිසින් දිය නොහැකි යමක්, ඔවුහු නොදකිති’යි බෝසත් තෙමේ සිංහනාද කෙළේය. ඉක්බිති සක්දෙවිඳු සාවා අමතා, ‘සා පඬිතුමනි, ඔබේ ගුණවත් බව කල්පය පුරා පවතීවා’යි කියා, පර්වතය තුළින් පර්වත සාරය ගෙන, සඳමඬලෙහි සාවාගේ සලකුණ ඇඳ, බෝසතුන් අමතා, ප්‍රශංසා කොට ඒ වනලැහැබෙහි, ඒ තණකොළ යහනෙහිම සාවා හොවා, තම දෙව්ලොව බලා නික්ම ගියේය. ඉක්බිති ඒ යහලුවෝ සතර දෙනා සමගිව සතුටු සිතින් සිල් පුරමින්, පොහෝ කටයුතු කරමින්, ජීවත් වී කම් වූ පරිද්දෙන් මිය පරලොව ගියහ.
බුදුරජාණන් වහන්සේ මේ ධර්ම දේශනාව ගෙනහැර දක්වා, සත්‍යය ප්‍රකාශකොට ජාතකය නිමවා වදාළ සේක. දේශනාව අවසානයේදී සියලු පිරිකර සහිතව දන් දුන් දායකයා වන, ගෘහපතිතුමා සෝවාන් ඵලයෙහි පිහිටියේය.
එකල දිය බල්ලා නම්, ආනන්ද තෙරණුවෝය. සිවලා වූයේ, මුගලන් තෙරණුවෝය. වඳුරා නම් සැරියුත් තෙරණුවෝය. ශක්‍රයා නම්, අනුරුද්ධ තෙරණුවෝය. සස පණ්ඩිත වූයේ ‘මම ම යැ’යි බුදුරජාණන් වහන්සේ තමන් වහන්සේ දක්වා, වදාළ සේක.
**‘මතමතමෙව රොදථ’** යන මේ ගාථා කොටස සඳහන් වන ජාතක කථා ධර්ම දේශනාව, බුදුරජාණන් වහන්සේ දෙව්රම දී, සැවැත් නුවර වැසි එක්තරා කෙළෙඹි පුත්‍රයෙකු අරබයා වදාළ සේක. ඉහත කී කෙළෙඹි පුත්‍රයාගේ සහෝදරයා, දිනෙක මිය ගියේය. ඒ මරණයෙන් ශෝකාකූල වූ ඔහු, නොකා නො බී පමණක් නොව නෑම, සැරසීම ආදිය ද ප්‍රතික්‍ෂෙප කොට, දිනපතා සොහොනට ගොස්, සොවින් තැවෙමින් හඬයි. දිනක් බුදුරජාණන් වහන්සේ අලුයම ලොව බලා වදාරණ සේක්, ඔහුගේ සෝවාන් ඵලයට පත්වීමට ඇති, උපනිශ්‍රය සම්පත් දැක, ‘මොහුට පෙර කළ පින් මතක් කොට දී, ශෝකය දුරුකොට, සෝවාන් ඵලයට පත් කරවීම සඳහා පිහිටවීමට, මා හැර අන් කෙනෙක් නැතැ’යි කල්පනා කොට, ‘මොහුට අවශ්‍යයෙන්ම මා විසින් උදව් කළ යුතුයැ’යි සිතූ සේක. පසුව ඊළඟ දිනයේදී, සවස් වරුවේ බුදුරජාණන් වහන්සේ තවත් තෙර කෙනකුන් ද සමඟ, කෙළෙඹි පුත්‍රයාගේ ගෙදරට වැඩි සේක. බුදුරදුන් වැඩි බව අසා, වහා අසුනක් පනවා, ‘ඇතුලට වඩිනු මැනවැ’යි කෙළෙඹි පුත්‍රයා බුදුරජාණන් වහන්සේට ආරාධනා කෙළේය. බුදුරජාණන් වහන්සේ ගෙතුළට පිවිස, අසුනෙහි වැඩහුන් සේක. එවිට කෙළෙඹි පුත්‍රයා බුදුරදුන්ට වැඳ, එකත්පස්ව හුන්නේය. අනතුරුව ‘ගෘහපතිය, ඔබ කුමක් නිසා දුක් වන්නේදැ’යි බුදුරදහු ඇසූහ. එවිට කෙළෙඹියා ‘ස්වාමීනි, මගේ සහෝදරයා මළ දා සිට දුකින් කල් ගෙවෙමි’යි කීය. එවිට බුදුරජාණන් වහන්සේ ‘ඇවැත්නි, සියලු සංස්කාර ධර්මයෝ අනිත්‍යයහ. බිඳිය යුතු සියල්ල බිඳේ. ඒ ගැන සිතමින් වෙහෙසිය යුතු නොවේ. පැරණි පඬිවරු පවා නෑසියන් මළ කල්හි, ‘බිඳිය යුතු දෑ බිඳේ යැ’යි සිතා, ශෝක කළහ’යි වදාරා ඔහුගේ ඉල්ලීමට අනුව මේ අතීත කථාව වදාළ සේක.
අතීතයේදී බරණැස් නුවර බඹදත් රජු රාජ්‍යය කරවන කල්හි, බෝසත් මෙසෙූ කෙළක් ධනය ඇති, සිටු කුලයක උපන්නේය. ඔහුගේ තරුණ වියේදීම මව්පියෝ කලුරිය කළහ. දෙමාපියන් මල පසු, බෝසතාණන්ගේ සහෝදරයා පවුල පාලනය කෙළේය. බෝසත් තෙමේ, සිය සොයුරාගේ ඇසුරෙහි වැඩේ. පසු කලෙක රෝගයකින්, එම සොයුරා ද මළේය. මුළු පවුලම බලා හදාගත් ඒ සොයුරාගේ, අභාවය ඉවසිය නොහැක්කක් විය. මළ ගෙදරට රැස්වූ ඥාති මිත්‍රාදීහු, හිස මත දෑත් බැඳගෙන හඬති. වැළපෙති. ඒ කිසිවකුට තම පියවි සිහියෙන්, සිටින්නට නොහැකි විය. එසේ වූ මුත් බෝසත් තෙමේ, මෙතෙක් තමාට උපකාර කළ සිය සොයුරාගේ අභාවයේදී නො වැලපී, මනා සිහියෙන් කටයුතු කෙළේය. රැස්ව සිටි අය, ඒ දැක ‘පින්වතුනි, මොහු දෙස බලවු, තම සොයුරා මළේ යැ’යි කියා, මොහුගේ මුහුණෙහි දුක්මුසු පෙනුමක්වත් නැත. අතිශයින්ම තද හිතක් ඇත්තෙකි. දෙදෙනාට අයත් දේපළ, තනි භුක්තියට ඇති කැමැත්ත නිසා, ඔහු සොයුරාගේ මරණයට කැමතියැ’යි කියා, බෝසතුන්ට නින්දා කළහ. සොයුරාගේ මරණයේදී නො හැඬීම ගැන ළඟ නෑයෝ පවා, බෝසතුන්ට දොස් කීහ. බෝසත් තෙමේ ඔවුන්ගේ කතාව අසා, ‘පින්වතුනි, තෙපි තොපගේ අන්ධ බාල භාවය නිසාත් අටලෝදහම් නොදන්නා නිසාත්, ‘මගේ සොයුරා මළේ යැ’යි හැඬුවෙහුය. මම ද කවදා හෝ මැරෙන්නෙමි. තොප ද එසේය. අපි සියලු දෙනාම කෙදිනක හෝ මැරෙන්නෙමු. අප නො හැඬිය යුත්තේ කුමක් නිසාද? සියලු සංස්කාර ධර්මයෝ අනිත්‍යයහ. එක් අයුරකින් කිසිදිනෙක නොපවතී. සිය ස්වභාවයෙන් දිගටම පැවතිය හැකි එකද සංස්කාරයක් නැතත. අන්ධ, බාල උදවිය නොදන්නාකම නිසා, අටලෝ දහම් අවබෝධ කොට නොගෙන හඬන කල්හි, මම කුමට හඬන්නෙම්දැ’යි කියා, මේ ගාථා ප්‍රකාශ කෙළේය.
මැරෙන මැරෙන තරමට හඬවුද? යමෙක් මැරෙන්නේද? ඔහු වෙනුවෙන් නො හඬවු. සිරුරු දරන සියල්ලෝම ක්‍රමයෙන් දිවි අත්හරිති.
2. දෙවියෝ ද, මිනිස්සු ද, සිව්පාවෝ ද, පක්‍ෂි සමූහයා ද, උරගයෝ ද, සර්පයෝ ද, සිය සිරුරෙහි අයිතිය අහිමිව එහෙත්, ජීවිත ආශාවෙන් යුතුව ම සිය ජීවිත අත්හරිති.
3. මිනිසුන් කෙරෙහි, අපේක්‍ෂා කොට ඇති සැප දුක් දෙක මෙසේ වෙනස් වේ. අස්ථිරය. හැඬීම්, වැලපීම්, නිරර්ථකය. ශෝක රාශිය කුමට තොප මැඬීද?
4. ලොල් වූ, සොඬ වූ මතු දියුණුවට යමක් නො කළ, අනුවණ වූ, නොකටයුත්තේ දක්‍ෂ වූ, වැඩකට නැති, ධර්මයෙහි අදක්ෂ වූ යමෙක් වෙද්ද, ඔවුහු ‘ධෛර්ය සම්පන්නයා අනුවණයෙකැ’යි සිතති.
මෙහි **‘මතමතමෙව’** නම්, ‘මළ මළ උදවිය’ යනුයි. **‘අනුපුබ්බෙන’** යනු ‘තම තමාගේ මරණ වාරය පැමිණි කල්හි, පිළිවෙලින් යන අර්ථයි. **‘ජහත්ති ජීවිතං’** යනු ‘සියලු දෙනා එකටම නො මැරෙති. ඉදින් එසේ වන්නේ නම්, ලෝකයේ පැවැත්ම සිඳෙන්නේය යන අර්ථයි. **‘භොගිනො’** යනු ‘මහත් වූ දරණ වැල් සහිත සත්ත්වයෝ ය. **‘රමමානාව’** යනු ‘ඒ ඒ තන්හි උපත ලද දේව ආදි වූ, මේ සියලු සත්ත්වයෝ, තම තමා උපන් ලෝකයේ ඇලී ගැලී කලකිරීමකින් තොරවම ජීවිත අත්හරිති යන අර්ථයි. **‘එවං චලිතං’** යනු ‘මෙසේ භවත්‍රයෙහි නො වෙනස්ව එක්වන්ව නො පවතින බැවින් චලනය වේ. එක් අයුරක පැවැත්මක් නැත යන අර්ථයි. **‘කිංවොසොකගණාභිකීරරෙ’** යනු ‘කුමන කරුණක් නිසා, ශෝක රාශිය තොප මඬීද? වසාගෙන පැතිරේද යන අර්ථයි.
**‘ධුත්තා සොණ්ඩා අකතා’** යනු ‘ස්ත්‍රී ලොල් - සුරා ලොල් - සූදු ලොල් අයයි. සුරාසොඬ ආදිහු ගිජු අය වෙති. දියුණුවට යමක් නොකළ අය, අශික්‍ෂිතයෝ වෙති. **‘බාලා’** යනු මෝඩකමින් යුතු අනුවණයෝය. **‘සුරා අයොනිනො’** යනු ‘නුවණ මෙහෙයා වැඩ කළ නො හැකි සූරකම පමණක් ඇති අයයි. සුදුසු වැඩක යෙදිය නොහැකිකම නිසා **‘අයෝග්‍ය’** යන නම ලැබූ අයයි. **‘අයොගිනො’** යන්නට **‘අයොධිනො’** කියා ද පාඨයක් වේ. ‘කෙලෙස් මැර සමග යුද කිරීමට අසමත්’ යන අර්ථයි. **‘ධිරං මඤ්ඤන්ති බාලොති යෙ ධමස්ස අකොවිදා’** යනු ‘මෙබඳු ගිජුකම් ඇති පුද්ගලයෝ, අටලෝදහම් තේරුම් ගත නොහැකි අය ය.’ සුලු දුකක් ඇති වූ විට පවා, හඬා වැළපෙමින් අටලෝදහම් තතු ලෙස නොදත් ඔවුහු නෑයන් මළවිටත් නො හඬන, ධීර ගුණැති නුවණ ඇති මා ගැන ‘මේ අනුවණ යා නොහඬා යැ’යි සිතතී’ යන අදහසයි.
මෙසේ බෝසත් තෙමේ ඔවුන්ට දහම් දෙසා, ඒ සියලු දෙනාගේම ශෝකය දුරු කෙළේය.
බුදුරජාණන් වහන්සේ මේ ධර්ම දේශනාව ගෙනහැර දක්වා, සත්‍යය ප්‍රකාශකොට, ජාතකය නිමවා වදාළ සේක. දේශනාව අවසානයේදී කෙළෙඹි පුත්‍රයා සෝවාන් ඵලයට පත්විය. එකල්හී මහජනයාට දහම් දෙසා, ඔවුන්ගේ ශෝකය දුරු කළ පඬිතුමා වූ කලී ‘මම ම යැ’යි බුදුරජාණන් වහන්සේ, තමන් වහන්සේ දක්වා වදාළ සේක.
**‘යන්තං වසන්තසමයෙ’** යන මේ ගාථා කොටස සඳහන් වන ජාතක දේශනාව බුදුරජාණන් වහන්සේ ජේතවනාරාමයේ වැඩවසන කල්හි, ගිහි කල බිරිය විසින් පොළඹවන ලද භික්‍ෂු කෙනකුන් අරබයා වදාළ සේක. මෙහි වර්තමාන කථා වස්තුව ‘ඉන්‍ද්‍රිය’ ජාතකයෙහි දැක්වෙන්නේය. බුදුරජාණන් වහන්සේ ඉහත කී භික්‍ෂුව අමතා, ‘ඔබ මීට පෙරද මැය නිසාම කඩු පහරින් හිස ගැසුම් කා මරණය ලැබුවෙහි යැ’යි වදාරා මේ අතීත කථාව ගෙනහැර දැක්වූ සේක.
අතීතයෙහි බරණැස් නුවර බඹදත් රජු රාජ්‍යය කරවන කල්හි, බෝසත් තෙමේ, කසී රට එක් ගමක එක් ගෘහපතියකුගේ ගෙදර ඔහුට පුත්ව උපන්නේය. ඔහුගේ උපත සිදුවූයේ ‘සොර’ නැකතකිනි. එනිසාම නිසි වියට පත්වූ දා සිටම, ඔහු සොරකමට වැටී, එයින් ජීවත් වන්නේ, ප්‍රසිද්ධ සොරකු බවට පත්විය. සොරකමෙහි සූරයකු වූ ඔහු, ඇතකුට හා සමාන කාය බලයෙන් යුක්ත වූයේය. ඔහු අල්ලා ගැනීමට කිසිවෙක් සමත් නොවීය. හේ එක් දවසක් එක් සිටුගෙයක බිත්ති මුල්ලක් බැඳ, බොහෝ ධනය පැහැර ගත්තේය. මෙබඳු සොරකම්වලින් කැළඹුණු නගරවැසියෝ, රජු වෙත එළඹ, ‘දේවයන් වහන්ස, එක් මහා සොරක් මෙනුවර කොල්ලකයි. ඔහු අල්ලා ගනු මැනවැ’යි ආයාචනා කළහ. රජ සොරා ඇල්ලීම සඳහා එනුවර නගරාධිපතිට අණ කෙළේය. අනතුරුව නගරාධිපතිතුමා, රාත්‍රී කාලයන්හි ඒ ඒ තන්හි කාණ්ඩ වශයෙන් ආරක්ෂක පුරුෂයන් යොදා, බඩුත් සහිතවම ඒ සොරා අල්ලා ගත්තේය. අනතුරුව රජු වෙත ඉදිරිපත් කෙළේය. නගරාධිපතිතුමා සොරාගේ දෙඅත් පසුපසට තබා තදින් බඳවා, බෙල්ලෙහි රතු වද මල් මාලාවක් පළඳවා හිසෙහි ගඩොල් කුඩු විසුරුවා, රැගෙන යමින් සතර මංසන්ධිවලදී කසවලින් තළවමින්, රළු හඬ ඇති පණාබෙර (වද බෙර) වයමින්, සොරා වධක ස්ථානයට ගෙන ගියේය. ‘මෙනුවර ගෙවල් කොල්ලකෑ සොරා අල්ලා ගත්තේ යැ’යි මුළු නුවරම කැළඹුණි.
මෙසමයෙහි බරණැස් නුවර දහසක් මිල අයකරන ‘සාමා’ නම් වූ ප්‍රසිද්ධ ගණිකාවක් වූවාය. රජු සමගද ළඟ ඇසුරක් පවත්වන ඇයට පන්සියයක් වර්ණ දාසියන් (ස්වාමි දුවගේ අණින් ගණිකා වෘත්තියෙහි යෙදෙන දාසියන්) පිරිවර විය. මරණය සඳහා සොරා වීදිය දිගේ ගෙන යන අවස්ථාවේදී, සාමා සිය ප්‍රාසාදයෙහි උඩු මහල්තලයේ ජනේලයක් විවෘතකොට පාර දෙස බලා ගෙන සිටියාය. එවිට වද දෙමින් ගෙන යනු ලබන සොරා ඇයට දක්නට ලැබුණි. දුටුමතින්ම සොරා රූමතකු බවද, දුටුවන් පැහැදෙන ප්‍රසාද ගුණයෙන් යුතු අතිශය ශෝභා සම්පන්නයකු බවද, ඇයට වැටහිණි. සොරාගේ ශරීරය සියලු පිරිස් අභිබවා දෙව් රුවක් මෙන්, පෙනෙන්නට විය. දැකීම් මාත්‍රයෙන්ම සාමාගේ සිත සොරා වෙත බැඳුණි. ‘කවර හෝ උපායකින් මම, ඔහු මුදවා ගෙන, මාගේ ස්වාමියා බවට පත් කරගන්නෙමි’යි ඇය තරව ඉටා ගත්තාය. මෙසේ සිතන ඇයට කදිම උපායක් සිහියට නැඟුණි. ඉක්බිති තමාගේ වැඩකාරියට කථා කළ සාමා, ඇය අතේ දහසක මුදල් පොදියක් තබා, නගරාධිපතිවරයා වෙතට අල්ලස් වශයෙන් යැවීය. මේ සමගම නගරාධිපතිතුමාට සැල කරනු සඳහා පණිවුඩයක්ද සිය සේවිකාවට උගන්වා යැවීමට, සාමා අමතක නොකළාය. නගරාධිපතිවරයා වෙත ගිය සේවිකාව, ඉහත කී පඬුරු ඔප්පු කොට, ‘නගරාධිපතිතුමනි, ඔය සොරා සාමාවගේ සහෝදරයාය. ඔහුට පිහිටවීමට සාමාව හැර අන් කිසිවකු නැත. ඔබතුමා මේ පඬුරු ගෙන, ඔහු මුදනු මැනවැ’යි ආයාචනා කළාය. එවිට නගරාධිපතිතුමා, ‘මොහු ප්‍රසිද්ධ සොරෙකි. ඔය කියන අයුරින් ඔහු මුදා හැරිය නො හැකිය. ඒ වෙනුවට දිවි තොර කරනු සඳහා වෙනත් මිනිසකු ලබා දෙන්නේ නම්, සොරා රථයක සඟවා සාමා වෙත එවිය හැකියැ’යි කීයේය. මේ සියලු විස්තර සේවිකාව තම ස්වාමි දුවට වහා සැල කළාය.
මෙදිනම එක් සිටු පුතෙක් සාමාව සොයා පැමිණියේය. ඔහු සාමා ගැන වහ වැටී සිටියෙකි. එනිසා ඔහු දිනපතා ම ඇයට දහසින් බැඳි පියල්ලක් දෙයි. සැඳෑ සමයේ දහසක මුදල් පොදියකුත් රැගෙන, සාමාගේ මැදුරට පැමිණි ඔහුට දුක්මුසුව වැතිර සිටි, ඇය දක්නට ලැබුණි. ඇය වෙතට ගිය සිටු පුත්‍රයා, මුදල් පොදියකුත් ඇයගේ උකුල මත තිබෙනු දුටුවේය. මුදල් පොදිය උකුල මත තබාගෙනම, ඇය මහ හඬින් හඬන්නට පටන් ගත්තාය. එවිට සිටු පුත්‍රයා ‘මේ කිමෙක්දැ’යි කියා, කලබලයට පත් විය. ‘ස්වාමීනි, අද මරණයට රැගෙන ගිය සොරා, මාගේ සහෝදරයාය. පහත් වැඩ නිරත වී යැ’යි මා සමීපයට ඔහු නොඑයි. එහෙත් ඔහු මාගේ සහෝදරයාමය. ‘මම නගරාධිපති තුමාගෙන් සොයුරා මුදන ලෙස ඉල්ලා සිටියෙමි. එවිට ඔහු ‘දහසක් මුදල් ලැබෙතොත් සොරා මුදා හරින්නෙමි’යි හසුනක් එවීය. ‘මා මේ දුක් වන්නේ දහසක මුදල් මා ළඟ ඇතත්, මේවා රැගෙන නගරාධිපතිවරයා වෙතට යාමට, මට නොහැකි නිසා යැ’යි සාමා හඬමින් කීවාය. සාමා කෙරෙහි දැඩි ආදරයකින් බැඳුනු සිටු පුත්‍රයා, ‘මම මුදල් ගෙන ගොස් දෙන්නෙමි’යි, ඇයට පොරොන්දු විය. එවිට සාමා කතා කොට, ‘එසේ වී නම්, ඔබ ගෙනා මුදල්ම රැගෙන යනු මැනවැ’යි කීවාය. සිටු පුත්‍රයා ද මුදල් රැගෙන නගරාධිපතිතුමාගේ නිවසට ගොස්, ඔහුට මුදල් භාර දී, විස්තරද කීයේය. නගරාධිපතිතුමාද, සිටුපුත්‍රයා සඟවා තබා, සොරා මුදා ගෙනැවිත් ආවරණය කරන ලද රියක හිඳුවා, සාමා වෙත යැවීය. ඊට පසු නගරාධිපතිතුමා ‘මොහු රටේ ප්‍රසිද්ධ සොරෙකි. බොහෝ අය හඳුනන්නෙකි. එබැවින් බොහෝ රෑ වන තෙක් සිට, මිනිසුන් ගෙවල් දොරවල් වසා, අගුලු ලා ගත් කල්හී, සොරා වෙනුවට මෙහි පැමිණ සිටින මේ පුරුෂයා මරවන්නෙමි’යි සිතා, කල් ගතකොට, රෑ වූ පසු, පාර තොට මිනිසුන්ගෙන් හිස් වූ කල්හී, සිටුපුත්‍රයා මහත් රැකවරණය මැද, වධක භූමියට කැඳවා ගෙන ගොස්, කඩුවකින් බෙල්ල කපා, සිරුර හුල තබ්බවා නුවරට පැමිණියේය.
එදා පටන් සාමා අන් පුරුෂයන්ගේ අතින්, කිසිදු මුදලක් නො ගනියි, සොරා සමගම සිත් අලවා වෙසෙයි. දිනක් සොරා මෙසේ සිතීය. ‘යම් විදියකින් මැය වෙනත් පුරුෂයෙකු කෙරෙහි, පිළිබඳ සිත් ඇති කොට ගතහොත්, මා මරා, ඔහු සමග සිත් අලවා, වෙසෙනු ඒකාන්තය. සිය මිතුරා මරණයට කැප කළ අතිශයින්ම මිත්‍රද්‍රෝහී වූ, මැය සමග මෙහි නොවැස, වහා මෙතැනින් පලා යා යුතුය. එහෙත් හිස් අතින් යා නො හැකිය. මැගෙන් ආභරණ පොදියකුත් ගෙන යා යුතුය, යනුවෙනි. මෙසේ සිතා ඇයට කතා කළ සොරා, ‘සොඳුර, අපි වූ කලී කූඩු කළ කුකුළන් මෙන්, නිරතුරුව ගේ තුළටම වී සිටීම නුසුදුසුය. දිනෙක උයන් කෙළියෙහි යෙදී, සතුටු වන්නෙමුදැ’යි කීය. ඇය ද ‘යහපතැ’යි පිළිගනෙ, කෑම බීම ආදී අවශ්‍ය සියල්ල පිළියෙල කොටගෙන, සියලු අබරණින් සැරසී, ඔහු සමග ආවරණය කරන ලද, රථයක නැගී උයන්කෙළි සඳහා පිටත් වූවාය. ඔහුද එහි දී සාමාව සමග කෙළිදෙලෙන් වැස, ‘මේ වූ කලී මට පලා යාමට සුදුසු වේලාව යැ’යි කල්පනා කොට ඈ සමග රතිමතින් ඇලී විසීමට කැමති බව අඟවමින්, එක් වදමල් පඳුරක් අස්සට පිවිස, වැළඳ ගන්නාක් මෙන්, තදින් ග්‍රහණය කොට ගෙන, ඇය සිහිසුන්කොට බිම හොවා, ඇය පැළඳි සියලු අබරණ මුදා, ඇගේම උතුරු සළුවෙහි පොදි බැඳගෙන, එය තම පිටේ එල්ලාගෙන උයන් වැට පැන, පලා ගියේය.
ඇය ද මඳ වේලාවකින් පියෙවි සිහිය ලැබ, හුන් තැනින් නැඟිට වහා ගෙදර අවුත්, පිරිවර ස්ත්‍රීන්ගෙන් තම ස්වාමි පුත්‍රයා ගැන විමසුවාය. ‘උත්තමාවිය, අපි ඔහු ගැන කිසිත් නො දනිමු’යි, එම ස්ත්‍රීහු පැවසූහ. එවිට සාමාව ‘එකත් එකටම මාගේ ස්වාමි පුත්‍රයා මා මලා යැ’යි සිතා, බියට පත්ව මෙහෙන් පලා ගියා විය යුතුයැ’යි, කනස්සලු සහගතව, තම යහන් ගැබට පිවිස, ‘යම් දිනෙක මගේ ප්‍රිය සැමියා නැවත මට මුණගැසේද, එදාට අලංකෘත වූ මේ සිරියහනෙහි සැතපෙන්නෙමි, එතෙක් මට මේ බිම වඩාත් හොඳ යැ’යි සිතා, ඇඳ ළඟ බිම වැතිරුණාය. එතැන් පටන් ඇය තමා ඉතාම ප්‍රියකරන සළු පවා, ප්‍රතික්‍ෂේප කළාය. කෑම බීමද සීමා කළාය. සුවඳමල් විලවුන් පිළිකෙවු කළාය. ඉන්පසුව ‘කෙසේ හෝ කුමන උපායක් යොදා හෝ, මාගේ ආර්ය පුත්‍රයා සොයා, නැවත කැඳවා ගන්නෙමි’යි තිර ව ඇය අදිටන් කර ගත්තාය. අනතුරුව, තැන තැන ගොස් නැටුම් පෙන්වන නාට්‍ය කණ්ඩායමක්, සිය මැදුරට කැඳවා ගත්, සාමා ඔවුන්ට රන් කාසි දහසක් තෑගි කොට, සංග්‍රහ කළාය. එවිට නාට්‍යකරුවෝ ‘උත්තමාවිය, අපි ඔබ වෙනුවෙන් කුමක් කෙරෙමුදැ’යි විමසූහ. එවිට සාමා ඔවුන් අමතා ‘ඔබ සැම මේ රටේ නොයන’ තැනක් නැත. මින්පසු ගම් නියම්ගම්, රාජධානි යන මේ විවිධ ස්ථානවල නාට්‍ය පෙන්වන අවස්ථාවලදී, එතැනට රැස්වූ පිරිස් ඉදිරිපිට, පළමුකොට ‘මේ ගීතය ගයන්නැ’යි කියා, ප්‍රථමයෙන් ගීතයක් නළුවන්ට පුරුදු කළාය. නැවත ඔවුන් ඇමතූ ඇය, ‘ඔබ හැම විසින්, මේ ගීතය ගයනවිට මාගේ ආර්ය පුත්‍රයා, යම් විදියකින් එම පිරිස අතරෙහි සිටියහොත්, නිසැකව ම ඔහු ඔබ වෙත අවුත් කතා කරන්නේය. එවිට මා නො මළ බව, ඔහුට කියනු මැනවි, එසේ කියා ඔහු කැඳවා ගෙන එවු, යම් විදියකින් එන්නට අදිමදි කරතොත්, නො වරදවා මා වෙත ලිපියක් එවන්නට කියවු.’ මෙසේ කරුණු පහදා දී මඟ වියදම් ද දී, නළුවන් පිරිස පිටත් කළාය. මෙසේ ඒ නළු පිරිස බරණැසින් නික්ම ඒ ඒ තන්හි නාට්‍ය පෙන්වමින් ගොස්, එක් පසල් ගමක රඟ දැක්වීම සඳහා නතර වූහ. මේ කතා පුවතට සම්බන්ධ සොරා ද, සාමා වෙතින් පලා අවුත්, මේ ගමේම පදිංචිව සිටියේය. නාට්‍ය බලන්නට රැස්වූ පිරිස අතර ඔහුද විය. නාට්‍යකරුවෝ රැඟුම ආරම්භයේදීම, සාමාගෙන් ඉගෙන ගත්, ගීතය ගැයූහ.
වසන්ත කාලයෙහි හිරුරැස් වැටුණු වද ගස් අතරදී, ඔබ බාහු බලයෙන් සාමාට රිදවීද? ඇය (දැන්) නිරෝගී බව, ඔබට (කියන්නැයි) කීවාය.
මෙහි **‘කණාවෙරෙසු’** යනු ‘වද ගස් අතර’ය. **‘භානුසු’** යනු ‘රතු පැහැති මල්වල පැහැයෙන් ප්‍රභාමත් වූ’ යන අර්ථයි. **‘සාමං’** යනු එසේ නම් කිරීම’යි. **‘පීළෙසි’** යනු ‘කාම රතියෙන් රමයට කැමතිව වැළඳ ගන්නා අයුරෙන් ක්‍රීඩා කෙළේය’ යන අර්ථයි. **‘සා තං’** යනු ‘ඒ සාමා දැන් නිරෝගීය. ඔබ වනාහි ඇය මලාය, යන හැඟීමෙන් බියපත්ව පලා ගියෙහිය. ඈ තම නිරෝගී භාවය ප්‍රකාශ කළාය. කීවාය. දැනුම් දුන්නාය’ යන අර්ථයි.
සොරා මෙය අසා නලුවකු වෙත එළඹ, ‘ඔබ, සාමා ජීවතුන් අතරයැ’යි කියහිද? මම එය නො පිළිගනිමි’යි, ඔහු සමඟ කතා කෙරෙමින්, මෙසේ කීයේය.
2. පින්වත, යම් සේ සුළඟක් පර්වතයක් රැගෙන යන්නේද? සුළඟක් පර්වතයක් රැගෙන යේ නම් මුළු පොළොවත් රැගෙන යන්නේය. යම් තැනකදී මළ, ඒ සාමා සිය නිරෝගී බව මට කීවාය යනු, විශ්වාස නොකරන්නෙමි.
‘පින්වත් නළුවාණෙනි, මේ වනාහි නො ඇදහිය යුත්තෙකි. යම් සුළඟක් තණපත් රැගෙන යන්නාක් මෙන් පර්වතයක් ඔසවා ගෙන යන්නේ නම්, මුළු පොළොවමත් ගෙන යන්නේය. එය එසේ විශ්වාස කරන්නේ නම්, මෙයද එසේමය. එනම් සාමා යම් තැනකදී මළාය. යම් තැනැත්තියක් මළා නම්, ඈ ඇගේ නිරෝගී බව මට කීවාය යනු කිනම් කරුණක් නිසා අදහන්නෙම්ද? මළ අය කිසිවකුට පණිවුඩ නොඑවති’ යන අර්ථයි.
ඔහුගේ මේ වචන අසා, ඉහත කී නළුවා මෙසේ පැවසීය.
3. ඈ නො මළාය. ඈ වෙන අයකු නො පතයි. එක් සැමියෙකු ඇති ඇය, ඔහුම අපේක්‍ෂා කරයි.
මෙහි **‘තමෙව අභිකංඛති’** යනු ‘අන් පුරුෂයකුට නො කැමතිය. ඔහුට ම කැමතිය. ඔහුම අපේක්‍ෂා කෙරේ, ප්‍රාර්ථනා කෙරේ යන අර්ථයි.
මේ ඇසූ සොරා, ඇය ජීවත් වුවත් නැතත්, ‘මට ඇගෙන් ප්‍රයෝජනයක් නැතැ’යි කියා, මේ ගාථාව කීයේය.
4. සාමා දිගු කලක් ඇසුරු නොකළ මා, දිගු ඇසුරකුට පත් වූවකු බවටද, නිත්‍ය නොවූ මා නිත්‍ය සැමියා බවටද, පරිවර්තනය කළාය. සාමා මා වෙනුවට අනිකකු, වෙනස් කොට ගන්නීය. (එබැවින්) මම මෙතැනින් තවත් ඉතා ඈතට යන්නෙමි.
මෙහි **‘අසත්‍ථුතං’** යනු ‘ඇසුරු නො කළ’, යන අර්ථයි. **‘චිරසන්‍ථුතෙන’** යනු ‘බොහෝ කලක් කළ ඇසුර’යි. **‘නිමිනි’** යනු ‘පරිවර්තනය කළා ය යන තේරුමයි. **‘අධුවං ධුවෙන’** යනු ‘නිත්‍ය සැමියකු නොවන මා, නිත්‍ය සැමියා කර ගැනීමට නගරාධිපතිට දහසක් මිළ ගෙවා, මා මුදා ගත්තාය,’ යන අර්ථයි. **‘මයාපි සාමා නිමිනෙය්‍ය අඤ්ඤං’** යනු ‘සාමා මා ද වෙනස් කොට අන් සැමියකු ගන්නී’ය, යන අර්ථයි. **‘ඉතො අහං දූරතරං ගමිස්සං’** යනු ‘මා යම්තැනක සිටියොත්, පණිවුඩයක් එවන්නට හෝ, මා ගැන තොරතුරු දැනගන්නට හෝ, ඇයට නොහැකි වේද? එබඳු වූ ඉතා දුර තැනකට, මම යන්නෙමි’ යන අර්ථයි. මෙසේ කියූ සොරා ‘එබැවින් මම මෙතනින් වෙනත් තැනකට ගිය බව ඇයට දන්වවු’යි කියා, නළු පිරිස බලා සිටිද්දී ම වහා සූදානම්ව වේගයෙන් පළා ගියේය.
නළුවෝ සාමා වෙත පැමිණ, ඔහු කළ ක්‍රියාව ඇයට පැවසූහ. ඉන් අතිශයින් කනස්සලු භාවයට පැමිණි ඇය, තමා මෙතෙක් කාලය ගත කළ ආකාරයෙන්ම, ඉතා දුකසේ කල් ගෙව්වාය.
බුදුරජාණන් වහන්සේ මේ ධර්ම දේශනාව ගෙනහැර දක්වා සත්‍ය ප්‍රකාශකොට ජාතකය නිමවා වදාළ සේක. කලකිරුණු භික්‍ෂුව ධර්ම දේශනාව කෙළවරදී, සෝවාන් ඵලයෙහි පිිහිටියේය.
එදා සිටු පුත්‍රයා නම්, මේ භික්‍ෂුවම විය. සාමා නම්, මේ භික්‍ෂුවගේ ගිහි කල බිරියයි. සොරා වූ කලී, ‘මම ම වීමි’යි බුදුරජාණන් වහන්සේ තමන් වහන්සේ දක්වා වදාළ සේක.
**‘සුසුඛං වත ජීවාමි’** යන මේ ගාථා කොටස සඳහන් වන ජාතක කථා ධර්ම දේශනාව බුදුරජාණන් වහන්සේ කොසඹෑ නුවර ඛදිරිකාරාමයේ වාසය කරන සේක්, රාහුල තෙරුන් අරබයා වදාළ සේක. මෙහි වර්තමාන කථා වස්තුව ‘තිපල්ලත්‍ථ’ ජාතකයෙහි විස්තර වශයෙන් දක්වන ලදි. දම්සභාවෙහි රැස් වූ භික්‍ෂූන් විසින් ‘ඇවැත්නි, රාහුල ශික්‍ෂාකාමී ය. යමක් දැන ගැනීමෙහි කුකුස් ඇත්තේය. අවවාද දීමට ද ඉතා පහසුයැ’යි ඒ රාහුල තෙරුන්ගේ ගුණ කථා කරමින් සිටිද්දී, බුදුරජාණන් වහ්නසේ එතැනට වැඩ ‘මහණෙනි, ඔබ සැම කුමන කථාවකින් යුක්තව සිටියාහුදැ’යි විචාරා කරුණු දැන, දැන් පමණක් නොව, පෙරද, රාහුල ශික්‍ෂාකාමීය. යමක් දැන ගැනීමට කුකුස් ඇත්තේය. අවවාද කිරීමට ද සුදුස්සෙකි’යි වදාරා මේ අතීත කථාව දේශනා කළ සේක.
අතීතයෙහි බරණැස් නුවර බඹදත් රජු රාජ්‍යය කරන කල්හි, බෝසත් තෙමේ බ්‍රාහ්මණ කුලයෙහි ඉපිද සුදුසු වියේදී තක්‍ෂිලාවට ගොස්, එහි දී සියලු ශිල්ප උගෙන, එතැනින් නික්ම අවුත්, පසුකලෙක හිමාල පෙදෙසේදී, සෘෂි පැවිද්දෙන් පැවිදිව අභිඥා ද, සමාපත්තිද, උපදවා ධ්‍යාන සුවයෙන් රමණීය වනලැහැබක දිගුකලක් වැස, ලුණු-ඇඹුල් සේවනය සඳහා, එක්තරා පසල් ගමකට ගියේය. එහිදී මිනිස්සු ඔහු දැක සිත් පැහැද, කැලයෙහි පන්සලක් තනවා දී, සිවුපසයෙන් උපස්ථාන කරමින් පහසුවෙන් විසීමට සැලැස්සූහ. එකල ඒ ගමේ එක් කුරුලු වැද්දෙක්, සේවටුවකු අල්ලාගෙන මැනවින් පුරුදුකොට, කූඩුවක ඇතිදැඩි කරයි. ඔහු කැලයට ඌ ගෙන ගොස් හඬ නගන්නට සලස්වා, අනතුරුව එම ශබ්දයට ළංවූ වටුවන් අල්ලාගෙන, එයින් ජීවිකාව කරගෙන යයි. දිනක් ඒ වටුවා ‘මා නිසා මගේ බොහෝ නෑයෝ නැසෙති, එය මට මහත් පාපයකි’යි සිතා නිහඬව සිටියේය. වැද්දා වටුවා නිහඬ බව දැක, උණ පතුරකින් උගේ හිසට පහර දුනි. වටුවා දුකෙන් පීඩිතව හඬලයි. මෙසේ ඒ කුරුලු වැද්දා තම වටුවා නිසා, සෙසු වටුවන් අල්ලාගෙන, ජීවිකාව ගෙන ගියේය.
දිනක් ඒ වටුවා මෙසේ සිතීය. ‘මගේ නෑයන් වන වටුවන්, මැරීම සඳහා චේතනාවක් මට නැත, එහෙත් පාපකර්මය මා වෙහෙසයි, මා ශබ්ද නො ගන්නේ නම්, වටුවෝ නො පැමිණෙති. මගේ හඬ නිසාම පැමිණෙති. පැමිණි පැමිණි එවුන් අල්ලාගෙන, මරණයට පත් කරන වැද්දා, එයින් ජීවිකාව ගෙන යයි, මෙයින් මට පවක් වේද? නොවේද?’ යනුවෙනි. මෙසේ සිතා වටුවා එතැන් පටන් ‘කවරෙක් නම්, මාගේ මේ සැකය දුරුකරන්නේදැ’යි, ඊට සුදුසු පඬිවරයකු සොයමින් සැරිසරයි. ඉක්බිති එක් දවසක් ඒ කුරුලු වැද්දා බොහෝ වටුවන් අල්ලාගෙන, පැසෙක දමා වතුර ටිකක් බීමට බෝසතුන්ගේ අසපුවට ගියේය. වැද්දා වටු කූඩුවද ඉහත කී පැස ද, බෝසතුන් සමීපයෙහි තබා, පැන් බී, වැලි මත්තෙහි නිදන්ට පටන් ගත්තේය. මේ අතර වටුවා ඔහු නිදනු දැක, ‘මගේ සැකය මේ තවුසාගෙන් විමසන්නෙමි, ඊට පිළිතුරු ඔහු දනිතොත් කියන්නේ’ යැයි සිතා, කූඩුවේ සිටම තවුසාගෙන් මෙසේ ප්‍රශ්න කෙළේය.
ස්වාමීනි, ඒකාන්තයෙන් මම මනා සැපයෙන් ජීවත් වෙමි, කෑම ද ලබමි, එහෙත් කරදර සිතින් ජීවත් වෙමි, එසේ වූ මාගේ පරලෝ ගමන කෙසේ විය හැකිද?
මෙහි **‘සුසුඛං වත’** යනු ‘හිමියනි, මම මේ වැද්දා නිසා ඉතා සැපසේ ජීවත් වෙමි’ යන අර්ථයි. **‘ලභාමිචෙව’** යනු ‘කැමති කෑම බීම ආදිය ද අනුභවයට ලබමි’ යන අර්ථයි. **‘පරිපන්‍ථෙ ච තිට්ඨාමි’** යනු ‘එසේ වුවත් මගේ හඬ අසා ආ ආ නෑයෝ නැසෙති, මම මේ කරදරයෙහි වැටී සිටිමි’, යන අදහසයි. **‘කානුභන්තෙ’** යනු ‘හිමියනි, එසේ වූ මාගේ පර ලෝ ගමන සහ උදාවන තත්ත්වය කුමක් වන්නේදැයි විචාළේය’ යන අර්ථයි.
බෝසත් තෙමේ පිළිතුරු දෙමින් මෙසේ කීය.
2. පක්‍ෂිය, ඒකාන්තයෙන් ඔබේ සිත පවට නො නැමේ, පවෙහි නොයෙදුණු යහපත් තැනැත්තකුගේ ඇඟේ පව් නොගෑවේ.
මෙහි **‘පාපස්ස කම්මුනො’** යනු ‘ඉදින් ඔබේ සිත පව්කම් සඳහා’, යන තේරුමයි. **‘න පණමති’ **යනු ‘පව් කිරීමට නතු වූයේ, එයට නැමුනේ, එයට බරවූයේ, නොවෙයි’ යන අර්ථයි. **‘අව්‍යාවටස්ස’** යනු ‘මෙසේ ඇති කල්හි, පව් කිරීම සඳහා යොමු නොවුණු, උත්සාහ නොකළ, යහපත් සත් පුරුෂයකු වන ඔබගේ’, යන අර්ථයි. **‘පාපං න උපලිප්පති’ **යනු ‘පව් නො ගෑවෙයි’ යන අර්ථයි.
ඒ අසා වටුවා මෙසේ කීය.
3. ‘අපේ නෑයෙක් හිඳින්නේ යැ’යි, බොහෝ පක්‍ෂීහු පැමිණෙති. ‘මා කළ කර්මය නිසා පවක් සිදුවේදැ’යි, එහිලා මගේ සිත සැක කෙරේ.
‘හිමියනි, ඉදින් මම හඬ නො නගන්නේ නම්, මේ වටු රැළ නො පැමිණෙන්නාහ. මා ශබ්ද කරන කල්හි, අපගේ නෑයෙක් හිඳින්නේයැ’යි මේ වටු රැළ බොහෝ කොට පැමිණෙති. වැද්දා ඒ පැමිණි නොපැමිණි වටුවන් මරණයට පත් කරන්නේය. මා හේතු කොටගෙන, මා නිසාම ඒ පාණාතිපාත කර්මය පැහැසේ, සිදුවේ, ලබයි. එහිදී මා නිසා කළ පව් බැවින් ඒ පාපය මට වේදැ’යි, මෙසේ මගේ සිත සැක කෙරේ. කුකුසට පත්වේ, යනුයි.
ඒ අසා බෝසත් තෙමේ මෙසේ කීය.
4. ඉදින් සිත ද්වේෂ සහගත නොවේ නම්, ඒ නිසා ප්‍රාණඝාතය සිදු නොවේ. අල්ප උත්සාහ ඇති යහපත් පුද්ගලයෙකුගේ සිරුරෙහි පව් නොගෑවේ.
ඉදින් ඔබේ සිත පවෙන් දූෂිත නොවේ, එයට නතු නොවේ. එයට නො නැවේ, එයට බර නොවේ. එසේ ඇති කල්හි, වැද්දා විසින් ඔබ හේතුකොට ගෙන කළ පාප කර්මය ඔබ ස්පර්ශ නො කරයි, නොඇලෙයි, පවෙහි අල්පෝත්සුක වූ, එහි නොඇලුණු, යහපත් පිරිසිදු සත්පුරුෂයකු වූ ඔබට, පර පණ නැසීමේ චේතනාවක් නොමැති බැවින්, ඒ පාපය නො ගෑවෙයි. එහි ඔබේ සිත නො ඇලෙයි, යනුයි.
මෙසේ බෝසත් තෙමේ වටුවා දැනුම්වත් කෙළේය. වටුවා ද බෝසතුන් නිසා කුකුස් නැත්තෙක් විය. මේ අතර වැද්දා අවදි වී, බෝසතුන් වැඳ, කූඩුවක් ගෙන යන්නට ගියේය.
බුදුරජාණන් වහන්සේ මේ දම් දෙසුම ගෙන හැර දක්වා, ජාතකය නිමවා වදාළ සේක. එදා වටුවා නම් රාහුල තෙරණුවෝය. තාපසයා වූ කලී ‘මම ම වීමි’යි බුදුරජාණන් වහන්සේ තමන් වහන්සේ දක්වා වදාළ සේක.
**‘සුච්චජං වත නච්චජි’** යන මේ ගාථා කොටස අයත් ජාතක කථා වස්තුව බුදුරජාණන් වහන්සේ ජේතවනාරාමයෙහි වැඩවසන සේක්, එක් කෙළෙඹි පුත්‍රයකු අරබයා වදාළ සේක. එක් දිනක් ඔහු තම ණය බඩු එකතු කිරීම සඳහා, සිය බිරියත් කැටුව කිසියම් ගමකට ගියේය. එහිදී ණය බඩු එකතු කොට ‘පසුව කරත්තයක් රැගෙන විත් ඒවාගෙන යන්නෙමි’යි සිතා කිසියම් ගෙදරක එම බඩු තැබීය. අනතුරුව ආපසු එන ගමනේ අතරමග දී ඔවුන්ට එක් පර්වතයක් දක්නට ලැබුණි. එවිට බිරිඳ සිය සැමියා අමතා ‘හිමියනි, මේ පර්වතය රත්තරං වුවහොත්, ඔබතුමා එයින් ටිකක් මටත් දෙනවාදැ’යි ඇසුවාය. එවිට සැමියා ‘තී කවුද? තීට කිසිවක් නො දෙමි’යි කීවේය. ‘රන් පර්වතයක් ලැබුණත්, ඉන් මඳක්වත් මා වෙනුවෙන් කැප නොකරන මොහු ඉතා තද සිත් ඇත්තෙකැ’යි සිතූ ඇය රිදුණු සිත් ඇති ව නිහඬ වූවාය. මෙසේ ගමන් කරන මේ අඹුසැමි යුවල ක්‍රමයෙන් දෙව්රම් වෙහෙර සමීපයට පැමිණියහ. එහිදී පැන් බීම සඳහා පන්සලට ඇතුළු වූ ඔවුහු සිත් සේ පැන් බී, එන්නට සූදානම් වනවිට, ඈතින් වැඩහිඳින බුදුරජාණන් වහන්සේ දුටහ. බුදුරජාණන් වහන්සේද, අලුයම ලොව බලා වදාරද්දී, සෝවාන් වීමට තරම් වූ ඔවුන්ගේ පින්ඵල දැක, ඔවුන්ගේ පැමිණීම අපේක්‍ෂාවෙන්ම, ගඳකිළි පිරිවෙනෙහි එසේ වැඩසිටි සේක. මේ අතර බුදුරදුන් දුටු අඹුසැමි දෙදෙනා, සවනක් ගණ බුදුරැසින් හෙබි තථාගතයන් වහන්සේ වෙත පැමිණ, උන්වහන්සේට වැඳ එකත්පස්ව හිඳගත්හ. ඔවුන් සමග පිළිසඳර කථා කළ බුදුරජාණන් වහන්සේ, ‘ඔබ දෙපල කොහි ගියාහුදැ’යි විචාළ සේක. ‘හිමියනි, අපි පැරණි ණය එකතු කරන්නට කිසියම් ගමකට ගියෙමු’යි ඔවුහු කීහ. එහිදී කාන්තාව ඇමතූ, බුදුරජාණන් වහන්සේ ඇගෙන් මෙසේ ඇසූ සේක. උපාසිකාවනි, ඔබේ සැමියා ඔබට හිතවත්ව කටයුතු කෙරේද? ඔබට උපකාර කෙරේද? ‘ස්වාමීනි, මම සැමවිටම මොහු කෙරෙහි, සෙනෙහසින් කටයුතු කරමි. එහෙත් මා ගැන සෙනෙහසක් ඔහුට නැත. අද අප එනවිට පර්වතයක් දැක, ‘එය රන් පර්වතයක් වී නම්, එය ඔබට අයත් නම්, එයින් ටිකක් මට දෙනවාදැ’යි මම මාගේ මේ සැමියාගෙන් ඇසුවෙමි. එවිට ඔහු තී කවුද? තීට කිසිවක් නොදෙමි’යි මට සැරවිය. මොහු එසේ ගල් හිතක් ඇත්තෙකැ’යි සියල්ල විස්තර කොට ඇය කීවා ය. එය අසා සිටි බුදුරජාණන් වහන්සේ ‘උපාසිකාවනි, දැන් ඔහු එසේ කීවත්, කිසියම් දිනක කළගුණ සිහිපත් කොට ඔබට සියලු යස ඉසුරු ලබාදේදැ’යි වදාරා අතීත සිදුවීමක්ද, සිහිපත් කළහ. පසුව ඒ අඹුසැමි දෙදෙනාගේ අයැදුමෙන් බුදුරජාණන් වහන්සේ මේ අතීත කථාව වදාළ සේක.
අතීතයෙහි බරණැස් නුවර බඹදත් රජු රාජ්‍යය කරවන කල්හි, අප මහා බෝසත් තෙමේ ඒ රජුගේ සියලු කටයුතු භාර ඇමතියා විය. කිසියම් දිනෙක රජතුමා රාජ සභාවට පැමිණෙන තම පුතණුවන් දෙස බලා ‘මොහු මා ළඟම හිඳිමින් මට ද්‍රෝහිකම් කෙරේ. එබැවින් මොහු රජයෙන් ඈත්කර තැබිය යුතුයැ’යි සිතා, ඔහු කැඳවා ‘පුතණුවනි, මම මෙහි ජීවත් වනතාක්, ඔබට මෙහි වසන්නට අවසර නැත. කොහේ හෝ ජීවත්ව සිට, මාගේ ඇවෑමෙන් මෙහි අවුත් රජය භාරගෙන කරවයි පැවසීය. යුවරජු වන මේ පුත් කුමාරයාද ‘යහපතැ’යි කියා පිළිගෙන, පියරජතුමාට වැඳ, තම දෙටු බිරියද, කැටුව නුවරින් නික්ම පසල් දනව්වක මහා වනයෙහි, අතු මඩුවක් සාදාගෙන, පලවැලවලින් දිවි ගෙවන්නට පටන් ගත්තේය. පසු කලෙක පියමහරජු මිය ගියේය. දිනපතා නැකැත් යෝග විමසන, යුවරජුට සිය පියා මියගිය බව පෙනී ගියේය. අනතුරුව සිය බිරිඳත් සමග වහ වහා සිය නුවර බලා එන්නට පිටත් විය. මේ එන අතරමගදී අසල තිබූ පර්වතයක් දුටු, රාජදේවිය සිය සැමියා අමතා ‘යුවරජතුමනි, මේ පර්වතය රත්තරන් වුවහොත්, එයින් ටිකක් මට දෙන්නෙහිදැ’යි ඇසුවාය. එවිට යුවරජතුමා ‘තී කවුද? තිට කිසිවක් නො දෙමි’යි කීවේය. මේ වචනවලින් සිත නරක් වූ දේවිය ‘මම මොහු කෙරෙහි සෙනෙහසින් අත් නො හැර එකටම වනගත වූවෙමි. එසේ වූ මට මොහු දැන් සලකනුයේ මෙසේය. මෙවැනි ගල් හිතක් ඇති, මොහු රජවීමෙන් පසු මට කුමන යහපතක් කෙරේදැ’යි නොසතුටු සිත් ඇතිව දුකට පත් වූවාය. නුවරට පැමිණි ඔහු රජ වී ඉහත කී දේවිය, අග මෙහෙසි තනතුරෙහි තැබීය. ඇය කෙරෙහි රජු දැක්වූ සැලකිල්ල මෙපමණක්ම විය. මීට වැඩි වූ සත්කාර සම්මානයක් ඇයට හිමිවූයේ නැත. ඇය මාලිගය තුළ ඇති බවක්වත්, රජ නො සැලකීය.
දිනක් බෝසත් තෙමේ ‘මේ රාජ දේවිය රජුට බොහෝ උපකාර කළ තැනැත්තියකි. දුක ගණන් නොගෙන රජු හා වනගතව විසුවාය. එසේ වූ ඇය අමතක කළ මේ රජා අන් අඟනන් සමග සිත් අලවා වෙසේ. එබැවින් මැයට හිමි සියලු යසඉසුරු ලබාදීමට කටයුතු සැලකිය යුතුයැ’යි සිතා, කිසියම් දිනෙක මෙහෙසිය වෙත එළඹ ‘මහාදේවිය, අපට ඔබතුමියගෙන් බත් පිඩක්වත් නොලැබුණි. අප කෙරෙහි මෙසේ සලකනුයේ හිතේ මෘදු බවක් නැති නිසාවත්දැ’යි ඇසීය. එවිට දේවිය ‘පුතණුවනි, ඔබට යමක් දීමට නම් පළමුව මට තිබිය යුතුය. මා ළඟ කිසිවක් නැතිව කුමක් නම් ඔබට දෙන්නෙම්ද? රජතුමා ද, මට කිසිවක් නොදේ යැ’යි දුක් වූවාය. එවිට බෝසත් තෙමේ ‘මහා දේවිය කිමෙක්ද? ඔබට මේ කථාව රජු ඉදිරියෙහි පැවසිය හැකිදැ’යි ඇසීය. ‘එසේය, පැවසිය හැකිය.’ ‘එසේ වී නම්, හෙට රාජසභාවේ දී මේ ගැන මම ඔබෙන් විමසන්නෙමි. එවිට ඔබතුමිය, මේ කථාව මෙසේම කියනු මැනවැ’යි කීය. ‘එසේය, පුතණුවෙනි, සියලු විස්තර මම රජු ඉදිරියෙහි පවසන්නෙමැ’යි රාජදේවිය පිළිගත්තාය. පසුදින රාජසභාවට පැමිණි බෝසත් තෙමේ, රජු සමීපයෙහි වාඩි වී හුන් දේවිය දෙස බලා, එතැනට පැමිණ, රජුට වැඳ අවසර ගෙන, රාජදේවියට මෙසේ කීය. ‘උත්තමාවිය, අපි ඔබතුමියගෙන් කිසිදු තෑග්ගක් නො ලැබීමු.’ ‘පුතණුවනි, අපට ඇතොත් ඔබට දිය හැකිය. අපට කිසිවක් නැති කල කුමක් දෙම්ද? රජතුමාගෙන්ද, මට ලැබෙන කිසිවක් නැතැ’යි පැවසූ ඈ වනගතව සිට ආපසු එද්දී සිදුවූ සිද්ධිය, රාජ සභාව හමුවෙහි, නොපැකිල විස්තර කළාය. තවදුරටත් කථා කළ ඇය, ‘පුතණුවෙනි, අතිශයින් ම මට ලැබිය යුතුවූ දේවත්, රජතුමා නොදේයැ’යි කියා මේ ගාථාවද පැවසූහ.
පර්වතය වචන මාත්‍රයෙන්වත්, නොදෙන්නා වූ (ඔහු) ඒකාන්තයෙන් දිය හැකි දේ පවා, නො දුන්නේය. එබඳු වචන මාත්‍රයක් දීමෙන් ඔහුට කවර හානියක්ද? එසේ වචනයකින්වත් පර්වතය නොදුන්නේය.
මෙහි **‘සුච්චජං වත’** යනු ‘පහසුවෙන් දිය හැකි දේ පවා’ නො දුන්නේය යන අර්ථයි. **‘අදදං’** යනු ‘වචන මාත්‍රයෙන්වත්, නොදේනනේ යන අර්ථයි. **‘කිං හි තස්ස චජන්තස්ස’** යනු ‘මා විසින් ඉල්ලන ලදුව වචන මාත්‍රයක් නො දිය හැකි ඔහුට කුමක් නම්, පරිත්‍යාග කළ හැක්කේ ද යන අර්ථයි. **‘වාචාය අදද පබ්බතං’** යනු ‘ඉදින් මා විසින් යදින ලද මොහු මට වචනයෙන් පමණක්වත්, රන්මුවා වූ ඒ පර්වතය නොදුන්නේය. වචන මාත්‍රයෙන්වත් නොදුන්නේය’ යන අර්ථයි.
ඒ අසා රජතුමා මෙසේ කීය.
2. කරන දේ කියන්නේය. නො කරන දේ නො කියන්නේය, නොකොට කියන දෑ පඬිවරු හඳුනති.
පණ්ඩිත පුරුෂයෙක් යමක් කයින් කියන්නේද? එය වචනයෙන් කියන්නේය. යමක් නො කරන්නේ නම්, එය නොකියන්නේය. දෙනු කැමැත්තා දෙමියි කියන්නේය. නොදෙනු කැමැත්තා එසේ නොකියන්නේය යන අදහසයි. මක්නිසාද, යමෙක් දෙමියි කියා, පසුව නොදේද? කරන දේ කීම මුසා බිණීමකි, පණ්ඩිතවරු මුසා හඳුනති. ‘මම දෙන්නෙමි’ යන වචන මාත්‍රය පමණක් කියා නොදේද? නොදුන් දෙයක් වචන මාත්‍රයෙන් පමණක් දුන්නේද? ඒ වචනය කල් ඇතිවම ලැබූවක් වන්නේය. මෙසේ ඔහුගේ මුසාබස් පඬිවරු හඳුනති. වචන මාත්‍රයෙන් තුටු වන්නෝ මෝඩයෝය.
ඒ අසා රාජ දේවිය රජුට වැඳගෙන, මෙසේ කීවාය.
3. රාජපුත්‍රය, ඔබ සත්‍යයෙහි ද ධර්මයෙහි ද පිහිටා සිටියෙහිය. විපතට පත් ඒ ඔබේ සිත සත්‍යයෙහි ඇලේද? ඒ ඔබට නමස්කාර වේවා!
මෙහි **‘සච්චෙ ධම්මෙ’** යනු ‘සත්‍ය වචනයෙහිද, ස්වභාව ධර්මයෙහිද’, යන අර්ථයි. **‘බ්‍යසනං පරත්තා’** යනු ‘රටින් නෙරපා දැමීම නම් වූ ඒ ඔබේ ව්‍යසනයට පත් වූ සිත සත්‍යයෙහිම ඇලේ’ යන අර්ථයි.
මෙසේ දේවිය රජු ගැන කළගුණ කථාව ඇසූ, බෝසත් තෙමේ ඇයගේ ගුණ ප්‍රකාශ කරමින් මෙසේ පැවසීය.
4. යම් බිරිඳක් සිය සැමියා දිළිඳු කල්හී දිළිඳු ව වෙසේද? හිමියා පොහොසත් කල්හී, ඊට අනුරූපව වෙසේ නම්, ඇය කීර්තිමත් තැනැත්තියකි. ඉසුරුමතකුගේ ඒ කාන්තාව වූ කලී, ඉතා උතුම් බිරිඳකි.
මෙහි **‘කිත්තිමා’** යනු ‘කීර්තිමත්’, යන අර්ථයි. **‘සාහිස්ස පරමා’** යනු ‘යම් දිළිඳු සැමියකුගේ දිළිඳු කාලයේ දී තමා ද දිළිඳු තැනැත්තියක්ව ඔහු අත් නොහරීද?’ යන අර්ථයි. **‘අඩ්ඩස්ස’** යනු පොහොසත් කාලයෙහි ඊට අනුරූපව සැමියා අනුව පවතීද? සමාන සැප දුක් ඇතිව වෙසේද? උතුම් බිරිය නම්, ඇයම වේ’, යන අර්ථයි. **‘සහිරඤ්ඤස්ස’** යනු ‘රන් රුවන් සහිතව ඉසුරුමත් බවෙහි පිහිටි අයකුට බිරියෝ වෙත් නම්, එය පුදුමයක් නොවේ’ යන අර්ථයි.
මෙසේ පැවසූ බෝසත් තෙමේ, ‘මහරජතුමනි, මේ දේවිය ඔබ දුක්විඳි කාලයෙහි, ඔබ හා සමග වනගතව සමානව දුක් විඳිමින්, කල්ගත කළාය. ඒ නිසා ඇයට සම්මාන දක්වන්නට වටීය’යි, දේවියගේ ගුණ වර්ණනා කෙළේය. රජතුමා බෝසතුන්ගේ ගුණ වැනුම අසා, දේවියගේ ගුණවත්කම් සිහිකොට, බෝසතුන් අමතා, ‘පඬිතුමනි, ඔබතුමාගේ කථාවෙන් දේවියගේ අපමණ ගුණ මට සිහිපත් වීයැ’යි, පවසා දේවියට සියළු යසඉසුරු පරිත්‍යාග කෙළේය. බෝසතුන්ටද දේවියගේ ගුණ කීම නිසා, රජුගෙන් මහත් පුද සැලකිලි ලැබුණි.
බුදුරජාණන් වහන්සේ මේ ධර්මදේශනාව ගෙනහැර දක්වා සත්‍යය ප්‍රකාශකොට, ජාතකය නිමවා වදාළ සේක. දේශනාව අවසානයේදී, දම්පති යුවල සෝවාන් ඵලයෙහි පිහිටියහ.
එදා බරණැස් රජතුමා නම්, මේ කෙළෙඹි පුත්‍රයාය. දේවිය නම්, මේ උපාසිකාවය. පණ්ඩිත ඇමතියා වූ කලී, ‘මම ම වීමි’යි, බුදුරජාණන් වහන්සේ තමන් වහන්සේ දක්වා වදාළ සේක.
3. කුටිදූසක වර්‍ගය
**‘මනුස්සස්සෙව තෙ සීසං’** යන මේ ගාථා කොටස අයත් ජාතක ධර්ම දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක්, මහ කසුප් තෙරුන්ගේ පන්සල දැවූ තරුණ මහණ කෙනකුන් අරබයා වදාළ සේක. මෙහි වර්තමාන කථාව රජගහ නුවර සිදුවූවකි. එකල කාශ්‍යප තෙරුන් වහන්සේ රජගහ නුවර කැලෑබද විහාරයක වෙසෙති. ලාබාල සාමණේර දෙනමක් උන්වහන්සේට උපස්ථාන කෙරෙති. උපස්ථායක දෙනමගෙන් එක් නමක් සැබෑවටම තෙරුන්වහන්සේට උපස්ථාන කිරීමට කැමතිය. අනෙක් නම අකීකරුය. ඔහු අනුන් කළ යහපත් දෑ තමන් කළ බව හඟවන්නකි. එබැවින් කීකරු සාමණේර නම තෙරුන්ට උදෑසන මුහුණ සේදීම සඳහා උණු ජලය සකස් කළ පසු, අකීකරු නම් එය තමාගේ මැඩක් මෙන් හඟවා, තෙරුන් වෙත ගොස් ‘ස්වාමීනි, උණු ජලය සකස් කෙළෙමි. මුහුණ සෝදා ගත මැනවැ’යි ආරාධනා කරයි. අනෙක් නම උදෑසන නැගිට පන්සල් බිම හැමද වතාවත් ආදිය සිදුකළ පසු, කපටි නම තෙරුන් වහන්සේ ලැගුම් ගෙයින් එළියට එන වේලාවේදී, අතෙහි ඉදලක් දරාගෙන මුළු පන්සලම තමා හැමදූ බව හඟවමින් තෙරුන් අවට හැසිරේ. දිනක් වත්පිළිවෙත් පුරන සාමණේර නම, ‘මේ කපටි තැනැත්තා මා කළ සියල්ල, ඔහු කළ බව හඟවා, කටයුතු කරයි. එබැවින් මොහුගේ කපටිකම එළිදරව් කළ යුතු යැ’යි, සිතා ගත්තේය.
දිනක් පිණ්ඩපාතේ ගොස් ආපසු වැඩි කාශ්‍යප තෙරුන් වහන්සේ දානය වළඳා, මඳක් සැතපුණු සේක. ඒ අතර වත් පුරන හිමිනම තෙරුන් වහන්සේ සඳහා නාන ජලය රත් කරමින් සිටියේය. නිසි පමණට ජලය රත් වූ පසු, භාජනයේ ජලය ස්වල්පයක් තිබෙන්නට හැර ඉතිරි සියල්ල නාන කොටුවේ පිටත තැබුවේය. මේ අතර කපටි නම වහා අවදිව උදුන සමීපයට ගොස්, ලිප මත තිබූ ජල බඳුනෙන් දුම් නගිනු දැක, ‘තෙරුන්ට නෑම සඳහා ජලය සකසා නාන කොටුව තුළ තබා ඇතැ’යි, සලකා වහා තෙරුන් වෙත ගොස් ‘ස්වාමීනි, ඔබවහන්සේ සඳහා උණු වතුර සකසා, නාන කොටුවේ තබා ඇත. එහි ගොස් නානු මැනවැ’යි, ආරාධනා කෙළේය. තෙරුන් වහන්සේ ද, නෑම සඳහා සූදානම් වී නාන කොටුවට ඔහුත් සමගම වැඩ, එහි ජලය නොමැති බව දැක, ‘ජලය කොහිදැ’යි ඔහුගෙන් විමසූහ. මෙහිදී වහා ක්‍රියාත්මක වූ කපටිම ගිනිහල් ගෙට ගොස්, ලිප මත තිබූ වතුර භාජනයට කිණිස්ස දැමීය. එවිට කිණිස්සේ කෙළවර භාජන පතුලේ වැදී හඬක් නැඟුණි. ඔහු ලජ්ජාවට පත්විය. එදා සිට ඔහුට ‘කිණිසි හඬා’ යැයි නමක් පටබැඳුණි.
පසුව වත් ගරුක හිමිනම කොටුවෙන් පිටත තබා තිබුණු උණු ජලය, කොටුව තුළට ගෙනවිත් සකස්කොට, මහකසුප් තෙරුන්ට නෑම සඳහා ආරාධනා කෙළේය. කාශ්‍යප තෙරුන් වහන්සේ පැන් සනහා, සිදුවූ දේ සම්බන්ධ වත් නො හික්මුණු සාමණේරයා සම්බන්ධවත් මැනවින් සිතා බලා, සවස උවටැන් පිණිස සාමණේර දෙනම අතුරෙන්, බොරු කී තැනැත්තා අමතා ‘ඇවැත්නි, මහණකු විසින් තමා කළ දේ ම කියන්නට වටී. නො කළ දේ කීම දැන දැන බොරු කීමකි. මින් පසු එසේ නො කරව’යි, අවවාද කළ සේක. අවවාදයෙන් කිපුණු හිමි නම, පසු දා තෙරුන් සමග පිණ්ඩපාතයේ නො ගියේය. තෙරුන් වහන්සේ අනෙක් නම සමග වැඩියහ. මේ අතර තෙරුන්ගේ දායක නිවෙසකට ගිය, ‘කිණිසි හඬා’ ගෙදර අය ‘තෙරුන් කොහිදැ’යි විමසූ විට, ලෙඩ වී පන්සලේ ඉන්නා බව පැවසීය. එවිට ගෙදර අය ‘හිමියනි, තෙරුන්ට අප කුමක් සකසා දිය යුතු දැ’යි, ඇසූ විට ‘මේ මේ දේ අවශ්‍ය යැ’යි කියා, තමා කැමති දේ ලබාගත් හිමිනම තමාට රිසි තැනකට ගොස්, අනුභව කොට විහාරයට ගියේය.
ඊට පසුදා තෙරුන් වහන්සේ ඉහත කී නිවෙසට වැඩියහ. එවිට ගෙදර අය, ‘ස්වාමීනි, ඔබවහන්සේගේ අසනීපය කෙසේද? ඊයේ විහාරයේම වැඩසිටි ඔබවහන්සේට, අසවල් හිමි ම අතේ කැමැති කැමැති ආහාර එව්වෙමු. ඒවා වැළඳූ සේක් දැ’යි විමසූහ. එවිට තෙරුන් වහන්සේ නිශ්ශබ්දවම වැඩ හිඳ, දානය වළඳා විහාරයට වැඩි සේක. සවස උවටැන් සඳහා තමා වෙත පැමිණි කුඩා දෙනමගෙන්, බොරුකාර හිමියන් අමතා තෙරුන් වහන්සේ ‘ඇවැත්නි, ඔබ ඊයේ අසවල් ගෙදරට ගොස්, තෙරුන්වහන්සේට මේ මේ දේ අවශ්‍ය යැ’යි කියා ඒවා ලබාගෙන, ඔබ අනුභව කළා නොවේද? යම් යම් දේ ඉල්ලීම භික්‍ෂුවකට නොවටී. නැවත මෙබඳු අනාචාර කටයුතු නො කරව’යි අවවාද කළ සේක. මේ අවවාදයෙන් තෙරුන් වහන්සේ කෙරෙහි වෛර බැඳගත්, ඒ හිමි නම ‘මොහු පෙරදිනක වතුර ටිකක් නිසා, මා සමග කලහ කෙළේය. අද දායක ගෙදරකින් බත් ටිකක් කෑවේ යැ’යි, එය ඉවසිය නොහැකිව යළි යළිත් කලහ කරයි. මීට කළයුතු දේ මම දනිමි’යි, කෝපයෙන් වෙවුලන්ට විය. පසුදා තෙරුන් වහන්සේ පිණ්ඩපාතයේ වැඩිකල්හී, ඉහත කී නොහික්මුණු හිමිනම, පොල්ලක් ගෙන වෙහෙරෙහි වූ සියලු පරිභෝග වස්තු බිඳ දමා, පන්සල ගිනි තියා පලා ගියේය. ඔහු තමා කළ අවැඩ නිසාම ජීවමාන මනුෂ්‍ය ප්‍රේතයෙක්ව, කෙට්ටු වී මැරී ගොස්, අවීචි මහා නිරයෙහි උපන්නේය. ඔහු විසින් කළ අනාචාරය රටේ ප්‍රචලිතව ගියේය.
මේ අතර කිසියම් භික්‍ෂු පිරිසක් රජගහ නුවර සිට සැවැත් නුවරට වැඩ, ජේතවනාරාමයෙහි සුදුසු තැනක සිය පා සිවුරු ආදිය තැන්පත් කොට තබා, බුදුරදුන් වෙත ගොස් වැඳ, එකත්පස්ව හුන්හ. එවිට බුදුරජාණන් වහන්සේ ඔවුන් සමග පිළිසඳර කථා කොට ‘ඔබ සැම කොහි සිට පැමිණියාහුදැ’යි, විචාළ සේක. ‘ස්වාමීනි, රජගහනුවර සිට පැමිණියෙමු.’ ‘ඔබට අවවාද දෙන ආචාර්යවරයා කවරෙක්ද?’ ‘ස්වාමීනි, අප ඇදුරුතුමා මහකසුප් තෙරණුවෝය.’ ‘මහණෙනි, කස්සප තෙරහු සැප සේ වෙසෙත් ද?’ ‘ස්වාමීනි, එසේය, තෙරුන් වහන්සේ සැපෙනි. එහෙත් උන්වහන්සේගේ එක් ගෝලයෙක් උන්වහන්සේගේ අවවාදයෙන් කිපී, තෙරුන් නැති විටෙක පන්සලේ බඩු ආදිය පොඩි කොට දමා, පන්සලට ගිනිතියා පලා ගියේයැ’යි, ඒ භික්‍ෂූහු බුදුන්වහන්සේට සිද්ධිය විස්තර කොට පැවසූහ. එවිට බුදුරජාණන් වහන්සේ ‘මහණෙනි, මෙබඳු වූ බාලයන් සමග එක්ව විසීමට වඩා තනිවම විසීම උතුම්යැ’යි, වදාරා ධම්මපදයෙහි එන මේ ගාථාව දේශනා කළ සේක.
තමාට වඩා උසස් හෝ තමා හා සමාන ගුණැතියකුගේ ඇසුර නොලැබේ නම්, තනිව විසීම වඩාත් සුදුසුය. අනුවණයන් ඇසුරු නොකළ යුතුය.
මෙසේ වදාරා නැවත ඒ භික්‍ෂූන් ඇමතූ බුදුරජාණන් වහන්සේ ‘මහණෙනි, ඔබ ඔබ කී මහණ දැන් පමණක් නොව, පෙර ද ගෙවල් වැනසුවේය. දැන් පමණක් නොව පෙරද, අවවාද දායකයාට කිපුනේ යැ’යි, වදාරා එහි සිටි භික්‍ෂූන්ගේ අයැදුමෙන් මේ අතීත කථාව මෙසේ වදාළ සේක.
අතීතයෙහි බරණැස් නුවර බඹදත් රජු රාජ්‍යය කරවන කල්හි, බෝසත් තෙමේ වඩුකුරුලු ජාතියෙහි ඉපිද නිසිවියට පත්ව තමාට මනාප වූ පරිද්දෙන් නො තෙමෙන ලෙස කූඩුවක් සාදාගෙන, හිමාල ප්‍රදේශයෙහි වෙසේ. ඉක්බිති එක් වඳුරෙක් වැඩිකල නොකඩවා වැසි වසින දිනක සීතලෙන් පීඩිතව දත් ඇඳි එකට හැපෙන සේ වෙවුලමින්, බෝසත් කුරුල්ලාගේ කූඩුව සමීපයෙහි හිඳගෙන හුන්නේය. ඒ දුටු බෝසත් තෙමේ වෙහෙසට පත්වූ, ඒ වඳුරා සමග කථා කරමින් මෙසේ කීය.
2. වානරය, නුඹේ හිසද, අත්පා ද, මිනිසකුගේ වැනිය. එසේ නම් කවර කරුණක් නිසා ඔබට නිවෙසක් නැත්තේද?
මෙහි **‘වණ්ණෙන’** යනු ‘කරුණක් නිසා’, යන අර්ථයි. **‘අගාරං’** යනු ‘කුමන කරුණක් නිසා, ඔබට නිවෙසක් නැත්තේදැ’යි, විචාළේය, යන අර්ථයි.
මෙය අසා සිටි වඳුරා මේ ගාථාව කීවේය.
3. වඩු කුරුල්ලාණෙනි, මාගේ හිස ද, අත්පා ද, මිනිසකුගේ වැනිය. මිනිසුන් අතර ‘ප්‍රඥාව ශ්‍රේෂ්ඨ යැ’යි කියා ද, ඒ ප්‍රඥාව මට නැත.
මෙහි **‘සිංගිල’** යනු ‘වඩු කුරුල්ලාට නම කියා ඇමතීම’යි. **‘යාහු සෙට්ඨා මනුස්සෙසු’** යනු ‘මිනිසුන් අතර ‘යමක් ශ්‍රේෂ්ඨ යැ’යි කියත් ද? ඒ විචාර බුද්ධිය මට නැත. හිස-අත්-පා-කාය බලය යන මේ ආදිය ලෝකයේ අපමණව ඇති නමුත් විචාර බුද්ධියම ශ්‍රේෂ්ඨය. එය මට නැත. ඒ නිසා මට ගෙයක්ද නැත’ යන අර්ථයි.
මේ ඇසූ බෝසත් තෙමේ මේ ගාථාව කීය.
4. ස්ථිරව නො පිහිටි සිත් ඇති, ලඝු සිත් ඇති, මිත්‍රද්‍රෝහී වූ, නිත්‍ය සීලයෙන් බැහැර වූ, තැනැත්තාට සත්‍යයෙන් ම සැපයක් නැත.
5. වඳුරාණෙනි, ඒ ඔබ උපායශීලීව වැඩ කරන්න. දුසිල් බව දුරු කොට සීත-වාත දෙකෙන් රැකිය හැකි කැදැල්ලක් තනන්න.
මෙහි **‘අනවට්ඨිතචිත්තස්ස’** යනු ‘මනා ව නො පිහිටි සිත් ඇති’, යන අර්ථයි. **‘දුබ්භිනො’** යනු ‘මිත්‍ර ද්‍රෝහියාට’ය. **‘අද්ධුවසීලස්ස’** යනු ‘සියලු කල්හි, සිල් නො රකින්නාට’ය. **‘සො කරස්සානුභාවංත්‍වං’ **යනු ‘මිතුරු වඳුරාණෙනි, ඒ ඔබ ප්‍රඥාව ඉපදවීම සඳහා, ආනුභාවයත් බලයත් අනුව, උපායත් යොදන්න’, යන අර්ථයි. **‘වීතිවත්තස්සු සීලියං’** යනු ‘තමාගේ දුසිල් බව නමැති ස්වභාවය ඉක්මවා සිල්වත් වන්න’ යන අර්ථයි.’ කුටිකං’ යනු ‘සීතලෙන් සහ වාතයෙන් ආරක්‍ෂා විය හැකි ලෙස තමාගේ කූඩුව, කැදැල්ල, වාසස්ථානය, සාදාගන්න’ යන අර්ථයි.
මේ ඇසූ වඳුරා ‘මොහු නොතෙමෙන සේ තනා ගත් කූඩුවක හිඳින නිසා මම නින්දා කෙරේ යැ’යි සිතා, ‘තවදුරටත් නුඹට ඔය කූඩුවෙහි හිඳින්නට ඉඩ නො දෙමැ’යි කියා වඩු කුරුල්ලා අල්ලා ගැනීමට පැන්නේය. බෝසත් කුරුල්ලා එකෙණෙහි ම ඉවතට පැන අන් දෙසකට පියඹා ගියේය. වඳුරා කූඩුව කඩා සුණුවිසුණු කොට දමා, යන්නට ගියේය.
බුදුරජාණන් වහන්සේ මේ ධර්මදේශනාව ගෙනහැර දක්වා, ජාතකය නිමවා වදාළ සේක. එදා වඳුරා නම් අද මේ විහාරය ගිනි තැබූ තැනැත්තාය. වඩු කුරුල්ලා වූ කලී, ‘මම ම වීමි’ යයි බුදුරජාණන් වහන්සේ තමන් වහන්සේ දක්වා වාදළ සේක.
**‘දද්දභායති භද්දන්තෙ’** යන මේ ගාථා කොටස අයත් ජාතක ධර්ම දේශනාව බුදුරජාණන් වහන්සේ දෙව්රම් වෙහෙර වැඩවසන සේක්, අන්‍ය තීර්ථකයන් අරබයා දේශනා කළ සේක. තීර්ථකයෝ දෙව්රම් වෙහෙර සමීපයෙහි, ඒ ඒ තැන කටු මැසිවල නිදා ගනිති. පංච තාපයෙන් ශරීර තවති, විවිධ වූ මිථ්‍යා තපස්කම් කෙරෙති. දිනක් භික්‍ෂූහු බොහෝ දෙනෙක් ඉහත කී තපස්වීන් දැක, බුදුරදුන් වෙත ගොස් ‘ස්වාමීනි, අන්‍ය තීර්ථක මහණ බමුණන්ගේ ව්‍රත සමාදානයෙහි සාරයක් ඇත්දැ’යි, විමසූහ. එවිට බුදුරජාණන් වහන්සේ ‘මහණෙනි, ඔවුන්ගේ ව්‍රත සමාදානයෙහි හරයක් හෝ, විශේෂයක් හෝ නැත. පරීක්‍ෂා කොට බලන කල්හි ඔවුන්ගේ වෙහෙසර වූ ගමන්මග කාන්තාර මාර්ගයක් වැනිය. බියට පත් සාවාගේ නිශ්ඵල දිවිල්ල වැනියැ’යි, වදාළ සේක. එවිට එහි සිටි භික්‍ෂු පිරිස ‘ස්වාමීනි, සාවාගේ කථාව අපි නො දනිමු. එය වදාළ මැනවැ’යි ඉල්ලා සිටියහ. බුදුරජාණන් වහන්සේ ඒ අතීත කථාව මෙසේ වදාළ සේක.
අතීතයෙහි බරණැස් නුවර බ්‍රහ්මදත්ත රජු රාජ්‍යය කරවන කල්හි, බෝසත් තෙමේ සිංහ ජාතියෙහි ඉපිද, තරුණ වියට පත්වී, වනයෙහි වෙසේ. එකල බටහිර මුහුද සමීපයෙහි, අතරින් පතර බෙලි ගස් ඇති, තල් වනයක් විය. කැලයෙහි වෙසෙන එක් සාවෙක් බෙලි ගසක් සමීපයෙහි වූ තල් ගසක් මුල නිදන්නට පුරුදු වී සිටියේය. දිනක් ඌ ගොදුරු ගෙන තල් ගස යට හාන්සි වී, මෙසේ කල්පනා කරන්නට පටන් ගත්තේය. ‘ඉදින් මේ මහපොළොව යම්දිනෙක පෙරළෙන්නට පටන් ගත්තොත්, කොහේ කියා යන්නෙම්ද? යනුවෙනි. ඌ මෙසේ සිතද්දීම, බෙලිගෙඩියක් තල්කොළයක් උඩට වැටුණි. ඒ ශබ්දයෙන් තැතිගත් සාවා ‘ඒකාන්තයෙන්ම මහපොළොව පෙරළෙන්නේයැ’යි වහා නැගිට පසු නොබලා දුවන්නට පටන් ගත්තේය. මරණ භයෙන් අතිවේගයෙන් දුවන ඌ දුටු, වෙනත් සාවෙක් ‘පින්වත, කුමකට බියෙන් මෙසේ පලායේදැ’යි විමසීය. එවිට පළමු සාවා ‘මාගෙන් ප්‍රශ්න නො අසව’යි කියමින් දිව්වේය. දෙවනු කී සාවාද, ‘ඔබ බිය වූයේ කුමකටදැ’යි නැවත නැවතත් අසමින්, ඌ පසු පසම දිව්වේය. පළමු සාවා, පසුපසින් එන්නාගේ ප්‍රශ්න කිරීමෙන් මිදෙන්නට බැරි තැන, පසුපස නොබලමින්ම ‘මහපොළොව පෙරළේ’ යැයි කියමින් දිවීය. ඉන් බියට පත්වූ, දෙවනු කී සාවාද, මෙතෙක් දිවූ අයුරෙන්ම දිගටම දුවන්නට පටන් ගත්තේය. මේ අතර තවත් සාවෙක්, මොවුන් දෙදෙනා දුවනු දුටුවේය. කිසිදු ප්‍රශ්නයක් නො අසාම, ඌ ද පළමු දෙදෙනාට එකතු විය. මෙසේ ටික වේලාවකින් දුවන හා රංචුව දහසක් පමණ විය. ඔවුන් දුටු එක් මුවෙක්ද, කණ්ඩායමට එකතු විය. මෙසේ එක් ඌරෙක්ද, එක් ගෝනෙක්ද, මීහරකෙක්ද, ගවරෙක්ද, කඟවේනෙක්ද, ව්‍යාඝ්‍රයෙක්ද, සිංහයෙක්ද, ඇතෙක්ද, රංචුවට එකතු වූහ. මොවුන් එකතු වූයේ පොළොව පෙරළෙන බව, අසා දැනගැනීමෙන් පසුය. මෙසේ අනුක්‍රමයෙන් යොදුනක් පමණ දිගට මහා සත්ත්ව බලකායක් විය.
බෝසත් තෙමේ, පලා යන මේ පිරිස දැක වහා ඔවුන් නවත්වා ‘කුමකට බියෙන් දුවන්නාහු’දැයි විමසීය. පොළොව පෙරළෙන බැවින් දුවන බව ඔවුහු කීහ. එවිට බෝසත් සිංහරාජයා ‘මහපොළොව පෙරළෙන බවක් කිසිදා අසා නැත. එකත් එකටම කිසියම් දෙයකට මොවුන් බිය වී ඇත. මා මෙහි දී මැදිහත් නො වුණොත් මේ සියලු දෙනා නැසෙති. එබැවින් මේ හැමට ජීවිත දානය දෙන්නෙමැ’යි, සිංහ ලීලාවෙන් පර්වත පාදය ඉදිරියට ගොස්, තෙවරක් සිංහනාද කෙළේය. මෙයින් බියපත් වූ, තිරිසන් සත්තු සියලු දෙනා ආපසු හැරී එකට එක්ව පොදි ගැසුනාහුය. සතුන් ළඟට ගිය සිංහයා, ඔවුන් අතරට පිවිස, ‘බිය වූයේ කුමකට’දැයි ඔවුන්ගෙන් ඇසීය. පොළොව පෙරළෙන නිසා දිවූ බව ඔවුන්ගේ පිළිතුර විය. එවිට සිංහයා කථා කොට, ‘පොළොව පෙරළෙනු මුලින්ම දුටුවේ කවුදැ’යි ඇසීය. ‘ඒ බව දන්නේ ඇතුන් යැ’යි එකෙක් කීය. සිංහයා ඇතුන්ගෙන්, ඒ බව ඇසූවත්, ඔවුහු ‘අපි නො දනිමු. මෙහි සිටින සිංහයෝ දනිති’යි කීහ. සිංහෝ ද, තමන් නොදන්නා බවත් ව්‍යාඝ්‍රයන් ඒ සම්බන්ධව දන්නා බවත්, පැවසූහ. ව්‍යාඝ්‍රයෝ ද ඒ ගැන දන්නේ තමන් නොව, කඟවේනන් බව කීහ. ඔවුහු ද, ගවරුන් දන්නා බව කීහ. මෙසේ මීහරක්ගෙන් ද, ගෝනුන්ගෙන්ද, ඌරන්ගෙන්ද, මුවන්ගෙන්ද, සාවුන්ගෙන්ද, ප්‍රශ්න කළ සිංහරාජයා අවසානයේදී පළමු කී සාවා ළඟට පැමිණියේය. ‘යහලු සාවාණෙනි, නුඹ පොළොව පෙරළෙනු දුටුවේද?’ ‘එසේය, ස්වාමීනි, මම දුටුවෙමි’. ‘දුටුවේ කොහිදීද?’ ‘බටහිර සමුදුර සමීපයෙහි බෙලිගත් සහිත වූ තල් වනයෙහි මම ජීවත් වෙමි. මම එහි බෙලිගසක් සමීපයෙහි වූ තල්ගසක් මුල හාන්සි වී, ‘මේ මහ පොළොව පෙරළෙන්නට පටන්ගත්තොත්, කොහේ කියා නම්, යන්නෙම්දැ’යි සිතමින් සිටියෙමි. ඒත් එක්කම පොළොව පෙරළෙන ශබ්දය ඇසුණි. මම වහා නැගිට දුවන්නට පටන් ගත්තෙමැ’යි සාවා උත්තර දුන්නේය.
සිංහයා මඳක් කල්පනා කෙළේය. ‘එකත් එකටම තල් කොළයක් මතට ‘දද්දභ’ යන හඬින් බෙලි ගෙඩියක් වැටෙන්නට ඇත. ඒ ශබ්දයට බිය වූ මේ හාවා, ‘පොළොව පෙරළේ යැ’යි, යන හැඟීමෙන් පලා දුවන්නට ඇත. මම එය වූ සැටියෙන් ම දැන ගන්නෙමැ’යි, තීරණය කළ සිංහරාජයා, රැස්ව සිටි පිරිස අමතා, ‘මම මේ හාවා කියන තැනට ගොස්, මෙහි ඇත්ත නැත්ත ඇති සැටියෙන් බලා එනතුරු, තෙපි මෙතැනටම වී හිඳිවුයැ’යි කියා ඉහත කී සාවා ද කැටුව, ඌ තම පිට උඩ හිඳුවාගෙන, සිංහ වේගයෙන් තල් වනය වෙත දිවැ ගියේය. එහිදී සිංහයා සාවාට කථාකොට එම තා සිටි තැන පෙන්වව’යි සාවාට කීය. එවිට සාවා ‘අනේ ස්වාමීනි, මෙය මට කළ නො හැක්කකැ’යි බියෙන් වෙව්ලන්නට පටන් ගත්තේය. ‘එව, බිය නොවෙව, මම ද තා සමග එන්නෙමි. මට තැන පෙන්වව’යි සිංහයා පැවසීය. මෙහිදී බියට පත් සාවා බෙලිගස වෙත යන්නට නොහැකිව ඈතින් සිට, ‘ස්වාමීනි, අර තිබෙන්නේ ‘දද්දභ’ යන හඬ ඇසුණු තැන යැ’යි යනුවෙන් ස්ථානය දක්වා, මෙසේ ද කීවේය.
ඔබට යහපතක් වේවා! මම යම්තැනෙක විසුවෙම් ද? එහි ‘දද්දභ’ යන ශබ්දයක් ඇතිවිය. ‘ඒ කුමක්දැ’යි, මම නො දනිමි. මේ අමුතු ශබ්දය කුමක්ද?
මෙහි **‘දද්දභායති’ **යනු ‘දද්දභ යනුවෙන් ශබ්ද කෙරේ’, යන අර්ථයි. **‘භද්දන්තෙ’** යනු ‘ඔබට යහපතක් වේවා!’ යන අර්ථයි. **‘කිමෙතං’** යනු ‘මම යම් තැනෙක වෙසෙම්ද, එහි අමුතු ශබ්දයක් ඇතිවිය. එහිදී, ‘දද්දභ’ යන ශබ්දය පමණක් ඇසුවෙමි. ‘මේ අමුතු ශබ්දය කුමක්දැ’යි කියා හෝ, ‘කුමන කාරණයක් නිසා එබඳු ශබ්දයක් ඇතිවීදැ’යි කියා හෝ, මම නම් නො දනිමි’, යන අර්ථයි.
සාවා මෙසේ කී කල්හි, සිංහරාජයා බෙලිගස මුලට ගොස් තල් අත්ත යට සාවා නිදාගත් ස්ථානයේම, තල් අත්ත උඩට වැටුණු බෙලිගෙඩිය තිබෙනු දැක, මෙය කිසිසේත් පොළොව පෙරළීමක් නොවන බව තත්ත්වාකාරයෙන් දැන, සාවා වෙත ගොස්, ඌ සිය පිට මත තබාගෙන, සිංහ වේගයෙන් වහා සත්ත්ව පිරිස වෙත ගොස්, ඔවුන් ඉදිරියෙහි සියලු විස්තර පවසා, ‘තෙපි කිසිවකට බිය නොවවු’ යි, සියලුදෙනා අස්වසා, පිටත් කෙළේය. යම් විදියකින් එදා බෝසතුන් නොවන්නට, සෑම දෙනාටම මුහුදට පැන නැසෙන්නට ඉඩ තිබුණි. බෝසතුන් නිසා, සියලු දෙනාගේ ජීවිත බේරුණි.
2. ‘දද්දභ’ යන ශබ්දය නගමින් වැටුණු, ඒ බෙලිගෙඩියේ නාදය අසා, සාවා දිවීය. සාවාගේ වචනය අසා, බියට පත් මෘග සේනාවෝ ද ඒ අනුව දිවූහ.
3. අනුන්ගේ ඝෝෂාව අනුව යන, ප්‍රමාදය මුල්කොට ඇති, ඒ අනුවණයෝ, නුවණැති භාවයට පත් නොවී, අනුන්ගේ වචන උසස්කොට සිතන්නාහු වෙති.
4. යම් නුවණැති අයෙක්, සිල්වත් කෙනෙක්, ප්‍රඥාවෙන් කෙලෙස් සංසිඳවීමෙහි ඇලුණු කෙනෙක් වෙත්නම්, ඔවුහු පාපයෙන් දුරින් දුරු වන්නාහ. ඔවුහු අනුන්ගේ වචනවලට වහල් නොවන්නෝ වෙති.
ඉහත සඳහන් ගාථා තුන බුද්ධ දේශිත ඒවා වේ.
මෙහි **‘බෙලුවං’ **යනු ‘බෙලි ගෙඩියකි’, යන අර්ථයි. **‘දද්දභං’** යනු ‘මෙසේ ශබ්ද කරන’, යන තේරුමයි. **‘සන්තත්තා’** යනු ‘තැති ගත් අය’, යන අර්ථයි. **‘මිගවාහිනී’** යනු ‘නොයෙක් දහස් ගණන් මෘග සේනාව’ යන අර්ථයි. **‘පද විඤ්ඤාණං’** යනු ‘විඤ්ඤාණ පදවියට, සොත විඤ්ඤාණ කොටසට නොපැමිණ’ යන අර්ථයි. **‘තෙ හොන්ති පරපත්තියා’** යනු ‘ඔවුහු අනුන්ගේ ඝෝෂාව අනුව යන, එයම ඉතා උසස් කොට හඟින්නා වූ, අඳ බාල පෘථග්ජනයෝ විඤ්ඤාණ පදයට නොපැමිණි බැවින්, අනුන්ගේ වචනයට නතු වන්නෝ වෙති. අනුන්ගේ වචන විශ්වාස කොට, ඒ ඒ දේ කෙරෙති’, යන අර්ථයි.
**‘සීලෙන’** යනු ‘ආර්ය මාර්ගයට පැමිණෙන, ශීලයෙන් යුක්ත වූ’, යන අර්ථයි. **‘පඤ්ඤා යුපසමෙ රතා’** යනු ‘ආර්ය මාර්ගයට අනුගත ප්‍රඥාවෙන්, කෙලෙස් සංසිඳවීමෙහි ඇලුණු’, යන අර්ථයි. **‘ආරකා විරතා ධීරා’** යනු ‘පව්කම්වලින් බැහැර වූ, එහි නො ඇලුණු පඬිවරු’ය. **‘න හොන්ති’** යනු මෙබඳු වූ ඒ සෝවාන් උතුමෝ, පවින් වෙන් වූ බැවින් කෙලෙස් සංසිඳවීමෙහි ඇලුණු බැවින්, මාර්ග ඥානයෙන් ප්‍රතිවේධ කළ දහම් ඇතිව, අනුන් කී පමණින් එකවර ම නො අදහති. ග්‍රහණය කොට නො ගනිති. කුමක් නිසා ද? ස්වකීය අවබෝධය නිසාය. එහෙයින් මෙසේ කියන ලදි.
5. විවිධ ඇදහිලි බැහැර කළ, නිවන් දන්නා වූ, බැඳුම් සිඳ දැමූ, ඉපදීම නැසූ, වැමෑරූ ආශා ඇති, යම් පුරුෂයෙක් වී නම්, ඔහු ඒකාන්තයෙන්ම උතුම් පුරුෂයෙකි. (ධම්මපද-අරහන්ත වග්ග)
බුදුරජාණන් වහන්සේ මේ ධර්මදේශනාව ගෙනහැර දක්වා, ජාතකය නිමවා වදාළ සේක. එදා සිංහරාජයා වූ කලී ‘මම ම යැ’යි බුදුරජාණන් වහන්සේ තමන් වහන්සේ දක්වා වදාළ සේක.
**‘ද්වයං යාචනකො රාජා’** යන මේ ගාථා කොටස අයත් වන ජාතක කථාව බුදුරජාණන් වහන්සේ අළවු නුවර අග්ගාළව චෛත්‍ය ස්ථානයේදී, ‘කුටිකාර ශික්‍ෂාපදය’ නිමිති කොටගෙන වදාළ සේක. මෙහි වර්තමාන කථාවස්තුව මීට පෙර ‘මණිකණ්ඨ’ ජාතකයෙහි දක්වා ඇත. ඒ අනුව බුදුරජාණන් වහන්සේ භික්‍ෂූන් අමතා, ‘මහණෙනි, තෙපි ඉල්ලීම් බහුලව, අවශ්‍යතා බහුලව වාසය කරවුදැ’යි විමසූ සේක. එවිට ඒ භික්‍ෂූහු ‘ස්වාමීනි, එසේ යැ’යි එය පිළිගත්හ. බුදුරජාණන් වහන්සේ ඔවුන්ට ගරහා ‘මහණෙනි, පෙර පඬිවරු, රජතුමා ඕනෑම දෙයක් දීමට කැමතිව සිටිද්දීත්, කොළවලින් සෑදූ කුඩයකුත්, තනිපට වහන් සඟලකුත්, අත්‍යවශ්‍යව සිටියත්, හිරි ඔතප් බියෙන්, පිරිස් මැද එය නො පවසා, රහසිගතව රජුට ඒ බව දැනුම් දුන්හ’යි වදාරා මේ අතීත කථාව වදාළ සේක.
අතීතයෙහි ‘කපිල’ රට, ‘උත්තර පංචාල’ නගරයෙහි පංචාල රජු රාජ්‍යය කරවන කල්හි, බෝසත් තෙමේ එක් නියං ගමක බමුණු පවුලක ඉපිද, නිසි වියට පත්ව තක්ෂිලාවට ගොස් සියලු ශිල්ප උගෙන, පසුකලෙක තවුස් පැවිද්දෙන් පැවිදිව, හිමවතෙහි ආහාර සිඟීමෙන් වනමුල් පලවැලින් යැපෙමින් බොහෝ කලක් වැස, ලුණුඇඹුල් සෙවීම සඳහා මිනිස් වාසයෙහි සැරිසරනුයේ, උත්තර පංචාල නුවරට පැමිණියේය. එහිදී රජුගේ උයනෙහි නැවතී, පසුදා පිඬු පිණිස නුවරට පිවිස, ක්‍රමයෙන් රාජවාසල වෙත පැමිණියේය. රජතුමා මේ තවුසාගේ හැසිරීම් පැවතීම් දැක පැහැදී, උඩු මහල් තලයෙහි ඔහු හිඳුවා රජ බොජුන් වළඳවා, තවදුරටත් උයනෙහි ම රඳවා ගැනීමට කැමති කර ගත්තේය. තවුස්තුමා දැන් නිබඳව රාජ මාලිගයෙන්ම දානය ගනී. මෙසේ වස්සානය නිමාවන තෙක්ම සිට, ඉන්පසු නැවත හිමාලයට යනු කැමැතිව, මෙසේ සිතීය. ‘මහමග ගමන් කරන මට, තනිපට පාවහන් යුගලකුත් කොළවලින් සාදන ලද කුඩයකුත් ඇත්නම් මනාය, ඒවා රජුගෙන් ඉල්ලා ගන්නෙමි’ යනුවෙනි. මෙසේ සිතූ තවුසා, එක් දිනක් තමා වෙත පැමිණි රජතුමා, තමාට නමස්කාර කොට එකත්පස්ව හිඳිනු දැක, ඉහත කී භාණ්ඩ රජුගෙන් ඉල්ලීමට සිතූ මුත් ‘අනුන්ගෙන් යමක් ඉල්ලීම හැඬීමක් වැනිය. ඉල්ලන්නෙකුට නැතැ යි කීමද, හැඬීමක් වැනිය. මා හඬනු මෙහි සිටින පිරිස දුටුවහොත්, එය ද හොඳ නැත. ඒ නිසා මෙහිදී අප දෙදෙනාම නොහඬා පසුව කිසිවකු නැති තැනකදී, ඇවැසි දේ රජුගෙන් රහසිගතව ඉල්ලා ගන්නෙමැ’යි නිශ්ශබ්ද විය. ටික වෙලාවකට පසුව තවුසා රජතුමාට කථාකොට එතුමා රහසිගතව හමුවීමට අවශ්‍ය බව කීවේය. එවිට රජතුමා අවට සිටි රාජපුරුෂයන් ඉවත් කරවීය. එවිටද බෝසත් තවුසා ‘ඉදින් මා ඉල්ලූවිට රජතුමා ඒවා නොදුන්නොත්, අප අතර ඇති මිතුරුකම එයින්ම ඉවර වේ. එම නිසා කිසිවක් නො ඉල්ලන්නෙමි’යි තීරණය කොට, අවශ්‍ය දේ කියාගත නොහැකිව ‘මහරජතුමනි, මම එය පසුව ඔබතුමාට කියන්නෙමි. එබැවින් දැන් ආපසු යනු මැනවැ’යි රජු පිටත්කොට යැවීය.
නැවත අන්දිනෙක රජතුමා තවුසා වෙත පැමිණියේය. එදා ද සිදුවූයේ පළමු කී දේමය. මෙසේ තවුසාගේ මේ උත්සාහයටම දොළොස් වසක් ගතවිණි. අවුරුදු දොළොසකට පසුව රජතුමා මෙසේ සිතීය. ‘මේ උතුම් තාපසතුමා ‘රහසක් පවසන්නෙමැ’යි කියා උත්සාහවත් වී, පිරිස ඉවත්වූ පසු කිසිවක් කියා ගැනීමට අපොහොසත් වේ. වසර දොළහක්ම උත්සාහ ගත්තත් තවම එය කියාගත නොහැකිව සිටින සෙයක් පෙනේ. එකත් එකටම බොහෝ කාලයක් බ්‍රහ්ම චර්යාවෙහි යෙදුණු එතුමාට තපසෙහි කලකිරී සම්පත් විඳීමට කැමැත්තක් ඇතිවීම නිසා මාගේ රජය අපේක්‍ෂා කරන බවක් පෙනේ. මාගෙන් රාජ්‍යය ඉල්ලාගැනීමට ආත්ම ශක්තියක් නොමැතිකම නිසාම ඔහු නිශ්ශබ්ද වේ. ඒ නිසා මම දැන් මේ මොහොතේදීම රාජ්‍යය ආදීකොට ඇති, ඔහු ඉල්ලන සියල්ලම ඔහුට දෙන්නෙමි’යි තීරණය කර ගත්තේය. අනතුරුව උයනට ගිය රජතුමා තුවුසාට වැඳ එකත්පස්ව වාඩිවිය. තවුසා ද පුරුදු පරිදි රහස කීමට සූදානම් වී පිරිස ඉවත් වූ පසු, කිසිවක් කියාගත නොහැකිව නිශ්ශබ්ද විය. එවිට රජතුමා ‘ස්වාමීනි, ඔබතුමා දොළොස් අවුරුද්දක් මුළුල්ලේ එකම රහසක් කීමට උත්සාහ කළ නමුත්, කිසිවක් කියාගත නොහැකි වූවෙහිය. එබැවින් අද මම ඔබතුමාට මාගේ මේ රජය ප්‍රධානකොට ඇති, සියල්ලම පවරා දෙමි. එම නිසා බිය සැක නැතිව ඔබතුමා කැමති ඕනෑම දෙයක් ඉල්ලනු මැනවැ’යි කීය. ඒ ඇසූ තවුසා ‘මහරජතුමනි, යමක් ඉල්ලුවොත් එය දිය හැකිදැ’යි ඇසීය. ‘එසේය, ස්වාමීනි’, ‘එසේ වී නම් රජතුමනි, නිතර මහමග යන මට, තනිපට වහන් සඟලකුත් කොළවලින් සෑදූ කුඩයකත් ලැබේ නම් මැනවැ’යි තවුසා කීය. ඒ ඇසූ රජතුමා ‘ස්වාමීනි, ඔබවහන්සේට දොළොස් අවුරුද්දක් ගතවූයේ මේ ඉල්ලීමටදැ’යි, ඇසීය. ‘රජතුමනි, එසේය’. ‘ස්වාමීනි, මෙසේ කෙළේ කුමක් නිසා ද?’ ‘මහරජතුමනි, කෙනෙකුගෙන් යමක් ඉල්ලීම හැඬීමක් වැනිය. ඉල්ලූවිට නැතැ’යි කෙනකුගෙන් යමක් ඉල්ලීම හැඬීමක් වැනිය. ඉල්ලූවිට නැතැයි කීම ද, හැඬීමකි. යම් විදියකින් මා ඔබගෙන් යමක් ඉල්ලා, එය දිය නොහැකි වුවහොත්, අප දෙදෙනාගේම හැඬීම අවට සිටින අය දකිති. මේ හේතුව නිසා එය රහසින් ඉල්ලන්නට සිතුවෙමි’යි කරුණු පැහැදිලි කළ බෝසත් තවුසා, මේ ගාථා තුන ප්‍රකාශ කෙළේය.
බඹදත් රජතුමනි, ඉල්ලන්නකුට ධන ලාභය හෝ අලාභය හෝ යන දෙකට පැමිණීමට සිදුවේ. යාඥාව වූ කලී මෙබඳු ස්වරූප ඇත්තේය.
2. පංචාලයට අධිපති රජතුමනි, යාඥාව හැඬීමකැ’යි කියති. යමෙක් එය ප්‍රතික්‍ෂෙප කෙරේද? එය ප්‍රතිරෝදනය (පෙරළා හැඬීම)යි කියති.
3. එබැවින් රැස්වූ පංචාල වැසියෝ, මාගේ හැඬීමත්, ඔබගේ පෙරළා හැඬීමත් නොදකිත්වා යන හැඟීම නිසා ‘පෞද්ගලික හමුව’ කැමති වෙමි.
මෙහි **‘රාජ බ්‍රහ්මදත්ත’** යන වචන දෙකෙන්ම රජු අමතයි. **‘නිගච්ඡති’** යනු ලබයි, හිමිකර ගනී යන අර්ථයි. **‘එවං ධම්මා’** යන ‘මෙබඳු ස්වභාව ඇත්තේය’, යන අර්ථයි. **‘ආහු’** යනු පඬිවරු කීහ’, යන අර්ථයි. **‘පංචාලාහං රථෙසභ’** යනු පංචාලයට අධිපති රජතුමනි’, යන අර්ථයි. **‘යො යාචනං පච්චක්ඛාති’** යනු ‘යමෙක් වනාහී යම් යදියකුට නැතැයි, ප්‍රතික්‍ෂෙප කෙරේද?’ යන අර්ථයි. ‘තමාහු’ යනු ‘ඒ ප්‍රක්‍ෂේප කිරීම’යි. **‘පටිරොදනං’** යනු ‘ප්‍රකාශ කළ බව කියති’, යන අර්ථයි. **‘මා මද්දසංසු’** යනු ‘මෙතැනට රැස් වූ ඔබගේ පංචාල රටවැසියෝ, හඬන මා නො දකිත්වා යන අදහසයි.
මේ ඇසූ රජතුමා, බෝසතුන්ගේ ගෞරව ලක්‍ෂණය කෙරෙහි, පැහැදී වරයක් දෙමින්, මෙසේ පැවසීය.
4. බමුණ, ඔබතුමාට ගොනකු සමග රතු පැහැති දෙනුන් දහසක් දෙමි, උතුමෙක්, උතුම් වූ ඔබේ දැහැමි ගාථාවන් අසා කෙසේ නම්, පරිත්‍යාගයක් නොකරන්නේද?
මෙහි **‘රෝහිණීනං’** යනු ‘රතු පැහැති’, යන තේරුමයි. **‘අරියො’** යනු ‘ආචාර සම්පන්න’, යන අර්ථයි. **‘අරියස්ස’** යනු ‘ආචාර සම්පන්නයකුට’, යන අර්ථයි. **‘කථං න දජ්ජෙ’** යනු කුමන කරුණක් නිසා නොදෙන්නෙම්ද?’ යන අර්ථයි. **‘ධම්මයුත්තා’** යනු ‘කාරණා සහිත’, යන අර්ථයි.
බෝසත් තෙමේ ‘මහරජතුමනි,’ මම වනාහි වස්තුකාමය බලාපොරොත්තු වන්නෙක් නොවෙමි. ඉල්ලූ දෙය පමණක් මට දෙනු මැනවැ’යි කියා, වහන් සඟලත් කුඩයත් ලබාගෙන, ‘මහරජතුමනි, අප්‍රමාදීව කටයුතු කරනු මැනවි, දන් දෙනු මැනවි, සිල් රකිනු මැනවි, පෙහෙවස් සමාදන් වනු මැනවැ’යි, මෙසේ රජුට ඔවදන් දී, තවදුරටත් සිය උයනෙහි සිටින ලෙස රජු ඉල්ලා සිටිද්දීම, එය නොතකා, හිමාලය කරාම ගියේය. එහිදී අභිඥාවන් හා සමාපත්ති උපදවාගෙන, ජීවත්ව සිට පසුකලෙක මැරී, බඹලොව උපන්නේය.
බුදුරජාණන් වහන්සේ මේ ධර්ම දේශනාව ගෙනහැර දක්වා, ජාතකය නිමවා වදාළ සේක. ‘එදා රජ නම්, ආනන්ද තෙරණුවෝය. තාපසයා වූ කලී, ‘මම ම වීමි’යි, බුදුරජාණන් වහන්සේ තමන් වහන්සේ දක්වා වදාළ සේක.
**‘කල්‍යාණරූපො වතයං’** යන මේ ගාථා කොටස අයත්වන ජාතක කථා වස්තුව බුදුරජාණන් වහන්සේ දෙව්රම වැඩවසන සේක්, ‘චම්ම සාටක’ නම් වූ පරිබ්‍රාජකයකු අරබයා වදාළ සේක. ඉහත කී පරිබ්‍රාජකයා හඳින පොරවන සියලු වස්ත්‍ර සමින් ම සාදන ලද බැවින්, ඔහුට ‘චම්ම සාටක’ යන මේ නම ව්‍යවහාර කෙරේ. එක්දිනක් මේ පිරිවැජියා සිය ආරාමයෙන් නික්ම, සැවැත්නුවර පිඬු පිණිස හැසිරෙනවිට, එළු ගාලක එළුවන් පොරකනු දැක, එතැන නැවතී ඒ දෙස බලා සිටියේය. පිරිවැජියා දුටු එක් එළුවෙක් ඔහුට පහරදෙනු රිසියෙන් මඳක් පසුපසට ගියේය. ඔලුවද බිමට නැඹුරු කෙළේය. එළුවාගේ මේ හැසිරීම දුටු පිරිවැජියා, ‘මේ එළුවා මට ගෞරව දක්වන සෙයක් පෙනේ යැ’යි සිතා, සිටි තැනින් ඉවත් නොවී, එතනම සිටියේය. එළුවාද, වැර යොදා වේගයෙන් ඉදිරියට හඹා අවුත් පිරිවැජියාගේ කලවා ප්‍රදේශයට පහර දී, ඔහු බිම හෙළීය. නැති ගෞරවයක් ඇතැයි සිතා, මහත් හානියක් සිදුකරගත්, මේ පිරිවැජියාගේ කථාව භික්‍ෂු සංඝයා වහන්සේ අතරද, පැතිර ගියේය. ඒ භික්‍ෂූහු දම්සභාවේදී මේ ගැන සෙසු අය සමග කථා කරමින් හුන්හ. ඒ අතර බුදුරජාණන් වහන්සේ, එතැනට වැඩ ‘සාකච්ඡා කරමින් සිටියේ කුමක් ගැනදැ’යි භික්‍ෂූන්ගෙන් අසා, සියලු තොරතුරු දැන, ‘මහණෙනි, ඔය පරිබ්‍රාජකයා නැති දෙයක් ඇතැ’යි සිතා හානියක් කරගත් පළමු අවස්ථාව මෙය නොවේ. පෙරද එසේ විනාශයට පත්වූයේ යැ’යි වදාරා මේ අතීත කථාව මෙසේ ගෙනහැර දැක්වූ සේක.
අතීතයෙහි බරණැස් නුවර බඹදත් රජු රාජ්‍යය කරවන කල්හි, බෝසත් තෙමේ එක් වෙළෙඳ කුලයක ඉපිද, වෙළෙඳාම රැකියාව කොටගෙන වෙසේ. එකල එක් ‘චම්මසාටක’ පරිබ්‍රාජකයෙක් බරණැස පිඬු පිණිස ඇවිදිමින් අවුත්, එළුවන් පොරවදින තැනක නැවතුනි. එහිදී එක් එළුවෙක් ඔහු දැක පහරදෙනු සිතා ඔලුව බිමට නමාගෙන පස්සෙන් පස්සට ගියේය. මේ දුටු පරිබ්‍රාජකයා ‘මූ මට ගෞරව කෙරේ යැ’යි කල්පනා කොට සිටි තැනින් ඉවත් නොවී, එතැනම සිටගෙන, ‘මෙපමණ වූ මිනිසුන් අතරෙහි අපගේ ගුණ හඳුනා ගන්නේ එක් එළුවෙක් පමණක් නොවේදැ’යි, ඇඳිලි බැඳගෙන සිටගෙන ම මේ ගාථාව ප්‍රකාශ කෙළේය.
යශස් ඇති (බැටළුවන්ට ප්‍රධාන වූ) මේ උතුම් එළුවා ජාති සම්පන්න වූ, මන්ත්‍ර උගත් බමුණාට බුහුමන් දක්වා ද, ඒ මේ සිව්පාවා ඒකාන්තයෙන් ඉතා යහපත්, ඉතා හොඳ ප්‍රියශීලී සතෙකි.
මෙහි **‘කල්‍යාණරූපො’** යනු ‘යහපත් ජාති ඇත්තෙතකි’, යන අර්ථයි. **‘සුපෙසලො’** යනු ‘ඉතාමත් ප්‍රියශීලී ය’ යන අර්ථයි. **‘ජාති මන්තූපපන්නං’** යනු ‘ජාතියෙන් හා මන්ත්‍රයන්ගෙන් සම්පූර්ණ වූ’ යන අර්ථයි. **‘යසස්සී’** යනු ‘වර්ණනා කිරීමකි’
මේ අවස්ථාවේ අසල තිබූ කඩයක වාඩිවී හුන්, බෝසත් වෙළෙඳතුමා, පරිබ්‍රාජකයාගේ ඉහත කී අදහස් ප්‍රතික්‍ෂෙප කරමින්, මෙසේ කීවේය.
2. බමුණ, එළුවාගේ දර්ශන මාත්‍රයෙන්, ඌ විශ්වාස නො කරනු මැනවි. දැඩිසේ පහර දීමේ අදහසින් පසු බැස, (අනතුරුව) තදින් පහර දෙන්නේ ය.
මෙහි **‘ඉත්තර දස්සනෙන’** යනු ‘දර්ශන මාත්‍රයෙන්’, යන අදහසයි.
මෙසේ මේ පණ්ඩිත වූ වෙළෙඳතුමා කථාකරමින් හුන් අතරතුරේදීම එළුවා වේගයෙන් ඉදිරියට අවුත්, පරිබ්‍රාජකයාගේ කලවා පෙදෙසට පහර දී, ඔහු එතැන ම බිම හෙළා, ඉවත්ව ගියේය. පරිබ්‍රාජකයා වේදනාවෙන් වැලපෙමින් බිම වැතිරුනේය. පසුව මේ කාරණය නිමිති කොටගෙන, බුදුරජාණන් වහන්සේ මේ ගාථාව වදාළ සේක.
3. කලවා ඇටය බිඳුණි. තවුස් පිරිවර (බිම) වැටුණි. බමුණාගේ සියලුම බඩු මුට්ටු පොඩි විය. (දැන්) තවුසා නැසුණි. ‘වහා දුවවු’ යැයි, කියමින් දෑත් බැඳගෙන හඬයි.
‘මහණෙනි, ඒ පරිබ්‍රාජකයාගේ කලවා ඇයට බිඳුණි. තවුස් පිරිකර ගිලිහුණි. ඔහු බිම පෙරළෙන කල්හි, ඔහුගේ සියලු උපකරණ බඩු පොඩි විය. හේ දෑත් ඔසවා වටේ සිටි පිරිස අමතා, ‘වහා ඉදිරියට දුවවු, තාපසයා නැසේ’ යැයි කියමින් කඳුළු සලයි. හඬයි. වැලපෙයි යනුයි.
පසුව තුවාල ලත් පරිබ්‍රාජකයා මේ ගාථාව කීය.
4. යම් සේ මෝඩ වූ මම, අද එළුවා විසින් පහර දෙන ලදුව නැසුනෙමි. යමෙක් නො පිදිය යුත්තකුට පසසා ද? ඔහු විපතට පත්ව හෝනේය.
මෙහි **‘අපූජං’** යනු ‘නො පිදිය යුත්තකු’, යන අර්ථයි. **‘යථා හමජ්ජ’** යනු ‘යම්සේ මම අද අසත්පුරුෂයන් හා එක්වීම නිසා එළුවකු විසින් දැඩි ලෙසින් පහර දෙන ලදුව මෙහිම මරනු ලැබුවෙම්ද?’ යන අදහසයි. ‘දුම්මති’ යනු ‘අනුවණයාය. ‘මෙසේ යමෙක් අසත්පුරුෂ සමාගමයක් කරන්නේද? ඔහු ද මා මෙන් දුක් අනුභව කරන්නේය යන අර්ථයි. මෙසේ ඒ පරිබ්‍රාජකයා වැළපෙමින් සිට, එතැනම ජීවිතක්‍ෂයට පත්විය.
බුදුරජාණන් වහන්සේ මේ ධර්ම දේශනාව ගෙනහැර දක්වා, ජාතකය නිමවා වදාළ සේක. එදා පරිබ්‍රාජකයා නම්, මෙදා තැනැත්තාමය. පණ්ඩිත වෙළෙඳතුමා වූ කලී ‘මම ම වීමි’ යි බුදුරජාණන් වහන්සේ, තමන් වහන්සේ දක්වා වදාළ සේක.
**‘සමණංතං මඤ්ඤමානො’** යන මේ ගාථා කොටස අයත් ජාතක කථාව බුදුරජාණන් වහන්සේ ජේතවනාරාමයෙහි වැඩවාසය කරන සේක්, එක් කුහක භික්‍ෂු කෙනකුන් අරබයා වදාළ සේක. මෙහි වර්තමාන කථාවස්තුව මීට පෙර දක්වන ලදි. ඒ අනුව භික්‍ෂූන් වහන්සේ, බුදුරජාණන් වහන්සේ වෙතට, ඉහත කී කුහක භික්‍ෂු නම කැඳවා ගෙනවිත් ‘ස්වාමීනි, මොහු කුහකකම් කරන්නෙකැ’යි පැවසූහ. එවිට බුදුරජාණන් වහන්සේ භික්‍ෂූන් අමතා ‘මහණෙනි, මොහු දැන් පමණක් නොව. පෙර ද කුහකකම් කෙළේ යැ’යි වදාරා, මේ අතීත කථා පුවත ගෙනහැර දැක්වූ සේක.
අතීතයෙහි බරණැස් නුවර බ්‍රහ්මදත්ත රජු රාජ්‍යය කරවන කල්හි, බෝසත් තෙමේ තලගොයෙක්ව, ඉපිද නිසි වියට පත්ව මනා ලෙස වැඩුණු ශරීර ඇතිව කැලයෙහි වාසය කරයි. මේ කැලයෙහිම අසපුවක් තනාගෙන, එක් දුස්සීල තාපසයෙක් ද වෙසේ. මේ දෙදෙනාම එකිනෙකාට නුදුරෙන් ජීවත් වූහ. එක්දිනක් බෝසත් තෙමේ, ගොදුරු සොයමින් ඇවිද ගොස් ඒ තවුසා දැක, ‘මොහු සිල්වතකු විය යුතුයැ’යි සිතා, අසපුව සමීපයට ගොස් තවුසාට වැඳ, ආපසු හැරී සිය නවාතැනටම ගියේය. කිසියම් දවසක දායක ගෙදරකින්, මේ කපටි තවුසාට රසවත් මස් වෑංජනයක් සහිත දානයක් ලැබුණි. එය අනුභව කළ තවුසා ‘මේ කිනම් මස් වර්ගයක්දැ’යි අසා, තලගොයි මස් බව දැන, එහි රස තෘෂ්ණාවෙන් ඇලී, ‘මාගේ අසපුවට නිතර පැමිණෙන තලගොයා මරා රිසි පරිද්දෙන් උයාගෙන අනුභව කරන්නෙමැ’යි සිතා, ඊට අවශ්‍ය කුළුබඩු ආදියද, ගිතෙල්, දී කිරි ආදියද රැස් කළේය. මේ සියල්ල රැස්කොට තබා, පොල්ලක් කඩා ගෙනවිත් එහි කහපාට රෙදි ඔතා, එය කිසිවකුට නොපෙනෙන පරිද්දෙන් සඟවා තබා, බෝසතුන්ගේ පැමිණීම අපේක්‍ෂා කරමින්, අසපු දොරටුවෙහි උපශාන්ත ලීලාවෙන් වාඩිවී, බලා හුන්නේය.
මේ අතර තලගොයා අසපුව වෙත පැමිණියේය. එහෙත් තවුසාගේ ඉරියව් දෙස විපරමින් බැලූ ඌට, තවුසාගේ දූෂිත පෙනුම සිත් ගත්තේ නැත. ‘ඒකාන්තයෙන් මොහු තල ගොයි මස් කන්නෙක් විය යුතුයැ’යි සිතා, තවුසා පරීක්‍ෂාවට ලක් කිරීම සඳහා යටි සුළඟෙහි සිට, ඉව අල්ලා බැලූ තලගොයා, තවුසා තලගොයි මස් කෑ බව ස්ථිරවම දැන ගත්තේය. ඒ නිසා ඌ තවුසා වෙත නො එළඹ ආපසු හැරී යන්නට ගියේය. මේ අතර තවුසාද, තලගොයා නොපැමිණෙන බව දැන, පොල්ලද අතට ගෙන, ඌ සොයා ගියේය. අතරමග දී තලගොයා බියෙන් දිවයනු දුටු, තවුසා අත තිබූ පොල්ලෙන් ඌට දමා ගැසුවේය. පහර ඌට නො වැදුණ මුුමත් පොල්ල උගේ වලිගය ළඟ පතිත විය. එවිට තවුසා ‘ආහ්! වැරදුණේ යැ’යි කීය. ඒ ඇසූ බෝසත් තෙමේ තවුසා අමතා, ‘ඔබට මෙර වැරදුණත් අපාය නම්, කිසිවිටෙක නො වරදී යැ’යි කියා, වහා පලා ගොස්, සක්මන් මලුව සමීපයෙහි තිබූ තුඹසට පිවිස, වෙනත් සිදුරකින් හිස එළියට දමා තවුසා සමග සංවාදයේ යෙදෙමින් මෙසේ පැවසීය.
අසංවර වූ ඔහු ශ්‍රමණයකු යැයි සිතා ළඟට පැමිණියෙමි. යම්සේ ඔහු ශ්‍රමණයෙක් නො වූයේද? එසේම ඔහු මට දණ්ඩකින් පහර දුන්නේය.
අනුවණය, ජටා මඬුල්ලෙන් ඔබට ඇති ප්‍රයෝජනය කුමක්ද? අඳුන් දිවිසමෙන් ඇති වැඩේ කුමක්ද? ඔබේ ඇතුළත කෙලෙසුන්ගෙන් ගහණය. කුමට බාහිර සන්තර්පණය කරයිද? (ධම්මපද)
මෙහි **‘අසඤ්ඤතං’** යනු ‘කායාදියෙන් අසංවර වූ අශ්‍රමණයකු වූ ඔහු වෙත ‘මේ ශ්‍රමණයෙකැ’යි එනම්, පව් සංසිඳවූවකුට සමාන බැවින් ‘ශ්‍රමණයෙක් යැ’යි, හඟිමින් එළඹියෙමි’, යන අර්ථයි. **‘පාහාසි’** යනු ‘පහර දුන්නේය’ යන අර්ථයි. **‘අජිනසාටියං’** යනු ඒකාංශ කොට පොරවන ලද අඳුන් දිවිසමෙන් ඔබට ඇති අර්ථය කුමක්ද?’ යන අදහසයි. **‘අබ්භන්තරං තෙ’** යනු ඔබගේ සිරුර ඇතුළත විෂ පිරූ ලබුගෙඩියක් වැනිය. කෙලෙසුන්ගෙන් පිරී ඇත’, යන අර්ථයි. **‘බාහිරං’** යනු ‘හුදු බාහිර සිරුරම පිරිමදිහිද? එය ඇතුළතින් කර්කශ වූ පිටතින් වටකුරු වූ ඇත්බෙටි, අස්බෙටි වැනි වේ’ යන අර්ථයි.
තලගොයාගේ මේ ප්‍රකාශය අසා සිටි තවුසා මෙසේ කීය.
3. තලගොයාණෙනි, නවතින්න. මෙහි එනු මැනවි. ඇල්හාලේ බත් අනුභව කරනු මැනවි. මා ළඟ තෙල් ද, ලුණු ද, තිප්පිලි ද යන මේවා බොහෝකොට ඇත.
මෙහි **‘පහූතං මය්හ පිප්ඵලී’** යනු ‘හුදෙක් ඇල්හාලේ බත් සමග තෙල්-ලුනු පමණක් නොව පෙරුම්කායම් ආදී ආහාර දිරවන දෑ ද, ඉඟරු-ගම්මිරිස්-තිප්පිලි ආදී වූ කුළුබඩු ද, මා ළඟ බොහෝ සේ ඇත. ඒවායින් මිශ්‍ර කරන ලද, ඇල් හාලේ බත් අනුභව කිරීමට එනු මැනවි’ යන අර්ථයි.
මෙය අසා සිටි තලගොයා වන, බෝසත් තෙමේ මෙසේ පැවසීය.
4. මම පුරුෂයන් සියදෙනකුන් පමණ විශාල වූ තුඹසට නැවත පිවිසෙමි. තෙල්-ලුණු ඇති බව, වර්ණනා කළත් තිප්පිලි ආදී වූ, ඒවා මට අගුණය.
මෙහි **‘පවෙක්ඛාමි’** යනු ‘පිවිසෙන්නෙමි’ යන අර්ථයි. **‘අහිතං’** යනු ‘ඔබගේ ඒ කුළුබඩු සංඛ්‍යාත තිප්පිලි මට අහිතරය. එය මට අගුණය’ යන අර්ථයි.
මෙසේ කියූ තලගොයා තවුසා අමතා, ‘බොල, කූට ජටිලය, ඉදින් නුඹ මෙහි වසන්නෙහි නම්, ගොදුරු ගමේ මිනිසුන්ට තා සොරකු බව කියා, ඔවුන් ලවා තවුස් බවින් නෙරපා හරින්නෙමි. එබැවින් ‘වහා මෙතැනින් පලා යව’යි තවුසාට තර්ජනය කෙළේය. කපටි තවුසා වහා එතැනින් පැන ගියේය.
බුදුරජාණන් වහන්සේ මේ ධර්මදේශනාව ගෙනහැර දක්වා, ජාතකය නිමවා වදාළ සේක. එදා කපටි තවුසා නම්, මේ කුහක භික්‍ෂුවයි. තලගොයා නම්, ‘මම ම වීමි’යි, බුදුරජාණන් වහන්සේ, තමන් වහන්සේ දක්වා වදාළ සේක.
**‘කායෙන යො නාවහරෙ’** යන මේ ගාථා කොටස අයත්වන ජාතක කථාව, බුදුරජාණන් වහන්සේ වේළුවනාරාමයෙහි වැඩවාසය කරන සේක්, දෙව්දත් තෙරුන් අරබයා වදාළ සේක. දෙව්දත් තෙර සංඝ භේදය සිදුකොට, සංඝ පිරිසක් ද කැටුව ගොස් වෙන් ව කටයුතු කරද්දී, බුදුරජාණන් වහන්සේගේ නියෝගයෙන් එහි වැඩම කළ අගසවු දෙනම, එම භික්‍ෂු පිරිසට කරුණු වටහා දී, නැවත ඔවුන් බුදුරජාණන් වහන්සේ වෙතටම, කැඳවාගෙන ආහ. මෙසේ තම ශ්‍රාවක පිරිස තමන් අත්හැර ගිය පසු, එය දරාගත නොහැකි වූ දෙව්දත් තෙරුන්ගේ මුවින්, උණු ලේ වැගුරුණි. අනතුරුව භික්‍ෂූහු ධර්ම සභාවේදී මේ සිද්ධිය ගැන කථා කරමින් හුන්හ. එවිට එතැනට වැඩි බුදුරජාණන් වහන්සේ භික්‍ෂූන් කථා කරමින් හුන් කරුණු, ඔවුන්නෙග් අසා දැන, ‘මහණෙනි, දෙව්දත් මුසා බස් කියා පිරිස් බිඳවූයේ, දැන් පමණක් නොවේ. පෙර ද එසේ කෙළේම යැ’යි, වදාරා අතීත සිද්ධිය මෙසේ විස්තර කළ සේක.
පෙර බරණැස් නුවර බඹදත් රජු රජය කරවන කල්හි, බෝසත් තෙමේ තව්තිසා දෙව්ලොව දේව පුත්‍රයෙක්ව උපන්නේය. මෙකල බරණැස් නුවර මහත් සැණකෙළියක් පැවතුණි. බොහෝ නාගයෝ ද, ගුරුළෝ ද ‘භුම්මට්ඨ’ (පොළොව ආශ්‍රිතව ජීවත්වන) දෙවියෝ ද රැස්ව උත්සවය නැරඹූහ. තව්තිසා දෙව්ලොවින් ද, දේව පුත්‍රයෝ සතරදෙනෙක් ‘කක්කාරු’ නම් වූ දිව්‍යමය මල්වලින් සාදන ලද මල් වළලු පැළඳ, උත්සවශ්‍රීය බැලීමට පැමිණියහ. ඒ මල්වල සුවඳ නගරයේ දොළොස් යොදුනක් තෙක් ප්‍රදේශය පුරා, එකම සුවඳක් වන සේ, පැතිර පැවතුණි. මේ සුවඳ ආඝ්‍රාණය කළ මිනිස්සු ‘මේ සුවඳ මල් කවුරුන් විසින් පළඳන ලද ඒවාදැ’යි, සොයමින් ඒ මේ අත විමසන්නට වූහ. මල් පැළඳ සිටි, දේව පුත්‍රයෝ මිනිසුන් තමන් සම්බන්ධව සොයන බව තේරුම් ගෙන, රජ මාලිගයේ සමීපයට අවුත්, රාජාංගනයට කෙළින් අහසෙහි මහත් වූ දේවානුභාවයෙන් පෙනී සිටියහ. මහජනයා වහා එතැනට රැස්විය. රජතුමාද යුවරජ ආදී සෙසු නිලධාරීහුද, එම ස්ථානයට රැස්වූහ. අනතුරුව ඔවුහු දෙව්පුතුන් අමතා, ‘ස්වාමීනි, ඔබ කවර දේව ලොවකින් මෙහි පැමිණියහුදැ’යි විමසූහ. ‘අපි වූ කලි තව්තිසාවේ සිට පැමිණියෙමු’. ‘කුමක් සඳහා මෙහි පැමිණියාහුද?’ ‘සැණකෙළි සිරි බලනු රිසියෙන් මෙහි පැමිණියෙමු.’ ඔබ පැළඳ සිටින, ඔය මල් වර්ගය කිනම් වේද?’ ‘දිව්‍යමය කක්කාරු (කැකිරි) මල් නම් මේවාය.’ ‘ස්වාමීනි, ඔබ සැම පැළඳ සිටින මල් අපට දෙනු මැනවි. ඒ වෙනුවට වෙනත් කක්කාරු මල් තව්තිසාවෙන්ම සොයාගත මැනවැ’යි මිනිස්සු කීහ. එවිට දේව පුත්‍රයෝ පිරිස අමතා, ‘පින්වතුනි, මේ දිව්‍යමය මල් මහානුභාව සම්පන්නය. මේවා සුදුසු වන්නේ දෙවියන්ට පමණි. මිනිස් ලොව නුවණ මඳ වූ, ලාමක වූ, පහත් දේ රුචි කරන, ඊට ඇලුණු දුස්සීලයන්ට මේවා නුසුදුසුය. දෙවියන් කෙරෙහි ඇති ගුණයන්ගෙන් සම්පූර්ණ වූ සිල්වත් මනුෂ්‍යයෝ වෙත් නම්, ඔවුහු මේ මල් පැළඳීමට සුදුසු වෙතැ’යි පැවසූහ.
ඒ දෙවියන් අතර සිටි ප්‍රධාන දේව පුත්‍රයා එවිට, මිනිසුන් අමතා මේ ගාථාව පැවසීය.
යමෙක් කයින් සොරකම් නොකෙරේද? බොරු නොකියාද, යශස් ලැබ මත් නොවේද? ඒකාන්තයෙන් ඔහු මේ දිව්‍යමය කැකිරි මල්වලට සුදුසුය.
යමෙක් කයින් අනුන් සන්තක වූ තණ සුලක් වත් හැර නොගන්නේද? දිවි ගියත් වචනයෙන් මුසාබස් නො කියන්නේ ද යන මෙය දේශනාවේ හරයයි. සිත-කය-වචන යන තිදොරින් යමෙක් දස අකුසල කර්මපථ නොකෙරේද? මෙහි අදහස එයයි. ‘යශසින් ලබන ලද’ යන්නෙහි අදහස වූ කලී, ‘ඉසුරුමත් බව ලැබ යමෙක්, එම ඉසුරු මදයෙන් මත්ව, සිහි විකලයෙන් පව්කම් නො කෙරේද? මෙකී ගුණවලින් යුත්, එබඳු පුද්ගලයා ඒකාන්තයෙන් ම මේ දිවමල් ලැබීමට සුදුසුය. ඒ නිසා යමෙක් මේ ගුණයන්ගෙන් යුක්තද? ඔහු මේ මල් ඉල්ලා සිටීමට සුදුසුය. අපි ඔහුට ඒවා දෙන්නෙමු’ යන අදහසයි.
ඒ අසා, එහි සිටි පුරෝහිතයා ‘මේ කියන ගුණ අතුරෙන් එකදු ගුණයක් වත් මට නැත. එබැවින් මුසාබස් කියා, මේ මල් ඉල්ලාගෙන පැළඳ ගන්නෙමි. එවිට මහජනයා අතර මා ගුණවතකු ලෙස ප්‍රසිද්ධ වේ යැ’යි සිතුවේය. ඊට පසු ඔහු සියලුදෙනාට ම ඇසෙන සේ හඬ නගා ‘මම ඔබ කියන ඔය ගුණවලින් යුක්ත වූවෙක්මි’යි පවසා ඒ දෙවියන්ගෙන් මල් ඉල්ලාගෙන පැළඳ ගත්තේය. මෙසේ පළමු දේව පුත්‍රයාගෙන් මල් ඉල්ලාගත් පුරෝහිතයා, අනතුරුව දෙවැනි දේව පුත්‍රයාගෙන්ද, මල් ඉල්ලුවේය. එවිට දෙවැන්නා මෙසේ කීය.
2. දැහැමින් ධනය රැස් කරන්නේද? වංචාවෙන් ධනය හැර නොගන්නේද? සම්පත් ලැබ පමා නොවන්නේද? ඔහු ඒකාන්තයෙන් දිව්‍යමය කැකිරි මල්වලට සුදුසුය.
දැහැමින්, එනම් පිරිසිදු ආජීවයෙන් රන්-රිදී ආදී වූ සම්පත් රැස් කරන්නේද? කපටිකමින්, එනම් වංචාවෙන් ධනය හැර නො ගන්නේද? වස්ත්‍රාභරණ ආදී සම්පත් ලැබ, පමා නොවන්නේද, එබඳු තැනැත්තා, මේ මල්වලට සුදුසුය යනුයි.
මේ ප්‍රකාශය අසා සිටි පුරෝහිතයා ‘ස්වාමීනි, ඔබ කී කරුණුවලින් සමන්විත වූ මම, ගුණවතෙක්මි. එබැවින් මට මල් දෙනු මැනවැ’යි කියා, ඒ මල් ලබාගෙන පැළඳ ගත්තේය. අනතුරුව ඔහු තෙවන දිව්‍ය පුත්‍රයාගෙන්ද මල් ඉල්ලීය. එවිට තෙවන දේවපුත්‍රයා මේ ගාථාව කීය.
3. යමකුගේ සිත නො කෙලෙසුනේද? ශ්‍රද්ධා සම්පන්නද? රාගාධික නොවේද? මිහිරි දෑ තනිවම නොබුදින්නේද? ඔහු ඒකාන්තයෙන් දිව්‍යමය කැකිරි මල්වලට සුදුසුය.
යම් පුද්ගලයෙකුගේ සිත නො කෙලෙසුනේද? එනම් පඬු පොවන ලද කල්හි මෙන්, වහා නොඇලේද? තිර පෙමින් යුක්ත වේද යන අර්ථයි. මෙහි දැක්වෙන ශ්‍රද්ධාව හා අවිරාගී බව යනු කර්මය හා විපාකය හෝ විශ්වාස කළ පුද්ගලයාගේ වචනය අසා එය අදහා මඳ වශයෙන්වත් නොඇලේද, එසේම නොබිඳේද? එයයි. යමෙක් යාචකයන් හෝ අන් අය හෝ සමව සැලකිය යුතු පුද්ගලයන් හෝ, බැහැරකොට තනිවම, මිහිරි රසවත් බොජුන් අනුභව නොකෙරේද? ඔවුන්ට ද ආහාර බෙදා දී, තමනුත් භුක්ති විඳීද? ඔහු මේ දිවමල්වලට සුදුසුය යන අදහසයි.
මෙය අසා සිටි පුරෝහිතයා ‘මම ඔය කියන සියලුම ගුණවලින් යුක්ත වූවෙක්ම’යි කියා, ඒ දේව පුත්‍රයාගෙන් ද, මල් ලබාගෙන ඒවා පැළඳගෙන සිව්වැනි දේව පුත්‍රයාගෙන්ද මල් ඉල්ලා සිටියේය. එවිට සිව්වැන්නා මෙසේ කීය.
4. යමෙක්, ඇති තැන හෝ නැති තැන, සත්පුරුෂයන්ට පරිභව නොකෙරේද? කී දේ කරන්නේ වේද? ඔහු ඒකාන්තයෙන්ම දිව්‍යමය කැකිරි මල් ලැබීමට සුදුසුය.
යම් පුද්ගලයෙක් මුහුණ ඉදිරිපිට හෝ, නැති තැන හෝ ශීලාදී ගුණ ඇති සත්පුරුෂයන්ට එනම් උතුම් වූ පණ්ඩිත පුරුෂයන්ට ගරහාද? පරිභව කෙරේද, යනුයි. යමෙක් වචනයකින් යමක් කියාද? කයින් එයම කරයිද, ඒ තැනැත්තා මේ මල්වලට සුදුසුය යන අදහසයි.
පුරෝහිතයා මේ ප්‍රකාශය අසා ‘ස්වාමීනි, මම ඔබ කී සියලු ගුණයන්ගෙන් සමන්විතයෙක්මි’යි කියා ඔහුගෙන්ද, මල් ලබාගෙන පැළඳ ගත්තේය. මෙසේ මේ ස්ථානයට පැමිණ සිටි, දිව්‍ය පුත්‍රයෝ සතර දෙනාම තම තමන්ගේ මල් වළලු පුරෝහිතයාට දී, දිව්‍යලෝකයට ම ආපහු ගියාහු ය. ඔවුන් යනවාත් සමගම, පුරෝහිතයාගේ හිස තුළ මහත් වේදනාවක් හට ගත්තේය. මේ වේදනාව හිසට ඉතා තියුණු උලකින් අනින්නාක් මෙන් විය. යකඩ පට්ටමකින් හිස තද කරන්නාක් මෙන් විය. දරුණු වේදනාවෙන් පෙළුණු ඔහු, ඒ මේ අත පෙරළෙමින් මහ හඬින් හඬන්නට පටන් ගත්තේය. ‘කුමක් නිසා දුක් විඳීදැ’යි අවට සිටි පිරිස පුරෝහිතයාගෙන් විමසූ කල්හි, පුරෝහිතයා ඔවුන් අමතා, ‘මම මා තුළ නැති ගුණම ඇතැ’යි මුසාබස් කියා, දේව පුත්‍රයන් රවටා, මේ මල් ඉල්ලා ගත්තෙමි. මට අනුකම්පා කොට, මාගේ හිසෙන් මේවා බැහැර කළ මැනවැ’යි එම පිරිසෙන් ඉල්ලා සිටියේය. ඔවුහු ද පුරෝහිතයාගේ හිසෙන් මල් වළලු බැහැර කරන්නට උත්සාහ ගත් නමුදු එය නොහැකි වූහ. ඒවා යකඩ පටියකින් බඳින ලද්දක් මෙන් සිරුරට ඒකාබද්ධ වී තිබුණි. ඉක්බිති ඒ පිරිස ඔහු ඔසවා ගෙන ඔහුගේ නිවෙස වෙත, ගෙන ගියහ. එහිදී ද පුරෝහිතයා කෑගසමිාන් හඬමින්ම කල්ගත කෙළේය. මෙසේ දින සතක්ම ගතවිණි.
මේ අතර රජතුමා රාජසභාවේදී ඇමතිවරුන් අමතා, ‘මේ දුස්සීල බ්‍රාහ්මණ පුරෝහිතයා මැරෙන්නට යයි. ඒ ගැන අපි කුමක් කරමුදැ’යි විමසීය. ‘දේවයන් වහන්ස, අපි නැවත සැණකෙළියක් ආරම්භ කරමු. එවිට දේවපුත්‍රයෝ නැවත පැමිණෙන්නාහ. ඔවුන් ලවා ප්‍රශ්නය විසඳා ගනිමු’යි, ඇමතිවරු පිළිතුරු දුන්හ. ඒ අනුව නැවත වතාවක් උත්සව සැණකෙළි ආරම්භ විය. දේව පුත්‍රයෝ ද නැවත පැමිණ මුළු නුවරම එකම සුගන්ධයෙන් සුවඳවත් කරමින් රජමිදුලට රැස්වූහ. මහජනයා ද දුස්සීල බ්‍රාහ්මණයා ඔසවාගෙන එතැනට අවුත් දෙව්පුතුන් ඉදිරියෙහි තැබීය. එහිදී ඒ පුරෝහිතයා දෙව්පුතුන්ට කථාකොට ‘ස්වාමීනි, මට ජීවිත දානය දෙනු මැනවැ’යි කීය. සියල්ල තේරුම් ගත් දිව්‍යපුත්‍රයෝ ‘ලාමක වූ දුස්සීල පව්කාරයකුට නුසුදුසු වූ මේ මල් ඔබ මුසාවාද කියා, වංචාවෙන් ලබාගත්තෙහිය. එහි ප්‍රතිඵල ඇස් පනාපිටම දැන් ලැබී ඇතැ’යි කියා, පුරෝහිතයාට පිරිස් මැදදීම, ගර්හා කොට ඔහුගේ හිසෙන් මල් වළලු බැහැරකොට, රැස්ව සිටි මහජනයාට දී ඔවදන් දී, ස්වකීය දිව්‍ය ලෝකය බලා පිටත්ව ගියහ.
බුදුරජාණන් වහන්සේ මේ ධර්මදේශනය ගෙනහැර දක්වා, ජාතකය නිමවා වදාළ සේක. එදා පුරෝහිත බ්‍රාහ්මණයා නම්, මෙදා දේවදත්තය. දෙව්පුතුන් අතරින් අවසන් තිදෙනා පිළිවෙලින් කාශ්‍යප-මුගලන්-සැරියුත් යන තෙරවරුය. පළමුවැන්නා වන, ජ්‍යෙෂ්ඨ දිව්‍යපුත්‍රයා වූ කලී, ‘මම ම වීමි’යි බුදුරජාණන් වහන්සේ තමන් වහන්සේ දක්වා වදාළ සේක.
**‘වාතිචායං තතො ගන්‍ධො’** යන මේ ගාථා කොටස අයත්වන ජාතක කථා වස්තුව බුදුරජාණන් වහන්සේ දෙව්රම් වෙහෙර වැඩවාසය කරන සේක්, කලකිරුණු එක් භික්‍ෂු කෙනකුන් අරබයා වදාළ සේක. එදා බුදුරජාණන් වහන්සේ ඒ භික්‍ෂුව කැඳවා ‘මහණ, ඔබ කලකිරුණු කථාව ඇත්තක්දැ’යි විමසූ සේක. ‘එසේය, ස්වාමීනි’, ‘කලකිරීමට හේතුව කුමක්ද?’ ‘හිමියනි, රාගික සිතුවිලි මා පෙළයි.’ ‘මහණ, ස්ත්‍රීහු නම් රැකිය නොහැක්කෝය. පැරණි පඬිවරු පවා ඊට අපොහොසත් වූහ. පෙර එක් තැනැත්තෙක් සිය බිරිය සමුදුර මැද, ඉඹුල් වනයක වූ විමානයක තබා, රැක ගන්නට උත්සාහ කළ නමුදු, නො හැකිවී යැ’යි වදාළ බුදුරජාණන් වහන්සේ, නිදසුන් ලෙස මේ අතීත කථාව, ගෙනහැර දැක්වූ සේක.
පෙර බරණැස් නුවර බඹදත් රජු රාජ්‍යය කරවන කල්හි, එතුමාගේ අග මෙහෙසියගේ කුසෙහි, බෝසත් තෙමේ උපන්නේය. බෝසත් කුමරා නිසිවියට පැමිණ, සිය පියාගේ ඇවෑමෙන් රජකමට පත්විය. මේ රජතුමාගේ අගමෙහෙසිය වනාහි, ‘කාකාති’ නම් වූවාය. ඇය දෙවඟනක් මෙන් රූමත්ය. මෙතෙක් පැවසූයේ, බෝසතුන් ගැන කෙටි විස්තරයකි. මෙහි සම්පූර්ණ කථාවස්තුව, ‘කුණාල’ ජාතකයෙහි දැක්වේ. ඒ අනුව එකල එක් ගුරුළු රජෙක් මිනිස් වෙස් ගෙන, රජ මාලිගයට පැමිණ, බෝසත් රජු සමග දාදු ක්‍රීඩා කරන්නට පුරුදු වී සිටියේය. ගුරුළු රජුගේ මේ ගමනාගමනය නිසා, ඔහුත් රජුගේ අගමෙහෙසියත් අතර නොමනා සම්බන්ධයක් ඇතිවිය. අගමෙහෙසිය ගැන පිළිබඳ සිතක් ඇති කොටගත් ගුරුළු රජා, දිනක් රජුගේ පමාවක් ප්‍රයෝජනයට ගෙන, අගමෙහෙසිය වසංකොට ගෙන, ගුරුළු ගම්මානයට රැගෙන ගියේය. ඉන්පසු ඔහු ඇය සමග අඹු-සැමියන් ලෙස සතුටින් කල්ගත කෙළේය. මේ අතර රජතුමා සිය දේවිය මාලිගය තුළ නොදැක, ඈ ගැන විමසා බලන ලෙස ‘නටකුවේර’ නම් වූ ගාන්ධර්වයාට නියෝග කෙළේය. මේ ගාන්ධර්වයා විවිධ හැකියා ඇත්තෙකි. රජුගේ නියෝග ලත් නට කුවේරයා ඉහත කී ගුරුළු රජු ගැන සැක කොට, මැනවින් පරීක්‍ෂා කොට බලා, එක් විලෙක ‘ඒරක’ වනයෙක්හි (ඒරක යනු තෘණ විශේෂයකි) ඔහු නිතර ලැගුම් ගන්නා බව, දැන ගන්නේය. දිනක් එහි සැඟවී සිටි නට කුවේරයා, එහි පැමිණි ගුරුළු රජුගේ පියාපත් අතර සැඟවී, ඔහුට නො දැනෙන සේ, ගුරුළු භවනටම ගියේය. එහිදී කෙසේ හෝ ගුරුළු රජ භවනින් බැහැර යන තෙක් බලා සිට මෙහෙසිය වෙත ගොස්, ඇගේ සිත් දිනා ඈ සමග නො මනා ලෙස හැසිරුණේය. එහි කීපදිනක් ගතකළ නට කුවේරයා ගුරුළු භවනයට ගිය ආකාරයෙන්ම ආපසු පැමිණියේය. සිරිත් පරිදි ගුරුළු රජාද, කිසිදු අමුත්තක් නැතිව බරණැස් රාජ්‍යයට පැමිණ රජු හා දූ කෙළියෙහි යෙදෙයි. එක්දිනක් රජුන් ක්‍රීඩා කරන අතරතුරේදී, නටකුවේරයා සංගීත‍්ඥයකු වන බැවින්, ඔහු තමාගේ වීණාව ද රැගෙන, ක්‍රීඩා මණ්ඩපයට විත් රජු සමීපයෙහි සිටගෙන, ගීතයක ආකාරයෙන් මේ ගාථාව ගායනය කෙළේය.
යම් තැනක මාගේ ප්‍රියාව වාසය කරයිද? මේ සුවඳ එතැනින් හමන්නේය. යමක කෙරෙහි මාගේ සිත ඇලී පවතීද? ඒ ‘කාකාති’ දේවිය මෙතැනින් දුර ප්‍රදේශයක වේ.
මෙහි **‘ගන්‍ධො’** යනු ‘දිව්‍යමය සුවඳ විලවුන් තැවරූ ඇගේ සිරුරෙහි සුවඳයි’. **‘යත්‍ථමෙති’** යනු ‘යම් ගුරුලු විමනක මාගේ ප්‍රියාව වසාද? එතැනදී ඇය හා කළ රමණය නිසා, මොහුගේ කයේ රැඳී පැමිණි ඇගේ සුවඳ හමයි’, යන අදහසයි. **‘දූරෙ ඉතො’** යනු ‘මෙතැනින් දුර පෙදෙසක’, යන අර්ථයි. මෙහි ‘හි’ යන්න නිපාතයකි. **‘කාකාති’** යනු ‘කාකාති දේවිය’යි. **‘යත්‍ථ මෙ’** යනු ‘යම් තැනැත්තියක කෙරෙහි, මාගේ සිත නිරත වීද? ඇලුණේද?’ යන අර්ථයි.
මේ ගීතය අසා සිටි ගුරුළු රජා, මෙසේ පැවසීය.
2. කෙසේ සමුදුර තරණය කෙළේද? ‘කේබුක’ නදියත් සත් සමුදුරත් කෙසේ එතෙර වීද? ඉඹුල් විමනට නැගුනේ කෙසේද?
ඔබ මේ දඹදිව සමුදුරත්, ඊට ඉදිරියෙන් ඇති ‘කේබුක’ නම් නදියත්, පර්වත අතර පිහිටි සත් සමුදුරත්, කෙසේ නම් තරණය කෙළේද? කවර උපායකින් සත් සමුදුරෙන් එතෙරව, ඊටත් එහා ඇති අපේ භවය වූ ඉඹුල් රුකට නැගුනේද? යනුයි.
මෙය අසා සිටි නට කුවේරයා නැවත මෙසේ කීය.
3. ඔබ සමගම සමුදුර තරණය කෙළෙමි. කේබුක නදියත්, සත් සමුදුරත් තරණය කෙළේ ඔබ සමගමය. ඉඹුල් ගසටද ඔබ සමගම නැගුනෙමි.
මෙහි **‘තයා’** යනු ‘තා උපකාරී කොටගෙන තාගේ පියාපත් අතර හිඳ, මම මේ සියල්ල කෙළෙමි’ යන අර්ථයි.
ඉන්පසු ගුරුළු රජ මේ ගාථාව කීවේය.
4. යම් තැනක දී මම ම බිරිඳට සොර සැමියකු ගෙනාවෙම්ද? ආපසු ගෙන ගියෙම්ද? ඒ කිසිවක් නොතේරුණු මට නින්දා වේවා! මාගේ විශාල කයටද නින්දා වේවා!
මෙහි **‘ධිරත්‍ථු මං’** යනු ‘තමාට ගරහමින් කී ය’ යන අර්ථයි. **‘අචෙතනං’** යනු ‘මහ සිරුරක් ඇති බැවින් සැහැල්ලු බව හෝ, බර බව හෝ, නො දැනීමෙන් වූ අචේතනික ස්වභාවය’යි. **‘යත්‍ථ’** යනු ‘යම් හෙයකින්’ යන අර්ථයි. මෙසේ ද කියන ලද්දේ වේ. මම මාගේ බිරියගේ සොර සැමියා වූ මේ ගාන්ධර්වයා, පියාපත් අතර තබාගෙන ආවෙමි, ආපසු ගෙන ගියෙමි. එබැවින් මට නින්දා වේවා!’ යනුයි. මෙසේ තමාටම නින්දා කරගත් ගුරුළු රාජයා, වහා පිටත්ව ගොස්, අගමෙහෙසිය රැගෙන විත්, ආපසු රජුටම බාර දුන්නේය. නැවත ඔහු කිසිදා එහි නොපැමිණියේය.
බුදුරජාණන් වහන්සේ මේ ධර්ම දේශනාව ගෙනහැර දක්වා, සත්‍යය ප්‍රකාශකොට, ජාතකය නිමවා වදාළ සේක. දේශනාව අවසානයේදී ඉහත කී කලකිරුණු භික්‍ෂුව සෝවාන් ඵලයෙහි පිිහිටියේය. එදා නට කුවේරයා නම්, කලකිරුණු භික්‍ෂුවය. රජතුමා වූ කලී, ‘මම ම වීමි’යි බුදුරජාණන් වහන්සේ තමන් වහන්සේ දක්වා වදාළ සේක.
**‘බහූනං විජ්ජති භොති’** යන මේ ගාථා කොටස අයත් ජාතක ධර්ම දේශනාව බුදුරජාණන් වහන්සේ දෙව්රම් වෙහෙර වැඩවාසය කරන සේක්, බිරිය මළ, එක් කෙළෙඹි පුත්‍රයකු අරබයා වදාළ සේක. ඒ කෙළෙඹි පුත්‍රයා සිය බිරිය මළ දා සිට නො නායි, අනුභව නොකරයි. සිය කර්මාන්තයද අත්හළේය. මුළුමනින්ම ශෝකී ජීවිතයක් ගත කළ ඔහු, ඇගේ සොහොනට ගොස්, වැලපෙමින් කාලය ගතකරයි. එහෙත් ඈත කඳු මුදුනක දිලෙන පහනක් මෙන්, ඔහු තුළ සෝවාන් වීමට තරම් වූ පෙර කළ පිනක් තිබුණි. බුදුරජාණන් වහන්සේ අලුයම ලොව බලා වදාරන සේක්, ඔහුගේ පින් ඵල දැක, ‘මොහුගේ ශෝකය දුරුකොට සෝවාන් ඵලය ලබාදීමට, මා හැර අන් කෙනකු නැතැ’යි, සලකා ‘ඔහුට පිහිට වන්නෙමැ’යි සිතා, එය අත්‍යවශ්‍ය කාරණයක් සේ සලකා, සවස් වරුවෙහි තවත් තෙර කෙනකුන් සමග, කෙළෙඹි පුත්‍රයාගේ නිවෙස වෙත වැඩි සේක. කෙළෙඹි පුත්‍රයා බුදුරජාණන් වහන්සේ වැඩි බව අසා, වහා පෙර ගමන් ගොස්, සියලු සත්කාර සම්මාන දක්වා, අසුනක් පනවා බුදුරජාණන් වහන්සේ එහි වඩා හිඳුවා, තෙමේද එකත්පස්ව හිඳ ගත්තේය. එවිට බුදුරජාණන් වහන්සේ ඔහු අමතා මෙසේ කී සේක. ‘උපාසකය, ඔබගේ චිත්ත පීඩාව කුමක් නිසා හට ගත්තක් ද?’ ‘ස්වාමීනි, මගේ බිරිය මළාය, ඈ ගැන සිහි කෙරෙමින් ශෝක කෙරෙමි’. ‘උපාසකය, බිඳෙන දේවල් කවදා නමුත් බිඳේ. එසේ ඒවා බිඳුණු කල්හි, ඒ ගැන කිසිත් නොසිතිය යුතුය, පෙර පඬිවරු ද එසේ කළහ’යි, වදාළ සේක. මේ අතීත කථා වස්තුව, දස වැනි නිපාතයෙහි ‘චුල්ල බෝධි’ ජාතකයෙහි, විස්තර වන්නේය. මේ එහි කෙටි විස්තරයකි.
අතීතයෙහි බරණැස් නුවර බ්‍රහ්මදත්ත රජු රාජ්‍යය කරවන කල්හි, බෝසත් තෙමේ බමුණු කුලයක ඉපිද නිසි වියට එළඹ තක්ෂිලාවට ගොස් එහිදී සියලු ශිල්ප මනාව උගෙන, පෙරළා මවුපියන් වෙත පැමිණියේය. මේ ජාතකයෙහි බෝසත් තෙමේ කුමර බඹසර රකින්නෙකි. දිනක් බෝසතුන්ගේ මවුපියෝ තම පුතුට කාර බැඳීම සඳහා ඊට සුදුසු තරුණියක සොයන්නට තීරණය කළහ. එවිට බෝසත් තෙමේ සිය මවුපියන්ට කථා කොට, තමා තුළ විවාහ වීමේ අදහසක් හෝ, ගිහිගෙයි විසීමේ අදහසක් හෝ නොමැති බවත්, මව්පියන් නැතිකලෙක පැවිදි වන්නට අදහස් කරන බවත්, එකහෙළා කියා සිටියේය. පසුව මව්පියන්ගෙන් බේරෙන්නට බැරිම තැන, රනින් තරුණ ස්ත්‍රී රූපයක් මැනවින් කරවා ‘මෙවැනි කුමාරිකාවක ලැබුණොත් ඇය හා විවාහ වන්නෙමි’ යි බෝසත් තෙමේ පැවසීය. මෙය ඔහු සිය විවාහය නොකෙරෙන්නට යෙදූ උපායකි. එහෙත් බෝසතුන්ගේ දෙමාපියෝ, ඉහත කී රන්රුව ආවරණය කළ රථයක නංවා, එය රැගෙන යනු පිණිස පිරිසක් ද යොදා ඔවුන් අමතා ‘තෙපි මුළු දඹදිව පුරා මෙය රැගෙන යවු, මිනිසුන් රැස්ව සිටින තැන්වල රන් රුව ප්‍රදර්ශනය කරවු. යම් තැනක දී මේ රන්රුව හා සමාන බ්‍රාහ්මණ කුමරියක දුටුවොත්, මේ රන් රුව ඇයගේ දෙමාපියන්ට තෑගි කොට, ඇය කැඳවාගෙන එවු’යි, කියා මහත් පිරිවරක් සහිතව රථය පිටත්කොට යැවූහ.
මෙකල කසී රට නියම්ගමෙක අසූ කෙළක් ධනය ඇති, එක් බ්‍රාහ්මණ පවුලක සම්මිල්ල භාසිනී නම් වූ දූ කුමාරිකාවක් වූවාය. ඇය බඹලොවින් චුතව විත්, මෙහි ඉපිද සිටි පින්වත් තැනැත්තියකි. වයස සොළොසක් වනවිටදී, ඇය ඉතා රූමත්, ප්‍රසාදය ඇති කරවන සුලු, මනා වූ අඟපසඟින් සම්පූර්ණ, දිව්‍ය අප්සරාවක බඳු රූප සම්පත්තියෙන් යුක්ත වූවාය. එහෙත් අල්ප මාත්‍රයකින්වත්, රාගික සිතක් කිසිදා ඇතිකොට නොගත් ඈ, බ්‍රහ්මචාරී දිවිපෙවෙතක් ගත කළාය. මේ අතර රන්රුව රැගෙන ගමින්ම යන පිරිස, ‘සම්මිල්ල භාසිනී’ වෙසෙන ගමට අනුක්‍රමයෙන් පැමිණියහ. එහිදී ගම්වැසියෝ රන් රුව දැක, ‘සම්මිල්ල භාසිනී’ කුමරිය මේ රථයෙහි කුමක් කෙරේදැ’යි පුදුමයට පත්ව, ඒ ගැන අවට සිටි අයගෙන් ප්‍රශ්න කළහ. මේ ඇසූ, රථය ගෙන ආ නියෝජිත පිරිස, ඒ මිනිසුන්ගෙන් කුමරිය සම්බන්ධයෙන් විස්තර අසා දැන, ඒ නිවෙසට ගොස්, සියලු විස්තර ඔවුන්ට කියා, රන් රුව ඔවුන්ට දී, කුමාරිකාව ඉල්ලූහ. එවිට කුමරිය මව්පියන් අමතා, තමා කිසිදා විවාහය අපේක්‍ෂා නොකළ බවත්, දෙමාපියන් නැති කලෙක, පැවිදි වීමට සිතා සිටි බවත්, පැවසුවාය. ‘අප නැති කල, නුඹ තනිවම කුමක් කරන්නදැ’යි, කියා ඇයගේ දෙමාපියෝ ඇගේ එම අදහස තරයේ ප්‍රතික්‍ෂේප කළහ. එසේ කොට රන්රුව පිළිගෙන, කුමරිය පෙරහැරකින් කැඳවා ගෙනගොස්, මඟල් උත්සව සිදුකොට, ‘සම්මිල්ල භාසිනිය’ගේ අකමැත්තෙන්ම, ඇය බෝසතුන්ට විවාහ කොට දුන්හ. මෙසේ විවාහ දිවියට පත්වූ ඉහත කී දම්පති යුවල, එකම යහන් ගැබක, එකම යහනක සැතපුන ද රාගික හැඟීමකින්වත් ඔවුනොවුන් දෙස, කිසිදිනෙක නොබැලූහ. එක් කාමරයක වෙසෙන භික්‍ෂූණ් දෙනමක මෙන් ද, බමුණන් දෙදෙනකු මෙන් ද, ඔවුහු දෙදෙනා එක තැන, වාසය කළහ.
පසු කලෙක බෝසතුන්ගේ මව්පියවරු කලුරිය කළහ. බෝසත් තෙමේ ඔවුන්ගේ අවසන් කටයුතු සිදුකොට, සම්මිල්ල භාසිනිය ළඟට කැඳවා, ‘සොඳුර, මේ ගෙදර මට අයත් රන් මිල කෝටි අසූවක් ද, ඔබ මෙහි ගෙනා කෝටි අසූවක් දැයි යන මේ මෙපමණ වූ ධනය, සියල්ලම දැන් ඔබටම භාරය. මේවා ඇතුළු මට අයත් සෙසු සියල්ලම අදින් පසු ඔබටම අයත්ය. ඒවා ඔබ කැමති ලෙස පරිහරණය කරනු මැනවි, මම පැවිදි වන්නෙමි’යි කීය. එවිට කුමරිය ‘ආර්ය පුත්‍රය, ඔබ පැවිදි වූ කල්හි, මෙහි ජීවත් වීමෙන් මට පලක් නැත. ඔබ අතහැර දැමීමට ද මට නොහැකිය. ඔබතුමා පැවිදි වන්නේ නම්, මම ද පැවිදි වන්නෙමි’යි කීවාය. පසුව මේ දෙදෙනා ම එකතුව අලුයම වූ කෙළපිඩක් මෙන් සලකා තම සියලු ධනය දන් දී, සෙසු සියලු සම්පත් හැර දමා, හිමාලයට පිවිස දෙදෙනාම, තවුස් පැවිද්දෙන් පැවිදි වී, වන පලවැල හා අල වර්ග අනුභව කරමින්, එහි බොහෝ කලක් වැස ලුණු-ඇඹුල් සේවනය කිරීම පිණිස, හිමවතින් බැස අවුත්, අනුපිළිවෙලින් බරණැසට ළඟාවූවාහු රාජකීය උයනෙහි ලැගුම් ගත්හ.
ඔවුන් එහි වෙසෙන අතරතුරේදී, දිනක් නිසරු ආහාර නිසාම, සියුමැලි පරිබ්‍රාජිකාවට ‘ලේ අතීසාරය’ නම් වූ දරුණු රෝගයක් වැළඳුණි. රෝගයට ගැළපෙන නිසි බෙහෙත්, නොලැබීම නිසා ඇය, අතිශයින් දුර්වල වූවාය. එදින බෝසත් තෙමේ පිඬු පිණිස පිටත් වීමට සූදානම් වූ අසනීප තැනැත්තිය තනිකර ද, යා නොහැකි බැවින්, ඇයද වත්තන් කොට ගෙන නුවර දොරටුව දක්වා කැටුව ගොස්, කිසියම් ශාලාවක තිබූ ලෑල්ලක් මත, ඇය හොවා තබා තනිවම, පිඬු පිණිස නුවර පිවිසියෝය. ඔහු ඉහත කී ශාලාවෙන් නික්මෙනවාත් සමගම, ඇය කලුරිය කළාය. මෙය සැළ වූ වහාම මහජනයා එතැනට රැස් විය. ඔවුහු පරිබ්‍රාජිකාවගේ අසමාන රූ සිරි දැක වටකොට ගෙන හඬන්නට වැලපෙන්නට වූහ. මේ අතර බෝසත් තෙමේ, පිණ්ඩපාතය ද ගෙන, ආපසු ශාලාවට පැමිණියේය. එහිදී පරිබ්‍රාජිකාව මළ බව දැක, ‘බිඳෙන සැම දේ කවදා නමුත් බිඳේ. සියලු සංස්කාර ධර්මයෝ අනිත්‍ය වෙති. මෙය ඒ ස්වභාව ධර්මයේ ප්‍රතිඵලයකැ’යි සිතා, මළ සිරුර තිබූ ලෑල්ල මත ම පැත්තකින් වාඩි වී පිණ්ඩපාතය අනුභව කොට, සිය මුව ද සෝදා ගත්තේය. මේ දුටු මහජනයා ‘ස්වාමීනි, මේ පරිබ්‍රාජිකාව ඔබගේ කවරියක්දැ’යි, බෝසතුන්ගෙන් විමසීය. ‘ඇය මාගේ ගිහි කල බිරිය’යි. ‘ස්වාමීනි, අපට ද මේ මරණය ඉවසිය නොහැකිය. එබැවින් අපි හඬමු. වැලපෙමු. එහෙත් ඔබතුමා කුමක් නිසා නොහඬා හිඳීද?’ ‘පින්වතුනි, ජීවමාන කාලයේ ඇය හා සම්බන්ධයක් තිබුණු මුත් පරලොව ගිය ඇය හා මාගේ කිසිදු සම්බන්ධයක් නැත. ඇය වෙනත් ලොවකට ගියාය. ඉතින් මම කුමට හඬම්දැ’යි, බෝසත් තෙමේ රැස්ව සිටි පිරිසට දහම් දෙසමින් මෙසේද පැවසීය.
ඒ පින්වතිය, දැන් මළවුන් අතරය. මියගිය අය සමග මට කුමන සම්බන්ධයක්ද? එබැවින් ප්‍රිය වූ ඒ ‘සම්මිල්ල භාසිනී’ ගැන ශෝක නොකරමි.
2. යම් යම් දෑ තමාට අහිමි වීද? ඒ ඒ ගැන සිතා, ශෝක කරන්නේ ය. මුළුමනින් මාරයාගේ වසඟයට නතු වූ මා ගැන, මම ශෝක කරන්නෙමි.
3. සිටියකු, හුන්නකු, නිදාගත්තකු, වැදහොත්තකු නැත. ඇසිපිය හෙළන ඇසිල්ලේ පවා, වයස ගෙවී යයි.
4. එහි ලා තමා ස්ථිර ලෙස ආයු ගෙවා දැමීමෙහි යෙදී සිටි කල්හි, වෙන්වීම නිසැක කල්හී, ඇති දේට දයාව දැක්විය යුතුය. මළවුන් ගැන ශෝක නොකළ යුතුය.
මෙහි **‘බහූනං විජ්ජති’** යනු ‘මේ පිනැත්තිය අප හැර දමා, වෙනත් බොහෝ වූ මළවුන් අතරට එක් වූවාය. එහි දක්නට ඇත. එහි දක්නට ලැබේ’ යන අර්ථයි. **‘තෙහි මෙ කිං භවිස්සති’ **යනු ‘ඒ මළවුන් සමග වසන ඇය හා මා අතර දැන් කුමන සම්බන්ධයක් නම්, වන්නේද? මළවුන් සමග වැඩිපුර සබඳකම් පවත්වන්නියක වශයෙන් ඇය මට කවර නම්, පිටුබලයක් වන්නීද? දැන් ඇය මාගේ කවුද? බිරියද? නැතහොත් සොහොයුරියද?’ යන අර්ථයි. **‘තෙහි මෙකං’** යනුවෙන් ද පාඨයක් වේ. ‘ඒ මළවුන් සහ මේ සිරුරත්, මට එකක්ම වන්නේය’ යන අර්ථයි. **‘තස්මා’** යනු ‘යම් හෙයකින් මළවුන් අතරට එක්වූ ඇය, මාගේ කවරියක හෝ නොවේද? එබැවින් ඈ ගැන ශෝක නොකරමි’ යන අර්ථයි.
**‘යං යං තස්ස’ **යනු ‘ඈ ගැන ශෝක වන අයට, යම් යම් සබඳතා ඇති බවක් නොපෙනේ. එබන්දක් නැත. එහෙත් ජනයා ඒකාන්ත වශයෙන් ප්‍රාණය නිරුද්ධ වූ ඇගේ, ඒ ඒ අංගයන් අනුව ශෝක කරන්නේය’, යන අර්ථයි. **‘යස්ස’** යනුවෙන් ද පාඨයක් ඇත. ‘යමකුට යම් යම් දෑ පෙනේද? ඒ අනුව ඔහු ශෝක කරන්නේය’ යන අර්ථයි. **‘මච්චුවසං පත්තං’** යනු ‘එසේ ඇති කල්හි, නිරතුරු මාරයාගේ වසඟයට යන්නා වූ ද, ගියා වූ ද, තමා ගැන ම ශෝක කරන්නේය. ඒ හේතුවෙන් ඔහුට ශෝක නොකරන කාලයක් නොවන්නේය’ යන අර්ථයි.
තෙවන ගාථාවෙහි **‘න හෙව ඨිතං නාසීනං න සයානං න පද්ධගුං’** ‘ආයු සංස්කාරය, කිසියම් සතකු අනුගමනය කරන්නේය’, යනු පාඨයේම කොටසකි. එහි **‘පද්ධගුං’** යනු ‘බිම පෙරළෙමින් වැද හොත්තකු, යන අර්ථයි. මින් කියන ලද්දේ මේ අර්ථයයි. එනම් ‘මේ සත්ත්වයෝ සිටි ඉරියව්හි ප්‍රමාදව වෙසෙති. ආයු සංස්කාරයෝ වනාහී, දිවා රෑ දෙක්හි සියලු ඉරියව්හි අප්‍රමාදීව ස්වකීය ක්‍ෂය වීමේ කාර්යයෙහි නිරතව ක්‍රියා කෙරෙති’ යන අර්ථයි. **‘යාවපාති නිම්මිසති’** යනු ‘මේ වූ කලී එකල ව්‍යවහාර ක්‍රමයයි. මින් කියන ලද්දේ මේ අදහසයි. යම් විටෙක ඇස් හරීද? ඇස් වසාද? ඒ ක්‍රියාව තුළද මෙසේ අල්පමාත්‍ර කාලයක වයස් ගතවීමක් වේ. වයස් තුන අතුරෙන්, ඒ ඒ වයස පිරිහෙනු මිස නොවැඩේ’, යන අර්ථයි.
**‘තත්‍ථත්තනි වතප්පද්ධො’** යනු ‘එහි දී, ඒකාන්තයෙන් සිය ආයු විඳින කල්හි’ යන අර්ථයි. ඒ මෙසේද කියන ලදි. ‘ඒකාන්තයෙන් ඔහු මෙසේ ආයු විඳින කල්හි, ‘මේ ආත්මය යැ’යි යන සංඛ්‍යාවට වැටුණු ආත්මභාවය ‘පද්ධ’ නම් වේ. එය වයසින් අඩකි. අපරිපූර්ණ කොටසකි. මෙසේ එහිදී, මේ ආත්මභාවයෙහි උපන් අයගේ යම් ඒ වෙන්වීමක් වේ න්ම, එය නිසැක වූවකි. එසේ වෙන්වීම නිසැක කල්හී, එනම්, සැක නැති කල්හි, ජීවත්වන සෙසු අය එනම්, නො මැරී ඉතිරිව ජීවත් වන්නවුන්ට දයාව දැක්විය යුතුය. මෛත්‍රී කළ යුතුය. මේ සත්ත්වයා නිරෝගී වේවා! ක්‍රෝධ නැත්තේ වේවා! මෙසේ ඔහු කෙරෙහි මෛත්‍රිය වැඩීම කළ යුතුය. යම් ඒ මෙලොව හැර යාමක්, පහවීමක්, මරණයට පත්වීමක් වේද? ඒ ගැන ශෝක නොකරන්නේය. ඒ අනුව ශෝක කිරීම නොකළ යුතුය’, යන අර්ථයි.
මෙසේ බෝසත් තෙමේ ගාථා හතරකින් සසර අනිත්‍ය බව දක්වමින් පැහැදිලි කරමින්, දහම් දෙසීය. ඒ ඇසූ මහජනයා, අනතුරුව පරිබ්‍රාජිකාවගේ අවසන් කටයුතු සිදු කෙළේය. බෝසත් තෙමේ ඉන්පසු නැවත හිමාලයට ගොස් ධ්‍යාන හා අභිඥාවන් උපදවා, ඩීවත්ව සිට මරණින් මතු, බඹලොව උපන්නේය.
බුදුරජාණන් වහන්සේ මේ දම් දෙසුම සිදුකොට, සත්‍ය ප්‍රකාශ කොට ජාතකය නිමවා වදාළ සේක. දේශනාව අවසානයේදී කෙළෙඹි පුත්‍රයා සෝවාන් විය. එදා ‘සම්මිල්ල භාසිනී’ නම්, රාහුල මාතාවය. තවුසා වූ කලී, ‘මම ම වීමි’ යි බුදුරජාණන් වහන්සේ, තමන් වහන්සේ දක්වා වදාළ සේක.
**‘යං අන්නපාණස්ස’** යන මේ ගාථා කොටස අයත් වන ජාතක කථා ධර්ම දේශනාව බුදුරජාණන් වහන්සේ වේළුවනාරාමයෙහි වැඩ වාසය කරන සේක්, ලාභ සත්කාරයෙන් පිරිහුණු දෙව්දතුන් අරබයා දේශනා කොට වදාළ සේක. දෙව්දත් තෙරුන් විසින් කිසිදු හේතුවක් නැතිව, බුදුරජාණන් වහන්සේ කෙරෙහි වෛර බැඳ, දුනුවායන් යොදා, උන්වහන්සේ ඝාතනය කිරීමට ගත් උත්සාහයත්, ඒ සඳහාම නාළාගිරි ඇතු යෙදවීමෙන් සිදුකළ අපරාධයත්, ඉතා ප්‍රකටය. මේ හේතු නිසාම මිනිස්සු දෙව්දතුන්ට, එතෙක් කළ සියලු සත්කාර අත්හළහ. රජතුමා ද ඔහුගේ ඇසුර ප්‍රතික්‍ෂේප කෙළේය. ලාභ සත්කාරයෙන් පිරිහුණු දෙව්දත් තෙර, ඒ ඒ පවුල්වලට කල්තියා දැනුම් දී, දානය ඉල්ලාගෙන කෑමේ තත්ත්වයට වැටුණි. මේ සිද්ධිය භික්‍ෂූහු දම්සභාවේදී සාකච්ඡා කරමින් හුන්හ. එවිට එහි වැඩම කළ බුදුරජාණන් වහන්සේ, භික්‍ෂූන්ගෙන් ඔවුන් සාකච්ඡා කළ කරුණු ගැන විමසා සිටි සේක. එවිට ඒ භික්‍ෂූහු බුදුරදුන්ට උත්තර දෙමින් ‘හිමියනි, අලුතින් ලාභ ඉපදවීමට ගිය දෙව්දත් තෙර, එතෙක් ලැබූ ලාභද, නැතිකොට ගත්තේ යැ’යි පැවසූහ. එවිට බුදුරජාණන් වහන්සේ ‘මහණෙනි, දෙව්දතුන්ට මෙසේ වූ පළමු අවස්ථාව මෙය නොවේ. පෙර ද එසේ වී යැ’යි වදාරා නිදසුන් ලෙස මේ අතීත කථාව වදාළ සේක.
පෙර බරණැස් නුවර ධනංජය රජු රාජ්‍යය කරවන කල්හි බෝසත් තෙමේ, ගිරවෙක්ව ඉපිද ‘රාධ’ නමින් ප්‍රකට විය. මහත් පිරිවර ඇති, පිරිපුන් සිරුරකින් හෙබි ඔහුට ‘පොට්ඨපාද’ නමින් බාල සොයුරෙක් ද විය. දිනක් එක් වැද්දෙක් ඉහත කී ගිරවු දෙදෙනා අල්ලාගෙන ගොස්, බරණැස් රජුට තෑගි කෙළේය. රජතුමා ගිරවුන් දෙදෙනාම එක් රන් කූඩුවෙක බහා, රන් තැටිවල මීපිඬු පුරවා, ඒවා කවමින්ද, සකුරු පැන් පොවමින්ද, ගිරවුන් දෙදෙනාට මහත් සේ සත්කාර කරමින්, පෝෂණය කෙළේය. මෙසේ ගිරවු දෙදෙනා මහත් වූ ලාභ සත්කාරයටද, ඉමහත් කීර්තියට ද පත්වූහ. මේ අතර වෙනත් වැද්දෙක් විශාල කළු වඳුරකු අල්ලාගෙන ඌට ‘කාළබාහු’ යන නම යොදා රජවාසලට ගෙනැවිත් රජුට තෑගි කෙළේය. පසුව පැමිණි නිසා, ඌට එනම් කාළබාහුට ලාභ සත්කාර වැඩිපුර ලැබුණි. ගිරවුන්ට තිබූ සැලකිල්ල ටිකෙන් ටික අඩු වී ගියේය. ‘තාදී’ (අටලෝ දහමින් කම්පා නොවන) ගුණයෙන් යුතු වූ බෝසත් තෙමේ, උපේක්‍ෂාවෙන්, කිසිත් නොකියා සියල්ල ඉවසා සිටියේය. එහෙත් ඔහුගේ බාල සොයුරා තාදී ගුණයෙහි නොපිහිටා සිටි බැවින්, වඳුරාගේ ඉසුරුමත් බව නො ඉවසමින්, සිය වැඩිමහල් සොයුරා අමතා, සොයුර, පෙර මේ රජමැදුරෙහි මිහිරි රසැති කෑම බීම ආදිය, අපටම ලැබුණි. දැන් දැන් ඒ සියල්ල කාළබාහුවා හිමිකර ගනියි. එසේ අපට ධනංජය රජුගෙන් සැලකිල්ල නොලැබෙන්නේ නම්, මෙහි හිඳීමෙන් පලක් නැත. එබැවින් අපි මෙතැනින් පිටව කැලයට ගොස් එහි සුවසේ වසමු’යි කියා, ඒ අදහස මෙසේ ගාථාවකින්ද පැවසීය.
පෙර අපි රජුගෙන් ආහාරපාන ලැබුවෙමු. ඒ සියල්ල දැන් වඳුරාට ලැබේ. රාධයිනි, ධනංජය රජුගේ සත්කාරයෙන් බැහැර වූ, අපි දැන් කැලයටම යමු.
මෙහි **‘යං අන්නපාණස්ස’** ‘යම් ආහාරපාන වර්ගයක් මේ රජුගේ සමීපයෙන් යනුවෙන් උපයෝග අර්ථයේ ස්වාමි විභක්තිය මෙහි යෙදී ඇත. **‘ධනංජයාය’** යනුවෙන්, කරණාර්ථයෙහි සම්ප්‍රදානය යෙදී ඇත. ‘ධනංජය රජ කරණකොට ගෙන’ යන අර්ථයි. **‘අසක්කතාචස්ම’** යනු ‘ආහාරපාන නොලබමු. මොහු විසින් සත්කාර නොකරන ලද්දෝ වෙමු’, යන අර්ථයි.
මේ ඇසූ ‘රාධ’ සිය සොයුරාට මෙසේ කීය.
2. ලාභ-අලාභ, අයස-යස, නින්දා-ප්‍රශංසා, සැප-දුක යන මේ ධර්මයෝ මිනිස් චර්යා විෂයෙහි අනිත්‍ය වෙති. පොට්ඨපාද, ශෝක නොකරව. කුමට දුක්වෙහිද?
මෙහි **‘යසො’** යනු ‘ඉසුරුමත් බව හා පරිවාර සම්පත්තිය’යි. **‘අයසො’** යනු ‘එයින් තොර බව’යි. **‘එතෙ’** යනු ‘මේ අටලෝ දහම් යන අර්ථයි. **‘මනුජෙසු අනිච්චා’** යනු ‘උසස් ලාභයට හා යශසට හිමිව සිට පසුකලෙක අල්ප වූ ලාභ හා අල්ප වූ සත්කාර හිමිවීම’යි. හැම කල්හිම ලාභ ලබන්නෙක් නැත. යශස් ආදිය සම්බන්ධව ද ක්‍රමය. මෙසේමය.
ඒ ඇසූ ‘පොට්ඨපාද’ වඳුරා කෙරෙහි ඇතිකොට ගත්, ඊර්ෂ්‍යාව බැහැර කරගැනීමට, අපොහොසත්ව මෙසේ පැවසීය.
3. රාධයනි, අනාගත අර්ථයන් දන්නා වූ, ඔබ ඒකාන්තයෙන්ම පණ්ඩිතයෙකි. රජ පවුලෙන් නෙරපන ලද, හීන වූ වඳුරකු කෙසේ නම් දකින්නෙමුද?
මෙහි **‘කථං’** යනු ‘කවර නම් උපායකින්’, යන අර්ථයි. **‘දක්ඛිසාම’** යනු ‘දකින්නෙමුද’ යන අර්ථයි. **‘නිද්ධාපිතං’** යනු ‘ඉවත් කරන ලද, බැහැර කරන ලද’, යන තේරුමයි. **‘ජම්මං’** යනු ‘ලාමක’ යන අර්ථයි.
මේ ප්‍රකාශය අසා සිටි ‘රාධ’ මෙසේ පැවසීය.
4. ‘කාළ බාහු’ නම් වඳුරා කන් සැලීම ද, බැම හැකිලීම ද, රාජ කුමරුවන් බිය වැද්දීම ද කරයි. එබැවින් ආහාරපානවලින් ඈත්වීමේ ක්‍රියාවලිය ඌ ම කරයි.
මෙහි **‘භායයතෙ කුමාරෙ’** යනු ‘රාජ කුමරුවන් බියට පත් කරයි’, යන අර්ථයි. **‘යෙනාරකා ඨස්සති’** යනු ‘යම් කරුණෙකින් මොහුගෙන් ආහාරපාන දුරස් වේද, තමා ම ඒ කටයුත්ත කරන්නේය. නුඹ ඒ ගැන නො සිතව’, යන අදහසයි.
කාළබාහුවා ද වැඩි දවසක් යන්නට පෙර, කන් සෙලවීම් ආදියෙන් රාජ කුමාරවරුන් බිය ගැන්වීය. බියට පත් රාජ කුමාරවරු අසරණව මහ හඬින් කෑ ගැසූහ. එවිට රජතුමා, ‘ඒ කිමෙක්දැ’යි, රාජ පුරුෂයන්ගෙන් කරුණු විමසා බලා දැන, ‘වහා ම වඳුරා මාලිගයෙන් ඉවත් කරවු’ යැයි, රාජ පුරුෂයන්ට අණ කෙළේය. මෙසේ වැඩිකල් නොයාදීම වඳුරා ලාභ සත්කාරයෙන් පිරිහුණි. ඒත් එක්කම ගිරවුන්ට නැවත මහත් සත්කාර ලැබෙන්නට පටන් ගත්තේය.
බුදුරජාණන් වහන්සේ මේ ධර්මදේශනාව ගෙනහැර දක්වා, ජාතකය නිමවා වදාළ සේක. එදා ‘කාළබාහු’ නම් වඳුරා, අද දේවදත්තය. පොට්ඨපාද නම් වූ ගිරවා, ආනන්ද තෙරණුවෝය. ‘රාධ’ වූ කලී, ‘මම ම වීමි’යි, බුදුරජාණන් වහන්සේ, තමන් වහන්සේ දක්වා වදාළ සේක.
**‘සීලං කිරෙව කල්‍යාණං’** යන මේ ගාථා කොටස අයත් ජාතක කථාව බුදුරජාණන් වහන්සේ දෙව්රම වැඩ වාසය කරන සේක්, ‘සීල වීමංසක’ බමුණා අරබයා වදාළ සේක. මෙහි වර්තමාන කථාවත්, අතීත කතාවත් යන කථා වස්තු දෙකම කලින් දක්වන ලදි. මේ ජාතක කථාවේදී බෝසත් තෙමේ බරණැස් රජුගේ පුරෝහිතයා විය. එතුමා තමන්ගේම සීලය පරීක්‍ෂා කරමින් දින තුනකදී රන් පුවරුවකින් කහවණුව බැගින් ගත්තේය. ආරක්ෂක පුරුෂයෝ ඔහු සොරකු බව කියා රජුට දැක්වූහ. එවිට බෝසත් තෙමේ රජු ඉදිරියේ සිට මේ ගාථාව පැවසීය.
ලොව ශීලය වූ කලී යහපත් දෙයකි. ශීලය අනුත්තරය. බලනු මැනවි, ‘විෂඝෝර නාගයා සිල්වතෙකැ’යි සිතා නසනු නො ලැබේ.
මේ පළමු ගාථාවෙන් බෝසත් තෙමේ ශීලය වර්ණනා කොට පැවිදිවනු සඳහා රජුගෙන් අනුමැතිය ලබාගෙන පැවිදි වීමට ගියේය.
මේ අතර එතුමාට කිසියම් දිනෙක මස් කඩයකින් මස් පෙත්තක් ඩැහැගත් එක් උකුස්සකු දක්නට ලැබුණි. මස් පෙත්තක් ඩැහැගෙන අහසට නැගුණු උකුස්සා දුටු, වෙනත් කුරුල්ලෝ රංචු පිටින් ඌ වටකොට ගෙන, නියවලින්ද, හොටවලින්ද, කොටන්නට පටන් ගත්හ. දුක ඉවසාගත නොහුණු උකුස්සා මස් පෙත්ත අත් හළේය. වෙනත් කුරුල්ලෙක් එය ඩැහැගත්තේය. සෙසු කුරුල්ලෝ උකුස්සා අතහැර මස් පෙත්ත ඩැහැගත් කුරුල්ලා පසුපසම ලුහුබැඳ ගියහ. මෙසේ යම් යම් කුරුල්ලෙක් මස් පෙත්ත ගනීද? ඒ ඒ කුරුල්ලා පසුපස සෙස්සෝ ලුහුබැඳ ගොස් හිංසා කරන්නට වූහ. යම් යම් කුරුල්ලෙක් මස් පෙත්ත අත් හළේද? ඌ නිදුකින් අහසේ පියඹා ගියේය. බෝසත් තෙමේ ඉහත කී සිදුවීම පරීක්‍ෂාවෙන් බලා සිට ‘කාමය වූ කලී මස් පෙත්තක් වැනිය. එය ගත් ගත් සතා දුකට වැටේ, අත්හළ කෙනාට සැප ලැබේ යැ’යි, නුවණින් සලකා බලා මේ ගාථාව ප්‍රකාශ කෙළේය.
2. යම්තාක් ඌ ළඟ කිසියම් ආහාරයක් වීද? ඒ තාක් සෙසු උකුස්සෝ එකතුව, ඌ හපා කෑහ. ලොව කිසිවක් නැත්තාට හිංසා නොකෙරෙති.
යම්තාක් කල් මේ උකුස්සාගේ මුවෙහි මස් පෙත්තක් වීද? ඒ තාක් කල් මෙලොව අන් උකුස්සෝ, ඌ සපා කෑහ. මස් පෙත්ත අත් හළ කල්හී, කිසිදු අහරක් තමා වෙත නැති කල්හී, බැඳුම් ඇති විය හැකි කිසිවක් තමා ළඟ නැති කල්හී, ඒ කුරුල්ලාට සෙසු කුරුල්ලෝ හිංසා නො කෙරෙති, යන අදහසයි.
අනතුරුව බෝසත් තෙමේ නුවරින් නික්ම යනවිට අතරමග දී රෑ වූ බැවින්, එක් ගමක කිසියම් නිවෙසක නැවතුනේය. එම නිවසේ ‘පිංගලා’ යන නමින් යුතු දාසියක් වූවාය. ඇය, ඈ සමග හිතවත්කම් පෑ එක් පුරුෂයකුට, හොර රහසේ තමා කරා, අසවල් වේලාවට පැමිණෙන ලෙස, කිසිවෙකුට නො පෙනෙන පරිද්දෙන් සන් කළාය. නමුත් ඈගේ ඒ ක්‍රියාව බෝසතුන්ට රහසක් නොවීය. රෑ වූ විට ඒ දාසිය සිය හාම්පුතුන්ගේ පා සෝදා, සෙසු මෙහෙවර නිමකොට, ගෙදර අය නිදන තෙක් විමසිල්ලෙන් බලා සිටියාය. අනතුරුව, ගෙදර අය නින්දට වැටුණු පසු, ඇය එලිපත්ත මත වාඩිවී, සිය හිතවත් පුරුෂයාගේ පැමිණීම අපේක්‍ෂාවෙන්, පාර දෙස බලා සිටියාය. දැන් එයි, දැන් එයි, කියා බලා සිටි මුත්, පළමු යාමය ඉක්ම ගිය ද, ඉහත කී පුරුෂයා නොපැමිණියේය. මෙසේ රාත්‍රියේ මධ්‍යම යාමයද ඉකුත් විය. අලුයම් වේලාවේදී, ඔහු සිකුරටම පැමිණේ යැයි, ඇය සිතා සිටි මුත්, එයද ඉටු නොවූ කල්හී, සුන් වූ ආසා නැතිව, නැගිට ගොස් නිදා ගත්තේය. මේ සියල්ල දුටු බෝසත් තෙමේ, මේ දාසිය තම ‘සොර සැමියා පැමිණේ යැ’යි මෙතුවක් කල් ආසාවෙන් බලා සිටියාය. ඔහු නොපැමිණෙන බව තිරව දැනගත් පසු ආසාවෙන් බැහැර වූ ඇය දැන් සුවසේ නිදයි. ආසාවෝ නම් සැමවිටම දුක් ඇති කෙරෙති. ආසාවෙන් බැහැර වීම, සැප ගෙන දේ. මෙසේ සිතූ බෝසත් තෙමේ, මේ ගාථාව පැවසීය.
3. ආශාව දුරු කළ තැනැත්තිය සැප සේ නිදයි. ඉටු වූ ආශාව සැපයකි. ආශාව නිරාශාව බවට පත් කොටගත් **‘පිංගලා’** සුව සේ නිදයි.
මෙහි ‘ඵලවතී’ යනු ‘යම් ආශාවක ඵලය ලබන ලදද? එය ඒ ඵලයේ සැපය වන බැවින් ‘සුඛ’ නිම් වේ. නිරාශාව ඇති කොටගෙන, ආශාව බැහැර කොට ගෙන, ආශාව සිඳ දමා, ආශාව දුරු කොට’ යන අර්ථයි. **‘පිංගලා’** යනු ‘ඒ පිංගලා නම් වූ දාසිය, දැන් සුවසේ නිදයි’ යන අර්ථයි.
මෙසේ ඒ බෝසත් තෙමේ, ඊට පසු දින ඒ ගමෙන් පිටත්ව ගොස්, ඈත පෙදෙසක වූ ආරණ්‍යයකට පිවිසුනේය. ආරණ්‍යය තුළදී ධ්‍යානයට සමවැදී හුන්, තවුසකු දුටු ඔහු, ‘මෙලොවත් පරලොවත් ධ්‍යාන සුවය වැඩි තරම් වූ, අන් සුවයක් නැතැ’යි සිතා, මේ ගාථාව පැවසීය.
4. මෙලොවත් පරලොවත් සමාධියට වඩා, උතුම් දෙයක් නැත. සමාහිත සිත් ඇත්තා, අනුන්ටත් තමාටත් හිංසා නොකරයි.
මෙහි **‘සමාධි පරො’** යනු ‘සමාධියට වඩා උතුම් වූ අන් සැපයක් නම් නැත’ය අදහසයි.
මෙසේ කැලයට පිවිසි බෝසත් තෙමේ එහිදී, සෘෂි පැවිද්දෙන් පැවිදිව, ධ්‍යාන හා අභිඥාවන් උපදවා, ජීවත්ව සිට දිවි කෙළවර, මරණින් මතු බඹලොව උපන්නේය.
බුදුරජාණන් වහන්සේ මේ ධර්ම දේශනාව ගෙනහැර දක්වා ජාතකය නිමවා වදාළ සේක. එදා තවුසා වූ කලී, ‘මම ම වීමි’යි, බුදුරජාණන් වහන්සේ තමන් වහන්සේ දක්වා වදාළ සේක.
4. කෝකාලික වර්‍ගය
**‘යො වෙ කාලෙ අසමපත්තෙ’** යන මේ ගාථා කොටස අයත් ජාතක කථාව බුදුරජාණන් වහන්සේ ජේතවනාරාමයේ වැඩවාසය කරද්දී, කෝකාලිකයා අරබයා වදාළ සේක. මෙහි වර්තමාන කථා වස්තුව ‘තක්කාරිය’ ජාතකයෙහි දක්වන ලදි. එහි අතීත කථාව පහත දැක්වේ.
අතීතයෙහි බරණැස් නුවර බ්‍රහ්මදත්ත රජු රාජ්‍යය කරවන කල්හී, බෝසත් තෙමේ, ඒ බඹදත් රජුගේ ඇමැතියෙක් විය. රජතුමා ‘බහුභාණී’ (බොහෝ කොට කථා කරන) තැනැත්තෙක් විය. බෝසත් තෙමේ රජුගේ මේ දුර්වලතාව බැහැර කරන්නට බොහෝ උත්සාහ ගත්තේය. ඊට උපායක් සිතමින් සිටි එක්දිනක. ඔහු රාජකීය උද්‍යානයට අහම්බෙන් මේ ගියේය. රජු හුන් තැන අඹගසක් තිබුණි. එහි රජුට ඉහළින් තිබූ අත්තක කාක් කූඩුවකි. එක් කෙවිලියක් ඒ කූඩුවේ හොරෙන් බිත්තරයක් දමා පැන ගියාය. මේ ගැන කිසිත් නොදත් කැවිඩිය කොවුල් බිත්තරය තමාගේ කොට සිතා රැක්කාය. පසුකලෙක නිසි වේලාවට බිත්තරයෙන් පැටවෙක් නික්මුණි. මේ අතර කැවිඩිය ‘පැටවා තමාගේම යැ’යි සිතා, කෑම සොයා ගෙනවුත් මුව තුඩින් ඒවා ඌට කවමින් පෝෂණය කළාය. අවාසනාවන්ත වූ මේ පැටියා තම පියාපත් මෝරන්නට, සකස් වන්නට කලින්ම කොවුල් හඬ නැගීය. අකාලයේ නාද කළ, මේ අසරණ පැටවාගේ හඬ ඇසූ කැවිඩිය කලබල වී ‘කුඩා කලදීම අමුතු හඬ නගන මූ, ලොකු වූ විට කුමක් නම් නොකෙරේදැ’යි අමනාපව හොටෙන් ඇන, පැටවා මරා කූඩුවෙන් එළියට ඇද දැමුවාය. මළ කොවුල් පැටියා රජුගේ පාමුලට වැටුණි.
ඒ දුටු රජතුමා බෝසත් ඇමතිතුමා අමතා ‘මේ මොකදැ’යි විමසීය. රජතුමාගේ වාචාලකම දුරුකිරීමට උපායක් සොයමින් සිටී, ඇමතිතුමා ‘මේ ඊට කදිම අවස්ථාවෙකැ’යි සතුටුව ‘මහරජතුමනි, බොහෝකොට කථාකරන වාචාල උදවිය මේ බඳු විපාක ලබති. රජතුමනි, මේ කොවුල් පැටවා කැවිඩිය විසින් පෝෂණය කරන ලදුව, පියාපත් ඇදෙන්නට පෙරාතුවම නොකල්හි, කොවුල් හඬින් හැඬලීය. එවිට කැවිඩිය ‘මේ මගේ පුතකු නොවේ යැ’යි සිතා මුවතුඩින් ඇන මරා බිම හෙළුවායැ’යි උත්තර දුන්නේය. තවදුරටත් කථා කළ, ඇමැතිවරයා ‘රජතුමනි, මිනිසුන් හෝ වේවා, තිරිසනුන් හෝ වේවා, කවුරුන් නමුත් වාචාල උදවිය මේ බඳු වූ දුක් ලබති’යි කියා, මේ ගාථා පැවසීය.
යමෙක් ඒකාන්තයෙන් නිසි වේලාවට පෙර, කල් ඇතිව කතා කෙරේද? ඔහු කෝකිලාවගේ පුතා මෙන් නැසුනේ, මෙසේ හෝනේය.
2. හලාහල විසක් මෙන් නපුරු වචන යම් සේ, එම මොහොතෙහිම විපතට හෙළාද? ඉතා තියුණු ආයුධය වුව, එතරම් නපුරු නොවේ.
3. එබැවින් කල්හිද, නොකල්හිද, පණ්ඩිත තෙමේ වචනය රක්නේය. සිය ආත්මය හා සමාන කෙනකු ළඟදී වුවත්, වැඩිපුර කථා නොකරන්නේය.
4. ප්‍රඥාව පෙරදැරි විචක්‍ෂණ පුද්ගලයා සුදුසු කල්හි, ප්‍රමාණවත්ව කථා කරන්නේය. ඔහු ගුරුළෙක් උරගයකු ඩැහැ ගන්නාක් මෙන්, සියලු සතුරන් ග්‍රහණය කොට ගනී.
මෙහි **‘කාලෙ අසම්පත්තෙ’** යනු ‘තමා කතා කළ යුතු කාලය නොපැමිණි කල්හි’ යන අර්ථයි. **‘අතිවේලං’** යනු ‘වේලාව ඉක්මවා වැඩිපුර ප්‍රමාණයක් කථා කිරීම’යි. **‘හලාහලම්මිව’** යනු ‘හලාහල විෂ වැනිය’ යන්නයි. **‘නිකට්ඨෙ’** යනු ‘ඒ මොහොතෙහිම, අල්පමාත්‍ර කාලයක් තුළ’, යන අර්ථයි. **‘තස්මා’** යනු ‘යම් හෙයකින් තියුණු ආයුධයටත් හලාහල විෂටත් වඩා වැඩි වේගයෙන් නපුරු වචන විපතට හෙළයි’ යන අර්ථයි. **‘කාලෙ අකාලෙච’ **යනු ‘කථා කිරීමට සුදුසු කල්හි හා නුසුදුසු කල්හී’ යන අර්ථයි. **‘වාචං රක්ඛෙය්‍ය’** යනු ‘සිය ආත්මය හා සමාන තමන්ගේම පුද්ගලයකු ළඟදී වුවත් වැඩි වේලාවක් කථා නොකරන්නේය.’ යන අර්ථයි.
**‘මතිපුබ්බො’** යනු ‘ප්‍රඥාව පෙරදැරි කොටගෙන කථා කිරීම කරණ කොටගෙන ඔහු මතිපුබ්බ නම් වේ’ යන අර්ථයි. **‘විචක්ඛණො’** යනු ‘ඤාණයෙන් විචාරා අර්ථය අවබෝධ කරගන්නා පුද්ගලයා විචක්‍ෂණ නම් වේ. **‘උරගං ඉව’** යනු ‘උරගයකු මෙන්’ යන අර්ථයි. මෙසේද කියන ලදි. ගුරුළෙක් යම්සේ සමුදුර කළඹා විශාල දරණ වැලක් ඇති උරගයකු ඩැහැ ගනීද? අල්ලා ගනීද? එසේ ගෙන එකෙණෙහිම, ඌ ඉඹුල් ගසකට ගෙන ගොස් මස් කයිද? එපරිද්දෙන් ම ප්‍රඥාව පෙරටු කොට ඇති, යම් විචක්‍ෂණ පුද්ගලයෙක් කථා කිරීමට සුදුසු කල්හි ප්‍රමාණවත්ව කථා කෙරේද? ඔහු සියලු පසමිතුරන් සිත් ගනී, ග්‍රහණය කොට ගනී, තමාගේ වසඟයෙහි පවත්වයි, යන අදහසයි.
රජතුමා බෝසතුන්ගේ මේ දම්දෙසුම මැනවින් අසා, එතැන් පටන් ‘මිතභාණී’ (ප්‍රමාණවත්ව කථා කරන්නෙක්) විය. එපමණක් නොව එතුමා බෝසත් ඇමැතිතුමන්ට මහත් වූ යශස් සම්පත් ද පිරිනැමුවේය.
බුදුරජාණන් වහන්සේ මේ ධර්ම දේශනාව ගෙනහැර දක්වා, ජාතකය නිමවා වදාළ සේක. තවද එදා කොවුල් පැටවා නම්, මෙදා කොකාලිකයාය. පණ්ඩිත වූ ඇමතියා නම්, ‘මම ම වීමි යි’ බුදුරජාණන් වහන්සේ, තමන් වහන්සේ දක්වා වදාළ සේක.
**‘අපි හන්ත්‍වා හතො බ්‍රෑති’ **යනු ගාථා කොටස අයත් ජාතක කථා ධර්ම දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක්, කොසොල් රජුගේ පුරෝහිතයා අරබයා වදාළ සේක. එක්තරා දවසක මේ පුරෝහිතතුමා සිය රථයට නැගී, රජුගෙන් තමාට ලැබී භුක්ති විඳින ගමෙහි, ඇවිදින්නට හා ගම පරීක්‍ෂා කරන්නට ගියේය. අබලන් වූ පටු මාවතක, ඉතා අපහසුවෙන් කරත්තය දක්කාගෙන යන පුරෝහිතතුමාට, ඉදිරියෙන් එන ගැල් සාත්තුවක් මුණගැසුණි. ඔහු තමාගේ රථය නතරකොට, ඉදිරියට පැමිණි ගැල්කරුවන්ට කථාකොට, ‘නුඹලාගේ රථ වහා ඉවතට ගනිවු’ යැයි හඬ ගා කීයේය. ගැල්කරුවන් ඔහුගේ කීම ගණන් නොගන්නා බව දුටුවිට, කිපුණු ඔහු තම කෙවිටෙන් ඉදිරියේම තිබූ රථයේ බඳින ලද ගොනුන්ට පහර දුන්නේය. එවිට රථයේ වියගසේ වැදුණු කෙවිට, උඩට මතු වී අවුත් පුරෝහිතයාගේ නළලෙහි වැදී නළල ගෙඩි ගැසුණි. වහා රථය ආපසු හරවා ගත් ඔහු රජවාසල වෙත පැමිණ, ගැල්කරුවන් තමාට පහර දුන් බව, රජුට පැමිණිලි කළේය. වහා ක්‍රියාත්මක වූ රජතුමා, ගැල්කරුවන් තමා වෙත ගෙන්වා යුක්තිය පසිඳන කල්හි, වරදකරුවා පුරෝහිතයාම බව අවබෝධ කොට ගෙන, ගැල්කරුවන් නිදොස් කොට පිටත් කෙළේය.
එක්දිනක් දම්සභාවෙහි රැස් වූ භික්‍ෂූහු, රජුගේ පුරෝහිතයා ගැල්කරුවන් සමග නඩු කියන්නට ගොස් පරාද වූ ආකාරය ගැන කතා කරමින් හුන්හ. ඒ අතර එතැනට පැමිණි බුදුරජාණන් වහන්සේ, එවේලෙහි සාකච්ඡා කළ කරුණු භික්‍ෂූන්ගෙන් අසා දැන, ඔවුන් අමතා, ‘මහණෙනි, මේ පුරෝහිතයා දැන් පමණක් නොව පෙරද, මෙවැනි දේ කෙළේ යැ’යි මේ අතීත කථාව දේශනා කළ සේක. අතීතයෙහි බරණැස් නුවර බ්‍රහ්මදත්ත රජු රාජ්‍යය කරවන කල්හි, බෝසත් තෙමේ ඒ රජුගේ අධිකරණ ඇමැතියා විය. දිනක් රජුගේ පුරෝහිත තුමා රථයට නැගී ගමනක් යනවිට, ගැල්කරුවන් පිරිසක් මුණගැසී ඉහත කී ආකාරයෙන්ම, අනුන්ට පහරදීමට ගොස් තමාම, තුවාල කර ගත්තේය. සිද්ධිය පෙර පරිදිම විය. රජතුමා ද ගැල්කරුවන් රාජසභාවට වහා පමුණුවා නඩු විභාගයක් නොකොටම ගැල්කරුවන් සතු සියලු ධනය රාජසන්තක කරන මෙන් අණ කෙළේය. මේ අවස්ථාවේ වහා නැගී සිටි අධිකරණ ඇමතිවරයා, ‘රජතුමනි, සමහරු අනුන්ට පහර දී, තමාට පහර දුන් බව කියති. එබැවින් විභාග නොකොට වරදකරුවන් කිරීම අයුතුය. විශේෂයෙන් රජකු විසින් එසේ කිරීම, කිසිසේත් නො හොබී යැ’යි පවසා, මේ ගාථාවන් ද ප්‍රකාශ කෙළේය.
ඇතැමෙක් පහර දී ‘පහර ලදිමි’යි කියයි, පැරදී ‘දිනුවෙමි’යි කියයි. රජතුමනි, මුලින් ඇවිත් කියන තැනැත්තා එකහෙලා විශ්වාස නොකරනු මැනවි.
එබැවින් පණ්ඩිත පුරුෂයා අනෙකාට ද, ඇහුම්කන් දෙන්නේය. දෙදෙනාගේම වචන අසා, යුක්තියට අනුව ක්‍රියා කරන්නේය.
කම් සැප විඳින අලස ගිහියා හොඳ නැත. අසංවර පැවිද්දා ද හොඳ නැත. විමසා බලා කටයුතු නොකරන රජුද හොඳ නැත. යම් පණ්ඩිතයෙක් කිපෙනසුලු ද, එයද හොඳ නැත.
රජතුමා විමසා බලා කටයුතු කරන්නේය. දිසාපති නම් වූ රජ අපරීක්‍ෂාකාරී ව කටයුතු නොකරන්නේය. විමසා බලා කටයුතු කරන රජුගේ යසස (පරිවාර සම්පත්තිය) ද කීර්තිය ද වැඩේ.
මෙහි **‘අපි හන්ත්‍වා’** යනු ‘ඇතැමෙක් විහින් හානි සිදු කොටගෙන අනෙකෙක් පහර දුන්නේ යැයි කියයි. ප්‍රකාශ කරයි’ යන අර්ථයි. **‘පෙත්‍වා ජිතො’** යනු ‘තමාම පරාද වී මම දිනුවෙමියි කියයි’ යන අර්ථයි. **‘එතදත්‍ථුං’** යනු ‘රජතුමනි, පළමුව රජමැදුරට විත් පැමිණිලි කරන්නාගේ, එනම් මුලින් කියන්නාගේ වදන් ඒකාන්ත කොට විශ්වාස නොකරන්නේය, ඔහුගේ වචනය එකහෙළා නොපිළිගන්නේය’ යන අර්ථයි. **‘තස්මා’** යනු ‘යම් හෙයකින් මුලින්ම පැමිණ කියන්නාගේ ඒකාන්ත වචන නො ඇදහිය යුතුද? එහෙයිනි’, යන අර්ථයි. **‘යථා ධම්මො’** යනු ‘නියම විනිශ්චයක පිහිටා සිට එසේ කරන්නේය’ යන අර්ථයි.
**‘අසඤ්ඤතො’** යනු ‘කායාදියෙන් අසංවර වූ දුස්සීලයා’ය. **‘තං ත සාධු’** යනු පණ්ඩිත වූ ඒ නුවණැති පුද්ගලයාට පක්‍ෂග්‍රාහී වීම නිසා, දැඩි කෝප සංඛ්‍යාත යම් තරහක් ඇති වී නම්, එය නුසුදුසුය,’ යන අර්ථයි. **‘නානිසච්ච’** යනු ‘පරීක්‍ෂා නොකොට’, යන අර්ථයි. **‘දිසම්පති’** යනු ‘දිසාවන්ට ස්වාමී වූ මහරජතුමනි’, යන අර්ථයි. ‘යසො කිත්ති ච’ යනු ‘ඉසුරුමත් බව, පරිවාර සම්පත්තිය හා කීර්ති ශබ්දය ද වැඩේ’, යන අර්ථයි.
බෝසතුන්ගේ මේ වචන ඇසූ රජතුමා නැවත නඩුව ධර්මානුකූලව, විනිශ්චය කෙළේය. අනතුරුව වැරදිකරුවා පුරෝහිත බමුණා බව දැන විත්තිකාර පිරිස නිදොස් කොට පිටත්කර හැරියේය.
බුදුරජාණන් වහන්සේ මේ ජාතකය මෙසේ ගෙනහැර දක්වා, නිමා කළ සේක. තවද එදා පුරෝහිත බමුණා නම්, මෙදා තැනැත්තාමය. පණ්ඩිත ඇමතියා වූ කලී, ‘මම ම වීමි’ යි බුදුරජාණන් වහන්සේ, තමන් වහන්සේ දක්වා වදාළ සේක.
**‘තදෙව මෙ ත්‍වං’** යන මේ ගාථා කොටස අයත් ජාතක කථාව බුදුරජාණන් වහන්සේ දෙව්රම් වෙහෙර වැඩවාසය කරන සේක්, එක්තරා කෙළෙඹි පුත්‍රයකු අරබයා වදාළ සේක. මෙහි වර්තමාන කථා වස්තුව මීට ඉහත ‘සුච්චජ’ ජාතකයෙහි දී විස්තර කරන ලදි. ඒ අනුව ණය එකතු කොට ගෙන ආපසු පැමිණෙන, මේ අඹු-සැමි දෙදෙනාට අතරමගදී කිසියම් වැද්දකුගෙන් ආහාර වශයෙන් පිළිස්සූ තලගොයකු ලැබුණි. පසුව ජලාශයක් සමීපයෙහි නැවතුණු සැමියා, සිය බිරිඳට කථාකොට, ඇය පැන් ගෙන ඒමට පිටත්කොට යවා, පැළහූ තලගොයි තනිවම ගිල දැමුවේය. එසේ කොට දිය රැගෙන පැමිණි සිය බිරිඳට පැමිණි සිය බිරිඳට, ‘සොඳුර, ඔබ දියට ගිය අතරේදී තලගොයා පැන ගියේයැ’යි පැවසීය. එවිට ඔහුගේ බිරිඳ, ‘ස්වාමීනි, පිසූ තලගොයා පැන ගියේ නම් මොනවා කරන්නද? එන්න, අපි යමු’යි කීවාය. මෙසේ ගමන් කළ මේ දෙදෙනා ක්‍රමයෙන් ජේතවනාරාමයට ළඟා වූහ. දෙව්රම් වෙහෙර අසල නැවතුණු ඔවුහු, ජේතවන පොකුණෙන් පැන් බී මූණ කට සෝදා, නැවත ගමනට සූදානම් වනවිට, අසල වැඩ හුන් බුදුරදුන් දැක, වහා උන්වහන්සේ වෙත ගොස් සමීපයෙහි හිඳ ගත්හ. එවිට බුදුරජාණන් වහන්සේ අඹු-සැමි දෙදෙනා අතුරෙන් බිරිය අමතා ‘උපාසිකාවනි, ඔබේ ස්වාමි පුරුෂයා ඔබට හිතවත්ද? ස්නේහ ඇත්තේද? උපකාර වේදැ’යි අසා වදාළ සේක. ‘ස්වාමීනි, මා නම් මොහුට හිතවත්ය. ආදරේය. එහෙත් ඔහු තුළ නම්, මා කෙරෙහි ආදරයක් නැතැ’යි, බිරිඳ කීවාය. බුදුරජාණන් වහන්සේ ඇය අස්වසමින්, ‘මොහු ඔබට දිගටම මෙසේ සලකා යයි, නොසිතන්න. යම් දිනෙක ඔබේ ගුණ සිහිකරන ඔහු ඔබට සියලු යස-ඉසුරු දෙනු ඇතැ’යි වදාරා ඔවුන් වෙනුවෙන් මේ අතීත කථාව ද දේශනා කළ සේක.
මෙහි අතීත කථාව ද වර්තමාන කථාව හා සමාන වෙයි. මෙහි අඹු-සැමි දෙදෙනා, රාජ පුත්‍රයෙක් හා ඔහුගේ මෙහෙසිය වෙති. රාජපුත්‍රයා තම පියා වන මහරජුගේ නියෝගයෙන් කැළයේ දිගුකලක් සිය මෙහෙසිය සමග ජීවත්ව සිට, පියාගේ ඇවෑමෙන් බරණැස බලා පිටත්ව ගියේය. මෙසේ ගමන් කරන මේ අඹු-සැමි දෙදෙනාට වන මැද දී, වැද්දකු මුණ ගැසුණි. ඉතා වෙහෙසට පත් මේ යුවල දුටු වැද්දා, ඔවුන් කෙරෙහි අනුකම්පා උපදවා, අනුභවය සඳහා පුළුස්සන ලද තලගොයකු ඔවුන්ට දුන්නේය. රජ දුවණිය තලගොයා ද වැලකින් එල්ලා ගෙන, වතුරක් ඇති තැනකදී අනුභව කරන්නට තීරණය කොට ගෙන, සිය සැමියා සමග නැවත මගට පිළිපැන්නාය. අතරමගදී එක් විලක් දුටු ඔවුහු, ඒ අසල පිහිටි බෝ ගසක් මුලට ගොස්, හිඳ ගත්හ. එහිදී රාජ පුත්‍රයා සිය බිරිය අමතා, සොඳුර, ආහාර ගැනීමට පෙර, ඔබ විලට ගොස් අත-පය-මුහුණ-කට සෝදාගෙන, නෙලුම් කොළයකට පැන් ද රැගෙන, එනු මැනවැ’යි කියා පිටත් කෙළේය. ඇය ද ‘මැනවැ’යි පිළිගෙන තලගොයා බෝ අත්තක එල්ලා, විලට ගියාය. ඇය පැන් ගෙන අතරතුරේදී රාජ පුත්‍රයා තලගොයා වලිගය දක්වාම තනිවම කා, නඟුටේ කෙළවර පමණක් අතේ තබාගෙන බිම බලාගෙන හුන්නේය. පැන් රැගෙන ළඟට පැමිණි බිරිඳ දෙස බැලූ රාජ පුත්‍රයා, ‘සොඳුර, ඔබ දියට ගිය පසු තලගොයා බිමට පැන දිව ගොස්, තුඹසකට රිංගුවේය. ඌ පසුපස එළවාගෙන ගිය මට අල්වා ගැනීමට හැකිවූයේ උගේ වලිගය පමණි. අගින් වලිගය කඩා ගත් ඌ තුඹස ඇතුළට වැද, නොපෙනී ගියේයැ’යි කීවේය. එවිට බිරිඳ ‘ස්වාමීනි, පිළිස්සූ තලගොයා පැන දුවන්නේ නම්, මොනවා කරන්නද? එන්න, අපි, අපේ ගමන පිටත් වෙමු’යි කීවාය. මෙසේ ගමන් ඇරඹූ ඔවුහු, අනුක්‍රමයෙන් බරණැසට ළඟා වූහ.
එහිදී රාජ්‍යත්වයට පත්වූ රාජ පුත්‍රයා, සිය බිරිය අග මෙහෙසිය බවට පත් කෙළේය. එහෙත් ඇයට ඔහුගෙන් ලැබුණු වෙනත් සත්කාර සම්මානයක් නම් නැත. බෝසත් තෙමේ මේ රජුගේ ඇමතියෙක් විය. ඔහු රජුගේත් දේවියගේත් තතු මැනවින් දනී. ඒ නිසාම දේවිය කෙරෙහි අනුකම්පා කොට, ඇයට හිමි සම්පත් ලබාදිය යුතු යැයි තීරණය කළ මේ ඇමතිතුමා, රාජ සභාවේදීම, එනම් රජු සමීපයේදී ම දේවිය අමතා ‘ආර්යාවනි, අපට ඔබතුමියගෙන් කිසිවක් නොලැබුණි. අප දෙස නොබලන්නේ කුමක් නිසාදැ’යි කීය. එවිට අගමෙහෙසිය ‘පුතණුවනි, රජතුමාගෙන් මට ද ලැබෙන දෙයක් නැත. ඉතින් ඔබට කුමක් දෙන්නද? අප වනගතව සිට නුවර බලා එන කල්හී, වැද්දකුගෙන් තෑගි වශයෙන් ලැබුණු පිළිස්සූ තලගොයා, තනිවම ගිල දැමූ රජතුමා, දැන් මට කුමක් නම් ලබාදේ’දැයි කීවාය. එය අසා සිටි ඇමතිවරයා ‘උත්තමාවිය, එසේ නොකියනු මැනවි. රජතුමා කිසිවිටෙක එබන්දක් නොකරන්නේ යැ’යි කීවේය. එවිට රාජදේවිය පුතණුවනි, එය ඔබ නොදනී. එය දන්නේ රජුත් මාත් පමණකැ’යි පවසා මේ ගාථාව කීවාය.
රජතුමනි, වන මැද දී කඩුවෙන් හා සන්නාහයෙන් සන්නද්ධව වල්කොල හැඳ සිටි දා සිට, ඇසතු අත්තෙහි එල්ලන ලද පැළහූ තලගොයා පලාගිය දා සිට, මා විසින් ඔබ තේරුම් ගන්නා ලද්දෙහිය.
මෙහි **‘තදෙව’** යනු එකල සිට මොහු මට කිසිවක් නොදෙන්නෙකි, මා වෙනුවෙන් කිසිවක් නොකරන්නෙකැයි, මෙසේ ඔබ ගැන දන්නා ලදි. අන් අය ඔබේ ස්වභාවය නොදනිති’ යන අර්ථයි. **‘ඛග්ගඛන්‍ධස්ස’** යනු ‘කඩුවෙන් සැරසුණු’ යන අර්ථයි. **‘තිරීටිනො’** යනු ‘පට්ටා වස්ත්‍ර හැඳ සිටි’ යන අර්ථයි. (මෙය කැලයේ සිට එන කල්හි සිදුවූවකි) **‘පක්ක’** යනු ‘අඟුරුවලින් පිළිස්සූ යන අර්ථයි. **‘ගොධා පලායථ’** යනු ‘මෙසේ රජු කළ වැරදි පිරිස මැද දී ප්‍රකට කොට කීවාය’, යන අර්ථයි.
ඒ ඇසූ බෝසත් තෙමේ රාජදේවිය අමතා ‘උත්තමාවිය, ඔවුනොවුන් අතර අමනාපකම් තබාගෙන කෙසේ නම්, එක්ව ජීවත් වෙහිද? එසේ ගෙවන ජීවිතය අඹු-සැමි දෙදෙනාගේම අපහසුවට, ලතැවිල්ලට හේතු වේ. එබැවින් කුමක් නිසා තවදුරටත් මෙහි වෙසේදැ’යි කියා, දේවියට උපදේශ වශයෙන් මේ ගාථා දෙක පැවසීය.
අවනත වන්නාට, අවනත වන්න. ඇසුර ප්‍රිය කරන්නා, ඇසුරු කරන්න. තමා ගැන සොයා බලන්නාගේ කටයුතු, සොයා බලන්න. තමාට අයහපත කරන්නාට, යහපත නො කරන්න. තමාගේ ඕනෑ එපාකම් ඉටු නොකරන්නාගේ ඕනෑ-එපාකම්, ඉටු නොකරන්න.
තමා හැර දමන්නා, අත් හරින්න, (ඔහු ගැන) ආශාවක්වත් සිතේ රඳවා නොගන්න. සිතේ අමනාපයෙන් නොඇල්මෙන්, සේවය නොකරනන්. ලෝකය විශාලය. ගෙඩි නොමැති ගසක් හැරදමන කුරුල්ලකු මෙන්, වෙනත් කෙනකු ගැන විමසා බලන්න. (අනිකකු තෝරා ගන්න.)
මෙහි **‘නමෙ නමන්තස්ස’** යනු ‘යමෙක් තමා කෙරෙහි මෘදු සිතින් නැමේද? පෙරළා ඔහුට නැමෙන්නේය’, යන අර්ථයි. **‘කිච්චානුකුබ්බස්ස’** යනු ‘තමාගේ වැඩක් යෙදුණු විට එය ඉටුකර දෙන්නාට’, යන අර්ථයි. **‘අනත්‍ථකාමස්ස’** යනු ‘අවැඩ කරන්නාට’, යන අර්ථයි. **‘වනථංන කයිරා’** යනු ‘තමා අත්හළ කල්හී, ඔහු කෙරෙහි ආශාව-සෙනෙහස-ඇල්ම නොකරන්න’, යන අර්ථයි. **‘අපෙතචිත්තෙන’** යනු ‘අමනාපයෙන් නොඇලුණු සිතින් යන අර්ථයි. **‘න සම්භජෙය්‍ය’** යනු ‘එක් නොවන්නේය’ යන අර්ථයි. **‘අඤ්ඤං සමෙක්ඛෙය්‍ය’** යනු ‘අනෙකකු සොයා බලන්නේය. යම් සේ කුරුල්ලෙක් ගස ඵල රහිත බව දැන, වෙනත් ඵල භරිත ගසක් කරා යා ද? එසේ ඇලුම් රහිත පුරුෂයා තේරුම් ගෙන, වෙනත් සෙනේවන්තයකු වෙත එළඹෙන්නේය’ යන අදහසයි.
බෝසතුන්ගේ මේ කථාව අසන්නට අසන්නට, රජතුමාගේ සිත දේවිය කෙරෙහි වඩාත් සමීප වන්නට විය. දේවියගේ නොයෙක් ගුණ සිහිකළ රජතුමා සිය දේවිය අමතා, ‘සොඳුර, මෙපමණ කලක් ඔබ ගැන නොසලකා හැරීම සම්බන්ධයෙන් සිත් අමනාප කොට නොගන්න. පඬිවරයකුගේ උතුම් කථාවක් නිසා, ඔබේ ගුණ වඩ වඩා මට සිහිවිය. මගේ වැරදි මෙතෙක් ඉවසා සිටි ඔබට, මගේ මේ මුළු රාජ්‍යයම දෙමි’යි කියා, මේ ගාථාවද ප්‍රකාශ කෙළේය.
දේවිය, ඔබේ කෘතඥ බව තේරුම් ගත්, ඒ මම ශක්ති පරිද්දෙන් ඔබට යුතුකම් ඉටු කරන්නෙමි. ඔබට සියලු ඉසුරු දෙමි. ඔබ යමකුට යමක් දීමට රිසි වෙහිද? ඒවාද දෙමි.
මෙහි **‘සො’** යනු ‘ඒ මම’, යන අර්ථයි. **‘යථානුභාවං’** යනු ‘ශක්තිය හා බලය අනුව’, යන අදහසයි. **‘යස්සිච්ඡසි’** යනු ‘ඔබ යමකුට යමක් දීමට රිසිද? ඔහුට මේ රාජ්‍යය ආදි කොට ඇති සියල්ල දෙමි’ යන අර්ථයි.
මෙසේ කියා රජතුමා දේවියට සියලු යස-ඉසුරු දුන්නේය. තමාට දේවියගේ ගුණ සිහිපත් කරවූයේ මොහු යැයි සලකා, පණ්ඩිත වූ ඇමතිතුමාටද, මහත් යස-ඉසුරු තෑගි කිරීමට, රජතුමා අමතක නොකෙළේය.
බුදුරජාණන් වහන්සේ මේ කථාව ගෙනහැර දක්වා සත්‍යය ප්‍රකාශ කොට ජාතකය නිමවා වදාළ සේක. දේශනාව අවසානයේ දී, දම්පති යුවල සෝවාන් ඵලයට පත්වූහ.
අනතුරුව බුදුරජාණන් වහන්සේ පූර්වාපර සන්ධි ගලපමින් එදා අඹු-සැමි යුවල නම්, මෙදා අඹු-සැමි යුවලමය. එදා පණ්ඩිත ඇමතිවරයා වූ කලී, ‘මම ම යැ’යි, බුදුරජාණන් වහන්සේ, තමන් වහන්සේ දක්වා වදාළ සේක.
**‘ගවඤ්චෙ තරමානානං’** යන මේ ගාථා කොටස අයත් ජාතක කථාව බුදුරජාණන් වහන්සේ දෙව්රම් වෙහෙර වැඩවාසය කරන සේක්, රජුට කරන ලද අවවාදයක් නිමිති කොටගෙන වදාළ සේක. මෙහි වර්තමාන කථා වස්තුව සකුණ ජාතකයෙහි දක්නට ලැබෙන්නේය. ඒ අනුව බුදුරජාණන් වහන්සේ මහරජු අමතා ‘රජතුමනි, පෙර රජදරුවෝ පඬිවරුන්ගේ දේශනා අසා, දැහැමින් රජය කරවා අවසන දෙව්ලොව ගියාහු යැ’යි වදාරා, රජුගේ අයැදුමින් මේ අතීත කථා වස්තුව මෙසේ වදාළ සේක.
පෙර බරණැස් නුවර බ්‍රහ්මදත්ත රජු රාජ්‍යය කරවන කල්හි, අප බෝසත් තෙමේ බමුණු කුලයක ඉපිද, නිසි වියට පත්වූයේ, උගත යුතු වූ සියලු ශිල්ප ඉගෙන ගෙන, තවුස් පැවිද්දෙන් පැවිදිව අභිඥා හා සමාපත්තිද උපදවාගෙන, හිමාලයෙහි රමණීය වූ බිම්කඩෙක අසපුවක් සාදා ගෙන, වනමුල් පලවැලින් ජීවත් වෙයි. එකල රජතුමා තමාගේ කිසියම් අඩුපාඩුවක්, වැරැද්දක් ඇත්දැයි සොයමින් ස්වයං පර්යේෂණයෙහි යෙදෙමින් කල්ගත කරයි. එක්දිනක් රටේ ජනතාව තමාගේ අගුණ කතා කෙරේදැ’යි විමසා බැලීමට තීරණය කරගත් රජතුමා, රට පුරාම දූතයන් යොදවා ඒ ගැන මැනවින් සොයා බැලීය. අනතුරුව තමාගේ දොස් දකින්නකු රට තුළ නැති බව දැනගත් නමුත්, ඉන් සෑහීමට පත් නොවූ රජතුමා වෙස්වලාගෙන, ජනපද චාරිකාවෙහි යෙදෙන්නට අදිටන් කර ගත්තේය. මේ චාරිකාවෙන් පසුව රට තුළත් ඉන් බැහැරවත් තමාට දොස් නගන්නෙකු නොමැති බව තේරුම් ගත් ඔහු, තමාගේ ගුණ පමණක් දකින ඒ ගැන කතාකරන රටවැසියන් ගැන සතුටු වී, තම රටට අයත් හිමාල වන පෙදෙසෙහි වත් තමාගේ දොස් දකින්නකු ඇත්දැයි සිතා, ඒ ගැන සෙවීමට හිමාල වනපෙතට පිවිසියේය. කැලයේ සැරිසරන රජතුමාට බෝසත් තවුසාගේ අසපුව ඇස ගැසුණි. අසපුව වෙත ගිය රජතුමා, පළමුකොට බෝසතුන්ට නමස්කාර කොට, පිළිසඳර නිමාකර එකත්පස්ව, හිඳ ගත්තේය.
බෝසත් තාපසයා කැලයෙන් ගෙනෙන ලද ඉදුණු නුගගෙඩි රජතුමාට අනුභව කිරීමට දුන්නේය. මේ නුගගෙඩි මිහිරිය, සාරයෙන් පිරිපුන්ය. හකුරු රසයෙන් යුක්තය. ඒවා රජුට දුන් තවුසා රජු අමතා, ‘පින්වත, මේ නුගගෙඩි අනුභව කොට පැන් පානය කරනු මැනවැ’යි කීය. රජතුමාද එසේ කොට, ‘ස්වාමීනි, මේ නුග ගෙඩි අතිශයින් රසවත්ය. ඉතා මිහිරිය. ඊට හේතුව කුමක්දැ’යි තවුසාගෙන් පිළිවිසීය. එවිට තවුසා පිළිතුරු දෙමින් ‘පින්වත, එසේය, ඒකාන්තයෙන් මේ රටේ රජතුමා දැහැමියකු විය යුතුය. රජු දැහැමින් රාජ්‍යය කරවන කල්හි, සැමදේම සඵල වේ. යටත් පිරිසෙයින් ගස්වැල්වල ගෙඩි පවා මෙසේ වේ. රජවරු අදැහැමි කල්හි, සියල්ල අයහපත් වේ. තෙල්-මීපැණි ආදිය පමණක් නොව මනමුල් පලවැල පවා අමිහිරි වේ. නිසරු වේ. හුදෙක් මුළු රටම නිසරු වේ. තවද රජු දැහැමි වනවිට මුළු රටම සරු වේයැ’යි, උත්තර දුන්නේය. තමා රජු බව නො හැඟවූ රජතුමා ‘ස්වාමීනි, එසේ වී නම් එකත් එකටම අපේ රජතුමා දැහැමියකු විය යුතුයැ’යි කියා, තවුසාට වැඳ පිටත්ව බරණැසට ගොස්, ‘තවුසාගෙන් වචන විමසා බැලිය යුතුයැ’යි, තීරණය කොට අධර්මයෙන් රට පාලනය කිරීමට පටන් ගත්තේය. ටික කලකට පසු රජතුමා නැවත වතාවක් තවුසා බැහැදැකීමට, හිමවතට ගියේය.
පෙර පරිදිම තවුසා රජුට නුග ගෙඩිවලින් සංග්‍රහ කෙළේය. නුග ගෙඩි තිත්ත බව වහා රජුට වැටහුණි. සැණෙකින් කෙළත් සමග නුග ගෙඩිය කටින් ඉවතට දැමූ රජතුමා, ‘ස්වාමීනි, ඉතා රසවත් වූ නුග ගෙඩිවලට කුමන විපතක් වීදැ’යි තවුසාගෙන් විමසීය. එවිට බෝසත් තෙමේ ‘පින්වත, ඒකාන්තයෙන් රජු අදැහැමියකු විය යුතුය. එසේ නොමැති නම් මෙය කෙසේවත් සිදු නොවිය හැකිය. රජවරු අදැහැමි කල්හී, සියල්ල නො පිට පෙරළේයැ’යි කියා, මේ ගාථා දේශනා කෙළේය.
යම් සේ නදිය තරණය කරන ගවයන් අතුරෙන්, ප්‍රධාන ගවයා ඇදව යේද? නායකයා ඇදේට යනවිට සෙසු ගවයෝ ම ඇදේටම යෙති.
එපරිද්දෙන් මිනිසුන් අතර යමෙක් ශ්‍රේෂ්ඨ ද? යම් විදියකින් ඔහු අධර්මයෙහි හැසිරේ නම්, සෙසු ප්‍රජාවද එසේම වේ. යම් විදියකින් රජ අධාර්මික වේද? එවිට මුළු රට දුකට වැටේ.
ඉදින් නදිය තරණය කරන ගවයන් අතුරෙන් ප්‍රධාන ගවයා, සෘජුව යේද? නායකයා සෘජුව යන කල්හී, සෙසු ගවයෝ ද, සෘජුවම යෙති.
එපරිද්දෙන් මිනිසුන් අතර යමෙක් ශ්‍රේෂ්ඨ ද? යම් හෙයකින් ඔහු ධර්මයෙහි හැසිරේ නම්, සෙසු ප්‍රජාව ද එසේම වේ. ඉදින් රජ දැහැමි වේද? එවිට මුළු රටම සුවපත් වේ.
මෙහි **‘ගවං චෙ තරමානානං’** යනු ‘නදිය තරණය කරන ගවයන් අතුරෙන්’, යන අර්ථයි. **‘ජිම්හං’** නයු ‘ඇද-වක්’ යන අර්ථයි. **‘නෙත්තෙ’** යනු ‘නායකත්වය ගෙන ගමන් කරන ගව ජ්‍යෙෂ්ඨ වූ ප්‍රධාන ගවයා’ යන අර්ථයි. **‘පගෙව ඉතරා පජා’** යනු ‘සෙසු සත්තු පළමුවැන්නා අනුව අධර්මයෙහි හැසිරෙති’ යන අර්ථයි. **‘දුක්ඛං සෙති’** යනු ‘හුදෙක් වැදහෙවීමම නොව සිවු ඉරියව්හිම දුක් විඳී’, යන අර්ථයි. **‘අධම්මිකො’** යනු ‘ඉදින් රජ ඡන්‍දාදියෙන් අගතියට ගමන් කිරීම් වශයෙන් අධාර්මික වේ’ යන අර්ථයි. **‘සුඛං සෙති’** යනු ‘ඉදින් රජ අගතියට යාම අත්හැර, දැහැමි වේද? එවිට මුළු රටම සිවු ඉරියව්හිම සැපයට පත්වේ’ යන අදහසයි.
මෙසේ බෝසතුන්ගේ දහම් ඇසූ රජතුමා තමා රටේ රජු බව එතුමාට දන්වා, ‘ස්වාමීනි, මුලදී නුග ගෙඩි මිහරි කළ මම ම, පසුව ඒවා තිත්ත රස කෙළෙමි. එබැවින් නැවත වරක් මම ඒවා මිහිරි රසයට පත් කරන්නෙමැ’යි කියා, බෝසතුන් වැඳ, පෙරළා නුවරට ගොස්, දැහැමින් රාජ්‍යය විචාරා සියල්ල යථා තත්ත්වයට පත් කෙළේය.
බුදුරජාණන් වහන්සේ මේ ධර්මය දේශනා කොට ජාතකය නිමවා වදාළ සේක. තවද එදා රජතුමා නම්, ආනන්ද තෙරණුවෝය. තාපසයා වූ කලී, ‘මම ම වීමි’යි, බුදුරජාණන් වහන්සේ, තමන් වහන්සේ දක්වා වදාළ සේක.
**‘මහා පවඩ්ඪකායො සො’** යන මේ ගාථා කොටස අයත් ජාතක ධර්මදේශනාව බුදුරජාණන් වහන්සේ වේළුවනාරාමයේදී, දෙව්දතුන් අරබයා දේශනා කළ සේක. මෙහි වර්තමාන කථා වස්තුව, මීට ඉහත දී දක්වන ලදි. මේ එහි කෙටි විස්තරයකි. දිනක් බුදුරජාණන් වහන්සේ සැරියුත් තෙරුන් අමතා, ‘සාරිපුත්‍රය, එදා ඔබ දුටු දෙව්දත් තෙර කුමක් කෙළේදැ’යි විචාළ සේක. ඊට පිළිතුරු දෙන සැරියුත් තෙරණුවෝ, ‘ස්වාමීනි, ඔබවහන්සේ අනුකරණය කෙරෙමින් ඔහු විජිනිපත මා අතට දී, නික්ම ගොස් වැදහොත්තේය. ඉන් කිපුණු කෝකාලිකයා දෙව්දතුන් වෙත දිවගොස් නිදන දෙව්දතුන්ගේ පපුවට දණිස්සෙන් ඇන්නේය. මෙසේ දෙව්දත් ඔබවහන්සේ අනුකරණය කරන්නට ගොස් දුකම ලැබුවේ යැ’යි කීය. ඒ ඇසූ බුදුරජාණන් වහන්සේ ‘සාරිපුත්‍රයා, දෙව්දත් තෙමේ දැන් පමණක් නොව පෙරද මා අනුකරණය කරන්නට ගොස් දුක් වින්දේයැ’යි, වදාරා සැරියුත් තෙරුන්ගේ අයැදුමෙන් මේ අතීත කථාව වදාළ සේක.
අතීතයෙහි බරණැස් නුවර බඹදත් රජු රාජ්‍යය කරවන කල්හි, බෝසත් තෙමේ සිංහ ජාතියෙහි ඉපිද හිමාලයෙහි කිසියම් ගුහාවෙක වාසය කරයි. දිනක් මේ සිංහයා මීමකු මරා මස් කා පැන් බී පෙරළා එන විට ඒ දැක බියට පත්වූ එක් සිවලෙක් පලා යන්නට උත්සාහ කොට එය නොහැකිව උඩුබැලි අතට බිම පෙරළුණේය. ඒ දුටු සිංහයා ‘මේ කිමදැ’යි විචාළේය. එවිට සිවලා ‘ස්වාමීනි, මම ඔබට උපස්ථාන කරන්නට කැමැත්තෙමි’යි කීය. ‘එසේ නම් මා සමග එව’යි, සිංහයා සිවලා ද කැටුව සිය නවාතැනට ගොස්, එදා සිට දිනපතා මස් ගෙනැවිත් දෙමින් සිවලා පෝෂණය කෙළේය. කලකට පස් මෙසේ සිංහයාගේ ඉඳුල් කා විශාල වූ සිරුරක් ඇති සිවලාට මහත් මානයක් සිත්හි හට ගත්තේය. වහා සිංහයා වෙත ගිය ඌ ‘ස්වාමීනි, මම මෙතෙක් කල් නිරතුරුව ඔබට පළිබෝධයක්, කරදරයක් වීමි. ඔබ නිතර නිතර මස් ගෙනවුත් මා පෝෂණය කෙළෙහිය. අද ඔබතුමා මේ ගුහාව තුළම හිඳිනු මැනව. මම ගොස් එක් ඇතකු මරා, මස් කා ඔබටද ගෙනෙන්නෙමි’යි, ගර්වයෙන් කීය. එවිට සිංහයා සිවලා අමතා, ‘නුඹ ඊට උත්සාහ නො ගනුව, නුඹ ඇතුන් මරා මස් කන ජාතියක උපන්නකු නොවේ. ඇතුන් වනාහී විශාල-දැවැන්ත ශරීර ඇති සත්ත්ව විශේෂයකි. මම නුඹට ඇතකු මරා දෙන්නෙමි. එබැවින් මා කියන්නට විරුද්ධ නොවී, කියන දේ කරව’යි කියා මේ ගාථාව කීය.
සිවල, ඇතා විශාල සතෙකි. වැඩුණු කයක් ඇත්තෙකි. දිගු දළ ඇත්තෙකි. යම් ජාතියක සත්තු ඇතුන් අල්ලා ගනිද්ද? නුඹ එබඳු කුලයක නූපන්නෙකි.
මෙහි **‘බ්‍රහා’** යනු ‘විශාල’, යන තේරුමයි. **‘පවඩ්ඪකායො’** යනු ‘උස්ව වැඩුණු කය ඇත්තෙකි’, යන අර්ථයි. **‘දීඝදාඨො’** යනු ‘දිගු දළ ඇත්තෙකි, ඒ දළවලින් තොප වැන්නවුන්ට පහර දී මරණයට පමුණුවයි’ යන අදහසයි. **‘යත්‍ථ’** යනු ‘යම් සිංහ කුලයක ඉපදුණු අය, උතුම් මදැතකු අල්ලා ගනිද්ද? නුඹ එහි නූපන්නෙකි, සිවල් පවුලේ උපන්නෙකි’ යන අර්ථයි.
මෙසේ සිංහයා පුන පුනා වළකද්දීත් සිවලා ගුහාවෙන් නික්ම තෙවරක් සිවල් හඬ නගා, අසල තිබූ පර්වත මුදුනකට නැග්ගේය. එහි සිට පර්වත පාමුල බලන ඌට, ඒ අසල සිටි එක් කළු පැහැති ඇතකු දුටුවේය. ‘එකහෙලාව ඇතාගේ කුම්භස්තලයට පැනිය යුතුයැ’යි තීරණය කළ සිවලා මහත් වෙර යොදා ඇතු මතට පැන්න නමුදු, පෙරළී ගොස් ඇතු පාමුල වැටුනේය. එවිට ඇතා ඉදිරි පයක් ඔසවා සිවලා පාගා දැමුවේය. ඇත් පාදයට යට වූ සිවල් හිස සුණුවිසුණු වී ගියේය. මෙසේ සිවලා කෙඳිරි නොගා ම මියපරලොව ගියේය. ඇතාද කුංචනාද කරමින් කැලෑ වැදුනේය. බෝසත් සිංහයා පර්වත මුදුනට නැග, විපරම් කොට සිදුවූ විපත බලා, ‘සිවලා තමාගේම මානය හේතු කොටගෙන විනාශයට පත් වූයේ යැ’යි කියා, මේ ගාථා තුන ප්‍රකාශ කෙළේය.
සිංහ ව නූපන් යමෙක් සිංහ හැඟීමෙන්, තමා කෙරෙහි සිංහ ලීලාව මවාපායිද? ඔහු ඇතාට ළංව කෙඳිරිගාන සිවලා මෙන්, බිම හොවී.
යශස් ඇත්තා වූ විශාල සිරුරකින් හෙබි, මහා බලැති උතුම් පුද්ගලයෙකුගේ ශක්තිය - බලය හා උත්පත්තිය, නොවිමසා බලා ඇතුගෙන් මැරුම් කෑ ඒ සිවලා හෝනේමය.
යමෙක් මේ ලෝකයේ තමා තුළ වූ ශක්තිය හා බලය තේරුම් ගෙන, තරම දැන ක්‍රියා කෙරේද? ජපයෙන් ද, මන්ත්‍රණයෙන්ද, සුභාෂිතයෙන්ද, පරීක්‍ෂාකාරී වූ හේ, මහත් වූ ජයග්‍රහණයක් ලබයි.
මෙහි **‘විකුබ්බති’** යනු ‘පරිවර්තනය කරයි’, යන අර්ථයි. **‘කුට්ඨූව’** යනු ‘සිවලා මෙන්’, යන අර්ථයි. **‘අනත්‍ථුනං’** යනු ‘කෙඳිරිගාන’ යන අර්ථයි. මෙසේද කියන ලදි. යම් සේ මේ සිවලා මහත් වේදනාවට පත්ව කෙඳිරිගාමින් බිම හොවීද? එසේ යම් වෙනත් දුබලයෙක් බලවතකු සමග සටන් කෙරේද? ඔහු ද එබඳුම වේ’ යන අර්ථයි.
**‘යසස්සිනො’** යනු ‘ඉසුරුමත් බවින් යුතු’, යන අර්ථයි. **‘උත්තම පුග්ගලස්ස’** යනු ‘කාය බලයෙන් හා ඤාණ බලයෙන් යුත් උතුම් පුද්ගලයෙකුගේ, යන අර්ථයි. **‘සඤ්ජාතඛන්‍ධස්ස’** යනු ‘මනා හැඩහුරුකම්වලින් යුතු මහා දේහයක් ඇති’, යන අර්ථයි. **‘මහබ්බලස්ස’** යනු ‘මහත් භක්තිය ඇති’, යන අර්ථයි. **‘ථාම බලූපපත්ති’** යනු ‘මෙබඳු වූ සිංහයාගේ ‘ථාම’ සංඛ්‍යාත බලයත්, ‘සිංහ ජාති’ සංඛ්‍යාත උපතත් නොදැන, එනම් කාය ශක්තියත් ඤාණ බලයත් සිංහ උපතත් දැන’, යන අර්ථයි. **‘සසෙති’ **යනු ‘තමනුත් ඔහු හා සමාන යැයි’, හඟින මේ සිවලා ඇතු විසින් නසනු ලැබ, මරණ මංචකයේ නිදයි’, යන අර්ථයි.
**‘පමාය’** යනු ‘පමණ දැන පරීක්‍ෂා කොට බලා’, යන අර්ථයි. **‘පමාණා’** යනුද පාඨයකි. තමාගේ පමණ දැනගෙන, එනම් යමෙක් තමාගේ පමණ දැන කටයුතු සිදු කෙරේද? යන අර්ථයි. **‘ථාමබලං’** යනු ‘ථාම’ සංඛ්‍යාත බලයයි. එනම් කාය ශක්තියත් ඤාණ බලයත්’ යන අර්ථයි. **‘ජප්පෙන’** යනු ජපයෙන් ද ප්‍රාර්ථනාවෙන් ද යන අර්ථයි. **‘මන්නෙන’** යනු ‘අන් පඬිවරුන් සමග මන්ත්‍රණය කොට සිදු කිරීමෙන්, යන අර්ථයි. **‘සුභාසිතෙන’** යනු ‘සත්‍යාදී ගුණයන්ගෙන් යුතු, නිවැරදි වචනයෙන්’, යන අර්ථයි. **‘පරික්ඛවා’** යනු ‘පරීක්‍ෂාකාරී වූ’, යන අර්ථයි. **‘සො විපුලං ජිනාති’** යනු ‘යමෙක් මෙබඳු වේද? එනම් කිසියම් ක්‍රියාවක් කරන්නා තමාගේ ශක්තියත් ලයත් දැන, ජප මන්ත්‍ර වශයෙන් පිරිසිඳ තේරුම් ගෙන, යහපත් වචන කතා කරමින්, ඒ ක්‍රියාව කෙරේද? ඔහු විශාල වූ ද, මහත් වූ ද, ජයග්‍රහණයක් ලබයි, නො පිරිහෙයි’ යන අදහසයි.
මෙසේ බෝසත් තෙමේ, මේ ගාථා තුනෙන් මෙලොව කටයුතු සිදු කළයුතු ආකාරය ප්‍රකාශ කෙළේය.
බුදුරජාණන් වහන්සේ මේ ධර්ම දේශනාව ගෙනහැර දක්වා ජාතකය නිමවා වදාළ සේක. තවද එදා සිවලා නම්, දේවදත්තය. සිංහයා වූ කලී ‘මම ම යැ’යි බුදුරජාණන් වහන්සේ, තමන් වහන්සේ දක්වා වදාළ සේක.
**‘තිණං තිණන්ති ලපසි’** යන මේ ගාථාව අයත් ජාතක කථාව බුදුරජාණන් වහන්සේ දෙව්රම් වෙහෙර වැඩවාසය කරන සේක්, එක්තරා කුහක භික්‍ෂු කෙනෙකුන් අරබයා වදාළ සේක. මෙහි වර්තමාන කථා වස්තුව මීට පෙර කියන ලදි. එහි අතීත කථා පුවත මෙසේය.
අතීතයෙහි බරණැස් නුවර බඹදත් රජු රාජ්‍යය කරවන කල්හි, අප බෝසත් තෙමේ ඒ රජතුමාට අර්ථයෙන් හා ධර්මයෙන් අනුශාසනා කරන ඇමතිවරයා විය. දිනක් බරණැස් රජතුමා මහත් වූ සේනාවක් ගෙන, කොසොල් රජුගේ රටට වැද සැවැත් නුවරට පිවිස, යුදකොට ඒ නුවරත්, රජුත් අල්ලා ගත්තේය. කොසොල් රජුට ‘ඡත්ත’ නමින් පුත් කුමරෙක් විය. ඔහු මේ යුද්ධය පවතිද්දී වෙස්වලාගෙන නුවරින් පිටව ගොස්, ‘තක්‍ෂිලා’ නුවරට පිවිසුණි. එහි නැවතුණු ඔහු ත්‍රිවේදයත් අටළොස් ශිල්පත් උගෙන තක්‍ෂිලාවෙන් නික්ම, එකල පැවති ආගම්ද වෙනත් ශිල්ප ශාස්ත්‍රද ඉගෙන ගනිමින් ගමින් ගම ගොස් අවසානයේදී, එක් පසල් ගමකට පැමිණියේය. මේ අතර තාපසවරු පස්දෙනෙක් එවකට එම ගම අසල පන්සලක් තනාගෙන, තවුස් දම් පුරමින් ජීවත් වූහ. ඉහත කී රාජකුමාරයා ඒ තවුසන් වෙත එළඹ, ‘මොවුන්ගෙන් කිසිවක් උගත යුතුයැ’යි සිතා, ඔවුන් සමීපයෙහි පැවිදි වී, ඔවුන් දත් සියල්ල උගත්තේය. පසුකලෙක මේ රාජකීය තවුසා තවුස් පිරිසෙහි නායකයා විය.
ඉක්බිති එක් දවසක් තවුස් පිරිවර ඇමතූ ඔහු, ‘පින්වත් තවුසනි, නුඹලා කුමක් නිසා, මධ්‍යම දේශයට නොයවුදැ’යි විචාළේය. ‘ස්වාමීනි, මධ්‍යම දේශයෙහි මිනිස්සු නම් පණ්ඩිතයෝ වෙති. ඔවුහු අපගෙන් ප්‍රශ්න අසති. අප ලවා අනුමෝදන් කරවති. මංගල පාඨ අප ලවා කියවති. ඒවා අපට නොහැකි වුවහොත් ඊට ඔවුහු ගරහති. අපි ඊට බියෙන් එහි නොයමු’යි සෙසු තවුසෝ පිළිතුරු දුන්හ. එවිට නායක තවුසා ‘පින්වත් තවුසනි, තෙපි කිසිදේකට බිය නොවවු, මම ඒ සියල්ල කරන්නෙමි’යි කීය. මෙසේ එහි යන්නට තීරණය කරගත් ඔවුහු සියලු දෙනා තම තමාට අයත් විවිධ වූ තවුස් පිරිකර ද ගෙන පිටත්ව ගොස්, පිළිවෙලින් බරණැස් නුවරට පැමිණුනහ. බරණැස් රජතුමා ද කොසොල් රජු තමාගේ අත්අඩංගුවට ගෙන, එහි පාලනයට තමාගේ නියෝජිතයකු තබා, එහි වූ ගෙන යා හැකි වටිනා සම්පත් සියල්ල ද රැගෙන, බරණැසට ගොස් තම රාජකීය උද්‍යානයෙහි තමා අයත් කොටගත් ඒ සියලු වස්තුව, විශාල ලෝහමය සැළියක බහා, රහසිගතව නිදන්කොට තබා, රජවාසලට ගියේය. මෙසේ බරණැස් නුවරට පැමිණි ඉහත කී තාපසවරු බරණැස් රජුගේ උයනෙහි රාත්‍රිය ගතකොට, ඊට පසුදා නගරය තුළ පිඬුසිඟා ගියහ. මෙසේ පිඬු සිඟීමෙහි යෙදුණු ඔවුහු, අනුක්‍රමයෙන් රජමැදුරට පැමිණියහ. රජතුමා ඔවුන්ගේ ඉරියව් ගැන පැහැදී, උඩුමහල් තලයට කැඳවා, ඔවුන් එහි හිඳුවා කැඳ හා වෙනත් කෑ යුතු දේ දීමෙන් ආදරයෙන් ඔවුන්ට සලකා, බත සකස් වනතුරු, විවිධ ප්‍රශ්න ඔවුන්ගෙන් ඇසීය. ‘ඡත්ත’ නම් වූ මේ නායක තවුස්තුමා රජුගේ සිත් ගනිමින්, ඒ සියලු ප්‍රශ්න විසඳා, අනතුරුව බත් කිස නිමවා අවසානයේදී විසිතුරු අනුමෝදනාවක්ද කෙළේය. ඊට අතිශයින් පැහැදුණු රජතුමා, ඒ සියලු දෙනාම, සිය උයනෙහි නැවතීම සඳහා කැමති කරවා ගත්තේය.
ඡත්ත තවුසා නිදන් ගන්නා මන්ත්‍ර දත්තෙකි. ඔහු එහි වෙසෙමින් ‘මෙ රජු විසින් මාගේ පියාගේ ධනය, කොතැනක සඟවා තබන ලදදැ’යි මන්ත්‍ර ජපකොට බලා, එය තමා වෙසෙන උයනෙහි ම නිදන්කොට ඇති බව, දැනගත්තේය. ඉන්පසු ඔහු ‘මම මේ ධනය ද, අත්පත් කොටගෙන මට අයත් රජය ද, සතු කර ගන්නෙමි’යි සිතා, සෙසු තවුසන් අමතා, ‘පින්වතුනි, මම කොසොල් රජුගේ පුතා වෙමි. මේ බරණැස් රජු විසින් අපගේ රජය පැහැර ගන්නා ලදි. මම වෙස් වලාගෙන සැඟව ගොස්, මෙපමණ කලක් දිවි රැක ගත්තෙමි. දැන්න කුලසන්තක ධනය මෙහි ඇත. මම ඒවා රැගෙන ගොස්, මට අයත් රජය ද ආපසු ගන්නෙමි. එවිට තොපි කුමක් කරන්නෙහු දැ’යි විමසීය. මේ ඇසූ තවුසෝ ‘ස්වාමීනි, අපි සියලු දෙනාම ඔබ සමග එන්නෙමු’යි කීහ. තවුසන්ගේ අදහස පිළිගත් ඡත්ත තවුසා, මහත් වූ සම් මලු රැසක් සකසා එදින රාත්‍රී කාලයෙහි පොළොව සාරා, ධනය පුරවන ලද නිදන් සැළිය ගොඩට ගෙන, සියලු සම්පත් සම් මලුවල පුරවා, සැළිය තණකොළවලින් පුරවා, තිබූ තැනම එය තැන්පත් කොට තබා, ඉහත කී වස්තුවද, පන්සියයක් වූ තම ශිෂ්‍ය තවුසන්ද වෙනත් කුලීකාර මිනිසුන්ද, රැගෙන පලා ගියේය. සැවතට පැමිණි ඔහු, බරණැස් රජුගේ නියෝජිතයා අත්අඩංගුවට ගෙන, රජය ද තමාගේ ග්‍රහණයට නතු කොටගෙන, ප්‍රාකාර-අට්ටාල ආදිය පිළිසකර කරවා, නැවත කිසිදු රජකුට පැහැර ගත නොහැකි වන සේ, සියල්ල තරකොට රාජ්‍යත්වයට පත්විය. මේ අතර බරණැස් රජතුමා, තාපසවරුන් උයනෙහි තිබූ නිදන් වස්තු පැහැරගෙන පලා ගිය බව, කෙසේ හෝ දැන ගත්තේය. වහා උයනට ගිය ඔහු, නිධානය විවරකොට බලා, තණකොළවලින් පිරුණු සැළිය දැක, අහිමි වූ ධනය ගැන ශෝක කරන්නට පටන් ගත්තේය. ඔහුගේ සිහිය අවුල් විය. රජවාසලට පැමිණි ඔහු ‘තණකොළ තණකොළ’ කියමින්, එයම නිතර මුමුණමින්, සිහිමඳව කල්ගෙවන්නට පටන් ගත්තේය. කිසිවකුට රජුගේ ශෝකය තුනී කරන්නට, නොහැකි විය.
මේ තත්ත්වය මැනවින් තේරුම් ගත් බෝසත් ඇමතිතුමා, ‘අපගේ රජතුමා මහත් වූ ශෝකයෙන් නන්දොඩවමින් හැසිරෙයි. ඔහුගේ ශෝකය දුරු කරන්නට මා හැර අන් සමතකු නැත. එබැවින් මොහුගේ සිත තුළ වූ ශෝකය මුලිනුපුටා දමන්නෙමි’යි සිතීය. පසුදිනෙක රජවාසලට ගිය ඇමතිතුමා, වැළපෙන රජු ළඟ හිඳිමින් මේ ගාථාව කීය.
‘තෘණ තෘණ’ යැයි කියහි, කවරෙක් ඔබගේ තෘණ හැර ගත්තේද? කිමෙක්ද? තෘණ ගැනම කියනුයේ, තෘණවලින් ඔබට ප්‍රයෝජනයක් වේද?
මෙහි **‘කින්නු තෙ තිණකිච්චත්‍ථි’** යනු ‘කිමෙක්ද? ඔබට තෘණවලින් කළයුතු වැඩක් වේද?’ යන අර්ථයි. **‘තිණමෙව පභාසසි’** යනු ‘ඔබ වනාහි හුදෙක් ‘තෘණ-තෘණ’ යැයි ඒ ගැනම කියහි, ‘අසවල් තෘණ වර්ගය යැ’යි නොකීවේය. පළමුකොට ‘අසවල් වර්ගය ඒ ගැනම කියහි’, ‘අසවල් තෘණ වර්ගය යැ’යි නොකීවේය. පළමුකොට ‘අසවල් වර්ගය යැ’යි තෘණ වර්ගය කියනු මැනව. අපි ඒවා ගෙනෙන්නෙමු. තවද ඔබට ඉන් වැඩක් නැති නම්, නිකරුණේ නන් දෙඩවීම නවත්වනු මැනව’, යන අදහසයි.
ඒ ඇසූ රජතුමා අනතුරුව මේ ගාථාව කීය.
උසස් වූ, බහුශ්‍රැත වූ, ඡත්ත නම් වූ, බ්‍රහ්මචාරියෙක් මෙහි පැමිණියේය. ඔහු මගේ සියලු දේ ගෙන (ඒ වෙනුවට) තණකොළ බහා තබා ගියේය.
මෙහි ‘බ්‍රහා’ යනු ‘උස් වූ’, යන අර්ථයි. **‘ඡත්තො’** යනු ‘ඔහුගේ නම’යි. **‘සබ්බං සමාදාය’** යනු ‘සියලු ධනය ගෙන’ යන අර්ථයි. **‘නික්ඛිප්ප ගච්ඡති’** යනු සැළිවල තෘණ පුරවා තබා, ගියේ යැයි දක්වමින් මෙසේ කීය’ යන අදහසයි.
රජතුමාගේ වදන් ඇසූ, බෝසත් තෙමේ මේ ගාථාව ප්‍රකාශ කෙළේය.
සුලු දැයින් බොහෝ දෑ කැමැත්තා විසින් මෙයම කළ යුතුය. එනම් තමන්ගේ සියල්ල ගැනීමත්, (අනුන්ගේ තණ පතක්වත් නොගැනීමත්ය. සැළිවල තණකොළ බහා ගියේය. කුමට ඒ ගැන වැලපේද?
අල්ප වූ තෘණවලට වඩා බොහෝ ධනය කැමැත්තා විසින්, මෙසේ මෙය කළයුතු වේ. ඒ කවරේද? පියා සන්තක ධනය මුළුමනින් ගැනීමත්, නොගත යුතුව තිබූ තෘණ නොගැනීමත්ය. මහරජතුමනි, මෙසේ ඒ උස් වූ ඡත්ත නමැත්තා ගතයුතු වූ තම පියා සතු වූ ධනය ගෙන, නො ගත යුතු වූ තෘණ සැළිවල බහා තබා ගියේය. ඒ ගැන කුමට වැලපේද? යන අදහසයි.
ඒ ඇසූ රජතුමා මේ ගාථාව කීය.
සිල්වත්තු (මෙබඳු දෑ) නො කෙරෙති. මෝඩයා එසේ කරයි. නිත්‍ය සීලයක් නැති, දුස්සීලයාගේ පණ්ඩිත බව කුමටද?
මෙහි **‘සීලවන්තො’** යනු ‘යම් සිල්වත් බ්‍රහ්මචාරී කෙනෙක් වෙද්ද? ඔවුහු මෙබඳු දෑ නො කෙරෙති, යන අර්ථයි. **‘බාලො සීලානි කුබ්බති’** යනු ‘අනුවණ දුරාචාරි පුද්ගලයා වූ කලී, මෙබඳු වූ තමාගේ අනාචාර ලක්‍ෂණ පළ කෙරේ’, යන අර්ථයි. **‘අනිච්චං සීලං’** යනු ‘ස්ථිර නැති, දිගු කලක් නො පවතින සීලයෙන් යුතු’ යන අර්ථයි. **‘දුස්සීල්‍යං’** යනු ‘දුසිල් බව’යි. **‘කිං පණ්ඩිච්ච කරිස්සති’** යනු ‘මෙබඳු පුද්ගලයා බොහෝ ඇසූ පිරූ තැනින් ගොඩනගා ගත් පාණ්ඩිත්‍යයෙන් කුමක් කරන්නද? කුමක් ලබන්නේද? ඔහුටම විපතක් කරගන්නේ යැයි, රජතුමා ඔහුට ගරහමින් එසේ කියා, බෝසතුන්ගේ ගාථාවෙන් ශෝකය දුරුකොට ගෙන, දැහැමින් රාජ්‍යය කරවීය’ යන අර්ථයි.
බුදුරජාණන් වහන්සේ මේ ධර්මදේශනාව ගෙනහැර දක්වා, ජාතකය නිමවා වදාළ සේක. තවද එදා ‘බ්‍රහා ඡත්තයා’ නම් මේ කුහක භික්‍ෂුවයි. පණ්ඩිත වූ ඇමතිවරයා වූ කලී ‘මම ම වීමි’යි බුදුරජාණන් වහන්සේ, තමන් වහන්සේ දක්වා වදාළ සේක.
**‘න තෙ පීඨ මදාසිම්ගා’** යන මේ ගාථා කොටස අයත් ජාතක කථා වස්තුව බුදුරජාණන් වහන්සේ දෙව්රම් විහාරයෙහි වැඩවාසය කරන සේක්, එක්තරා භික්‍ෂු කෙනකුන් අරබයා වදාළ සේක. දිනක් එකී භික්‍ෂුව කිසියම් දනව්වක සිට ජේතවනාරාමයට පැමිණ පාසිවුරු කිසියම් තැනක තැන්පත්කොට තබා, බුදුරජාණන් වහන්සේ වෙත ගොස් වැඳ අවුත්, එහි සිටි සාමණේර හිමිවරුන්ගෙන්, ‘ඇවැත්නි, මේ සැවැත්නුවර භික්‍ෂූන්ට උපකාර කරන ප්‍රධාන තැනැත්තා කවුදැ’යි ඇසීය. ඊට පිළිතුරු දෙන සාමණේර හිමිවරු ‘ඇවැත්නි, ‘අනාථපිණ්ඩික මහ සිටුතුමාත්, විශාඛා මහ උපාසිකාවත් භික්‍ෂූන්ට නිතර මහත් සේ උපකාර කෙරෙති. ඔවුහු අපට මවුපියන් වැනියැ’යි කීහ. මේ ඇසූ ඒ භික්‍ෂු නම පසුදා පාන්දරම, හැමදෙනාටම පෙර අනේපිඬු සිටුතුමාගේ ගෙදරට ගියේය. මෙතරම් උදෙන් පිඬුසිඟා යන සිරිතක් කැල ම නැති බැවින්, කිසි කෙනෙක් ඔහු දෙස නොබැලූහ. එවිට එතැනින් කිසිවක් නොලැබූ, ඒ භික්‍ෂුව විශාඛා උපාසිකාවගේ නිවසට ගියේය. අවේලාවෙහි පැමිණි ඔහුට, එතැනින්ද කිසිවක් නොලැබුණි. මෙසේ තැන තැන ඇවිද ගිය ඒ භික්‍ෂු නම, නැවත ආපසු එන ගමන් ඒ ඒ ගෙවල්වලට ගියත්, ඒ වනවිට කැඳත් බතුත් පිරිනමා අවසන් වී තිබුණි. නිරාහාරවම පන්සලට පැමිණි භික්‍ෂුව ‘ශ්‍රද්ධාවක් නැති අප්‍රසන්න පවුල් දෙකකට, මේ පන්සලේ භික්‍ෂූහු සැදැහැවත් පවුල් දෙකකැ’යි කියති’යි මෙසේ අනේපිඬු සිටුතුමාටත්, විශාඛා මහ උපාසිකාවටත්, පරිභව කරන්නට පටන් ගත්තේය.
පසුදිනක මේ සිද්ධිය මාතෘකා කොටගෙන භික්‍ෂූහු දම්සභාවෙහි, ඒ ගැන කතා කරමින් හුන්හ. එවිට අදාළ භික්‍ෂුව කැඳවා ‘එකී සිද්ධිය සත්‍යයක්දැ’යි ඔහුගෙන් ඇසූ සේක. එවිට ඒ භික්‍ෂුව ‘එසේය ස්වාමීනි, එය සත්‍යයකි’යි උත්තර දුන්නේය. ‘මහණ, ඔබ කුමට කිපුනෙහිද? බුද්ධ කාලයට පෙර, තාපසවරු පවා ගෙවල්වලට ගොස් කිසිවක් නොලද මුත් කෝප නොගත්තාහුයැ’යි, වදාළ බුදුරජාණන් වහන්සේ මෙසේ මේ අතීත කථා පුවත දේශනා කළ සේක.
අතීතයෙහි බරණැස් නුවර බ්‍රහ්මදත්ත රජු රාජ්‍යය කරවන කල්හි, අප බෝසත් තෙමේ බමුණු කුලයක ඉපිද, නිසිවියට පත්වූයේ තක්ෂිලාවට ගොස් සියලු ශිල්ප හා ශාස්ත්‍ර උගෙන, පසුකලෙක හිමවතට ගොස්, එහිදී තවුස් පැවිද්දෙන් පැවිදිව, බොහෝ කලක් එහිම වැස, කිසියම් දිනෙක නගරයට පිඬු පිණිස පැමිණියේය. මෙකල බරණැස්නුවර සිටි ප්‍රධාන සිටුවරයා සැදැහැවතෙකි. ප්‍රසන්න පුද්ගලයෙකි. මේ අතර නුවරට පැමිණි බෝසත් තෙමේ, සැදැහැවත් පවුල් ගැන සොයා බලා, සිටුතුමා ගැන අසා දැන, එතුමාගේ නිවසට පිඬු පිණිස ගියේය. ඒ වනවිට සිටුතුමා ගෙදර සිටියේ නැත. රාජකාරි සඳහා රජවාසලට ගිය බැවිනි. සිටුමැදුරෙන් කිසිවක් නොලද තවුස්තුමා, හිස් අතින් ම ආපසු හැරී යන්නට ගියේය. රාජකාරි නිමවා සිය නිවසට පැමිණෙන සිටුතුමාට අතරමගදී, තවුසා මුණගැසිණි. තවුසා දුටු සිටුතුමා තවුසාට වැඳ, සිය නිවසට එතුමා කැඳවා ගෙනගොස්, පා සෝදා වඩා හිඳවා, කැඳ-බත්-කැවිලි ආදියෙන් සංග්‍රහකොට, කෑම ගන්නා අතරතුරේදී කිසිවක් නොවිමසා දානයෙන් පසු, තවුසාට වැඳ එකත්පසෙක හිඳ, ‘ස්වාමීනි, අපේ ගෙදරට පිඬු පිණිස පැමිණ, කිසිදු සත්කාර සම්මානයක් නොලැබ, ගිය යාචකයකු හෝ දැහැමි මහණ බමුණකු හෝ නැත. එහෙත් අද ඔබතුමා අපගේ දරුවන් විසින් නොදුටු බැවින්, අසුනක් හෝ කෑමක්-බීමක් හෝ පා සේදීමක් හෝ කැඳබතක් හෝ, නොලැබම ගියෙහිය. ඒ වූ කලී, අපගේ දෝෂයකි. එබැවින් ඒ දෝෂයට සමාව ගන්නට වටීයැ’යි කියා, මේ ගාථාව ප්‍රකාශ කෙළේය.
බ්‍රහ්මචාරි තාපසතුමනි, (අපි) ඔබට පුටුවක් නොදුන්නෙමු. පානයකුත්, බොජුනකුත් නො දුන්නෙමු. මෙය මාගේ වරදක් ලෙස දකිමි. සමාවුව මැනවි.
මෙහි **‘ත තෙ පීඨමදාසිම්හා’** යනු ‘ඔබට පුටුවක්වත් දෙවන්නට නොහැකි විය’, යන අදහසයි.
මේ ඇසූ බෝසත් තෙමේ මේ ගාථාව කීය.
(මම) ඇලුම් නොකරමි. නොකිපෙමි. මට අප්‍රිය වූ කිසිවක්ද නැත. එසේද වුවත්, මෙය මොවුන්ගේ කුලසිරිතක් විය යුතුය යන, කල්පනාව මාගේ සිත්හි ඇතිවිය.
මෙහි **‘නෙවාභිසජ්ජාමි’** යනු ‘නො ඇලෙමි’ යන අර්ථයි. **‘එතාදිසො’** යනු ‘ඒකාන්තයෙන් මේ පවුල මේ බඳු ස්වභාව ඇත්තේය. මෙය කිසිවෙකුට කිසිවක් නොදෙන පරම්පරාවක් වන්නේ යැ’යි, මෙසේ මාගේ සිතේ අදහසක් ඇතිවිය’ යන අර්ථයි.
එම ප්‍රකාශය අසා සිටි සිටුතුමා, මේ ගාථා දෙක පැවසීය.
අසුන් - පැන් - පා ගල්වන තෙල් යන, මේ සියල්ල පිරිනමමු. මෙය මුතුන් මිත්තන් කාලයේ සිට පැවතෙන, අපේ සදාකාලික වූ කුලදහමකි.
උතුම් නෑයකුට මෙන් සකසා උපස්ථාන කරමු. මෙය මුතුන් මිත්තන් කාලයේ සිට පැවතෙන අපේ සදාකාලික වූ කුලදහමකි.
මෙහි **‘ධම්මො’** යනු ‘ස්වභාව’යි. **‘පිතුපිතාමහො’** යනු පියවරුන් හා මුත්තනුවරුන් සන්තක වූ, යන අර්ථයි. **‘උදකං’** යනු ‘පා සෝදන ජලය’යි. **‘පජ්ජං’** යනු ‘පා ගල්වන තෙල්’ය. **‘සබ්බෙතං’** යනු මේ සියල්ල’යි. **‘නිපදාමසෙ’** යනු ‘නි’ ‘ප’ යන මේවා උපසර්ග වේ. ‘පිරිනමමු’ යන අර්ථයි. ‘දෙමු’යි කියන ලද්දේ වේ. මෙතැන් පටන් සත්වෙනි කුල පරම්පරාව දක්වා අපේ වංශය දායක වංශයෙකැයි දක්වයි’ යන අර්ථයි. **‘උත්තමං විය ඤාතකං’ **යනු ‘අපි දැහැමි ශ්‍රමණයකු හෝ බමුණකු හෝ දැක මෑණියන්ට මෙන් ද, පියාණන්ට මෙන්ද, සකසා සියතින් උපස්ථාන කරමු, යන අර්ථයි.
බෝසත් තෙමේ මෙසේ කීපදවසක් බරණැස් සිටුතුමාට බණ කියමින්, එහිම වැස පසුව නැවත හිමාලයටම ගොස් එහිදී අභිඥාවන් ද, සමාපත්ති ද, උපදවා ගෙන සතුටින් විසීය.
බුදුරජාණන් වහන්සේ මේ ධර්ම දේශනාව ගෙනහැර දක්වා සත්‍යය ප්‍රකාශකොට ජාතකය නිමවා වදාළ සේක. දේශනාව අවසන ඉහත කී භික්‍සුව සෝවාන් ඵලයෙහි පිහිටියේය. බුදුරජාණන් වහන්සේ පූර්වාපර සන්ධි ගළපමින්, එදා බරණැස් සිටුවරයා නම්, අනඳ තෙරුන්ය. තාපසයා වූ කලී ‘මම ම වීමි’ යි වදාළ සේක.
**‘විදිතං ථූසං’** යන මේ ගාථා කොටස අයත් ජාතක කථාවස්තුව බුදුරජාණන් වහන්සේ වේළුවනාරාමයෙහි වැඩවාසය කරන සේක්, අජාසත් කුමරු අරබයා වදාළ සේක. අජාසත් කුමරා මවුකුසට වන් කල්හී, ඔහුගේ මව වන කෝසල රාජදේවියට ‘බිම්බිසාර’ රජතුමාගේ දකුණු උරහිස පලා ලේ බොන්නට දොළදුකක් හටගත්තේය. දේවිය ඉන් මහත් පීඩාවක් වින්දාය. ඇය ඉවසිය නොහැකි තැන, තම පරිවාර කාන්තාවන්ට දොළදුක ගැන කීවාය. එසේ කීවේද, එම කාන්තාවන් නැවත නැවත ප්‍රශ්න කිරීම නිසාවෙනි. කෙසේ හෝ රජතුමා ද, දේවියගේ දොළදුක ගැන දැනගෙන, වහා නිමිති පාඨකයන් වාසලට කැඳවා, දේවියට හටගත් දොළදුක ගැන සියලු විස්තර ඔවුන්ට කියා, එහි පලවිපාක ඔවුන්ගෙන් විමසීය. එවිට නිමිති පාඨකයෝ මැනවින් සිතා බලා, ‘දේවයිනි, දේවිය කුස ඔත් දරුවා කෙදිනක හෝ, ඔබතුමා මරා රාජ්‍ය පැහැර ගන්නේයැ’යි එකහෙලා ප්‍රකාශ කළහ. ඒ ඇසූ රජතුමා ‘ඉදින් මගේම පුතා මා මරා රජය ගන්නේ නම්, එහි ඇති වරද කුමක්දැ’යි කියා තියුණු ආයුධයක් ගෙන තම දකුණු උරහිස පලා රන්තැටියකට ලේ ගෙන, සිය දේවියට පෙවීය. ඉන්පසු රජදේවිය ‘ඉදින් මගේ කුසට පැමිණි දරුවා පීතෘ ඝාතකයෙක් වේ නම්, එබඳු දරුවකුගෙන් මට කවර ප්‍රයෝජනයක් දැ’යි සිතා, ගබ්සා කිරීමේ අදහසින් සිය පරිවාර කාන්තාවන් ලවා, තම බඩ මිරිකවා ගත්තාය.
මෙය දැනගත් රජතුමා වහා දේවිය කැඳවා, ‘සොඳුර, මගේම පුතා මා මරා රජය පැහැර ගන්නේ නම්, ඊට කම් නැත. මම මැනවි. මින්මතු මෙවැනි දේ නොකරනු මැනවැ’යි කීය. එතැන් පටන් රජදේවිය උයනට ගොස් හොර රහසේ, රජුට දැන නොගන්නට සිය දරුගැබ මිරිකවා ගැනීම දිගටම කළාය. කෙසේ හෝ දේවියගේ මේ වැඩපිළිවෙල ද රජතුමා දැනගත්තේය. ඉන්පසු රජතුමා දේවියගේ උයන් ගමන ද නවතා දැමීය. මෙසේ අනුක්‍රමයෙන් දරු ගැබද මෝරන්නට විය. පිරිපුන් ගැබ ඇති රාජදේවිය නිසිකල පුතකු වැදුවාය. මේ පුත් කුමරාට නම් තබන දිනයේදී දරුවා උපදින්නට පෙර පටන්ම, පියාට සතුරු වූ බැවින්, ‘අජාසත්තු’යැයි නම් තබන ලදි. මෙසේ අජාසත් කුමරා පිරිවර සහිතව ආරක්ෂා විධිවිධාන යටතේ වැඩෙනුයේ, සියලු දෙනාගේ ප්‍රසාදයට පත්විය. එක්දිනක බුදුරජාණන් වහන්සේ රජමැදුරට වැඩ, පන්සියයක් භික්‍ෂූන් පිරිවරා බුද්ධ ලීලාවෙන් වැඩහුන් සේක. එහිදී රජතුමා බුද්ධප්‍රමුඛ භික්‍ෂු සංඝයා වහන්සේට, ප්‍රණීත වූ ආහාර පානවලින් සංග්‍රහකොට රිසි සේ වළඳවා, දානයෙන් පසු බුදුන් වැඳ එකත්පසෙක වාඩි වී, බණ ඇසීමට සූදානම් විය. මේ අතර එක් සේවිකාවක් අජාසත් කුමරු සරසා, වඩාගෙන විත්, වාඩි වී සිටි රජු අතට දුන්නාය. රජතුමාද මහත් සෙනෙහසින් පුතා වඩාගෙන, උකුල මත හිඳුවා පුත්‍ර ප්‍රේමයෙන් පුතා ගැනම ආදරයෙන් හුන් බැවින් තම හිත නිසි සේ දහමට යොමුකර ගැනීමට අපොහොසත් විය. රජුගේ මේ පමාව දුටු බුදුරජාණන් වහන්සේ ‘මහරජතුමනි, තම පුතුන් ගැන සැක සිතූ පෙර රජවරු, ඔවුන්ට රජයෙන් බැහැරව, වසන්නට සලස්වා තමන්ගේ ඇවෑමෙන් පැමිණ, රජකම බාරගන්නා ලෙස දැනුම් දී රටින් ද, ඔවුන් නෙරපූ හයි, වදාරා රජුගේ අයැදුමින්, මේ අතීත කථාවස්තුවද, ගෙනහැර දක්වා වදාළ සේක.
අතීතයෙහි බරණැස් නුවර බ්‍රහ්මදත්ත රජු රාජ්‍යය කරවන කල්හී, තෙමේ තක්‍ෂිලා නුවර දිසාපාමොක් ඇදුරුතුමා ලෙස ඉපිද, බොහෝ රාජ කුමාරවරුන්ටද, බමුණු කුමාරවරුන්ටද, ශිල්ප හා ශාස්ත්‍ර ඉගැන්වීමෙහි නිරතව කල්ගෙවීය. ඉගෙනගන්නා සිසුන් අතර, බරණැස් රජතුමාගේ පුතාද සිටියේය. සිය වයසින් සොළොස් වියේදී ඇදුරුතුමා ළඟට පැමිණි රජකුමරා, ත්‍රිවේදයද, සෙසු සියලු ශිල්ප ද උගෙන පරිසමාප්තියට පත්ව පෙරළා සිය නුවරට යනු පිණිස දිසාපාමොක් ඇදුරුතුමාගෙන් ඊට අවසර ඉල්ලා සිටියේය. අංග විද්‍යාවට අනුව සිය සිසුවා පරීක්‍ෂණයට භාජනය කළ ඇදුරුතුමා, ‘මොහුට මොහුගේම පුතාගෙන් අනතුරක් ඇති බව පෙනී යයි. මම මගේ ආනුභාවයෙන් එය දුරුකොට ලන්නෙමි’යි, සිතා බරණැස් රාජකුමාරයා අමතා, ‘පුතණුවනි, ඔබ පිටත්ව යන්න, ගොස් රජකම භාරගන්න. ඔබගේ ආරක්‍ෂාවට මම ඔබට ගාථා සතරක් පද බැඳ දෙන්නෙමි. ඉන් පළමු ගාථාව, ඔබගේ පුත්‍රයාට වයස අවුරුදු සොළොසක් පිරුණුවිට, ඔහු සමග එකට හිඳ ආහාර ගන්නා විටදී, ඔහුට ඇසෙන සේ ගායනා කරන්න. දෙවැන්න, පුතණුවන් සමීපයේ හිඳිනාවිට රාජසභාවේදී, ඔහුට ඇසෙන සේ ගායනා කරන්න. ඔබ උඩුමහල් තලයට පිය නගන විටෙක, පියගැටපෙළ මුදුනේ ඔබේ පුතා සිටිනු දුටුවහොත්, තුන්වැනි ගාථාව ගායනා කරන්න. සතරවැන්න, සිරියහන්ගැබට පිවිසෙන විටෙක, සිතෙහි සැකයක් හට ගත්තොත්, එලිපත මත දී ගායනා කරන්නැ’යි මෙසේ උපදෙස් දී, ඉහත සඳහන් ගාථා සතරද ඔහුට උගන්වා පිටත්කොට යැවීය. රාජකුමාරයාද ඒ සියලු උපදෙස් මැනවින් පිළිගෙන ගුරුතුමාට වැඳ අවසර ගෙන, සිය රට බලා පිටත්ව ගොස්, මුලින් යුවරජකමට පත්ව, සිය පියාගේ අභාවයෙන් පසු මහරජු බවට පත්විය. රාජ්‍යත්‍වයට පත්ව නොබෝ කලකින්, රජුට පුත්‍ර ලාභයක්ද හිමිවිය. සොළොස් වියට පත්වූ රාජපුත්‍රයා කිසියම් දිනෙක උයන්කෙළි පිණිස සපිරිවරින් නික්මෙන සිය පියා වන මහරජුගේ සිරි සම්පත් දැක, පියා මරා රජවීමට තරයේ ඉටාගෙන, ඒ බව තමාට හිතේසිවන්ත වූ තමාගේ ම, උපස්ථායක පුරුෂයන්ට දැනුම් දුන්නේය. කුමරුගේ පරිවාර පුරුෂයෝ ද, ‘යහපති කුමරුනි, මහලු කල දී ලැබෙන රජසැපින් කම් නැත. එබැවින් කිසියම් උපක්‍රමයකින් මහරජු මරා, රජය පැහැර ගැනීම සුදුසුයැ’යි කීහ. අනතුරුව කුමාරයා, පියාට වස දී ඝාතනය කිරීමට තීරණය කොට, පියා සමග රාත්‍රී භෝජනයට වාඩිවිය. කුමරුගේ ඉරියව් ගැන සැක උපදවා ගත් රජතුමා, කෑම බඳුනට අත නො තබාම මේ ගාථාව කීය.
මීයන්ට දහය්යා හැඳිනිය හැකිය. සහල් ද හැඳිනිය හැකිය. මහත් වූ පොත්ත බැහැරකොට (මීයා) සහල් ඇටය කන්නේය.
මෙහි **‘විදිතං’** යනු ‘ගණ කළුවර අඳුරේ වුවත්, දහයියා, දහයියා වශයෙනුත්, සහල්, සහල් වශයෙනුත් මීයන්ට දතහැකිය. ප්‍රකටව පෙනේ යන අර්ථයි. මෙහි වනාහි ලිංග විපර්යාසයෙන් **‘ථුසං’ ‘තණ්ඩුලං’** යනුවෙන් කියන ලදි. **‘ඛාදරෙ’** යනු මීයෝ දහයියා ඉවත් කොට සහල්ම කති යන අදහසයි. මින් හඟවන ලද්දේ මේ අදහසයි. එනම් ‘පුත් කුමරුවනි, යම් සේ මීයන්ට අඳුරේ වුවත්, දහයියා ඒ අයුරෙනුත්, සහල් ඒ අයුරෙනුත් ප්‍රකටව පෙනේද? එසේ ඔවුහු දහයියා බැහැරකොට, සහල් පමණක් කති. එසේම මම ද ඔබ මහා විෂක් ළඟ තබාගෙන හිඳින බව පැහැදිලිය’ යන අර්ථයි.
‘මා කරන්නට ගිය ක්‍රියාව පියරජතුමා, තේරුම් ගත්තා සේ යැ’යි සිතූ, රාජකුමාරයා මහත් බියට පත්ව, පියතුමාගේ අහර බඳුනට විෂ මුසු කිරීමට අපොහොසත්ව, වහා නැගිට රජුට වැඳ, නික්ම ගියේය. තම සහචරයන් වෙත දිවැ ගිය කුමාරයා භෝජන ශාලාවේ දී, සිදුවූ සියල්ල නොවළහා ඔවුන්ට පැහැදිලි කෙළේය. ‘අද කරන්නට ගිය ක්‍රියාව පියා දැනගත් නිසා, දැන් අපි කුමක්කොට ඔහු මරන්නෙමු දැ’යි කුමරා තම හිතවතුන්ගෙන් ඇසීය. ඉන්පසු ඔවුහු සියලුදෙනා, එදා පටන් උයනට යමින් එමින් රහසේ, කිසිවකුට නෑසෙන පරිද්දෙන්, කණට කණ ළංකොට කුමන්ත්‍රණය කරමින්, ඊළඟට කළයුතු උපායක් ඇත. එනම් ඔබ කඩුවකින් සැරසී පියරජතුමා රාජසභාවේ හිඳිනා කල්හි, ඇමැතිවරුන් අතර සිට, රජුගේ පමාවක් බලා, කඩුවෙන් ඇන ඔහු මැරිය යුතුයැ’යි සහචරයෝ කුමරුට උපදෙස් දුන්හ. කුමාරයා ද ඔවුන්ගේ මේ තීරණය පිළිගෙන, පසු දා රාජසභාවට ගොස්, කඩුවද සූදානම් කොටගෙන, ඔබමොබ බලමින් රජුට පහරදීමට අවකාශයක් අපේක්‍ෂා කරමින් සිටියේය. ඒ මොහොතේදීම රජතුමා මේ දෙවැනි ගාථාව ප්‍රකාශ කෙළේය.
කැලයේදීත්, ගමේදීත් ඉතා රහසිගතව කරන ලද, යම් කුමන්ත්‍රණයක් වේද? එයද මෙසේ මෙසේ යැයි කියා මා විසින් දන්නා ලදි.
මෙහි **‘අරඤ්ඤස්මිං’** යනු ‘උයනේදී’ යන අර්ථයි. **‘නිකණ්ණිකා’** යනු ‘කණට ළංකොට මන්ත්‍රණය කිරීම’යි. **‘යඤ්චෙතං ඉතිචිති ච’** යනු ‘ඒ යමක්ද? එනම් මට පහරදීමට අවස්ථාවක් සෙවීම’යි. මින් පවසන ලද්දේ මේ අදහසයි. එනම් ‘පුත් කුමරුවනි, ඔබ ඔබගේ උපස්ථායකයින් සමග උයනේ දී හා ගමේ දී කණට ළංකර මට පහරදීම සඳහා, යම් මන්ත්‍රණයක් කෙළෙහිද? ඒ සියල්ල මා විසින් දන්නා ලදි’ යන අර්ථයි.
මේ ඇසූ කුමාරයා ‘මාගේ වෛර චේතනාව, පියරජු විසින් දැනගන්නා ලදැ’යි එතැනින් වහා පලාගොස්, සියලු විස්තර තම සහචරයන්ට කීවේය. විස්තර දැනගත් ඔවුහු, තවත් හත්අට දවසකට පසු, කුමාරයා මුණගැසී ‘කුමරුනි, ඔබගේ වෛරය පියරජු තේරුම් ගෙන ඇතුවාට සැකයක් නැතැ’යි, ඔබතුමා සිතන නමුත්, ඒ සිතිවිල්ල ඔබට ඇති වූ සැකයක් පමණි. එයින් දුර්වල නොවී, කෙසේ හෝ ඔහු මරනු මැනවැ’යි කීහ. මේ ප්‍රකාශයෙන් සිත දැඩි කරගත් කුමාරයා, පසු දිනෙක කඩුවකුත් ගෙන උඩුමහලට නගින පඩිපෙළ මුදුනේ රජතුමාගේ යහන්ගැබ ඉදිරිපිට සිටියේය. මේ අතර පඩිපෙල නැගගෙන, ඉහළට පැමිණි රජතුමා සෝපානය මුදුනේදී, මේ තෙවැනි ගාථාව කීය.
වඳුරු පියෙක් ස්වභාව ධර්මයෙන් උපන් වඳුරු පුතාගේ, බීජ කෝෂය, ලාබාල අවදියේ දීම සිය දත්වලින් සිඳ දමයි.
මෙහි **‘ධම්මෙන’** යනු ‘ස්වභාවයෙන්’, යන අර්ථයි. **‘පුත්තස්ස මක්කකො’** යනු ‘වඳුරු පියා පුතා වන වඳුරු පැටියාගේ’ යන අර්ථයි. මින් හඟවන ලද්දේ මේ අදහසයි. ‘යම් සේ කැලයේ උපන් වඳුරෙක් තමාගේ රජකම පැහැර ගැනීම ගැන, සැක කොට තරුණ වඳුරු පැටියාගේ බීජ කෝෂය, දත්වලින් හපා, පුරුෂභාවය නසයිද? එසේ රාජ්‍යයට ලොල් වූ තාගේ, බීජ උපුටා දම්මවා, පුරුෂ භාවය නසන්නෙමි’ යන අදහසයි.
මේ ඇසූ කුමාරයා ‘පියතුමා සූදානම් වන්නේ, මා අල්ලා ගැනීම සඳහා යැ’යි බියට පත්ව පලාගොස්, පියතුමා තමාට තර්ජනය කළ බව, සිය උපස්ථායකයන්ට දැනුම් දුන්නේය. මෙයින් අඩමසකට පසු, නැවත ඒ උපස්ථායක පිරිස, කුමරු අමතා ‘කුමාරයාණෙනි, ඔබ පියා මරන්නට ගත් උත්සාහය, ඔහු දැනගත්තේ නම්, මෙපමණ කලක් නිකම් බලා සිටින්නේ නැත. ඔබේ ක්‍රියාව පියා හඳුනා ගත් බව ඔබ තර්කානුසාරයෙන් ගොඩනගා ගත්, හිස් මතයක් පමණි. එබැවින් ඔබේ අභිප්‍රාය වෙනස් නො කළ මැනවැ’යි කීහ. මෙයින් දිරිමත් වූ රජකුමරා කිසියම් දවසක කඩුවකුත් ගෙන, උඩුමහල් තලයෙහි ඇති, රජුගේ සිරියහන් ගැබට පිවිස, ‘පියරජු මෙහි ඇතුල්වන විටම ඔහුට පහර දෙන්නෙමි’යි, සැඟව ඇඳ යටට වී හොත්තේය. රජතුමා රාත්‍රී භෝජනය අනුභව කොට, පිරිවර ජනයාද පිටත්කොට යවා, ‘සැතපෙන්නෙමි’යි සිතා, සිරියහන් ගැබට යනු පිණිස පිටත්ව ගොස් එලිපත්ත මත සිට සිව්වැනි ගාථාව කීවේය.
අබ හේනක කණ වූ එළුවකු දඟලන්නාක් මෙන්, මොහු ඇඳ යට හෝනේද? මා විසින් ඒ කාරණය ද, දන්නා ලදි.
මෙහි **‘පරිසප්පසි’** යනු ‘බියෙන් ඒ මේ අත පෙරළෙයි’ යන අර්ථයි. **‘සාසපෙ’** යනු ‘අබ කෙතක’, යන අර්ථයි. **‘යොපායං’** යනු ‘යම් බඳු වූ මොහු, යන අර්ථයි. මින් හඟන ලද්දේ මේ අදහසයි. එනම් ‘නුඹ අබ කෙතකට වැදුණු එළුවකු මෙන්, බියෙන් ඒ මේ අත පෙරළෙන්නෙහිය. පළමුව වස ගෙනාවෙහිය. දෙවනුව, කඩුපහර දෙනු කැමතිව පැමිණියෙහිය. තෙවනුව, කඩුවක් ගෙන පියගැටපෙළ මත සිටියෙහිය. දැන් මා මැරීම සඳහා ඇඳ යට හොත්තෙහිය. මේ සියල්ල මම දනිමි. දැන් මම නුඹ අත් නොහරිමි. නුඹ අල්ලා රාජාඥා කොට මරවන්නෙමි’යි මෙසේ රජු නො දැනුවත්වම මෙන්, ඒ ඒ ගාථාවෙන් ඒ ඒ අර්ථ කුළුගැන්විණි.
රජකුමරු, ‘මාගේ සියලු උත්සාහයන්, පියරජු විසින් දැන ගන්නා ලදැ’යි, අතිශයින් බියට පත්ව ‘දැන් මට මරණයෙන් මෙපිට ගැලවීමක් නැතැ’යි කල්පනා කොට, ඇඳ යටින් එළියට අවුත් කඩුව බිම දමා, රජුගේ පාමුල වැටී, ‘පියරජතුමනි, මට සමාවනු මැනවැ’යි කියා, වැඳ වැටුනේය. මෙසේ තමා ළඟ මුනින් වැටුණු සිය පුත්‍රයා දෙස බලා, රජතුමා ‘කිසිවෙක් මගේ කටයුතු නොදනී යැ’යි නුඹ සිතා සිටි මුත්, ඒ කිසිවක් මට රහසක් වූයේ නැතැ’යි කියා, ඔහුට තර්ජනය කොට දම්වැල්වලින් ඔහු බඳවා බන්ධනාගාර ගතකොට, රැකවල් යෙදවීය. ඒ මොහොතේදීම රජුට සිය ගුරුතුමා වන දිසාපාමොක් ඇදුරුතුමාගේ ගුණ සිහිවිය. පසුකලෙක රජතුමා මියපරලොව ගියේය. එතුමාගේ ආදාහන කටයුතුවලින් පසුව, ඉහත කී කුමාරයා බන්ධනාගාරයෙන් නිදහස්කොට, රාජ්‍යත්වයෙහි පිහිටුවන ලදි.
බුදුරජාණන් වහන්සේ මේ ධර්ම දේශනාව ගෙනහැර දක්වා ‘මහරජතුමනි, පැරණි පඬිවරු සැක කළ යුතු දැයෙහිම සැක ඉපිදවූහ’යි වදාරා ඉහත කී කරුණුම, නැවත රජුට සිහිගැන්වූ සේක. එහෙත් රජතුමා ඒවා ගණනකට ගත්තේ නැත. බුදුරජාණන් වහන්සේ ජාතකය නිමවා, එදා තක්සලාවෙහි දිසාපාමොක් ඇදුරුතුමා නම් ‘මම ම යැ’යි, වදාළ සේක.
**‘අදස්සනෙන මොරස්ස’** යන මේ ගාථා කොටස අයත් ජාතක කතාව බුදුරජාණන් වහන්සේ දෙව්රම් වෙහෙර වැඩවාසය කරන සේක්, ලාභ සත්කාරයෙන් පිරිහුණු තීර්ථකයන් අරබයා වදාළ සේක. බුදුරදුන් පහළවීමට පෙර තීර්ථකයන්ට ලාභ සත්කාරවලින් හිඟයක් නොවීය. බුදුරජාණන් වහන්සේ ලොව පහළ වූ කල්හි, ලාභ සත්කාරයෙන් පිරිහුණු තීර්ථකයෝ හිරු අබියස කදෝපැනියන් වැනි වූහ. දිනක් භික්‍ෂූහු දම්සභා මණ්ඩපයේදී මේ ගැන කථා කරමින් හුන්හ. එවිට එතැනට වැඩි බුදුරජාණන් වහන්සේ භික්‍ෂූන් සාකච්ඡා කළ කරුණු ඔවුන්ගෙන් අසා දැන, ‘මහණෙනි, ගුණවතුන් නැති තැන ගුණ රහිත උදවිය ලාභසත්කාර ලබති. ගුණවතුන් පැමිණි කල්හි, එතෙක් ලැබූ ලාභසත්කාරයෙන් ඔවුහු පිරිහෙති’යි වදාරා, මේ අතීත කථා පුවත ගෙනහැර දැක්වූ සේක.
අතීතයෙහි බරණැස් නුවර බඹදත් රජු රාජ්‍යය කරවන කල්හි, අප බෝසත් තෙමේ මොණර ජාතියෙහි ඉපිද, තරුණ වයසට එළඹ දුටුවන් පහදවන රූප ශෝභාවකින් යුතුව, වනයේ කෙළිදෙලෙන් වාසය කරයි. මෙකල කිසියම් වෙළෙඳ පිරිසක් ‘දිසා කපුටකු’ ද ගෙන නැවක නැගී ‘බැවේරියා’ රටට වෙළෙඳාමේ ගියහ. (නැවක් දිසාව සොයාගත නොහැකිව අතරමං වූ විට, කුරුල්ලකු මුදා හැරීම සිදු කෙරේ. කුරුල්ලා ඉහළ අහසට නැගී, අවට නිරීක්‍ෂණය කොට බලා, ගොඩබිමක් පෙනේ නම්, ඒ දෙසට පියඹා යයි. ගොඩබමික් දක්නට නොමැති කල්හි, නැවත නැවටම පැමිණෙයි. දිසාව සොයා ගැනීමට යොදා ගන්නා පක්‍ෂියා කපුටෙක් වී නම්, ඌට ‘දිසා කපුටා’ යැයි කියනු ලැබේ. මෙකල බැවේරියාවේ කුරුල්ලන් නැත. නැවත බැවේරියාවට පැමිණි කල්හි, දසතින් වෙළෙන්දෝ එතැනට රැස්වූහ. පැමිණි පැමිණි උදවිය කූඩුවේ සිටි කපුටා දැක, ‘හිතවතුනි, කූඩුවේ සිටින මේ සතා දෙස බලවු. උගේ ඇඟ පැහැපත්ය. ගෙල කෙළවර හොටකි. ඇස්දෙක මැණික් යුගලයක් වැනි යැ’යි කපුටා ගැනම වර්ණනා කරන්නට පටන් ගත්හ. අනතුරුව නැවේ සිටි වෙළෙන්දන් හමුවට ගිය ඔවුහු ‘මහත්වරුනි, අපට මේ කුරුල්ලා දෙනු මැනවි. මූ අපට ප්‍රයෝජනවත්ය. ඔබට වෙනත් එකෙකු ඔබගේ රටින් සොයාගත හැකි නොවේදැ’යි කීහ. එවිට වෙළෙන්දෝ ‘අපට මුදල් ගෙවන්නේ නම්, කපුටා දෙන්නෙමු’යි කීහ. මුදල් දී කපුටා ලබා ගැනීමට තීරණය කළ, නුවරවැසියෝ කහවනු පහකට කපුටා ඉල්ලූ නමුත්, වෙළෙඳුන් ඊට අකැමති වූ බැවින්, අනුක්‍රමයෙන් ගණන වැඩිකොට, කහවණු සියයක් ගෙවා කපුටා ලබාගෙන, ‘මූ අපට බෙහෙවින් ප්‍රයෝජනවත් සතෙකි. එබැවින් මේ ගනුදෙනුව අප දෙගොල්ලන්ගේම මිත්‍රත්වයට හේතු වන්නකි’යි ස්තුති මුඛයෙන් පැවසූහ. ඉක්බිති කපුටා මිලදී ගත් රටවැස්සෝ, ඌ රන් කූඩුවක දමා නන් වැදෑරුම් මස් මාංසයන්ගෙන් ද, විවිධ පලතුරුවලින් ද, පෝෂණය කළහ. මෙසේ වෙනත් කුරුල්ලන් නොමැති රටේ, දශවිධ අසත්ධර්මයන්ගෙන් යුතු කපුටා ලාභසත්කාරයට පාත්‍ර විය.
ඊළඟ වතාවේ බැවේරියාවට වෙළෙන්දෝ පැමිණෙද්දී, බෝසත් මොණර රාජයා ද කැටුව ආහ. අසුර ගසන කල්හි හඬලන්නටත්, අත්පොළසන් දෙන විට නටන්නටත්, මේ මොණරා පුරුදුව සිටියේය. නැව රටට පැමිණි කල්හි, මහජනයා නැව අවට රැස්විය. මොණරා නැව් තට්ටුවේ ඉදිරි කෙළවරේ සිට පියාපත් විදහා, මිහිරි හඬින් නාද කරමින්, නටන්නට පටන් ගත්තේය. නුවරවැස්සෝ ඒ දැක, අතිශයින් සතුටට පැමිණ, ‘මහත්වරුනි, හැම අතින්ම පියකරු වූ, මැනවින් හික්මවන ලද, මේ පක්‍ෂි රාජයා අපට දෙනු මැනවැ’යි ආයාචනා කළහ. වෙළෙන්දෝ ඊට පිළිතුරු දෙමින්, ‘අපි මීට පෙර අවස්ථාවේ දී, කපුටකු ගෙනාවෙමු. නුඹලාට ඌ අත්‍යවශ්‍ය විය. මෙවර මොණර රාජයකු ගෙනාවෙමු. ඌ ද ඕනෑ කරන බව, දැන් දැන් පෙනී යයි. නුඹලාගේ රටට කුරුල්ලකු නම්, ගෙන එන්නට හැටියක් නැතැ’යි, අමනාපයෙන් මෙන් පැවසූහ. ඒ අසා සිටි රටවැස්සෝ, වෙළෙඳුන් අමතා, ‘මහත්වරුනි, එසේ නො කියනු මැනවි. නුඹලාට නුඹලාගේ රටේ දී, මෙවැනි වෙනත් කුරුල්ලකු අල්ලාගැනීම, අපහසු නොවන්නාක් බව අපි දනිමු. එසේ හෙයින් මුදල් ගෙන මේ මොණර රාජයා අපට දෙනු මැනවැ’යි කියා, ක්‍රමයෙන් ගණන වැඩි කරමින් ගොස්, කහවණු දහසකට මොණරා මිලදී ගත්හ. සතුටට පත් මිනිස්සු සත්රුවනින් අලංකාරවත්ව විසිතුරු කරන ලද කූඩුවක, මොණරා දමා මස්මාංශ, පළතුරු, මීපිඬු, හකුරු පැන් ආදියෙන් ඌ පෝෂණය කළහ. මෙසේ බැවේරියාවට පැමිණිදා පටන් මොණරාට කිසිවකින් අඩුපාඩුවක් නොවීය. නමුත් එදා පටන් කපුටා ලාභ සත්කාරයෙන්, පිරිහෙන්නට පටන් ගත්තේය. දැන් ඌ දෙස බලන කෙනෙක්වත් නැත. සමහරු කපුටා දැකීම ද අප්‍රිය කෙරෙති. මෙසේ කෑමෙන් බීමෙන් හිඟ පාඩුකම් ඇතිවූ කපුටා, කෑගසමින් පියඹා ගොස් කාන්තාර භූමියකට සේන්දු විය.
බුදුරජාණන් වහන්සේ මේ කථා වස්තුව මෙසේ දේශනා කොට, මේ ගාථා ද වදාළ සේක.
හිස මත ශිඛාවක් ඇති, මිහිරි නාද ඇති, මොණරකු නො දුටු අය, මස්වලින් හා පලවැලින් කපුටකු පිදූහ.
යම්දිනෙක මිහිරි නද ඇති, මොණරෙක් බැවේරියාවට ගියේද? එකල්හි ලාභ සත්කාරයෙන් කපුටා පිරිහුණි.
ධර්මරාජ වූ ලොව බබුලුවන බුදුරජු පහළවීමට පෙර, වෙනත් බොහෝ ශ්‍රමණ බ්‍රාහ්මණයෝ පිදුම් ලැබූහ.
බ්‍රහ්මස්වර ඇති, බුදුරජාණන් වහන්සේ යම්කලෙක දහම් දෙසූ සේක්ද? එකල්හි තීර්ථකයන්ගේ ලාභ සත්කාරයෙන් පිරිහුණි.
මෙහි **‘සිඛිනො’** යනු ‘ශිඛාවෙන් යුත්’ යන අර්ථයි. **‘මඤ්ජුභාණිනො’** යනු ‘මධුර ස්වර ඇති’, යන අර්ථයි. **‘අපූජෙසු’** යනු ‘පිදූහ’ යන අර්ථයි. **‘ඵලෙන ච’** යනු ‘නොයෙක් පලවැලෙන්’ යන අර්ථයි. **‘බාවෙරුමාගමා’** යනු ‘බැවේරියාවට ආවේය’ යන අර්ථයි. **‘පාවෙරු’** යනු ද පාඨයකි. **‘අභායථ’** යනු ‘පිරිහුණි’ යන අර්ථයි. **‘ධම්ම රාජා’** යනු ‘නව ලොව්තුරු දහමින් ලොව රංජනය කරන බැවින්, ධර්මරාජ නම් වූ’ යන අර්ථයි. **‘පභංකරො’** යනු ‘සත්වලෝක හා අවකාශ ලෝක යන ලෝකයන් ආලෝකමත් කළ බැවින් ‘පභංකර’ නම් වේ යන අර්ථයි. **‘සරසමපන්නො’** යනු ‘බ්‍රහ්ම ස්වරයෙන් යුතු’ යන අර්ථයි. **‘ධම්මං අදෙසයි’** යනු ‘චතුරාර්ය සත්‍යය දේශනා කෙළේය යන අර්ථයි.
බුදුරජාණන් වහන්සේ, මෙසේ මේ ගාථා සතර දේශනා කොට, ජාතකය නිමවා වදාළ සේක. තවද එදා කපුටා නම්, නිගණ්ඨනාථ පුත්‍රයාය. මොණර රාජයා වූ කලී ‘මම ම වීමි’යි, බුදුරජාණන් වහන්සේ, තමන් වහන්සේ දක්වා වදාළ සේක.
**‘අදාසි දානානි’** යන මේ ගාථා කොටස අයත් ජාතක කථා ධර්ම දේශනාව බුදුරජාණන් වහන්සේ දෙව්රම් වෙහෙර වැඩවාසය කරන සේක්, අනේපිඬු සිටුතුමා අරබයා වදාළ සේක. මෙහි වර්තමාන කථා වස්තුව මීට පෙර ‘ඛදිරංගාර’ ජාතකයෙහි දක්වන ලදි. ඒ අනුව බුදුරජාණන් වහන්සේ අනාථපිණ්ඩික සිටුතුමා අමතා ‘ගෘහපතිය, අහසේ හිඳිමින් දන්දීම වළක්වන සක්දෙව් රජු පවා ගණන් නොගෙන, පෙර පඬිවරු දන්දීම නොකඩවා කළහ’යි පවසා, සිටුතුමාගේ අයැදුමින් මේ අතීත කථා පුවත වදාළ සේක.
අතීතයෙහි බරණැස් නුවර බ්‍රහ්මදත්ත රජු රාජ්‍යය කරවන කල්හි, අප බෝසත් තෙමේ අසූකෙළක් ධනය ඇති, ‘විසය්හ’ නම් සිටුවරයා ව උපන්නේය. නිති පන්සිල්හි පිහිටා කටයුතු කරන, ඔහු දන් දීමෙහි වෙසෙසින් ඇලී කල්ගෙවයි. එතුමා විසින් ඉදිකරවන ලද දානශාලා, නුවර වාසල් දොරටු සතරේ ද, නගරය මැද ද, තම මැදුර ඉදිරිපිට දැයි මෙසේ ස්ථාන හයක ක්‍රියාත්මක විය. මේ දන්සැල්වල දිනපතා යාචකාදීන්ට මහදන් පැවැත්වේ. එක් දන්සැලකට එක්දිනෙක වැයවන මුදල කහවණු ලක්‍ෂ හයකි. දන්සැල් හයේම සැකසෙන ආහාරත් සිටුතුමා උදෙසා නිමවන භෝජනයත් එකක්ම විය. සිටුතුමා වෙනුවෙන් සැකසෙන භෝජනයෙහි, දන්සැල්වල භෝජනයට වඩා කිසිදු අමුත්තක් නැත. මෙසේ සිය පෞද්ගලික කටයුතු සියල්ල නවතා දමා මුළු දඹදිවම ප්‍රකටවන අයුරෙන් දන්දෙන, සිටුතුමාගේ එම මහා දානයේ ආනුභාවයෙන් ශක්‍රයාගේ භවන කම්පිත විය. පඬු ඇඹුල් සලසුන රත්විය. එවිට සක්දෙව් තෙමේ ‘මා මේ අසුනින් පහ කරන්නට උත්සාහ ගන්නේ කවරෙක්දැ’යි කියා, සලකා බලනුයේ, මහදන් දෙන සිටුවරයා දැක, මේ ‘විසය්හ’ නමැත්තා මුළු දඹදිව පතළ කෙරෙමින්, තම සියලු වැඩ නවතා දමා මහදන් දෙයි. මොහු විසින් දානය කරණ කොටගෙන මා මේ තනතුරෙන් පහකොට දමා, ශක්‍රභාවය අත්පත් කරගන්නට, උත්සාහ දරන බවක් පෙනේ. එබැවින් මම ‘මොහුගේ ධනය වනසා දමා දිළිඳු බවට පත්කොට, දානය ඇනහිටින තත්ත්වයට පත් කරන්නෙමි’යි සිතා විසය්හ සිටුතුමාගේ සියලු ධනයත් ධාන්‍යයත් තෙල් මීපැණි ආදියත්, යටත් පිරිසෙයින් දැසි දස් කම්කරු පිරිස පවා, මුළුමනින් අතුරුදන් කෙළේය.
මේ අතර දාන ශාලාවන්හි, කටයුතුවල නිරතව සිටි අය, වහා සිටුවරයා වෙත පැමිණ ‘ස්වාමීනි, දන්වැට අතරමග නැවතුනි. දාන උපකරණ ද ඒ හා සම්බන්ධ වෙනත් දේපල හා බඩු භාණ්ඩ ද, අස්ථානගත වී ඇත. දන්සැල්වල කිසිදෙයක් මේ වනවිට පෙනෙන්නට නැත. දැන් අපි කුමක්නම් කරමුදැ’යි කීහ. එවිට සිටුතුමා ඔවුන්ට කරුණාන්විතව කථාකොට, ‘හිතවතුනි, දන්දීම නො නවත්වා දිගටම පවත්වාගෙන යවු. ඒ සඳහා අවශ්‍ය සියලු උපකරණ සිටු මාලිගයෙන් රැගෙන යවු’යි කියා, සිය බිිය වන සිටුදේවිය කැඳවා, ‘සොඳුර, අපගේ දානය නොනවත්වා දිගටම පවත්වාගෙන යාමට කටයුතු යොදනු මැනව’යි කීය. ඇයද මුළු ගේ සොයා බලා, අඩමස්සක ධනයක්වත් නොදැක, වහා සිටුතුමා වෙත පැමිණ ‘ස්වාමීනි, අපේ ඇඳුම්-කැඩුම් හැර අන් කිසිවක් පෙනෙන්ට නැත. මුළු ගෙයම හිස් යැ’යි පැවසුවාය. අනතුරුව මැදුරෙහි වූ සත්රුවන් ගබඩා, දෙදෙනාම එක් වී විවෘතකොට බැලූ නමුත්, එහි වූ සියල්ල ද අතුරුදන් වී තිබුණි. මෙසේ සිටුවරයාත් සිටුදේවියත් හැර, දැසි-දස් කම්කරුවන්ගේ පටන්, සෑම දේකින්ම සිටුමාලිගය හිස් විය. මද වේලාවකට පසු බෝසත් සිටුතුමා සිය බිරිය අමතා ‘සොඳුර, දන්දීම නවතා දැමීම, කෙසේවත් නොකළ හැකිය. එබැවින් මුළු ගේ පුරා නැවත කිසිවක් ඇත්දැ’යි සොයා බලනු මැනවැ’යි කීය. ගේ තුළ මුළුමනින් පිරික්සා බැලූ මුත් දේවියට, කිසිවක් ඉන් සොයාගත නොහැකි විය. එහෙත් කිසියම් තණකොළ කපන්නකු විසින්, මාලිගා දොරටුවෙහි අමතකව දමා ගොස් තිබූ, දෑකැත්තක් ද, කදක් ද තණකොළ මිටි බඳින රැහැනක් ද යන මේ උපකරණ දක්නට ලැබී, ඒවා ගෙනවුත් සිය සැමියාට පෙන්වූ සිටු බිරිය, ‘ස්වාමීනි, මේවා හැර අන්කිසිවක් මෙහි පෙනෙන්ට නැතැ’යි කීවාය. එවිට බෝසත් තෙමේ ‘සොඳුර, මෙපමණ කලකට මා විසින් තණකොළ කැපීමක් නම්, සිදුකොට නැත. එහෙත් දැන් ඉතින් තණකොළවත් කපා ගෙනවුත් ඒවා විකුණා සුදුසු පරිද්දෙන් දන් දෙන්නෙමි’ කියා ‘දානය කඩ වේයැ’යි බියෙන් ඉහත කී උපකරණත් ගෙන, නුවරින් නික්ම තණ වීථියකට ගොස්, තණකොළ කපා මිටි දෙකක් බැඳ, ‘මින් එක් තණකොළ මිටියක් විකුණා ලබන මුදල අප දෙදෙනාගේ ජීවිකාවට සෑහේ. ඉතිරි මිටියෙන් ලැබෙන මුදල ගෙන දන් දෙන්නෙමි’යි සිතා, තණකොළ මිටි දෙක කදේ එල්ලාගෙන අවුත්, ඒවා නගර වාසල් දොරටුවෙහි තබා, විකුණා එයින් මසුරන් කිහිපයක් ලැබ, ඒ මුදලෙන් කොටසක් යාචකයන්ට දන් දී, සිය නිවස බලා යන්නට සූදානම් වූ මුත්, තමා වටකොට ගත් යාචකයන්ගේ ඉල්ලීම් ඉවතලිය නොහී, තමා සන්තක වූ ඉතිරි මුදලද, දානය සඳහාම වැයකොට, හිස් අතින් ගෙදර ගොස්, එදා දවස සිය බිරිය සමග නිරාහාරවම ගත කෙළේය. මේ ආකාරයෙන්ම දින හයක් ගතවිණි.
සත්වැනි දවසේ තණකොළ රැගෙන එන, ඉතා සියුමැලි පුද්ගලයකු වන සිටුතුමාගේ නළලෙහි, හිරු රැස් පතිත වනවාත් සමගම සතියක් නිරාහාරව සිටි බැවින් ඇස් බමන්නට විය. සිහි එළවා ගත නොහුණු, ඔහු තණමිටි විසුරුවා ගෙන බිම ඇද වැටුණි. මේ අතර සක්දෙවිඳු සිටුවරයාගේ කටයුතු විමසමින් හැසිරේ. එබැවින් ඒ මොහොතේම එතැනට පැමිණි ඔහු අහසේ සිටිමින්, සිටුතුමා අමතා මේ ගාථාව කීවේය.
‘විසය්හ’, ඔබ පෙර දන් දුන්නෙහිය. දීමෙන් වස්තුව නිමා විය. ඉදින් මින් මතු දන් නො දෙන්නේ නම්, දානයෙන් වැළකුණු ඔබට සම්පත් ඇති වන්නේය.
පින්වත් පසය්හ, ඔබ මින් පෙර ඔබේ ගෙයි තිබුණු ධනය යොදා සිය කටයුතු නවතා දමා, මුළු දඹදිව් වැස්සන්ට දන් දුන්නෙහිය. එසේ දන් දෙන්නා වූ ඔබගේ සම්පත් ගෙවී ගියේය. අවසන් විය. සියලු වස්තුව ක්‍ෂය විය. මින්පසු දන් නොදෙන්නේ නම්, එනම් කිසිවකුට කිසිවක් නොදෙන්නේ නම්, සම්පත් දන් දීමෙන් වැළකුණු, ඔබගේ ඒ වස්තුව තිබූ අයුරෙන් රැකෙන්නේ ය යන අර්ථයි. මෙසේ ප්‍රකාශ කළ ශක්‍රයා ‘මෙතැන් පටන් දන් නො දෙන්නෙමි’යි මට පොරොන්දුවක් දෙව. එවිට ‘මම ඔබට සම්පත් ලබා දෙන්නෙමි’යි කීය.
බෝසත් තෙමේ ඔහුගේ වචන අසා, ‘ඔබ කවරෙක්දැ’යි ඇසීය. ‘මම ශක්‍රයා වෙමි.’ ශක්‍රයා නම් තෙමේ ම දන් දී, සිල් සමාදන්ව, පෙහෙවස් රැක, සත්වත් පද පුරා ශක්‍රත්වයට පැමිණි කෙනෙකි. එහෙත් නුඹ වනාහි තමාගේ ඉසුරු රැක ගැනීමට අනුන්ගේ දන් වැළැක්වූවෙකි. ඔබ කෙළේ පහත් වැඩෙකැ’යි කී, සිටුතුමා මේ ගාථා තුන ප්‍රකාශ කෙළේය.
දහසක් නෙත් ඇති, දෙව් රජුනි, දුප්පත් වුවත්, ‘උතුමකු විසින් පව් නොකළ යුතුයැ’යි කියත්. සම්පත් නිසා ශ්‍රද්ධාව ඉවතලන්නට සිදුවේ නම්, ඒ ධනයෙන් මට කම් නැත.
ශක්‍රය, එක් රථයක් යම් මගෙකින් යේද? වෙනත් රථයක් වුවත්, ඒ මගින්ම යේ. එබැවින් මාගේ පෙර පටන් පවත්වා ගෙන ආ, දන්වැට තව තවත් දියුණු වේවා.
ඉදින් යම් දෙයක් ඇත්නම්, ඒවා දන් දෙන්නෙමු. නැති කල කුමක් දෙමුද? මේ තත්ත්වයේ සිටත්, දන් දෙන්නෙමු. දානයට පමා නොවෙමු.
මෙහි **‘අනරියං’** යනු ‘ලාමක පව්කම්’ යන අර්ථයි. **‘අරියෙන’** යනු නිර්මල පැවතුම් ඇති, උතුමකු විසින්’ යන අර්ථයි. **‘සුදුග්ගතෙන’** යනු ‘ඉතා දුප්පතකු විසින් වුවත්’, යන අර්ථයි. **‘අකිච්චමාහු’** යනු ‘නො කළ යුතු දේ, බුද්ධාදී වූ ආර්යයන් වහන්සේ වදාරති. ඔබ වනාහි මා පහත් මගට ඇද දමන්නෙහිය’ යන අර්ථයි. **‘වො’** යනු නිපාතයකි. **‘යං භොග හෙතු’** යනු ‘යම් ධනයක් පරිභෝග කිරීම සඳහා, අපි දන් දීමට ඇති ශ්‍රද්ධාව දුරු කරමු නම්, අත් හරින්නෙමු නම්, ඒ ධනය මට උවමනා නැත. අපට ඒ ධනයෙන් ප්‍රයෝජනයක් නැත’ යන අර්ථයි.
**‘රථො’** යනු ‘කිසියම් වාහනයකි. මින් කියන ලද්දේ මේ අදහසයි. එනම් එක් රථයක් යම් මගෙකින් යා ද? අන් රථයක් වුවත්, මුල් රථය ගිය මග මේ යැ’යි, ඒ මගින්ම යේ’ යන අර්ථයි. **‘පොරාණං නිහිතං වත්තං’** යනු ‘ම විසින් පෙර සිට පවත්වා ගෙන ආ දන් වැට මා සිටිනා තාක් කල් පවතීවා. එය නො නවතීවා’ යන අර්ථයි. **‘එවංභූතාපි’** යනු ‘මෙසේ තණකොළ විකුණා හෝ, අපි යම්තාක් ජීවත් වෙමුද? ඒතාක් දන් දෙන්නෙමු. කුමන කරුණක් නිසාවත්, දානයෙහි පමා නොවෙමු. නොදෙන්නා, දානයෙහි පමාව ගැන සිහි නොකරයි. නොසලකයි. මම වනාහි ජීවතුන් අතර සිටිද්දී, දානය අමතක කරන්නට නොකැමැත්තෙමි. එහෙයින් දන් දෙන්නෙමි’ යන අර්ථයි.
මෙසේ දානයෙන් සිටුතුමා වැළැක්විය නොහැකි බව දුටු, සක්දෙවිඳු ‘ඔබ දන් දෙන්නේ කුමක් අපේක්‍ෂාවෙන් දැ’යි ඇසීය. ‘මම ශක්‍රත්වය හෝ බ්‍රහ්මත්වය පතමින් දන් නොදෙමි. මාගේ එකම අපේක්‍ෂාව බුද්ධත්වයයි. සිටුතුමා මෙසේ කී විට ශක්‍රයා ඒ අසා සතුටුව, තම අතින් සිටුතුමාගේ පිට පිරිමැද්දේය. එවේලේම අහරක් අනුභව කළාක් මෙන්, ඒ මොහොතේදී බෝසතුන්ගේ ශරීරය සන්තර්පනයට පත්විය. එසේම ශක්‍රයාගේ ආනුභාවයෙන් සියලු වස්තුව, පෙර පරිද්දෙන්ම ලැබුණි. අනතුරුව සක්දෙව් රජ ‘මහ සිටුවරය, ඔබ මෙතැන් පටන් දිනපතා දොළොස් දහසක් වියදම් කරමින්, දන් දෙනු මැනවැ’යි කියා, සිටු මැදුර තුළ අපමණ ධනය පුරවා, සිටුතුමා ගෙදර පිටත්කොට යවා, දෙව්ලොව ගියේය.
බුදුරජාණන් වහන්සේ, මේ ධර්ම දේශනාව ගෙනහැර දක්වා, ජාතකය නිමවා වදාළ සේක. තවද එදා සිටු බිරිය නම්, රාහුල මාතාවයි. ‘පසය්හ’ සිටුතුමා වූ කලී ‘මම ම යැ’යි, බුදුරජාණන් වහන්සේ, තමන් වහන්සේ දක්වා වදාළ සේක.
5. චූළකුණාල වර්‍ගය
**‘නරානමාරාමකරාසු’** යන මේ ගාථා කොටස අයත් මේ ජාතක කථාවේ, විස්තර කථා ‘කුණාල’ ජාතකයෙහි දැක්වෙන්නේය.
**‘අසක්ඛිං වත අත්තානං’ **යන මේ ගාථා කොටස අයත් ජාතක කථාව බුදුරජාණන් වහන්සේ වේළුවනාරාමයෙහි වැඩවාසය කරන සේක්, වධහිංසාවකට උත්සාහ දැරූ දෙව්දතුන් අරබයා වදාළ සේක. මෙහි වර්තමාන කථාවස්තුව මීට පෙර විස්තර කරන ලදි.
පෙර බරණැස් නුවර බඹදත් රජු රාජ්‍යය කරවන කල්හි, අප බෝසත් තෙමේ හිමාල වනයෙහි වඳුරු කුලයක ඉපිද නිසිවියට පත්ව නදියක් සමීපයෙහි වාසය කරයි. මේ නදියෙහි එක්තරා කිඹුලෙක් සිය බිරිය වන කිඹුලිය සමග ජීවත් වෙයි. ගැබ්බර ව හුන් කිඹුලියට නදිය අසල ජීවත්වන වඳුරාගේ හදවත කන්නට දොළදුකක් ඇතිවිය. ඇය ඒ බව සිය සැමියා වන, කිඹුලාට කීවාය. වඳුරා මරා හදවතේ මස් උපුටා සිය බිරියට දීමට ඉටා ගත් කිඹුලා ඊට උපායක් කල්පනා කොට බලා, බෝසත් වඳුරා වෙත ගොස්, ඔහුට කථාකොට ‘මිත්‍රය, මෙහි එනු මැනවි. මේ ගඟට මැදි වූ දූපතක් ඇත. එහි බොහෝ අඹගස් ඇත. එබැවින් ඇති පදම් අඹ කෑ හැකි යැ’යි කීය. එවිට වඳුරා ‘හිතවත, කැමැත්ත ඇති නමුත්, මම එහි කෙසේ නම් යන්නෙම්දැ’යි ඇසීය. ‘මම මගේ පිට උඩ, නුඹ හිඳුවා ගෙන, එහි ගෙන යන්නෙමි’යි කියා කිඹුලා, තම මිතුරා ඊට එකඟ කර ගත්තේය. කිඹුලාගේ සිතේ වූ නපුරු අදහස් ගැන කිසිත් නොදත් අසරණ වඳුරා, එක්විටම කිඹුලාගේ පිටට පැන, හරි-බැරි ගැසී හිඳ ගත්තේය. වඳුරා පිට තබාගෙන ඉදිරියට පීනා ගිය කිඹුලා මඳ දුරක් ගොස්, ක්‍රමයෙන් වතුරෙහි ගිලෙන්නට පටන් ගත්තේය. ඉන් කලබලයට පත්වූ වඳුරා, ‘පින්වත, මේ කිමද? නුඹ දියේ ගිලෙන්නේ ඇයිදැ’යි ඇසුවේය. ‘මම තා මරා තගේ හද මස් ගෙන, මගේ බිරියට කන්නට දෙන්නෙමි, තා රැගෙන යන්නේ ඒකටය.’ ‘මෝඩ කිඹුලෝ, මගේ හද මස් ඇත්තේ පපුව තුළ යැ’යි නුඹ සිතහිද?’ ‘වඳුරාණෙනි, එසේ වී නම්, එය ඇත්තේ කොතනද?’ ‘අර පෙනෙන උදුම්බර ගසේ එල්ලෙන මගේ හදවත නුඹට නො පෙනේද?’ ‘ඇත්තයි, මට මැනවින් පෙනේ, ඉතින් එය මට දෙන්නෙහිද?’ ‘එසේය, මම එය නුඹට දෙමි’යි වඳුරා කීය. මේ ඇසූ මෝඩ කිඹුලා වඳුරා පිට තබාගෙන ගොස් නදියේ ඉවුර බස්සවා, ඌත් කැටුව ඉහත කී රුක මුලට ගියේය. බෝසත් තෙමේ වහා ගස උඩට නැගගෙන, මෙසේ කීය.
කිඹුලාණෙනි, ඒකාන්තයෙන් මම වතුරෙන් ගොඩට පැන ගන්නට සමත් වීමි. දැන් මම නැවත නුඹට හසු නොවෙමි.
2. ගඟෙන් එතෙර ඇති අඹ-දඹ-පනා (කොස්) යන මේවායින් වැඩක් නැත. මේ දිඹුල් ගෙඩි මට උතුම්ය.
3. යමෙක් ඉදිරිපත් වූ කාරණා වහා හඳුනා නොගනීද? ඔහු සතුරන් අතට පත්වේ. අනතුරුව පසුතැවිලි වේ.
4. යමෙක් ඉදිරිපත් වූ කාරණා වහා හඳුනා ගනීද? ඔහු සතුරු උවදුරින් මිදේ. පසුතැවිලි ද නොවේ.
මෙහි **‘අසක්ඛිංවත’** යනු ‘ඒකාන්තයෙන් සමතෙක් වීමි’, යන අර්ථයි. ‘උද්ධාතුං’ යනු ‘පැන ගන්නට’ යන අර්ථයි. **‘වාරිජ’** යනු ‘කිඹුලාට ආමන්ත්‍රණය කිරීමයි. **‘යානි පාරං සමුද්දස්ස’** යන මෙහි **‘සමුද්ද’** නාමයෙන් දක්වා ඇත්තේ නදියයි. යම් නදියක එතෙරට ගොස් කෑ යුතු ගෙඩිවලින්, ප්‍රයෝජනයක් නැතැ’යි කියයි. **‘පච්ඡා ච අනුතප්පති’** යනු ‘ඉදිරිපත් වූ කරුණු වහා තේරුම් නො ගන්නා, සතුරන් අතට පත් වෙයි. අනතුරුව පසුතැවිලි වේ’ යන අර්ථයි.
මෙසේ ඒ වඳුරා ගාථා හතරකින් ගැටළුවක් ඇති වූ විට කටයුතු සිදුකළ යුතු ආකාරය කියා, වනලැහැබට පැන ගත්තේය.
බුදුරජාණන් වහන්සේ මේ ධර්මදේශනාව ගෙනහැර දක්වා, ජාතකය නිමවා වදාළ සේක. තවද එදා කිඹුලා නම්, දේවදත්තයාය. වඳුරා වූ කලී ‘මම ම වීමි’ යි, බුදුරජාණන් වහන්සේ, තමන් වහන්සේ දක්වා වදාළ සේක.
**‘අවසිම්හා තවාගාරෙ’** යන මේ ගාථා කොටස අයත් මේ ජාතක කථාව බුදුරජාණන් වහන්සේ ජේතවනාරාමයෙහි වැඩවාසය කරන සේක්, කොසොල් රජතුමාගේ මාලිගාවේ විසූ කොස්වාලිහිණි කිරිල්ලක අරබයා වදාළ සේක. රජතුමාගේ දූත මෙහෙවරෙහි යෙදුණු මේ කිරිල්ලට, පැටවු දෙදෙනෙක්ද වූහ. දිනක් රජතුමා ඇය කිසියම් දූත ගමනක පිටත්කොට යැවීය. ඇය මැදුරෙන් නික්මුණු කල්හි, රාජ කුමාරවරු කුරුලු පැටවුන් සමග සෙල්ලම් කොට, අත්වලින් මිරිකනු ලැබීමෙන් උන් දෙදෙනා මරණයට පත් කළහ. ආපසු පැමිණි කිරිල්ල, මළ පැටවුන් දැක ‘මාගේ පුතුන් මැරුවේ කවුදැ’යි ඇසුවාය. එහි සිටි අය ඇයට සියලු විස්තර කීහ. මේ රජමැදුරෙහි කණුවෙක බැඳ ඇතිදැඩි කරන ඉතා දරුණු බිහිසුණු ව්‍යාඝ්‍රයෙක් සිටියේය. කිසියම් දිනෙක කුඩා රාජ කුමාරවරු, ඉහත කී ව්‍යාඝ්‍රයා බැලීම සඳහා ඌ වෙත ගියහ. ඒ දුටු කිරිල්ල ‘මාගේ දරුවන් මැරූ පලිය මම මොවුන්ගෙන්, ඒ අයුරෙන්ම ගන්නෙමැ’යි තරව අදිටන් කොටගෙන, රාජ කුමාරවරුන් ව්‍යාඝ්‍රයාගේ පාමුලටම කැඳවාගෙන ගියාය. ව්‍යාඝ්‍රයා තමා වෙත පැමිණි දරුවන් ලේ පෙරමින් කා දැමුවේය. එය බලා සිටි කිරිල්ල, සිය අදහස ඉටුවීමෙන් මහත් සතුටට පත්ව, වහා හිමවතට පලා ගියාය. මේ කාරණය දැනගත් භික්‍ෂූහු, ඒ ගැන දම් සභාවේදී සාකච්ඡා කරමින් හුන්හ. ඒ අතර එතැනට වැඩි, බුදුරජාණන් වහන්සේ එම තොරතුරු භික්‍ෂූන්ගෙන් විමසා දැන, ‘මහණෙනි, මේ කිරිල්ල දැන් පමණක් නොවි පෙරද, මේ වැනි දෑ කළා යැ’යි වදාරා, මේ අතීත කථා පුවත ගෙනහැර දැක්වූ සේක.
පෙර බරණැස් නුවර, අප බෝසත් තෙමේ බරණැස් රජුව ඉපිද, දැහැමින් සෙමෙන් රාජ්‍යය කෙළේය. මේ රජතුමාට ද දූත මෙහෙවර කරන කොස්වාලිහිණි කිරිල්ලක් වූවාය. ඉතිරි සියලු විස්තර වර්තමාන කථා පුවතට සමානය. මේ අතීත කථාවේ ඇති විශේෂත්වය නම්, රාජ කුමාරවරුන් ව්‍යාඝ්‍රයා ලවා මැරවූ කිරිල්ල ‘රාජ කුමාරවරුන් මරණයට පත්කළ පසු මට තවදුරටත් මෙහි වාසය කරන්නට නොහැකිය. එබැවින් රජුටද නොදන්වා, හොර රහසේම මාලිගයෙන් පිට වන්නෙමි’යි, තීරණය කළාය. නැවත සිය අදහස වෙනස් කොටගෙන, රජතුමා වෙත එළඹ, එකත්පසෙක හිඳගත්, කිරිල්ල ‘ස්වාමීනි, ඔබතුමාගේ නොසැලකිල්ල නිසා, රාජකුමාරවරු මාගේ දරුවන් විනාශ කළහ. එයින් කෝපයට පත් මම, පලිගැනීම එම පිළියම ලෙස සිතා, ඔබේ දරුවන් මරණයට පත් කළෙමි. දැන් මට තවදුරටත් මෙහි වසන්නට සිත් නොදේ යැ’යි, මේ ගාථාව කීවාය.
රජතුමනි, අපි ඔබතුමාගේ රජ මැදුරෙහි, නිරතුරු පූජා සත්කාර ලබා විසුවෙමු. එහෙත් මම දැන්, මින් පිටත්ව යමි. මේ තත්ත්වය ඇති කෙළේ ඔබමය.
මෙහි **‘ත්‍වමෙවදානිමකරි’** යනු ‘හසුනක් දී මා පිටත් කොට යවා, සිය පමාව නිසා, මාගේ දරුවන් රැකදීමට නොහැකි වීමෙන්, දැන් මාගේ මේ ගමනට මග පෑදුවේ, ඔබමය’, යන අර්ථයි. **‘හන්‍ද’** යනු ‘ඒකාන්ත අර්ථයේ නිපාතයකි. **‘රාජා’** යනු බෝසතුන් ඇමතීමයි. **‘වජාමහං’** යනු ‘මම හිමවතට යමි’ යන අර්ථයි.
ඇයගේ ඒ අදහස අසා සිටි, රජතුමා මේ ගාථාව කීය.
2. යමෙක් ඒකාන්තයෙන් තමාට කළ නපුරට, පෙරළා නපුරක් කළ කල්හි, මෙසේ ඒ වෛරය සංසිඳේ. (එබැවින්) කිරිල්ල, නුඹ නො යව, (මෙහිම) වසව.
**යො** යම් පුද්ගලයෙක් අනුන් කළ නපුර, **කතකිබ්බිසෙ** එනම් සිය දරුවන් මැරීම ආදී වූ දරුණු ක්‍රියා කළ පසු, නැවත තමා විසින් ඒ පුද්ගලයාට පෙරළා, **පටිකිතෙපටිකිබ්බසෙ **එවැනිම නපුරක් කළ කල්හි, ‘මා විසින් පලිගන්නා ලදැ’යි, ඔහු දනී. **එවන්තං සම්මති වෙරං** එවිට ඒ වෛරය සංසිඳේ. මෙපමණකින්ම ඒ වෛරය සංසිඳුනා වේ. **වසකුන්තිනි මාගමා** එබැවින් කිරිල්ල, නුඹ නොයනු, මෙහිම වසව, යන අදහසයි.
ඒ අසා කිරිල්ල, මේ තෙවැනි ගාථාව කීවාය.
රජතුමනි, නපුර කළ තැනැත්තාගේත්, ඊට පළිගත් තැනැත්තාගේත් නැවත මෛත්‍රියක් ඇති නොවේ, හදවත ද ඊට ඉඩ නොදේ, එබැවින් ස්ථිරවම යමි.
මෙහි **‘න කතස්ස ච කත්තා ච’** යනු ‘අවැඩ කළ, යහපත මැඩ පැවැත්වූ, පීඩා කළ පුද්ගලයාගේ ද, යන අදහස මෙහිදී විභක්තියෙන් අර්ථවත් කොට, යමෙක් පෙරළා පළිගත්තේද? ඒ ඔහුගේ ද යන මේ පුද්ගලයන් දෙදෙනාගේ, නැවත මිත්‍රභාවයක් නම් ඇති නොවේ. නො පෑහේ යන අර්ථයි. **‘හදයං නානුජානාති’** යනු ‘ඒ කාරණය නිසා මෙහි විසීමට මාගේ හදවත ඉඩ නො දේ’ යන අර්ථයි. **‘ගච්ඡඤ්ඤෙව රථෙසභ’** යනු ‘රජතුමනි, එම නිසා මම, ස්ථිරවම යන්නෙමි’ යන අර්ථයි.
කිරිල්ලගේ තීරණය ඇසූ රජතුමා, මේ ගාථාව කීයේය.
යමක් කළ තැනැත්තාගේ ද, ඊට පෙරළා කටයුතු කළ තැනැත්තාගේ ද, මෛත්‍රිය (බිඳුනත්) නැවත පෑහේ. ඒ උතුමන් අතරේ මිස, බාලයන් අතර නොවේ. එබැවින් කිරිල්ල, නොයනු, (මෙහිම) වසව.
**කතස්සංචව** යමක් කළ තැනැත්තාගේද, ඊට විරුද්ධව වැඩ කළ තැනැත්තාගේද, **මෙත්ති සන්‍ධීයතෙ පුන** මෛත්‍රිය නැවත වැඩේ. පෑහේ. **ධීරානං නොච බාලානං** ඒ උතුමන් අතරේ මිස, බාලයන් අතරේ නොවේ. උතුමන්ගේ මිතුරු බව බිඳුනත් නැවත පෑහේ. බාලයන් අතර එක් වරක් බිඳුණු මිතුරුදම බිඳුණාම වේ. **වස කුන්තිනි මාගමා** එබැවින් කිරිල්ල, නොයනු, මෙහිම වසව යන තේරුමයි.
රජතුමාගේ ඉල්ලීමට පිළිතුරු දෙන කිරිල්ල ‘රජතුමනි, ඔබ කී දේ සත්‍යය වුවත්, මට මෙහි විසීමට සිත් නොදේ යැ’යි, කියා රජුට නමස්කාර කොට, අහසට පැන හිමාලය වෙත පියඹා ගියාය.
බුදුරජාණන් වහන්සේ මේ ධර්ම දේශනාව ගෙනහැර දක්වා, ජාතකය නිමවා වදාරා, එකල ලිහිණි කිරිල්ල නම්, මෙකල ලිහිණි කිරිල්ල ම බවත්, බරණැස් රජතුමා වූ කලී, ‘මම ම වීමි’යි ද වදාළ සේක.
**‘යො නීලියං මණ්ඩයති’** යන මේ ගාථා කොටස අයත් ජාතක කථා වස්තුව බුදුරජාණන් වහන්සේ ජේතවනාරාමයෙහි වැඩවාසය කරන සේක්, අඹ උයනක් රක්නා වූ එක් තෙර කෙනකුන් අරබයා වදාළ සේක. මහලු වියේදී පැවිදි වූ ඉහත කී තැනැත්තා දෙව්රම අසල වූ අඹ වනයක, පන්සලක් තනාගෙන වාසය කරයි. අඹගස් රැකීම, තම කාර්යය කොටගත් ඔහු, ඉදී වැටුණු අඹ, තෙමේ ම අනුභව කරන අතර, ඉඳහිට හිතවත් අයටද දෙයි. ඇතැම් අවස්ථාවකදී, තෙරුන් පිඬුසිඟා ගිය විටෙක, උයනට පැන ගන්නා සොරු අඹ කඩා කා තවත් කොටසක් පැහැරගෙන ද යති. එවන් අවස්ථාවක ‘අචිරවතී’ නදියෙිහ දිය නෑමට ගිය සිටු දියණිවරු සතර දෙනෙක්, ස්නානයෙන් අනතුරුව, ඒ මේ අත ඇවිදිමින්, අනුක්‍රමයෙන් ඉහත කී අඹවනයට පැමිණියහ. ඒ අතර පිඬු පිණිස ගොස් ආපසු පැමිණි මහලු භික්‍ෂුව උයනට වූ හදිය දැක, සිටු දියණිවරුන් දෙස බලා ‘තොප විසින් මාගේ අඹ කුමක් නිසා, විනාශ කරන ලද දැ’යි ඇසීය. ඊට පිළිතුරු දෙන සිටුදියණිවරු, ‘ස්වාමීනි, අපි මේ දැන් මෙහි පැමිණියෙමු. ඔබතුමාගේ අඹවලට වගකිය යුත්තෝ අපි නොවෙමු’යි, කීහ. ‘එසේ නම් තොපට ඒ ගැන දිව්රිය හැකිද?’ ‘එසේය ස්වාමීනි, අපි ඔබගේ අඹ, නොගත් බවට දිවුරන්නෙමු’යි ඈලා කීහ. අනතුරුව තරුණියන් ලවා දිව්ර වූ, තෙර නම ඈලා ලජ්ජාවට පත්කොට, ඔවුන් උයනින් නෙරපා දැමීය. භික්‍ෂුවගේ මේ ක්‍රියාව ගැන ඇසූ, සෙසු භික්‍ෂූහු දම්සභාවේදී, ඒ සිද්ධිය මාතෘකා කොටගෙන සාකච්ඡා කරමින් හුන්හ. ඒ අතර එතැනට වැඩි බුදුරජාණන් වහන්සේ, භික්‍ෂූන් සාකච්ඡා කළ කරුණු ඔවුන්ගෙන් අසා දැන, ‘මහණෙනි, ඔහු මෙවැන්නක් සිදුකළ, පළමු අවස්ථාව මෙය නොවේ, පෙර ද මෙසේ කෙළේයැ’යි වදාරා, මේ අතීත කථා වස්තුව දේශනා කළ සේක.
පෙර බරණැස් නුවර බ්‍රහ්මදත්ත රජු රාජ්‍යය කරවන කල්හි, බෝසත් තෙමේ සක් රජව උපන්නේය. එකල එක් කපටි ජටිලයෙක්, බරණැස් නුවර සමීපයෙහි නදියක් අසල, අඹ වනයක අසපුවක් සාදාගෙන, අඹ වනය රකිමින් වාසය කරයි. වැටුණු අඹ තෙමේ ම කන අතර, ඉඳහිට හිතවතුන්ටද දෙමින් නොයෙක් වැරදි දිවි පැවතුමින් කල්ගත කරයි. මෙකල එක් දිනක් ශක්‍රයා ‘ලෝකයේ මව්පියන්ට උවටැන් කරන්නෝ, වැඩිහිටියන්ට සලකන්නෝ, දන් දෙන්නෝ, සිල් රකින්නෝ, පෙහෙවස් සමාදන් වන්නෝ, පැවිදිව මහණදම් රකින්නෝ කවරහුද? අනාචාරයේ යෙදෙන්නෝ, කවරහුදැ’යි, ලොව විමසා බලනුයේ අඹ උයන රකින අනාචාරී වූ ඉහත කී ජටිලයා දැක, ‘මේ කූට ජටිලයා ‘කසිණ පරිකර්ම’ ආදී වූ ස්වකීය ශ්‍රමණ ධර්මයන් අමතක කොට, අඹ වනයක් රකිමින් කල්ගත කරයි. එබැවින් මොහු සංවේගයට පත් කරන්නෙමි’යි සිතා, ජටිලයා පිඬු පිණිස පිටත්ව යනු බලා, තම ආනුභාවයෙන් ගස්වල අඹ බිම හෙළා, සොරුන් පැහැර ගත්තාක් මෙන්, කොට පිටත්ව ගියේය.
එදින බරණැසින් නික්මුණු, සිටු දියණිවරු සිව්දෙනෙක් ඒ අඹවනයට ඇතුල් වූහ. පසුව උයනට පැමිණි කූට ජටිලයා ඔවුන් දැක ‘තොප විසින් මාගේ අඹ, පැහැරගෙන කන ලදැ’යි ඔවුන්ට කරදර කෙළේය. ‘ස්වාමීනි, අප ආවේ දැන්ය. අපි ඔබේ අඹ නොකෑවෙමු’ ‘එසේ නම් ඒ ගැන දිවුරවු. එසේ කළහොත්, තොපට මෙහෙන් යා හැකිය. නැතහොත්, ආපසු යන්නට නොලැබේ යැ’යි, ජටිලයා තරුණියන්ට තරවටු කෙළේය. දිවුරන්නට එකඟ වූ ඒ තරුණියන් අතුරෙන් පළමුවැන්නිය ‘ස්වාමීනි, එසේ යැ’යි ජටිලයාට පිළිවදන් දී, දිවුරා මේ ගාථාව කීවාය.
යම් තැනැත්තියක් ඔබේ අඹ පැහැර ගත්තා නම්, ඇය පැසුණු කෙස් කළුකරන, සුදු කෙස් අඩුවෙන් ගලවන මහල්ලකුට අයත් වේවා!
යො යම් පුරුෂයෙක් පැසුණු කෙස් කළු කරනු සඳහා, නීල ඵල යන නම් ඇති ගෙඩි ආදිය යොදා සාදා ගත්, කළුපාටින් කෙස් සරසා ද, නීලියං මණ්ඩති කළු පැහැති කෙස් අතර ඇති, උඩට නැගුණු සුදුකෙස් අඬුවකින් ගලවා, ඉවත් කිරීමට වෙහෙසේද, **සණ්ඩාසෙන විහඤ්ඤති** කරදර වේද? **තස්ස** එබඳු වූ මහල්ලකුගේ වසඟයට **සාවසමත්‍වෙති** ඇය පත්වේවා! ඔබේ අඹ සොරා ගත් තැනැත්තියට, එවැනි සැමියකු **ලභතු යා තෙ අම්බෙ අවාහරී** ලැබේවා! යන අදහසයි.
තවුසා පළමුවැන්නිය පැත්තකට කොට, දෙවැන්නිය ලවා ශපථ කරවීය. ඇය දිවුරමින් මෙසේ කීවාය.
යම් තැනැත්තියක් ඔබේ අඹ සොරකම් කළා නම්, ඒ තැනැත්තියගේ උපතින් විසි වයස් හෝ, පන්විසි වයස් හෝ, තිහට අඩු හෝ සැමියකු ලබාවා!
ස්ත්‍රීහු නම්, පසළොස්-සොළොස් වියේදී පුරුෂයන්ට ප්‍රිය වෙති. **යාව** යම් තැනැත්තියක් ඔබේ අඹ අවාහරිං පැහැර ගත්තා නම්, ඇය එබඳු යොවුන් වියේදී සැමියකු නො ලබා, ජාතියා වීසංවා පඤ්චවීසංවා උපතින් වසර විස්සක් හෝ විසිපහක් හෝ **ඌනතිංසංවා** තිහට එකකින් දෙකකින් අඩු හෝ වයසට පත්වුවද, **තාදිසා** එනම් වයස් ගතවීත් **පතිමා ලද්ධා **සැමියකු නො ලබාවා! යන අර්ථයි.
අනතුරුව තෙවැන්නිය දිවුරමින් මෙසේ කීවාය.
යම් තැනැත්තියක් ඔබේ අඹ හැර ගත්තා නම්, ඇයට අභිසාරිකාවක්ව තනිවම දිගු මග යන්නට සිදුවේවා. නියම කරගත් තැන දී පවා සැමියකු නොදකීවා!
**යා තෙ අම්බෙ අවාහරී** යම් තැනැත්තියක් ඔබේ අඹ පැහැර ගත්තී නම් ඇය සැමියකු සොයන්නියක්ව, ඔහුගේ සමීපයෙහි වෙසෙසින් ඇලීමට කැමැති බැවින් **‘අභිසාරිකා’** යන නම ලැබ **එකිකා** තනිවම හුදකලාවම, ගව් දෙගව් පමණ වූ දුරුමග යේවා. එසේ ගොස් නමුත්, එනම් ‘අසවල් තැනට එව’යි කියා නියම කරගත් තැනට ගියත්, ඒ සැමියා දක්නට නොලැබේවා! යන අර්ථයි. **සංකෙතෙ තං පතිං මා අද්දසාති**
ඊළඟට සිව්වැන්නිය, දිවුරමින් මෙසේ කීවාය.
යම් තැනැන්තියක් ඔබේ අඹ ගත්තී නම්, ඇය අබරණින්, මනා වස්ත්‍රයෙන්, මල්දම්වලින්, සඳුන් කල්කයෙන් අලංකෘත වූ නමුත්, ඇයට තනි යහනේ නිදන්නට සිදුවේවා!
මෙහි අර්ථය ඉතා පැහැදිලිය. තවුසා තරුණියන් අමතා ‘තොප විසින් ඉතා බැරෑරුම් වූ ශපථයන් මෙහිදී කරන ලදි. එබැවින් ‘අඹ කන ලද්දේ වෙනත් කෙනකුන් විසිනැ’යි හඟිමි. දැන් නුඹලාට මෙහෙන් යා හැකියැ’යි කියා ඔවුන් පිටත්කොට හැරියේය. අනතුරුව බිහිසුණු ස්වරූපයක් මවාගෙන එතැනට පැමිණි ශක්‍රයා, කූට තවුසා බියපත් කොට, උයනෙන් පලවා හැරියේය.
බුදුරජාණන් වහන්සේ මේ ධර්ම දේශනාව ගෙනහැර දක්වා, ජාතකය නිමවා වදාළ සේක. තවද එදා කූට ජටිලයා නම්, මේ අඹ උයන රකින මහල්ලාය. එදා සිටු දියණිවරු නම්, මෙදා සිටු දියණිවරුමය. සක්දෙව්රජ වූ කලී ‘මම ම වීමි’යි, බුදුරජාණන් වහන්සේ, තමන් වහන්සේ දක්වා වදාළ සේක.
**‘වනං යදග්ගි දහති’ **යන මේ ගාථා කොටස අයත් ජාතක කථා වස්තුව බුදුරජාණන් වහන්සේ ජේතවනාරාමයෙහි වැඩවාසය කරන සේක්, අලස වූ එක් භික්‍ෂු කෙනකුන් අරබයා වදාළ සේක. සැවැත් නුවර වැසි කුලපුත්‍රයකු වන ඔහු, සසුනට ශක්තියක් වෙමින් පැවිදිව, සිටි නමුත් ස්වභාවයෙන්ම අලසයෙකි. උද්දේස - පරිපුච්ඡා - යොනිසෝමනසිකාර ආදී වූ, විනයානුකූල අංග ද, වත්-පිළිවෙත් ආදියද, යන මෙකී දැයින් පරිබාහිර වූ ඔහු, නීවරණයන්ගෙන් මඩනා ලදුව, හිඳීම් සිටීම් ආදී වූ සිව් ඉරියව්හි පවා, මන්දගාමී ස්වභාවයක් දැරුවේය. ඔහුගේ මේ අලස භාවය දම්සභාවේ රැස්ව සිටි, භික්‍ෂු පිරිසට මාතෘකාවක් විය. දම්සභාවට වැඩි බුදුරජාණන් වහන්සේ භික්‍ෂූන්ගෙන්, ඉහත කී අලස භික්‍ෂු නමගේ, තොරතුරු හා හීන වීර්යය සහ කුසීතකම ගැන, සියල්ල අසා දැන, ‘මහණෙනි, මොහු අලසයෙක් වූයේ, දැන් පමණක් නොවේ. පෙර ද එසේ වී යැ’යි, මේ අතීත කථාව ගෙනහැර දැක්වූ සේක.
අතීතයෙහි බරණැස් නුවර බඹදත් රජු රාජ්‍යය කරවන කල්හි, අප බෝසත් තෙමේ රජතුමාගේ ඇමැතියෙක් ව සිටියේය. බරණැස් රජ ස්වභාවයෙන්ම අලසයෙකි. බෝසත් ඇමැතිතුමා රජුගේ කුසීතකම, රජුට අවබෝධ කරවීම සඳහා උපායක් සොයමින් සිටියේය. මෙසේ කල්ගත වෙද්දී, කිසියම් දිනක රජතුමා ඇමැති ගණයා පිරිවරාගෙන උයනට පිවිස එහි සැරිසරමින් සිටින විට, ‘ගජකුම්භ’ යන නම් ඇති, එක් අලස පුද්ගලයකු දුටුවේය. ඔහු දුටු රජතුමා බෝසතුන් අමතා ‘මිත්‍රය, මේ කවරෙක්දැ’යි ඇසීය. බෝසත් තෙමේ ඊට පිළිතුරු දෙමින් ‘මහරජතුමනි, මොහු නමින් ගජකුම්භ නම් වූ අලස පුද්ගලයෙකි. මෙවැනි උදවිය මුළු දවසටම අඟලකට දෙකකට වඩා, දුර ගමන් නොකරති’යි, ප්‍රකාශ කෙළේය. අනතුරුව ගජකුම්භයා වෙතට හැරුණු බෝසත් තෙමේ, ඔහු සමග කතා කරමින් ‘පින්වත් ගජකුම්භය, ඔබ මෙසේ මෝඩයකු සේ ගාටමින් යනවිට, මේ කැලයෙහි ලැව්ගින්නක් ඇති වුවහොත් කුමක් කෙරෙහිදැ’යි විචාරමින් මේ ගාථාව කීය.
අලසය, යම්විටක ‘පාවක’ නම් වූ ද ‘කෘෂ්ණ වර්තිනී’ නම් වූ ද ගින්න මේ වනය දවයිද? එවිට ගාටමින් යන නුඹට කුමක් සිදුවේද?
මෙහි **‘යදග්ගි’** යනු ‘යම් විටෙක ගින්නක්’ යන අර්ථයි. **‘පාවකො කණ්හ වත්තනී’** යනු ‘ගින්නට කියන තවත් නම් දෙකකි. **‘පචලකො’** යනු ‘එනම් අලසයා ඇමතීමයි. ඔහු වැනි වැනී ගමන් කරයි. නිතර නිදිකිරා වැටෙයි. ඒ නිසා ඔහුට **‘පචලක’** යැයි කියනු ලැබේ. **‘දන්‍ධපරක්කමො’** යනු ‘මද වීර්යය ඇති’ යන අර්ථයි.
ඒ ඇසූ ගජකුම්භයා මෙසේ කීවේය.
2. බොහෝ රුක් සිදුරු හා පොළෝ විවර ඇත, ඒවා තුළට පැන ගන්නට බැරි වුවහොත්, අපට මැරෙන්නට සිදුවේ.
‘පඬිතුමනි, අපට මීට වඩා වේගයෙන් ගමන් කළ නොහැකිය. මේ කැලයෙහි රුක් සිදුරු ද, පොළෝ විවරද, බොහෝකොට ඇත. අපි ඒවාට පිවිසෙමු. එය නොහැකි වුවහොත් මැරෙන්නට සිදුවේ.’
මේ ප්‍රකාශය අසා සිටි, බෝසත් තෙමේ මේ ගාථා දෙක කීවේය.
යමෙක් සෙමින් කළ යුත්තක්, වේගයෙන් කෙරේද? වගා කළ යුත්තක්, සෙමින් කෙරේද? ඔහු වියල් කොළයක් මඬින්නාක් මෙන්, තම යහපත සිඳ දමයි.
යමෙක් සෙමින් කළයුත්ත, සෙමින් කෙරේද, වහා කළ යුත්ත, වහා කෙරේද? ඔහු රාත්‍රිය බෙදා දක්වන, චන්ද්‍රයා වැනිය. ඔහුගේ කටයුතු සාර්ථක වේ.
මෙහි **‘දන්‍ධකාලෙ’** යනු ‘යම් යම් කටයුතු සෙමින් කිරීමට සුදුසු කල්හි, වහ වහා ඉතා වේගයෙන් කෙරේ යන අදහසයි. **‘සුක්ඛපණ්ණා’** යනු ‘යම්සේ සුළඟින් හා අව්වෙන් වියලුනු තල්පතක්, ශක්තිමත් පුරුෂයෙක් පාගා සිඳින්නේද? සුණුවිසුණු කරන්නේද? එපරිද්දෙන් ඔහු, තමාගේ යහපත දියුණුව විනාශ කරයි’, යන අර්ථයි. **‘දන්ධෙති’** යනු ‘පමා වෙයි, පමාවට හේතුවන දෑ ම කෙරෙයි’, යන අර්ථයි. **‘තාරයි’** ‘ඉක්මණින් කළයුතු දෑ, වහා සිදු කෙරේ’, යන අර්ථයි. **‘සසීව රත්තිං විභජං’** යනු ‘යම්සේ සඳ පුරපස දී, රාත්‍රිය බබුළුවා, අවපස පළමු රාත්‍රියේ සිට, ආලෝකය අඩු කරමින් ගොස්, නැවත දවසින් දවස වැඩි කෙරේද? එසේ ඒ පුරුෂයාගේ දියුණුව වර්ධනය වේයැයි කියන ලදි’ යන අර්ථයි.
රජතුමා බෝසතුන්ගේ වචන අසා සිට, එතැන් පටන් අනලස්ව ක්‍රියා කරන්නට පුරුදු විය.
බුදුරජාණන් වහන්සේ මේ ධර්මදේශනාව ගෙනහැරදක්වා, ජාතකය නිමවා වදාළ සේක. තවද එදා ගජකුම්භයා නම්, මේ අලස භික්‍ෂුවයි. පණ්ඩිත වූ ඇමැතිවරයා වූ කල” ‘මම ම වීමි’යි බුදුරජාණන් වහන්සේ තමන් වහන්සේ දක්වා වදාළ සේක.
**‘මනුස්සින්‍දං ජහිත්‍වාන’** යන මේ ගාථා කොටස අයත් ජාතක කථා වස්තුව බුදුරජාණන් වහන්සේ දෙව්රම් වෙහෙර වැඩවෙසෙන සේක්, විශ්වාස කටයුතු භෝජනයක් අරබයා වදාළ සේක. අනේපිඬු සිටුතුමාගේ නිවසෙහි නිරතුරුව පන්සියයක් තෙරුන්ට දානය සැපයේ. එම නිවස සැමදා භික්‍ෂූන්ට පැන් පොකුණක් වැනිය. කසාවතින් බැබලුනි. සිල් සුවඳින් පිරී ගියේය. කිසියම් දිනෙක රටේ රජතුමා නුවර පැදකුණු කරමින් ඇවිදින විට, අනේපිඬු සිටුතුමාගේ නිවසේ භික්‍ෂූන් දැක, ‘මහ සඟනට දන් දිය යුතුයැ’යි සිතා, එදිනම විහාරයට ගොස්, බුදුරදුන් දැක වැඳ, පන්සියයක් මහ සඟනට දිනපතා දන් පිරිනැමීමට, නියම කර ගත්තේය. එතැන් පටන් රජගෙදර දානය දිනපතා පැවැත්තේය. දානයට පිරිනැමෙන බත වූ කලී ප්‍රණීත වූද වසර තුනක් පැරණි වූද, සුවඳ හැල් සාලෙන් සකසන ලද්දකි. එහෙත් රජගෙදර විශ්වාසයෙන් සෙනෙහසින් සියතින් දන් බෙදන්නෙක්, දායකයෙක් නැත. රජුගේ අණින් සේවකයෝ දන් බෙදති. එබැවින් භික්‍ෂූහු එහි හිඳ වළඳන්නට කැමැති නොවෙති. රජමැදුරෙන් විවිධ රසයෙන් යුතු දානය පිළිගෙන, තමතමන්ගේ හිතවත් දායක ගෙවල්වලට ගොස්, ඒ බත දායක ගෙදර අයට දී, ඒ දායකයන් විසින් දෙන ලද ආහාරය, කටුක වුවත් ප්‍රණීත වුවත් වළඳති.
මේ අතර කිසියම් දිනක රජතුමාට බොහෝ පළතුරු තෑගි වශයෙන් ලැබුණි. සේවකයන් කැඳවූ රජතුමා ඒ පළතුරු, භික්‍ෂූන්ට පිළිගන්වන ලෙස නියෝග කෙළේය. දන්හලට ගිය සේවකයෝ, එහි එකද භික්‍ෂු කෙනකුන්වත් නොදැක ඒ බව රජුට දැන්වූහ. ඒ ඇසූ රජතුමා ‘දැන් දන් වළඳන වේලාව නේදැ’යි ඇසීය. එවිට සේවකයෝ ‘එසේය රජතුමනි, එහෙත් භික්‍ෂූහු මෙහෙන් දානය ලබාගෙන හිතවතුන්ගේ ගෙවල්වලට ගෙන ගොස් ඒවා ඔවුන්ට දී ඔවුන් දෙන කුමන හෝ ආහාරයක් වළඳති’යි කීහ. රජතුමා මේ පුවත අසා ‘අපේ දානය ඉතා ප්‍රණීතය. කුමන කරුණක් නිසා, එය නොවළඳා වෙනෙකක් වළඳත්ද? මේ ගැන බුදුරදුන්ගෙන් විමසන්නෙමි’යි තීරණය කොටගෙන, බුදුරදුන් හමුවට ගොස් වැඳ, උන්වහන්සේට සියලු විස්තර පැවසීය. එවිට බුදුරජාණන් වහන්සේ ‘මහරජතුමනි, භෝජනය නම්, විශ්වාසය පරමකොට ඇත්තකි. ඔබේ මැදුරෙහි විශ්වාසයෙන් යුතුව ළඟට පමුණුවා දන්දෙන, සෙනෙහසින් යුතු දායකයන් නොමැති නිසා, භික්‍ෂූහු මෙසේ කරති. එබැවින් රජතුමනි, විශ්වාසය හා සමාන අන් රසයක් නැත. අවිශ්වාසිකයකු විසින් දෙන ලද චතුමධුර වුවත්, විශ්වාසිකයකු විසින් දෙන ලද, මෝරු ටිකක් පමණවත් නොවටී. රජතුමනි, පෙර රජකු විසින් අසනීපයෙන් පීඩිත වූ පඬිවරයකුට වෛද්‍යවරුන් පස්දෙනකුන් ලවා, බෙහෙත් කරවන ලද නමුත් එයින් සුවයක් නොලද බැවින්, සිය විශ්වාසවන්තයින් ළඟට ගොස් ලුණු රහිත බොඬහමු - ඌරු හැල් යන මේවායින් තැනූ, කැඳ ද, දියෙන් තෙමන ලද ලුණු රහිත කොළ ටිකක් ද, අනුභව කොට ඔහු නිරෝගී බවට පත් වී යැ’යි වදාරා රජුගේ ඇරයුමෙන් මේ අතීත කථාව වදාළ සේක.
අතීතයෙහි බරණැස් නුවර බඹදත් රජු රාජ්‍යය කරවන කල්හි, බෝසත් තෙමේ කසීරට බමුණු කුලයක උපන්නේය. ඔහුගේ දෙමාපියෝ ඔහුට ‘කප්ප කුමාර’ යැයි නම් තැබූහ. නිසිවියට පත් ඔහු, තක්ෂිලාවට ගොස් සියලු ශිල්ප උගෙන, පසුකලෙක සෘෂි පැවිද්දෙන් පැවිදිව, තවුස්දම් රැක්කේය. මෙකල ‘කේසව’ නම් වූ තවුසෙක්, පන්සියයක් තවුසන් පිරිවරන ලදුව, එම පිරිසට නායකත්වය දෙමින් හිමාලයෙහි වාසය කරයි. බෝසත් තවුසා ද, ඔහු වෙතට ගොස් පන්සියයක් පිරිසෙහි ප්‍රධාන ශිෂ්‍යවරයා ව කටයුතු කෙළේය. ඔහු නායක තවුසාට හිතවත්ව, සෙනෙහසින් යුතුව, තවුස්දම් පිරුවේය. ඒ අනුව නායක තවුසාත් බෝසත් තවුසාත් යන දෙදෙනා ම, ඔවුනොවුන් කෙරෙහි ඉතා විශ්වාසයෙන් යුතුව විසූහ. පසුකලෙක සෙසු තවුසන් පිරිවරා ගත් කේසව තවුසා, ලුණු-ඇඹුල් සෙවීම සඳහා මිනිස් වාසයට පිටත්ව ගොස්, ක්‍රමයෙන් බරණැස් රජුගේ රාජකීය උයනට පිවිස, එදින එහි වැස, පසුදා පිඬු පිණිස නුවරට ඇතුළුව රජදොරටුව වෙතට පිවිසියේය. රජතුමා තවුස් පිරිස දැක, වහා ඔවුන් මාලිගාවට කැඳවා, එහිදී ඔවුන්ට දානය පිළිගන්වා නුවර වසන තාක් කල්, සිය උයනෙහි නවාතැන් ගන්නා බවට ඔවුන් පොරොන්දු කරවා ගත්තේය. වැසිකාලය නිමා වූ පසු, නායක තවුසා රජු හමු වී නැවත හිමවතට යන්නට අවසර පැතීය. එවිට රජතුමා ‘තාපසතුමනි’, ඔබ දැන් මහලුය. එබැවින් තරුණ තවුසන් පිටත්කොට යවා, ඔබතුමා අප සමග වසනු මැනවැ’යි, ඉල්ලා සිටියේය. කේසව තවුස්තුමා රජුගේ ඉල්ලීම පිළිගෙන, දෙටු අතවැසියා සමග, සෙසු අය හිමවතට පිටත්කොට යවා, තෙමේ නැවතුනේය. කප්ප නම් වූ බෝසත් තවුසා හිමවතට ගොස්, සෙසු අය සමග තවුස්දම් පුරන්නට පටන් ගත්තේය.
මේ අතර කේසව තවුසා කප්ප තවුසාගෙන් වෙන්ව විසීමට නොහැකිව, ඒ ගැන කලකිරී ඔහු දකිනු රිසිව, නිදි නැතිව, ඔහු ගැන සිතමින්, කල් ගෙවීය. නිසි ලෙස නිදි නොලැබීම නිසාත්, ආහාර මනා ලෙස නො දිරවීම නිසාත්, නායක තවුසාට ලේ අතීසාරය වැළඳිණි. රෝගය බරපතල විය. වේදනාව ඉතා දරුණු විය. තවුසාගේ රෝගී බව ඇසූ රජතුමා, ඔහුට ප්‍රතිකාර කිරීම සඳහා, වෛද්‍ය පරම්පරා පහක් යෙදවීය. එහෙත් රෝගය එසේමය. අවසානයේදී තවුසා රජු අමතා, ‘කිමෙක්ද? රජතුමනි, ඔබතුමා මාගේ මරණය කැමැත්තෙහි ද? නැතහොත් ජීවත්වීම කැමැත්තෙහිදැ’යි ඇසීය. ‘ස්වාමීනි, ඔබ නිරෝගිව ජීවත් වනු දැකීමට මම රිසියෙමි’යි රජතුමා කීය. ‘එසේ නම් වහා මා හිමවතට පිටත්කොට හරිනු මැනවැ’යි, තවුසා රජුගෙන් ඉල්ලීය. එය පිළිගත් රජතුමා ‘නාරද’ නම් වූ සිය ඇමැතිවරයාද, වැද්දන් පිරිසක් ද, සහිතව තවුසා හිමවතට පිටත්කොට හැරියේය. නාරද ඇමතියා තවුසා හිමවතට ඇරලා, පෙරළා නුවරට පැමිණියේය. කප්ප තවුසා දුටුමතින්ම, කේසව තවුසාගේ මානසික රෝගය සුවවිය. උකටලී බව දුරු විය. කප්ප තවුසා තම ගුරුතුමාට තැම්බීමකින් තොර, ලුණුත් නැති, වතුර ඉසින ලද, කොළ ටිකක් ද, බොඩ හමු - ඌරු හැල් යන මේවායින් සාදන ලද කැඳ ටිකක් ද, පිළිගැන්වීය. මේ කටුක ආහාරයෙන්ම තවුසාගේ ලේ අතීසාරය සුව විය.
කිහිප දිනකට පසු, රජතුමා කේසව තවුසාගේ තොරතුරු දැනගැනීම සඳහා, නාරද ඇමැතියා හිමාලයට පිටත්කොට යැවීය. හිමාලයට පැමිණි ඇමැතියා කේසව තවුසා නිරෝගීව හිඳිනු බලා ‘ස්වාමීනි, කුල පහක වෙදැදුරන් බෙහෙත් කොටත්, සුව නොවුණු ඔබතුමා පහසුකම් කිසිත් නැති, මෙහිදී කෙසේනම් සුවය ලැබීද? කප්ප තවුස්තුමා ඔබතුමාට කෙසේ පිළියම් කෙළේදැ’යි විචාරමින් මේ ගාථාව කීවේය.
තමා කැමැති සියලුම දැයින් සපිරි, රජු අත්හැර කෙසේ නම් පින්වත් කේසව තවුසා කප්ප තවුසාගේ අසපුවෙහි සිත් අලවා වෙසේද?
මෙහි **‘මනුස්සින්‍ද’** යනු ‘මිනිසුන්ට ප්‍රධාන වූ බරණැස් රජතුමා’ය. **‘කථංනු භගවා කෙසි’** යනු ‘කවර නම් හේතුවක් නිසා මේ අපගේ පින්වත් කේසව තාපසතුමා, කප්ප තවුසාගේ අසපුවෙහි සිත් අලවා වෙසේද? යන අර්ථයි.
මෙසේ වෙනත් කෙනකු සමග සාකච්ඡා කරන්නාක් මෙන්, ඇමැතිවරයා කේසව තවුසාගේ සිත් අලවා විසීමට හේතු වූ කරුණු විමසීය. ඒ ඇසූ කේසව තවුසා මෙසේ කීවේය.
නාරදය, කප්ප තවුසාගේ රමණීය වූ සුභාෂිත වචන මිහිරිය, වනපෙත ද, සිත්කලු ය. මේ හැම මා සතුටු කරයි.
මෙහි **‘වක්ඛා’** යනු ගස්ය. පෙළෙහි **‘රුක්ඛා’** යනුවෙන් ලියා ඇත. **‘සුභාසිතානි’** යනු ‘කප්ප විසින් කියන ලද සුභාෂිත වචන මා සිත් ගනී’ යන අර්ථයි.
කේසව තවුසා මෙසේද කියා තවදුරටත් කථා කරමින් ‘ඉහත කී අයුරෙන් මා සතුටු කර වූ කප්ප තවුසා, ලුණු නැති, තැම්බීමකින්ද තොර, වතුර ඉසින ලද කොළ ටිකක් ද, බොඩුහමු හා ඌරු හැල් මුසු කළ කැඳ ටිකක් ද, මට අහර ලෙස දුන්නේය. එයින් මාගේ සිරුරෙහි වූ අසනීපය සංසිඳී නිරෝගී වූයෙමි යි කීය. ඒ අසා සිටි නාරද ඇමැතියා මෙසේ පැවසුවේය.
(ඔබ මින් පෙර) පිරිසිදු වූ මස් සහිත, ඇල් හාලේ බත් අනුභව කෙළේය. (දැන්) කෙසේ නම් ලුණුත් නැති, බොඩහමු - ඌරු හැල් යන ධාන්‍ය වර්ග ඔබට රුචි වේද?
මෙහි **‘භුඤ්ජ’** යනු ‘අනුභව කෙළේය’ යන අර්ථයි. මේ වචනය ‘භුඤ්ජි’ යනුවෙන්ද, ගැනීමට සුදුසුය. **‘ඡාදයන්ති’** යනු ‘රුචි කෙරේ, පිනවයි, සතුටු කරයි’ යන අර්ථයි. මෙහි බින්දුව ගාථා බන්ධනයේ පහසුව සඳහා යොදන ලද්දකි. මින් කියන ලද්දේ, පහත දැක්වෙන අදහසයි. එනම්, ඒ ඔබ රජ ගෙදර දී රජුට යෝග්‍යව සාදන ලද, පිරිසිදු මස් සහිත ඇල්හාලේ බත් අනුභව කෙළෙහිය. කෙසේ නම්, මේ බොඩහමු-ඌරු හැල් යන ධාන්‍ය වර්ග ලුණුත් නැතිව ඔබ පිනවාද? සතුටු කෙරේද? කෙසේ න්ම, මේවා ඔබට රුචි වේද? යන අර්ථයි.
ඒ ඇසූ කේසව තවුසා මෙසේ උත්තර දුන්නේය.
විශ්වාසයෙන් යුතුව, යම් තැනක දී මිහිරි හෝ අමිහිරි හෝ, මඳක් හෝ ගොඩක් හෝ, යමක් අනුභව කරන්නේද? විශ්වාසයෙන් ලැබෙන දේ, උතුම් රසයයි.
මෙහි **‘යදිවාසාදුං’** යනු ‘ඉදින් අමිහිරි හෝ වේවා’, යන අර්ථයි. **‘විස්සට්ඨො’** යනු නිසැකව විශ්වාසයෙන් යුතුව’ යන අර්ථයි. **‘යත්‍ථ භුඤ්ජෙය්‍ය’** යනු ‘යම් නිවෙසක එසේ විශ්වාසවන්තව අනුභව කරන්නේද, ඒ භෝජනය කුමක් වුවත් එය මිහිරිමය’ යන අර්ථයි. **‘විස්සාසපරමාරසා’** යනු ‘විශ්වාසය වූ කලී, ඉතා උතුම්ය. එබැවින් විශ්වාසය උතුම් රසයයි. විශ්වාසය හා සමාන අන් උතුම් රසයක් නැත. විශ්වාසයක් නැත්තකු විසින් දෙන ලද චතුමධුර වුවත්, විශ්වාසවන්තයකු විසින් දෙන ලද ඇඹුල් කැඳ තරම් නොවටී’ යන අදහසයි.
නාරද ඇමතිවරයා තවුසාගේ වචන අසා, රජු හමුවට ගොස් සියලු විස්තර ඔහුට පැවසීය.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතකය නිමවා වදාළ සේක. එකල රජතුමා නම්, අනඳ තෙරණුවෝය. නාරද ඇමතියා නම්, සැරියුත් තෙරණුවෝය. කේසව තවුසා නම්, බක බ්‍රහ්මයාය. කප්ප තවුසා වූ කලී, ‘මම ම වීමි’යි, බුදුරජාණන් වහන්සේ, තමන් වහන්සේ දක්වා වදාළ සේක.
**‘සබ්බායසං කූටං’** යන මේ ගාථා කොටස අයත් ජාතක කථා වස්තුව බුදුරජාණන් වහන්සේ දෙව්රම් වෙහෙර වැඩවසන සේක්, ලෝවැඩ උදෙසා වදාළ සේක. මෙහි වර්තමාන කථා වස්තුව ‘මහා කණ්හ’ ජාතකයෙහි දැක්වේ. මෙහි අතීත කථාව පහත පළ වේ.
අතීතයෙහි බරණැස් නුවර බ්‍රහ්මදත්ත රජු රාජ්‍යය කරවන කල්හි, අප බෝසත් තෙමේ රජුගේ අගමෙහෙසියගේ කුසෙහි ඉපිද නිසිවියට පත් වූයේ, ශිල්ප සියල්ල ද උගෙන, සිය පියාගේ ඇවෑමෙන් රජකමට පත්ව, දැහැමින් රාජ්‍යය කරවීය. දේවාල උත්සව පවත්නා කිසියම් දිනෙක, මිනිස්සු එළු බැටළු ආදී සතුන් මරා දෙවියන්ට බිලිපූජා කෙරෙති. බෝසත්තුමා ‘පරපණ නොනැසිය යුතුයැ’යි, නියෝග කොට අණබෙර පතුරුවාලීය. එවිට බිලි පූජා කෙරෙහි ලොල් වූ, යක්කු ඒවා නොලැබීම නිසා, බෝසතුන් කෙරෙහි කිපී, හිමාලයෙහි සියලුදෙනා රැස්ව, බෝසත් රජු මැරීම සඳහා එක් යකකු යෙදවූහ. ඒ යක්‍ෂයා කොතක් පමණ වූ ගිනිගෙන දැවෙන මහත් වූ යකුළක් දරාගෙන විත්, බෝසතුන්ට පහර දී මැරීම සඳහා, මාන බලමින් රෑ මැදුම් යම, බෝසතුන්ගේ යහන මත සිටියේය. මෝ මොහොතේදී ශක්‍රයාගේ ආසනය උණුවිය. ඒ ‘කුමක් නිසා සිදුවූවක් දැ’යි, විමසා බලන සක්දෙවිඳුට සියල්ල තත් වූ පරිද්දෙන් වැටහී ගියේය. අනතුරුව වහා වජ්‍රායුධය දරාගත් සක්දෙවිඳු, රජුගේ යහන්ගැබට ඇතුළු වී, යකාට ඉහළින් අහසෙහි රැඳී සිටියේය. මේ අතර එතැනට පැමිණි රජතුමා යකා දැක, ‘කිමෙක්ද? මේ යක්‍ෂයා මෙහි රැඳී සිටිනුයේ, මා රැකීමටද? නැතහොත් මා මැරීමටදැ’යි, කල්පනා කොට යකා සමග සංවාදයේ යෙදෙමින්, මේ ගාථාව කීය.
අති විශාල වූ, මුළුමනින්ම අයෝමය වූ කුළක් (යකුළක්) ඔසවාගෙන, ඒ ඔබ දැන් අහසෙහි සිටිනුයේ, මා රැක්මෙහි නියුතුවද? නැතහොත් ඔබ මා මැරීමට යත්න දරහිද?
මෙහි **‘විහිතො නුසජ්ජ’** යනු (විහිතොන+ආසි+අජ්ජ) ‘දැන් නියුතු වෙහිද?’ යන අර්ථයි.
මෙහිදී සිදුවූ විශේෂය නම්, බෝසතුන්ට යක්‍ෂයා දැකගත හැකිවූ නමුත්, ශක්‍රයා දැකගත නොහැකි වීමයි. මේ අතර ශක්‍රයාට බිය වූ යකා බෝසතුන්ට පහරදී ගත නොහැකිව, බලා සිටියේය. ඔහු බෝසතුන්ගේ කථාව අසා මහරජතුමනි, මම ඔබ රැකීමට නොසිටියෙමි. මා අත ඇති මේ යකුළෙන් පහර දී, ඔබ මරා දැමීමට මෙහි පැමිණියෙමි. එහෙත් මෙහි සිටින මේ සක්දෙවිඳුට ඇති බිය නිසා, ආ කාරිය කරගැනීමට අපොහොසත්ව, සිටියෙමි යි කියමින්, මේ ගාථාව ප්‍රකාශ කෙළේය.
2. රජතුමනි, රකුසන්ගේ දූතයා වන මම, ඔබ විනාශ කිරීම සඳහා එවන ලද්දේ වෙමි. දෙවියන්ට අධිපති වූ ඉන්‍දු නම් වූ ශක්‍රයා, ඔබ ආරක්‍ෂා කරයි. එබැවින් මම ඔබේ හිස නො පලමි.
මේ ඇසූ බෝසත් රජතුමා මේ ගාථා දෙක ප්‍රකාශ කෙළේය.
3. ඉදින් දෙවියන්ට ‘ඉන්‍ද්‍ර’ වූ හෙවත් ප්‍රධාන වූ, ‘මඝවා’ නම් වූ ද ‘සුජම්පති’ නම් වූ ද, ‘ශක්‍ර දිව්‍ය රාජයා මා රකී. ඒකාන්තයෙන් සියලු පිසාචයෝ හඬත්වා! රකුසු ප්‍රජාවට මම බිය නො වෙමි.
4. සියලු කුම්භාණ්ඩයෝ ද, පාංශු පිසාචයෝ ද, කැමැති සේ හඬත්වා! භීෂක පිරිස විශාල වුවත්, ඒ පිසාචයෝ මා හා යුධයට ප්‍රමාණවත් නොවෙති.
මෙහි **‘රක්ඛසියා පජාය’** යනු ‘රාක්‍ෂස ප්‍රජාවයි, රකුසු පරම්පරාව’, යන අර්ථයි. **‘කුම්භණ්ඩා’** යනු ‘කළගෙඩි තරම් වූ අණ්ඩකෝෂ හා උදර ඇති යක්‍ෂ විශේෂයකි. **‘පංසුපිසාචකා’** යනු ‘කසල ගොඩවල්හි වෙසෙන පිසාචයෝය. **‘නාලං’** යනු ‘පිසාචයෝ නම්, මා සමග යුද්ධයට අසමත් වෙති යන අර්ථයි. **‘මහතී සා විභිංසිකා’** යනු ‘ඒ යක්‍ෂයෝ රැස්ව, යම් බිහිසුණු ස්වභාවයක් දක්වත්ද? එය ඉතාමත් බිහිසුණුය. නමුත් එය මට දර්ශන මාත්‍රයක් පමණි. මම ඊට බිය නො වෙමි’ යන අර්ථයි.
ඉන්පසු ශක්‍රයා ඉදිරිපත් වී, යක්‍ෂයා පලවා හැර, බෝසතුන්ට අවවාද දී, තවදුරටත් ‘මහරජතුමනි, බිය නොවනු මැනවි’, මෙතැන් පටන් ඔබ රැකගැනීම, මට අයත් කාරියකි’යි කියා සිය භවනට පිටත්ව ගියේය.
බුදුරජාණන් වහන්සේ මේ දම් දෙසුම ගෙනහැර දක්වා, ජාතකය නිමවා වදාළ සේක. තවද එදා ශක්‍රයා නම්, අනුරුද්ධ තෙරණුවෝය. බරණැස් රජ වූ කලී ‘මම ම වීමි’යි, බුදුරජාණන් වහන්සේ, තමන් වහන්සේ දක්වා වදාළ සේක.
**‘අරඤ්ඤා ගාමමාගම්ම’** යන මේ ගාථා කොටස අයත් ජාතක ධර්ම දේශනාව බුදුරජාණන් වහන්සේ දෙව්රම් වෙහෙර වැඩවාසය කරන සේක්, ථුල්ල කුමාරිකාවක විසින් කරන ලද පොළඹවා ගැනීමක් අරබයා, දේශනාකොට වදාළ සේක. මෙහි වර්තමාන කථාවස්තුව ‘චුල්ල නාරද කස්සප’ ජාතකයෙහි දැක්වේ. එහි අතීත කථා පුවත මෙසේය.
අතීතයෙහි බරණැස් නුවර බඹදත් රජු රාජ්‍යය කරවන කල්හි, අප බෝසත් තෙමේ බමුණු කුලයක ඉපිද, නිසි වියට එළැඹියේ තක්‍ෂිලාවට ගොස්, ශිල්ප උගෙන පෙරළා පැමිණ, විවාහ වී පුතකු ද ලැබ, යහතින් ජීවත්විය. නොකල්හි බිරිඳ මිය ගියාය. අනතුරුව බමුණා පුතා ද රැගෙන, පිටත්ව ගොස්, සෘෂි පැවිද්දෙන් පැවිදි වී, හිමාල වනයෙහි සුවසේ විසීය. ඔහු දිනපතා සිය පුතා අසපුවෙහි තබා පලවැල නෙලීමට යයි. දිනක සොරුන් කණ්ඩායමක් පසල්ගමක් කොල්ල කා මිනිසුන් ද, බලහත්කාරයෙන් ගෙන යන කල්හි, ඔවුන් අතර සිටි එක් තරුණියක් ඔවුන්ගෙන් පැන ගොස්, ඉහත කී අසපුවට වැද, එහි හුන් තවුස් කුමරා පොළඹවා ගෙන, ඔහු සීල භේදයට පත් කළාය. ඉන් නොනැවතුණු ඈ, අසපුව හැර දමා තමා සමග යන්නට එන ලෙස, කුමරුට ඇවිටිලි කළාය. සිය පියාට නොදන්වා, අසපුවෙන් පිටව යන්නට, කුමරු අකමැති විය. ‘එසේ නම් පියා පැමිණි පසු, ඔහුගෙන් අවසර ගෙන එනතෙක්, මම අතරමග රැඳී සිටින්නෙමි’යි කියූ ඇය කී ලෙසම, සැඟව සිටියාය. මේ අතර තවුස්තුමා අසපුවට පැමිණි බැවින්, ඔහු වෙත ගිය තවුස් කුමරා, සිය පියාට මෙසේ කීවේය.
පියාණෙනි, මම වනයෙන් නික්ම ගමට ගොස්, කෙබඳු ස්වභාවයෙන් යුතු, කෙබඳු පැවැත්මෙන් යුතු, තැනැත්තකු ඇසුරු කරන්නෙම්ද? විචාරණ ලද මට එය කියනු මැනවි.
මෙහි **‘අරඤ්ඤා ගාමමාගම්ම’** යනු ‘පියාණෙනි, මම මේ අරණින් පිටත්ව, වාසය සඳහා මිනිස් පියසකට ගියවිට, එනම් එම වාසභූමියට පැමිණ, කුමක් කරම්ද?’ යන අර්ථයි.
මීට පිළිතුරු දෙන පියා, ඔහුට අවවාද වශයෙන්, මේ ගාථා තුන ප්‍රකාශ කෙළේය.
පුත, යමෙක් ඔබ විශ්වාස කරන්නේද? ඔබේ ඇසුර කැමති වන්නේද? යමෙක් ඔබට ඇහුම්කන් දීමට කැමති වන්නේද? යමෙක් ඔබට වරදට සමාව දෙන්නේද? නුඹ මෙහෙන් ගියපසු, එබන්දකු ඇසුරු කරව.
යමකුගේ කයින්, වචනයෙන්, මනසින්, නපුරක් සිදු නොවේද? මෙහෙන් ගියපසු, පියා වැනි වූ ඔහු කෙරෙහි පිහිටා, ඇසුරු කරව.
පුත, පඬු පැහැය මෙන් වූ, අස්ථිර සිත් ඇති, වඳුරකුගේ මෙන් සසල වූ සිත් ඇති, විටින් විට ඇලෙන, නොඇලෙන සිත් ඇති එබන්දකු ඇසුරට මිනිසකු සොයාගත නොහැකි වන්නේ නමුදු, සේවනය නොකරන්න.
මෙහි **‘යො තං විස්සාසයෙ’** යනු ‘යම් පුරුෂයෙක් ඔබ අදහන්නේද? සැක නොකරන්නේද?’ යන අර්ථයි. **‘විස්සාසඤ්ච ඛමෙය්‍යතෙ’** යනු’යි. මෙකී ස්වකීය හැඟීමෙන් ඔබ කෙරෙහි විශ්වාසයට පැමිණ, සැක නොකරන්නේද? වරදට සමාව දෙන්නේද?’ යන අර්ථයි. **‘සුස්සූසී’** යනු ‘යමෙක් ඔබේ විශ්වාසවන්ත වචන ඇසීමට කැමති වේද?’ යන අර්ථයි. **‘තිතික්ඛි’** යනු ‘යමෙක් ඔබ විසින් කරන ලද වැරැද්ද ඉවසාද?’ යන අර්ථයි. **‘තං භජෙහි’** යනු ‘එබඳු පුරුෂයකු ඇසුරු කරන්නේය, භජනය කරන්නේය’, යන අර්ථයි. **‘ඔරසීව පතිට්ඨාය’** යනු ‘යම් සේ ඔහුගේ ළෙහි තබා වඩන ලද, තමාගේම පුතුට මෙන්, යමෙක් ඔබට කටයුතු කෙරේද? පියා වැනි වූ එබඳු පුරුෂයකු ඇසුරු කරන්න’, යන අර්ථයි.
**‘හළිද්දරාගං’** යනු ‘පඬු පැහැය මෙන්, අස්ථිර සිත් ඇති’, යන අර්ථයි. **‘කපිචිත්තං’** යනු ‘වඳුරාගේ සිත මෙන් වහා වෙනස් වන සිත් ඇති’, යන අර්ථයි. **‘රාගවිරාගිනං’** යනු ‘මොහොතින් මොහොත ඇලෙන, නො ඇලෙන සිත් ඇති’ යන අර්ථයි. **‘නිම්මනුස්සම්පි චෙසියා’** යනු ‘මුළු දඹදිව් තලයෙහිම, කාය දුශ්චරිතාදියෙන් තොර, මිනිසකු සොයාගත නොහැකි වන්නේ නම්, එසේ වුවහොත්, ඉහත කී ආකාරයේ ලඝු සිත් ඇති අය, ඇසුරු නොකරව, මිනිස් පියසෙහි මුළුමනින් සොයා, යට කියන ලද ගුණයන්ගෙන් සපිිරි මිනිසකු සොයා, ඔහු ඇසුරු කරන්නෙහි’ය, යන අර්ථයි.
මේ අසා තවුස් කුමාරයා ‘පියාණෙනි, මම මේ ගුණවලින් යුතු මිනිසෙකු, කොයින් ලබන්නෙම්ද? එබැවින් මම මෙහෙන් නොයමි. ඔබේ ළඟම වසන්නෙමි’යි, කියා නැවතුණි. ඉක්බිති තවුසා තම පුතාට, කසිණ භාවනාවට අවැසි දේ උගැන්වීය. පසුව මේ දෙදෙනා ධ්‍යානයෙන් නොපිරිහී ජීවත්ව සිට, දිවි කෙළවර බඹලොව උපන්හ.
බුදුරජාණන් වහන්සේ මේ දෙසුම ගෙනහැර දක්වා, ජාතකය නිමවා වදාළ සේක. තවද එදා පුත්‍රයා ද, මෙදා අයමය. පිය තවුසා වූ කලී ‘මම ම වීමි’යි බුදුරජාණන් වහන්සේ, තමන් වහන්සේ දක්වා වදාළ සේක.
**‘නෙව ඉත්‍ථීසු සාමඤ්ඤං’** යන මේ ගාථා කොටස අයත් ජාතක කථා වස්තුව බුදුරජාණන් වහන්සේ දෙව්රම් වෙහෙර වැඩවාසය කරන සේක්, පිසුණාවාචා ශික්‍ෂාපදය අරබයා දේශනාකොට වදාළ සේක. එක්කලෙක බුදුරජාණන් වහන්සේ, ඡබ්බග්ගිය භික්‍ෂූන් කේලාම් කියමින් හැසිරෙන බව අසා, ඔවුන් කැඳවා ‘මහණෙනි, තෙපි භික්‍ෂූන්ගේ දබරයට හේතුවන, කලහයට හේතුවන, විවාදයට කරුණු වන කේලාම් කීමෙහි යෙදී සිටිවුද? මෙය සත්‍යයක්දැ’යි ඇසූ සේක. එවිට එය සත්‍යයක් බව, ඡබ්බග්ගිය භික්‍ෂූහු පිළිගත්හ. අනතුරුව බුුදුරජාණන් වහන්සේ ඔවුන් අමතා, ‘මහණෙනි, කේලම් කීම වනාහි නොතිබුණු කලහයන් හටගැනීමටත්, ඇති දබරයන් වැඩි වීමටත්, හේතු වේ යැ’යි, වදාරා ඒ භික්‍ෂූන්ට ගරහා, ‘මහණෙනි, කේලම වූ කලී, තියුණු ආයුධයක් වැනිය. ඉතා දැඩි විශ්වාසවන්ත භාවයක් වුවත්, මොහොතකින් සිඳ දැමීමට කේලම සමත් වේ. එබඳු කේලාම් උපයෝගී කොටගෙන, අනුන්ගේ මිතුරු බව සිඳ දමන තැනැත්තා, සිංහයන් ගොනුන් වැනි යැ’යි, වදාරා මේ අතීත කථාව, දේශනාකොට වදාළ සේක.
පෙර බරණැස් නුවර බඹදත් රජු රාජ්‍යය කරවන කල්හි, බෝසත් තෙමේ එම රජුට පුත්ව ඉපිද නිසි වියට පත්ව, තක්ෂිලාවට ගොස් ශිල්ප උගෙන, පියාගේ ඇවෑමෙන් රජකම ලැබී, දැහැමින් රාජ්‍යය කරවීය. එකල එක් ගොපල්ලෙක් කැලෑබද ගාල්වල හරකුන් ඇතිදැඩි කරයි. දිනක් ගාලේ සිට හරක් රැගෙන එන ඔහුට, එක් ගැබ්බර දෙනක් ගෙන ඒමට අමතක විය. කැලේ තනි වූ ඒ දෙන එක් සිංහ ධේනුවක් සමග මිතුරු වූවාය. මේ දෙදෙනා ම දැඩිසේ මිතුරුව, එකටම හැසිරෙති. පසුකලෙක සිංහධේනුව සිංහ පැටියකු ද, එළදෙන වසු පැටවකු ද වැළඳූහ. ඒ පැටව් දෙදෙනා ද මෑණිවරුන්ගෙන් ලැබූ ආබාෂයෙන් මිතුරුව එකටම විසූහ. දිනක් එක් වැද්දෙක් කැලයට පිවිස, ඉහත කී තිරිසන් සතුන්ගේ මිතුරුකම දැක, එය තම සිත්හි දරාගෙන කැලයෙන් සපයාගත් තම බඩු ද, රැගෙන බරණැස් නුවරට ගොස් තමා කැලයෙන් රැගෙන ආ දේවල්, රජුට පිරිනැමුවේය. රජතුමා වැද්දා කෙරෙහි සතුටුව ‘හිතවත, නුඹ කැලයේ ඇවිදිනවිට, දක්නා ලද අසිරිමත් දෙයක් ඇද්දැ’යි ඇසීය. ‘දේවයන් වහන්ස, එක් සිංහයකු හා මිත්‍රව වෙසෙන ගොනකු දුටිමි. ඔවුන් ඔවුනොවුන් කෙරෙහි ඉතාම විශ්වාසයෙන් යුතුව, එකටම හැසිරෙනු දුටිමි. ඒ හැර වෙන අමුතු දෙයක් නැතැ’යි වැද්දා කීය. එවිට රජතුමා ‘මිත්‍රය, ඔබ කී සතුන් දෙදෙනා අතරට වෙනත් සතකු එක් වුවහොත්, ඔය මිතුරුකම වැඩිකල් නො පවතී. එවැනි අවස්ථාවක් දුටුවොත්, වහා මට කියව’යි වැද්දාට දැනුම් දුන්නේය. ‘දේවයිනි, එසේ යැ’යි කී වැද්දා, මාලිගාවෙන් පිටව ගියේය.
නොබෝ කලකට පසු කැලයට ගිය වැද්දාට ඉහත කී සිංහ-ගොං මිතුරන් දෙදෙනාට ළංව සිටි සිවලකු දක්නට ලැබුණි. ඒ දුටු වැද්දා ‘මෙය වහා රජතුමාට දැන්විය යුතුයැ’යි අදිටන් කොටගෙන, නුවර බලා නික්මුණි. මේ අතර මිතුරන් දෙදෙනාට සමීප වූ සිවලා, ‘මම සිංහ මස් ද, හරක් මස් ද, හැර සෙසු සියලු මස්, අනුභව කොට ඇත්තෙමි. දැන් මම මොවුන් භේදකොට, දෙදෙනාගේම මස් කන්නෙමි’යි ඉටා ගත්තේය. ඊළඟට ඔවුනොවුන් වෙත ගිය සිවලා, ‘ඔබට විරුද්ධව ඔබේ මිතුරා මෙසේ කීවේ යැ’යි යනාදි වශයෙන් කේලාම් කියා, ටික කලකින් ම සිංහයා හා ගොනා භේද කරවා, එකිනෙකා මරා ගන්නා තත්ත්වයට, පත් කෙළේය. මේ අතර රජු හමුවට පැමිණි, වැද්දා ‘දේවයන් වහන්ස, සිංහ-ගොං මිතුරන් දෙදෙනා අතරට තවත් සතෙක් එළඹ සිටී යැ’යි කීවේය. ‘ඒ කිනම් සතෙක් ද?’ ‘ස්වාමීනි, ඒ සිවලෙකි. ‘එසේ නම්, ඒකාන්තයෙන්ම ඌ සිංහ ගොං දෙදෙනා මරණයට පත් කරන්නේ යැ’යි කී රජතුමා ඔවුන් මළ පසු, මම එතැනට පැමිණෙන්නෙමි. එබැවින් ඒ බව සොයා බලා, මට දැනුම් දෙව’යි, වැද්දාට කීය. පසුදිනෙක වැද්දා පැමිණ මිතුරන් දෙදෙනා මළ බව, රජුට පවසා රජුත් කැටුව එතැනට ගියේය. එතැනට පැමිණි රජුට සිවලා, විටින්විට සිංහයාගේ මසුත්, ගව මසුත්, සතුටු සිතින් යුතුව කා දමනු දක්නට ලැබිණි. ඒ දුටු රජතුමා රථයෙහි සිටගෙන, රියැදුරා සමග කථා කරමින්, මෙසේ පැවසීය.
රියැදුර, (සිංහ-ගව දෙදෙනාගේ) බිරියන් අතර ද, සමානකමක් නැත. කෑම ද සමාන නැත. එසේ වුවත් (ඔවුන්) බිඳවීමට උත්සාහ ගත් සත්ත්වයාගේ සිතිවිලි දෙස බලව. (පිරිමි සතුන් දෙදෙනකුගේ කලහයට හේතුවනුයේ, එක්කෝ බිරින්ඳන්ය. නැතහොත් ආහාරය. මෙහිදී කලහයට හේතුව වූයේ, ඒ දෙකම නොව කෑදර සතකුගේ සිතිවිල්ලයි.)
2. යම් තැනෙක හිඳ සිවල්ලු ගව මසුත් සිංහ මසුත් කත්ද? එම මාංසයම තියුණු කඩුවක් මෙන්, කේලමක් බවට පත්විය. (සිවලා විසින් කේලාම් කියන ලද්දේ, මස් නිසාවෙනි.)
3. රියැදුර, යම් කෙනෙක් මිතුරන් කොටවන කේලමකුගේ වචන නොපිළිගනිත්ද? ඒ අය දෙව්ලොව ගිය මිනිසුන් මෙන්, සැප ලබත්.
මෙහි **‘නෙව ඉත්‍ථීසු’** යනු ‘මිතුරු රියැදුර, මේ දෙදෙනාගේම ගෑනු සත්තු එක සමාන නො වෙති. සිංහයා සිංහධේනුවක් සේවනය කරයි. ගොනා ගවදෙනක් සේවනය කරයි’, යන අර්ථයි. **‘න හක්ඛෙසු’** යනු ‘සිංහයා එක් ආහාර වර්ගයක් ගනී. ගොනා වෙනෙකෙක් අහරකොට නොගනී’, යන අර්ථයි. **‘අථස්ස’** යනු ‘මෙසේ කලහ කිරීමට කිසිදු හේතුවක් නැතත්, මිතුරන් කොටවන, දෙදෙනාගේම මස් කන්නෙමි’යි සිතා ඔවුන් මැරවීමට අදහසක් ඇතිකොට ගත්, මේ දුෂ්ට සිවලාගේ සිතිවිල්ල බලව’, යන අර්ථයි. **‘යත්‍ථ’** යනු ‘යම් සිතිවිල්ලක් කේලමකට පෙරළෙන කල්හි, සිවල්ලු හරක්මස් හා සිංහමස් කති. මස් අපේක්‍ෂාවෙන් කියූ කේලම, තියුණු කඩුවක් මෙන්, මිත්‍රභාවය විනාශකොට දැමීමක් බවට පරිවර්තනය කෙළේ යැ’යි දක්වයි.
**‘යයිමං’** යනු ‘යහලු රියැදුර, මේ දෙදෙනාගේ මළ සිරුරු දෙස බලන්න, යමෙක් මිතුරන් කොටවන කේලමකුගේ කේලම් බාරගනී ද, ඔහු මේ ඉරණමට පත්වේ. මෙසේ මරණයට පැමිණේ’ යන අර්ථයි. **‘සුත්‍ව මෙධන්ති’** යනු ‘සැප විඳී, සැප ලබයි’, යන අර්ථයි. **‘නරා සග්ගගතාරිව’** යනු ‘දෙව්ලොව ගොස් දෙව්සැප විඳින මිනිසුන් මෙන්, ඔවුහු සැප විඳිති’ යන අර්ථයි. **‘නාව බොධෙන්ති’** යනු ‘සත්‍ය සේ විශ්වාස නොකරති. එබඳු වචන අසා, ඊට දොස් නගා සිටි එළවාගෙන, මිතුරුකම ද රැගෙන, පෙර සිටි තත්ත්වයට පත්වේ’ යන අර්ථයි.
රජතුමා මේ අදහස් ප්‍රකාශකොට, සිංහයාගේ කේශර සහිත සම ද, නියපොතු ද දත් ද ගෙන්වාගෙන, පෙරළා නගරයට ගියේය.
බුදුරජාණන් වහන්සේ මේ ධර්ම දේශනාව ගෙනහැර දක්වා, ජාතකය නිමවා වදාළ සේක. තවද එකල රජතුමා වූ කලී මම ම වීමි’යි, බුදුරජාණන් වහන්සේ, තමන්වහන්සේ දක්වා වදාළ සේක.
**‘හන්ති හත්‍ථෙහි පාදෙහි’** යන මේ ගාථා කොටසින් ඇරඹෙන දේවතා ප්‍රශ්න උම්මග්ග ජාතකයෙහි සවිස්තරව දැක්වෙයි.








5. පඤ්චක නිපාතය
1. මණිකුණ්ඩල වර්‍ගය
‘**ජිනො රථස්සමණිකුණ්ඩලෙ ච’** යන මේ ගාථා කොටස අයත් ජාතක කථා වස්තුව බුදුරජාණන් වහන්සේ දෙව්රම් වෙහෙර වැඩවාසය කරන කල්හි, කොසොල් රජුගේ අන්තඃපුරයෙහි සියලු කටයුතු භාර, දුෂ්ට ඇමැතියකු අරබයා වදාළ සේක. මෙහි වර්තමාන කථා පුවත මීට ඉහත දක්වන ලදි. මේ ජාතකයට අයත් බෝසත් තෙමේ බරණැස් රජුව ඉපිද සිටියේය. ඉහත කී කොසොල් රජුගේ දුෂ්ට ඇමතියා කොසොල් රජු කැටුව කසීරටට අවුත්, එම රට බලහත්කාරයෙන් අල්වාගෙන, අනතුරුව බරණැස් රජු ද, අත්අඩංගුවට ගෙන බන්‍ධනාගාරයෙහි සිරකොට තබන්නට සැලැස්වීය. බන්‍ධනාගාරගත වූ බරණැස් රජතුමා එහිදී ධ්‍යාන වඩා, අහසෙහි පලක් බැඳ වාඩි වී, හුන්නේය. මේ දුටු සතුරු රජු වන කොසොල් රජුගේ සිරුර පුරා, දාහයක් ඇතිවිය. ඔහු වරණ රජු වෙත එළඹ මේ ගාථාව කීවේය.
රථය, අශ්වයන්, මිණිකො‍ඬොල් අහිමි විය. එසේම දරුවන් ද අඹුවන් ද, අහිමි විය. සියලු සම්පත් ඉතිරි නොකොට හැර ගන්නා ලදි. (මේ හේතූන් නිසා) ශෝක කළයුතු කාලයෙහි, කුමක් නිසා සන්තාපයට පත් නොවෙහිද?
මෙහි **‘ජිනො රථස්ස මණිකුණ්ඩලෙ ච’** යනු ‘මහරජතුමනි, ඔබගෙන් (ඔබට අයත්) රථය, අසුන්, මිණිකොඬොල් යන මේවා පැහැර ගන්නා ලද යන අර්ථය. **‘රථෙ ච මණිකුණ්ඩලෙ ච’ **යනුවෙන් ද, පාඨයක් ඇත යන අර්ථයි. **‘අසෙසිතෙසු’** යනු ‘ඉතිරි නොකොට’ යන අර්ථයි.
මේ ඇසූ බෝසත් රජතුමා මේ ගාථා දෙක, පිළිතුරු වශයෙන් පැවසීය.
2. සියල්ල කැමැත්තාණෙනි, සම්පත් පළමුකොට සත්ත්වයා හැර දමයි. ඊටත් පෙරාතුව සත්ත්වයා සම්පත් හැර දමයි. සම්පත් වූ කලී, සැමදා පවතින්නක් නොවෙයි. ඒ නිසා ශෝක කළයුතු කල්හි, මම ශෝක නො කරමි.
3. පසමිතුරාණෙනි, සඳ උදාවෙයි. ක්‍රමයෙන් පිරිපුන් වෙයි. පසුව ගෙවී යයි. හිරු පොළොව ආලෝකවත් කොට බැස යයි. මෙසේ මා විසින් ලෝකධර්මයෝ අවබෝධ කරන ලදහ. එබැවින් ශෝක කළයුතු කාලයෙහි මම ශෝක නො කරමි.
මෙහි ‘**පුබ්බෙව මච්චං’** යනු ‘සම්පත් මුලදීම, එනම් පළමුකොටම සත්ත්වයා අත්හරී, සත්ත්වයා ද, ඒ සම්පත් ඊටත් කලින් අත්හරී යන අර්ථයි. **‘කාමකාමි’** යනු සතුරු රජු ඇමතීමයි. කාම වස්තූන්ට ආශා කරන්නා ‘කාමකාමි’ නම් වෙයි. වස්තුව නම්, ලොව සදාකල්හි පවතින්නක් නොවෙයි. පොහොසතුන් වස්තුව නැතිවූ කල්හි, ජීවත් වුවත්, දුප්පත්තු වෙති. විටෙක වස්තුව ඉතිරි කොට, මිනිස්සු පරලොව යති. එබැවින් සෙසු අයට, ශෝකය දනවන කාලයක් වුවත්, එම කාලයෙහි මම ‘ශෝක නො කරමි’, යන අර්ථයි. **‘විදිතා මයා සත්තක ලොකධම්මා’** යන මෙය සතුරු රජු අමතා කියන්නකි. පින්වත් පසමිතුරාණෙනි, ලාභ-අලාභ, අයස-යස ආදී ලෝකධර්මයෝ මා විසින් අවබෝධ කරගන්නා ලදහ. යම් සේ සඳ උදාවෙයිද? දිනෙන් දින පිරේද? නැවත දිනෙන් දින ගෙවී යා ද? යම් සේ හිරු, අඳුර දුරු කෙරෙමින් ලොව මහත් වූ ප්‍රදේශයක් ආලෝකවත් කොට, නැවත සවස් වනවිට, අස්තයට යා ද? එනම් නොපෙනී යා ද? එපරිද්දෙන් සම්පත් ඇතිවෙයි. නැතිවෙයි. ඒ ගැන ශෝක කිරීමෙන් කවර ප්‍රයෝජනයක්ද? එබැවින් ශෝක නොකරමි’. යන අර්ථයි.
මෙසේ බෝසත්තුමා සතුරු රජුට දහම් දෙසා, නැවත ඔහුගේ ක්‍රියාවට ගරහමින් මෙසේද, කීය.
කාමභෝගී අලස ගිහියා හොඳ නැත. අසංවර පැවිද්දා ද හොඳ නැත. අපරීක්‍ෂාකාරී රජු ද හොඳ නැත. යම් පණ්ඩිතයෙක් කිපෙනසුලු වෙයි නම්, ඔහු ද හොඳ නැත.
දිසාවන්ට අධිපති රජතුමා, පරීක්‍ෂාකාරීව ක්‍රියා කළ යුත්තේය. අපරීක්‍ෂාකාරීව ක්‍රියා නොකළ යුතුය. නුවණින් පිරික්සා බලා කටයුතු කරන රජුගේ යශස ද, කීර්තිය ද වැඩේ.
මේ ගාථා දෙකම මීට ඉහතින් විස්තර කරන ලදි. මේ දේශනාවෙන් පසු සතුරු රජතුමා, බෝසතුන් සමා කරවාගෙන, රජය නැවත ඔහුට පවරා, සිය රටට පෙරළා ගියේය.
බරණැස් වහන්සේ මේ දම්දෙසුම ගෙනහැර දක්වා, ජාතකය නිමවා වදාළ සේක. තවද එකල කොසොල් රජතුමා නම්, ආනන්ද තෙරණුවෝය. බරණැස් රජතුමා වූ කලී, ‘මම ම වීමි’යි, බුදුරජාණන් වහන්සේ, තමන් වහන්සේ දක්වා වදාළ සේක.
**‘කින්නු සන්තරමානොව’** යන මේ ගාථා කොටස අයත් ජාතක කථා වස්තුව බුදුරජාණන් වහන්සේ දෙව්රම් වෙහෙර වෙසෙන සේක්, පියා මළ කෙළෙඹි පුත්‍රයකු අරබයා වදාළ සේක. ඒ කෙළෙඹි පුත්‍රයා සිය පියා මළ කල්හි, වැලපෙමින් කල්ගත කරයි. ශෝකය බැහැර කරගැනීමට ඔහු අපොහොසත් විය. මේ අතර බුදුරජාණන් වහන්සේ සෝවාන් වීමට තරම් වූ ඔහුගේ උපනිශ්‍රය සම්පත් දැක, තවත් තෙර කෙනකුන් සමග සැවැත් නුවරට පිඬු පිණිස වැඩ, ඉහත කී කෙළෙඹි පුත්‍රයාගේ නිවෙසට පැමිණ පනවන ලද අසුනක වැඩහුන් සේක. කෙළෙඹි පුත්‍රයා බුදුරදුන් වෙත එළඹ වැඳ, එකත්පස්ව හිඳ ගත්තේය. බුදුරජාණන් වහන්සේ ඔහු අමතා, ‘උපාසකය, ඔබ ශෝකයෙන් පසු වෙහිදැ’යි ඇසූ සේක. ‘එසේය, ස්වාමීනි,’ උපාසකය, පැරැණි උතුමෝ පඬිවරුන්ගේ බණ අසා සිය පියා මළ කල්හිත්, ශෝක නොකළාහු යැ’යි වදාරා, කෙළෙඹි පුත්‍රයා විසින් ආරාධනා කරන ලදුව, මේ අතීත කථා පුවත දේශනා කළ සේක.
පෙර බරණැස් නුවර බඹදත් රජු රාජ්‍යය කරවන කල්හි, බෝසත් තෙමේ කිසියම් කෙළෙඹි පවුලක උපන්නේය. ඔහු ‘සුජාත’ කුමාරයා නමින් ප්‍රකට විය. ඔහුගේ තරුණ වියේදී, සිය පියාගේ පියා වන මුත්තණුවන් මිය ගියේය. මුත්තාගේ වියෝව පියාට ඉවසිය නොහැක්කක් විය. මුත්තා මළ තැන් පටන්, ශෝකයෙන් පීඩිත වූ පියා, ආදාහන මලුවට නිතර යයි. දිනක් ඔහු ආදාහන මලුවෙන් සිය පියාගේ ඇටකටු ගෙදර ගෙනැවිත්, වත්තේ කොණක මැටිවලින් ස්ථූපයක් සාදා, එහි ඇටකටු තැන්පත් කොට, එතැනට නිතර යමින් ද, මල් පූජා කරමින් ද, සෑය වටේ යමින් ද, වැලපේ. එපමණක් නොව ඔහු කෑම ද, නෑම ද, සැරසීම ද, රැකියාව ද යන මේ සියල්ල අත්හැර දැමුවේය. මේ දුටු බෝසත් තරුණයා, ‘මගේ මුත්තා මළ දා සිට ශෝකයෙන් පීඩිතව හැසිරෙයි. ඔහු දැනුම්පත් කොට, ශෝකයෙන් මුදා ගන්නට, මා හැර අන් කිසිවෙක් සමත් නොවේ. එබැවින් කිසියම් උපායකින්, ඔහුගේ ශෝකය දුරු කරන්නෙමි’යි ඉටා ගත්තේය. මේ අතර අල්ලපු ගමේ, ගොනකු මළ බව දැන ගත්, සුජාත කුමාරයා තණකොළ මිටියක් ද, වතුර භාජනයක් ද, රැගෙන එහි ගොස් තණකොළ, මළ ගොනාගේ මුව ළඟ තබා ‘කන්න කන්න යැ’යි කියයි. අනතුරුව වතුර ගොනාගේ මුවට ළංකොට ‘බොන්න බොන්න යැ’යි කියයි. එතැනට පැමිණි මිනිස්සු එය දැක, ‘යහලු සුජාතයෙනි, කිමෙක් ද, උමතු වූවෙහිද? මළ ගොනකුට දිය හා තණවලින් ඇති කාරිය කුමක්දැ’යි විචාළහ. සුජාත ඊට කිසිදු පිළිතුරක් නොදුන්නේය. ඉන්පසු ඒ මිනිස්සු සුජාතාගේ පියා හමුවේ, පුතාගේ අමුතු ක්‍රියා සියල්ල නො වළහා කීහ. එය අසා සිටි කෙළෙඹියාගේ පීතෘ ශෝකය පහ විය. ඒ වෙනුවට පුත්‍ර ශෝකයක් හට ගත්තේය. අනතුරුව ඔහු වේගයෙන් පුතා ළඟට පැමිණ, ‘පුත්‍ර සුජාතයෙනි, නුඹ පණ්ඩිතයකු නොවේද? කුමන කරුණක් නිසා, මළ ගොනෙකුට තණ හා ජලය දේ දැ’යි, කියා මේ ගාථා දෙක පැවසීය.
වහ වහා කොළ පැහැති තණකොළ කපා ගෙනවුත්, පණගිය මහලු ගොනකුට කව, කව යි කියමින් නන්දොඩවනුයේ කුමක් නිසාද?
ආහාර පානයෙන් මළ ගොනකු නැගිටුවාලිය නොහැකිය. නුඹ මෝඩයකු මෙන්, තේරුමක් නැති දේකට වැලපෙහි
මෙහි **‘සන්තරමානොව’** යනු ‘නන් දොඩවයි’, යන අර්ථයි. **‘ගතසත්තං ජරග්ගවං’** යනු ‘පහ වූ ජීවිත ඇති, මහලු ගොනකු’, යන අර්ථයි. **‘යථාතං’** යන මෙහි **‘තං’** යනු නිපාතයෙකි. **‘යථා දුම්මති’** යනු ‘මඳ නුවණ ඇත්තෙක් යම් සේ නන්දොඩවයිද? එසේ නැතිදේකට, හිස් දේකට නන්දොඩවයි’, යන අර්ථයි.
මෙය අසා සිටි බෝසත් කුමරා, මේ ගාථා දෙක කීවේය.
3. හිස ද අත්-පා ද වලිගය ද පෙර පරිදිම ඇත. කන් දෙක ද පෙර පරිදිමය. එබැවින් ගොනා නැගිටී යැයි, සිතමි.
4. මුත්තාගේ හිස-අත්-පා යන මේවා නොපෙනේ. එබැවින් නුවණ මඳ වූයේ, මැටි ස්ථූපයකට හඬන ඔබට නොවේද?
මෙහි **‘තථෙව’** යනු ‘පෙර, යම්සේ තිබුණේ ද දැනුදු එසේම තිබේ ය’ යන අර්ථයි. **‘මඤ්ඤෙ’** යනු ‘මුගේ හිස ආදිය, එසේ ම ඇති බැවින් මේ ගොනා නැගිටින්නේ යැයි හඟිමි’, යන අර්ථයි. **‘නෙවය්‍යකස්ස සීසං’** යනු ‘මුත්තාගේ හිස හෝ අත්-පා හෝ නො පෙනේ’ යන අර්ථයි. **‘පිට්ඨිපාදා න දිස්සරෙ’** යනු ද පාඨයකි. **‘නනු ත්‍වඤ්ඤෙව දුම්මති’** යනු ‘මම හිස ආදිය දකිමින් මෙසේ කරමි, ඔබට කිසිවක් නො පෙනේ. දර සෑයෙන් ඇටකැබලි ගෙනවුත්, ස්ථූපයක් සාදාගෙන හඬයි. ඒ අනුව මට වඩා සියදහස් ගුණයෙන්, නුවණ මඳ වූයේ ඔබටයි. නැසෙනසුලු සංස්කාරයෝ බිඳෙති. එහිලා කවර වැලපීම් ද?’ යන අර්ථයි.
මේ අසා සිටි බෝසතුන්ගේ පියා, ‘මගේ පුතා පණ්ඩිතයෙකි. මෙලෝ පරලෝ කටයුතු දනී. මා දැනුම්වත් කිරීම සඳහා ඔහු මේ ක්‍රියාව කෙළේ යැ’යි අවබෝධ කොටගෙන, ‘පුත, සුජාත පණ්ඩිතයෙනි, සියලු සංස්කාර ධර්මයෝ අනිත්‍ය වෙකැයි, මා විසින් දැන් අවබෝධ කරගන්නා ලදි. මෙතැන් පටන් ශෝක නොකරන්නෙමි. පියකුගේ ශෝකය දුරුකරන පුතෙක් නම්, ඔබ වැන්නකු විය යුතු යැ’යි, කියා සිය පුතුට ස්තුති කරමින්, මෙසේ කීය.
5. ගිතෙල් ඉසින ලද ගින්නක් මෙන් ශෝකයෙන් දැවුණු මා ඒකාන්තයෙන් පැන් ඉසින්නාක් මෙන් නිවා දැමීය.
6. යමෙක්, සොවින් පෙළුණු මගේ පීතෘ ශෝකය දුරු කෙළේද? ඔහු ඒකාන්තයෙන්, මා හදෙහි ඇනී තිබූ ශෝක නමැති හුල උදුරා දැමීය.
7. දරුව, ඔබට ඇහුම්කන් දුන් මම, ඉදිරූ හුල් ඇත්තේ වෙමි. ශෝකය දුරු කෙළෙමි. නොකැළඹෙමි, දුක් නොවෙමි, නොහඬමි.
8. යම් කෙනෙක් අනුකම්පා දක්වත්ද? අනුන් ශෝකයෙන් වළකන ඒ නුවණැත්තෝ, එසේ කෙරෙති. සුජාත මෙ පියකු වැනිය.
මෙහි **‘නිබ්බාපයෙ’** යනු ‘නිවා දැමීය’, යන අර්ථයි. **‘දරං’** යනු ‘ශෝක පීඩාව’යි. **‘සුජාතො පිතරං යථා’ **යනු ‘යම් සේ මගේ පුතා වන සුජාත, සිය නුවණින් පියා වූ මා සොවින් වළකී ද? එසේ අන් නුවණැත්තෝ ද අන් අය සොවින් වළකත්’, යන අර්ථයි.
බුදුරජාණන් වහන්සේ මේ ධර්මදේශනාව ගෙනහැර දක්වා, සත්‍යය ප්‍රකාශකොට ජාතකය නිමවා වදාළ සේක. කෙළෙඹි පුත්‍රයා දේශනාව අවසානයේදී, සෝවාන් ඵලයෙහි පිහිටියේය. අනතුරුව බුදුරජාණන් වහන්සේ, එදා සුජාත නමින් ඉපිද සිටියේ, තමන් වහන්සේ බවද, වදාළ සේක.
**‘නයිදං නිච්චං භවිතබ්බං’** යන මේ ගාථා කොටස අයත් ජාතක කථාව බුදුරජාණන් වහන්සේ ‘භග්ග’ රට ‘සුංසුමාර ගිරියෙහි ‘භේසකලා’ වනයෙහි වාසය කරන සේක්, ‘බෝධිරාජ’ කුමාරයා අරබයා වදාළ සේක. ‘උදේන’ රජුගේ පුතා වන බෝධිරාජ කුමාරයා, එකල සුංසුමාර ගිරියෙහි වාසය කෙළේය. එක්දිනක් මැනවින් ශිල්ප හදාළ වඩුවකු තමා වෙතට කැඳවූ ඔහු කිසිම රජ කෙනෙකුට නැති විදිහේ ප්‍රාසාදයක් තනවා, එය ‘කෝක නද’ නමින් නම් කෙළේය. පහය සෑදීමෙන් අනතුරුව එහි විභූතිය දුටු, බෝධිරාජ කුමාරයා තවත් එවැනි ප්‍රාසාදයක් ඉදි කෙරේය, යන බියෙන් හා ඊර්ෂ්‍යාවෙන් වඩුවාගේ ඇස් උපුටා දැම්මවීය. මේ ක්‍රියාව දින කිහිපයක් ඇතුළත මහා සංඝයා අතර ද ප්‍රකට විය. දම්සභාවෙහි රැස් වූ භික්‍ෂූහු, බෝධිරාජ කුමාරයාගේ කර්කශ බව, නපුරුකම, සාහසිකත්වය ගැන කථා කරමින් හුන්හ. එතැනට වැඩි බුදුරජාණන් වහන්සේ භික්‍ෂූන්ගෙන්, සාකච්ඡා කළ කරුණු ගැන අසා දැන, ‘මහණෙනි, බෝධිරාජ කුමාරයා කර්කශ නපුරු සාහසික පුද්ගලයකු වූයේ, දැන් පමණක් නොවේ. පෙර ද ඔහු දරුණු බිහිසුණු පුද්ගලයෙක්ව, රජවරුන් දහසකගේ ඇස් උගුල්ලවා, ඔවුන්ගේම මසින් බිලිපූජා කරවී යැ’යි වදාරා, මේ අතීත කථා පුවත දේශනාකොට වදාළ සේක.**
පෙර බරණැස් නුවර බඹදත් රජු රාජ්‍යය කරවන කල්හි, බෝසත් තෙමේ තක්‍ෂිලාවෙහි දිසාපාමොක් ඇදුරුව, ඉපිද සිටියේය. දඹදිව බොහෝ රාජ කුමාරවරු ද, බමුණු කුමාරවරු ද, එතුමාගෙන් ශිල්ප උගත්හ. ඒ අතර බරණැස් රජුගේ පුත් වූ, බ්‍රහ්මදත්ත කුමාරයාද ඇදුරිඳු වෙතින්, ත්‍රිවේදය උගත්තේය. මේ කුමාරයා ස්වභාවයෙන් ම කර්කශ පරුෂ සාහසික පුද්ගලයකු විය. බෝසත් ඇදුරුතුමා අංග විද්‍යාවට අනුව බලා කුමරාගේ තත්ත්වය ඇති සැටියෙන් තේරුම්ගෙන ‘පුතණුවනි, නුඹ සැබවින්ම කර්කශය. පරුෂය, සාහසිතය. එබන්දකු ගේ ඉසුරුමත් බව වැඩි කලක් නො පවතී. බිඳුණු නැවකට මුහුදේ දී පිහිටක් නැතිවාක් මෙන් යස ඉසුරු අහිමි වූ තැනැත්තාට ද, කිසිදු පිහිටක් නැත. එබැවින් ඔබේ චරිත ලක්‍ෂණ වහා වෙනස් කරගත යුතු යැ’යි අවවාද කරමින්, මෙසේ ද කීය.
බ්‍රහ්මදත්තය, ක්ෂේමභාවය, සුභික්‍ෂා භාවය, ශරීර සුවතාවය යන මේවා, සැමදා පවතින දේවල් නොවේ. බිඳුන නැවකට මුහුද මැද දී පිහිටක් නැත්තේ යම් සේ ද, වස්තුව අහිමි වූ කල්හි ද, එසේය. එබැවින් මෝඩයෙක් නො වෙව.
පුරුෂයෙක් යම් දෙයක් කරයි ද, ඔහු ඒවා තමා කෙරෙහිම දකී. යහපත කරන්නා යහපත දකී. අයහපත කරන්නා අයහපත දකී. යම් බඳු බීජයක් වපුරයි ද? එබඳුම ඵලයක් ලබයි.
මෙහි **‘සුඛතා ච කායෙ’** යනු ‘පුත බ්‍රහ්මදත්තය’, ක්ෂේම යැ’යි කියා හෝ ‘සුභික්‍ෂ යැ’යි කියා හෝ, කයේ සුව පහසුව කියා හෝ, යමක් වේද? මේ සියල්ල සත්ත්වයන්ට නිරතුරුව හැමකල්හිම, නො ලැබේ. මේවා අනිත්‍ය බැවින්, නැසෙනසුලුය’ යන අර්ථයි. **‘අත්‍ථච්චයෙ’** යනු ‘ඒ ඔබ අනිත්‍යතාවයට අනුව වස්තුව නැති වූ කල්හි, තමාගේ ධනය විනාශ වීමෙන් පසුව, යම් සේ බිඳුන නැවක් ඇති මිනිසෙක් මුහුද මැද දී, පිළිසරණක් නොලැබෙන කල, සිහි එළවා ගත නොහැකි වේද? එසේ සිහි මුළා නොවෙව’, යන අදහසයි. **‘තානි අත්තනි පස්සතී’** යනු ‘ඒ කර්මයන්ගේ විපාක විඳිමින්, ඒවා තමා කෙරෙහිලා බලයි’, යන අර්ථයි.
පසුකලෙක ශිල්ප ඉගෙනීම නිමා කළ බ්‍රහ්මදත්ත කුමාරයා, සිය ගුරුවරයාට වැඳ අවසර ගෙන, පෙරළා බරණැසට ගොස්, තම පියරජුට ශිල්ප දක්වා, යුවරජු තනතුර ද ලැබ, පසුව පියාගේ ඇවෑමෙන්, රාජ්‍යත්වයට පත්විය. මේ නව රජතුමාට ‘පිංගිය’ නමින් පුරෝහිතයෙක් විය. ඔහු ද රජු මෙන් ම කර්කශ නපුරු සාහසික පුද්ගලයකු විය. යසඉසුරට ලොල් වූ ඔහු, දිනක් ‘මම මේ රජු ලවා මුළු දඹදිව ම රජවරුන් යටත් කොට, ඔහු මුළු දඹදිව එකම රජු බවට පත් කරන්නෙමි. එවිට මා ද මුළු දඹදිවේ ම, එකම පුරෝහිතයා බවට අත් වේයැ’යි සිතා, තම ‘සිතැඟි රජුට දන්වා සිය මතය ඒත්තු ගැන්වීය. රජතුමා ද, පැකිලීමකින් තොරව එය පිළිගත්තේය. මද කලකට පසු රජතුමා මහත් සේනාවක් ගෙන නික්ම, සමීප රාජ්‍යයේ රජුද, බලය ද අල්ලා ගත්තේය. අනතුරුව බ්‍රහ්මදත්ත රජතුමා, දහසක් පමණ වූ යටත් රජවරුන් ද, කැටුව තක්‍ෂිලා රාජ්‍යය අල්ලා ගැනීමේ අටියෙන් ඒ නුවර බලා පිටත් විය. බෝසත් ඇදුරුතුමා, ඒ වනවිට තක්‍ෂිලා නගරය ප්‍රතිසංස්කරණය කොට, කිසිවකුටත් නොබිඳිය හැකි පරිද්දෙන් ශක්තිමත් කොට තැබුවේය.
මේ අතර බරණැස් රජතුමා ‘ගංගා’ නදිය ඉවුරෙහි, මහත් වූ නුග ගසක් මුල කඳවුරු බැඳ තිරවලින් වට කරවා, උඩුවියන් බඳවා, යහනක් සකසවා, නවාතැන් ගෙන හුන්නේය. දඹදිව සියලු රජුන් ජය ගත්තත්, තක්‍ෂිලාව යටත්කොට ගැනීමට අපොහොසත් වූ බරණැස් රජතුමා පුරෝහිතයා කැඳවා ‘ඇදුරුතුමනි’, අපි රජවරුන් ඇතුළු විශාල සේනාවක් පිරිවරාගෙන මෙහි පැමිණියත්, තක්‍ෂිලාව අල්ලා ගැනීමට, නොහැකි වූයෙමු. දැන් කුමක් කළ යුතුදැ’යි ඇසීය. ‘මහරජතුමනි, මේ රජවරුන් සියලු දෙනාගේ ඇස් ගලවා මරණයට පත්කොට, ඔවුන්ගේ බඩවල් පලා පංච මධුර මාංස (සිරුරෙහි පස් තැනෙක පිහිටා ඇති මිහිරි රසැති මස්) ගෙන මේ නුග ගසේ හිඳින දේවතාවාට බිලිපූජා කොට, බඩවැල් ගස වටේ ඔතා එම රජදරුවන්ගේ ලේ එකතුකොට, එයින් අත් තෙමා ගසේ කඳෙහි අත් සලකුණු තබා පූජා පවත්වමු. එවිට නොපමාව අපට ජය අත්වන්නේ යැ’යි පුරෝහිතයා පිළිතුරු දුන්නේය. මේ සියල්ල අසා සිටි රජතුමා, බිලි පූජාව සිදුකිරීමට එකඟ විය. පසුව තිරවලින් වටකරන ලද ස්ථානයක, බල ස්ථානයක මල්ල යෝධයන් යොදවා, එක්කෙනා බැගින් රජවරුන් ඇතුළට කැඳවා, නිලයක් අල්ලා සිහිවිසංඥ කොට ඇස් ගලවා මරා, අවශ්‍ය කොටස් ගෙන, ඉතිරි කොටස් නදියේ පාකර හරින්නට, රජතුමා නියෝග කෙළේය. මේ අයුරෙන් පුරෝහිතයාගේ උපදෙස් අනුව බිලිපූජාව සිදුකොට, බිලිපූජා බෙරහඬ පතුරුවා, පූජාවෙන් අනතුරුව යුද්ධය පිණිස සියලුදෙනා නික්මුණහ.
මේ අතර හදිසියේම යුද්ධසේනාව වෙත කඩා වැදුණු ‘අජ්ජිසාත’ නම් වූ යකෙක්, රජුගේ දකුණු ඇස උගුල්ලාගෙන, පැන ගියේය. මහත් වූ වේදනාවෙන් පීඩිත වූ රජතුමා, ගමන අතහැර ආපසු පැමිණ, කලින් හුන් නුග ගස මුල පණවන ලද අසුනෙහි උඩු අතට වැද හොත්තේය. මේ මොහොතේදී ම, කිසියම් ගිජුලිහිණියෙක් මස් සහිත වූ එක් පැත්තක තියුණු උලක් ඇති, ඇට කැබෙල්ලක් හොටින් ගෙන, ඉහත කී නුග ගසේ රජුට කෙළින්, ඉහලින් තිබූ අත්තෙක හිඳ, එය කන්නට පටන් ගත්තේය. ටික වේලාවකින් මස් කා අවසන් කළ ගිජුලිහිණියා, මස්කටුව අත්හළේය. යකඩ හුලක් වැනි ඇට කැබෙල්ල, රජුගේ වම් ඇස සුණු විසුණු කරමින්, ඇද වැටුණි. එසැනින් රජුට දිසාපාමොක් ඇදුරුතුමාගේ වචන සිහිවිය. ‘ඒ අපේ ගුරුතුමා ‘බීජයට අනුව ඵලය හටගන්නාක් මෙන්, සත්ත්වයෝ කර්මානුරූපව විපාක විඳිති’යි කියන ලද්දේ, මා වැටී සිටින තත්ත්වය දැක, විය යුතුයැ’යි කියමින්, වැලපුණු රජතුමා මේ ගාථා දෙක පැවසීය.
3. යම් පවක් කරන ලදද? එය පසුතැවීමට හේතුවේ. එකල ‘පාරාසරිය’ (නම් වූ මාගේ ගුරුතුමා) ‘නුඹ පව් නොකරව’යි යමක් කීයේද? මේ වූයේ ඒ ගුරුතුමා කී දේ මය.
4. ‘පිංගිය’ බමුණ, මම සඳුන් කල්ක ආලේප කොට සැරසුණු, රජුන් දහසක් යම් තැනෙක දී, ඝාතනය කෙළෙම් ද? අතු අතර විහිදී ගිය ඒ මේ ගස, මට පිහිටක් නොවීය. ඒ දුක ම ආපසු මා කරා පැමිණියේය.
මෙහි **‘ඉදං තදාචරියවචො’** යනු ‘මේ ඒ ගුරුතුමාගේ වචනය යි’ යන අර්ථයි. **‘පාරාසරියො’** යනු ‘දිසාපාමොක් ඇදුරුතුමාගේ ගෝත්‍ර නාමය යි’ **‘පච්ඡාකතං’** යනු ‘තා විසින් යම් පවක් කරන ලද ද? පසුව එය ම තා තවන්නේය. වෙහෙසෙන්නේය. එබැවින් ඒ පව නො කරවයි අවවාද කෙළේය. මම වනාහි ඔහුගේ අවවාද අනුගමනය නො කෙළෙමි යි’, යන අර්ථයි. **‘අයමෙව’** යනු ‘නුග ගස පෙන්වමින් වැලපෙයි’, යන අර්ථයි. **‘වෙනසාඛො’** යනු ‘පැතිරුණු අතු ඇති’ යන අර්ථයි. **‘යම්හි ඝාතයිං’** යනු ‘යම් ගසක් මුලදී රජුන් දහසක් මැරුවෙම්ද?’ යන අර්ථයි. **‘අලංකතෙ චන්‍දනසාරලිත්තෙ’** යනු ‘රාජාභරණවලින් අලංකාර වූ රත්සඳුන් කල්ක ආලේප කළ, ඒ රජුන් යම්තැනෙක දී මම ඝාතනය කෙළෙම්ද? ඒ මේ ගස, දැන් මට කිසිදු රැකවරණයක් ලබාදීමට, අපොහොසත් වේයැ’යි යන අර්ථයි. **‘තමෙව දුක්ඛං’** යනු මා විසින් අනුන්ගේ ඇස් ගැලවීමෙන්, යම් දුකක් ඇති කරන ලදද? ඒ දුක මා වෙතට, ඒ අයුරෙන්ම පැමිණියේය. ‘දැන් අපගේ ඇදුරුතුමාගේ වචනය මස්තකප්‍රාප්ත වී යැ’යි,
සිය අග මෙහෙසිය සිහිපත් වී මෙසේ පැවසුවේය.
5. උඩට නැගුණු මුරුංගා අත්තක් වැනි වූ, මාගේ බිසව, සඳුන් අලෙව් දුන් සිරුරක් ඇත්තීය. ‘උබ්බරි’ නම් වූ ඇය නොදැකම, මම මරණයට පත් වන්නෙමි. එය මට මීට වඩා දුකක් වන්නේය.

මගේ රන්වන් බිරිය වන ‘උබ්බරි’ මුරුංග ගසක මන්ද මාරුතයෙන් සැලෙන, ලෙළදෙන ශෝභාවෙන් යුතු මුරුංගා අත්තක් වැනිය. එබඳු නාරි ලාලිත්‍යයෙන් ඇය ශෝභමානය. ඇස් අහිමි වූ බැවින් දැන් මම, ඒ මාගේ උබ්බරි බිසව නොදැකම, මරණයට පත් වන්නෙමි. ඇය දැක ගන්නට බැරිවීම, මට මේ මරණ දුකටත් වඩා, වැඩි දුකක් වන්නේය, යන අදහසයි.
රජතුමා මෙසේ වැලපෙමින් ම මැරී ගොස් නිරයෙහි උපන්නේය. ඉසුරට අතිශයින් ලොල් වූ පුරෝහිතයා රජු ආරක්‍සා කරගැනීමට අපොහොසත් වුණා පමණක් නොව, සිය ඉසුරුමත් බවද රැකගත නොහැකි වූයේය. රජු මියැදෙනවාත් සමගම යුද්ධ සේනාවද විසිර ගියහ.
බුදුරජාණන් වහන්සේ මේ ධර්ම දේශනාව ගෙනහැර දක්වා, ජාතකය නිමවා වදාළ සේක. තවද එදා රජතුමා නම්, මෙදා බෝධිරාජ කුමාරයාය. ‘පිංගිය’ නම්, දේවදත්තය. දිසාපාමොක් ඇදුරුතුමා වූ කලී, ‘මම ම වීමි’යි බුදුරජාණන් වහන්සේ, තමන් වහන්සේ දක්වා වදාළ සේක.
**‘උරගොව තචං ජිණ්ණං’** යන මේ ගාථා කොටස අයත් ජාතක කථාව බුදුරජාණන් වහන්සේ දෙව්රම් වෙහෙර දී, පුතා මළ කෙළෙඹි පුත්‍රයකු අරබයා වදාළ සේක. මෙහි වර්තමාන කථා වස්තුව, මීට ඉහත දී දක්වන ලද, බිරිය මළ තැනැත්තාගේ හා පියා මළ තැනැත්තාගේ කථා වස්තු හා සමානය. මේ කථා පුවතේ දීද, බුදුරජාණන් වහන්සේ කලින් දක්වන ලද කථාවල දී මෙන්, කෙළෙඹි පුත්‍රයාගේ නිවෙසට වැඩ, පනවන ලද අසුනෙහි වැඩහුන් සේක. එහිදී කෙළෙඹි පුත්‍රයා බුදුරදුන් වෙත පැමිණ උන්වහන්සේට නමස්කාර කොට, එකත්පස්ව හිඳගත්තේය. එවිට බුදුරජාණන් වහන්සේ, ඔහු අමතා ‘කිමෙක්ද ඇවැත්නි, ඔබ ශෝක කරහිදැ’යි ඇසූ සේක. ‘ස්වාමීනි, එසේය. මාගේ පුතා මළ දා පටන් ශෝක කරමි.’ ‘ඇවැත්නි, බිඳෙන දේවල්, කවදා නමුත් බිඳේ. නැසෙන දේවල් ද, කෙසේ හෝ නැසේ. මෙය එකකුට පමණක්, එක ගමකට පමණක් සිදුවන්නක් නොවේ. අප්‍රමාණ චක්‍රවාළවල, තුන් භවයන්හි නොමැරෙන, විනාශ නොවන, කිසිවක් නැත. ස්වකීය ස්වභාවයෙන් පවතින්නට හැකියාව ඇති, ස්ථිර වූ එකදු සංස්කාර ධර්මයක් නම් නැත. සියලු සත්ත්වයෝ මරණ ස්වභාවකොට ඇත්තාහ. සංස්කාරයෝ නැසෙනසුලු වෙති. මෙය මැනවින් තේරුම් ගත් පැරැණි පඬිවරු පවා, දරුවන් මළ කල්හි, ‘නැසෙන දේවල්, කවදා නමුත් නැසේ යැ’යි, දැන ශෝක කළාහු යැ’යි, වදාළ බුදුරජාණන් වහන්සේ, කෙළෙඹි පුත්‍රයාගේ ආරාධනාවෙන්, මේ අතීත කථා ප්‍රවෘත්තිය ගෙනහැර, දැක්වූ සේක.
පෙර බරණැස් නුවර බඹදත් රජු රාජ්‍යය කරවන කල්හි, බෝසත් තෙමේ බරණැස් නුවර වාසල් දොරටුව සමීපයේ, බමුණු කුලයක ඉපිද යුග දිවියට ඇතුළත්ව, ගොවිතැන් කටයුතු කරමින් ජීවත් වූයේය. ඔහුට පුතෙක් ද දුවක් ද වශයෙන් දරුවෝ දෙදෙනෙකි. සිය පුත්‍රයා තරුණයකු බවට පත් වූ කල්හි, බෝසත් තෙමේ ඔහුට සමාන කුලයකින් බිරියක ගෙනැවිත්, පාවා දුන්නේය. මෙසේ බෝසතුන්ගේ පවුලේ ජීවත් වූ පිරිස ගෙදර සිටි දාසියත් ඇතුළුව, හයදෙනෙක් වූහ. ඔවුහු සියලු දෙනා ඉතා සතුටින් එකිනෙකාට ප්‍රියමනාපව, විසූහ. සිරිතක් වශයෙන් බෝසත් තුමා පවුලේ සෙසු අයට, දන් දීමටත් සිල් රැකීමටත් පොහෝ කටයුතු කිරීමටත්, නිතර උපදෙස් දෙයි. ඊට අමතරව, මරණය සියල්ලටම උරුම ධර්මයක් බවත්, ඒ ගැන සලකා, හැකි සෑම විටම ‘මරණානුස්සති’ය වැඩිය යුතු බවත්, ලොව සියලු සතුන්ගේ මරණය ස්ථිර එකක් වන අතර, ජීවිතය අස්ථිර බවත්, තම පවුලේ අයට කියාදුන් බෝසත්තුමා, සියලු සංස්කාර අනිත්‍ය වන බැවින් ද, ඒවා ගෙවෙන-විනාශවන ස්වභාවයෙන් යුක්ත වන බැවින් ද, ‘සෑම දෙනා දිවා රෑ නො පමා ව කටයුතු කළ යුතුයැ’යි අනුශාසනා කෙළේය. පවුලේ සෙසු උදවිය, බෝසතුන්ගේ අවවාද පිළිගෙන, අප්‍රමාදීව මරණානුස්සති භාවනාව වඩති.
ඉක්බිති එක් දවසක් බෝසත් තෙමේ, සිය පුතු සමග කුඹුරට ගොස් සීසායි. පියා සීසාන අතරතුර, පුතා, කුණු එකතුකොට ඒවා පුළුස්සන්නට පටන් ගත්තේය. එම ගිනිගොඩට නුදුරෙන් තිබූ, තුඹසක නාගයෙක් ජීවත් වෙයි. දුමෙන් වේදනාවට පත් නයා තරහෙන් කිපී, තුඹසින් නික්ම අවුත් ‘මා වේදනාවට පත්කළ තැනැත්තා මොහු යැ’යි යන හැඟීමෙන්, දළ සතරම වදින සේ බමුණු කුමාරයාට දෂ්ට කෙළේය. එසැණින් ඔහු මැරී වැටුනේය. කරකැවී බිම ඇදවැටුණු සිය පුතා දුටු බෝසත් තෙමේ, වහා ගොනුන් අතහැර දමා පුතු වෙතට දිවැ ගොස් බලා, පුතා මරණයට පත් වී ඇති බව තේරුම් ගෙන, ඔහු සිය දෑතින් ඔසවා ගෙන, කිසියම් ගසක් මුල බිම හොවා, වස්ත්‍රයකින් වසා දැමීය. බෝසත්තුමා මේ සියල්ල සිදු කළත්, නොහැඬීය. නොවැලපුනේය. බිඳෙන දේවල්, කවදා නමුත් බිඳේ. මැරෙන අය ද මැරෙති. සියලු සංස්කාරයෝ මරණය උරුම කොට ඇත්තාහුයැ’යි යන අනිත්‍යභාවයම සලකා, නැවත කුඹුර සීසාන්නට පටන් ගත්තේය. කුඹුර සී සාමින් සිටි බෝසත්තුමාට, ඒ අසලින් ගමන් කරන අසල්වැසියකු දක්නට ලැබුණි. ඔහුට කථා කළ, බෝසත් තෙමේ ‘පුතණුවනි, නුඹ අපගේ ගෙවල් පැත්තට යන්නෙහිදැ’යි ඇසීය. ‘එසේය, පියාණෙනි’ ‘එසේ නම්, අපේ ගෙදරට ගොස්, මාගේ බිරිඳ වන බැමිණියට ‘අද කුඹුරට කෑම ගෙනෙනා විට, පෙර මෙන් දෙදෙනෙකුට නොව, එක් අයකුට පමණක් ආහාර ගෙනෙන්නැ’යි කියනු මැනවි. එපමණක් නොව වෙනදා මෙන් කෑම අතට දී, දාසිය පමණක් නොඑවා, සතර දෙනාම සුදුවත් හැඳ, සුවඳ-මල් ගත් අත් ඇතිව, පැමිණෙන්නට කියනු මැනවැ’යි, බෝසත් තෙමේ තම අසල්වැසියාගෙන් ඉල්ලා සිටියේය. අසල්වැසියාද ‘යහපතැ’යි කියා පිළිගෙන බෝසත් බමුණුතුමාගේ ගෙදරට ගොස්, බමුණා කී පරිද්දෙන් ම සියලු දෑ කෙළේය. එවිට බැමිණිය කථා කරමින් ‘පුත, මේ පණිවුඩය නුඹට දුන්නේ කවුදැ’යි ඇසුවාය. ‘උත්තමාවිය, පණිවුඩකරු ඔබේ සැමියා යැ’යි අසල්වැසියා පිළිතුරු දුන්නේය. මෙයින්ම බැමිණිය සිය පුත්‍රයා මියගිය බව තේරුම් ගත්තාය. නමුත් ඒ ගැන ඇයට කම්පන මාත්‍රයක්වත්, ඇති නොවීය. මෙසේ වඩනා ලද සිත් ඇති ඇය, සුදුවත් හැඳ සුවඳ මල් ආදිය ගත් අත් ඇතිව, ආහාරද සකසාගෙන සෙසු අය ද කැටුව, කුඹුර වෙත ගියාය. මේ සිව්දෙනා අතුරෙන් අඬන-වැළපෙන එක් අයකුවත්, කිසිවකුට දැකගත නොහැකි විය.
බෝසත් බමුණා සිය පුත්‍රයාගේ මළසිරුර හොවා ඇති, ගස් සෙවනෙහිම හිඳ, ආහාර අනුභව කෙළේය. ආහාර ගැනීමෙන් අනතුරුව, සියලු දෙනාම එකතු වී දරගොඩ ගසා චිතකයක් සකස්කොට, මළසිරුර එහි තබා, සුවඳ-මල් ආදියෙන් පූජා පවත්වා, සිරුර ආදාහනය කළහ. කිසිදු කෙනකුගේ ඇස්වල එකදු කඳුලු බිංදුවක්වත් නොවීය. ඒ සියලු දෙනාම, මරණානුස්සති භාවනාව පුරුදු පුහුණු කළ අය බැවිනි. මේ අතර මේ පස්දෙනාගේ ශීල තේජසින් සක්දෙවිඳුගේ අසුන රත් විය. ‘සිය අසුන උණු වූයේ කුමක් නිසාද? මා මෙතැනින් පහ කරන්නට උත්සාහ ගනුයේ කවරෙක්දැ’යි විමසන, ශක්‍රයා ඉහත කී බ්‍රාහ්මණ පවුලේ ඇත්තන්ගේ සිල් තෙදින්, එසේ වූ බව තේරුම්ගෙන, පැහැදුණු මනසින් යුතුව, ඔවුන් හමුවට යන්නටත්, ඔවුන් ඉදිරියේ ශ්‍රේෂ්ඨ දේශනාවක් පවත්වන්නටත් පමණක් නොව, ඔවුන්ගේ නිවෙස සත්රුවනින් පුරවන්නටත්, අදිටන් කරගත්තේය. එසේ කිරීම ඉතා යෝග්‍ය කටයුත්තක් යැ’යි සැලකූ, සක්දෙව් රජ වහා ගොස් ආදාහනය සිදුවන ස්ථානයේ පසෙකට වී බලා සිට, බමුණුතුමා සමීපයට විත් ‘පුත්‍රයා, ඔබ කුමක් කෙරෙහිදැ’යි ඇසුවේය. ‘ස්වාමීනි, මිනියක් දවමු’යි බමුණා කීය. ‘ඔබ මේ දවන්නේ මිනිසකු නොව ඔබ විසින් මරණ ලද සතකු යැ’යි සිතා සිටියෙමි.’ ‘නැත ස්වාමීනි, මම මිනිසකු ම ආදාහන කරමි.’ ‘එසේ වී නම් මේ ඔබේ තරහකාරයකු විය යුතුය.’ ‘නැත ස්වාමීනි, මේ මගේම අතිජාත පුත්‍රයා ය.’ ‘එසේ නම් ඔහු අප්‍රිය පුත්‍රයකු විය යුතුය.’ ‘නැත ස්වාමීනි, මේ මාගේ ප්‍රාණ ප්‍රිය එකම පුතාය’ ‘එසේ නම් ඔබ නොහඬන්නේ මන්ද?’ ‘සක්දෙවිඳුගේ මේ පැනයට පිළිතුරු දෙන බෝසත් බමුණා නොහැඬීමට හේතුව දක්වමින් මෙසේ කීය.
දිරූ හැව හැරයන උරගයකු මෙන්, සත්ත්වයා සිය සිරුර හැර යයි. මෙසේ ශරීරයේ ජීවිතින්‍ද්‍රිය හැරගිය කල්හි, මෙලොව හළ කල්හි, කලුරිය කළ කල්හි,
සොහොනේ ගින්නෙන් දැවෙන සත්ත්වයා නෑයින්ගේ වැලපීම් ගැන, කිසිත් නො දනී. එබැවින් මොහු ගැන ශෝක නොකරමි. ඔහුගේ ගතිය යම් සේද? එසේ ඔහු ගියේය.
මෙහි **‘සංතනුං’** යනු ‘සිය සිරුර යි’ **‘නිබ්භොගෙ’** යනු ‘ජීවිතින්‍ද්‍රිය නැති කල්හි භෝග රහිත කල්හි’, යන අර්ථයි. ‘පෙතෙ’ යනු ‘පරලොවට පෙරළා ගිය කල්හි’, යන අර්ථයි. **‘කාලකතෙ’** යනු ‘වැඩ කළ කාලය අවසන් වූ කල්හි’, යන අර්ථයි. මින් කියන ලද්දේ මේ අදහසයි. එනම් ‘ස්වාමීනි, දිරූ හැව ඉවත දමා, ඒ දෙසවත් නොබලා, ඒ ගැන අපේක්‍ෂා රහිතව, අත්හැර දමා යන උරගයකු මෙන්, මගේ පුතා සිය සිරුර හැරදමා යයි. ඔහුගේ සිරුරෙහි ජීවිතින්‍ද්‍රිය රහිත වූ කල්හි, එනම් නිර්භෝග වූ කල්හි, ඒ මගේ පුතා මෙලොවෙන්, පරලොවට පෙරළා ගිය කල්හි, මළ කල්හි, ඒ ගැන කම්පා වීමෙන් හෝ වැලපීමෙන් කවර ප්‍රයෝජනයක්ද?’ යන අර්ථයි. ‘උලකින් අනිමින් දවනු ලබන ඔහුගේ සිරුරට, සැප දුක් නො දැනේ. එසේම සිය නෑයින්ගේ වැලපීම් ගැනද, නොදනී. මම, මේ කරුණු අනුව ඔහු ගැන ශෝක නොකරමි. ඔහුගේ ගතිය යම්සේද? ඔහු ඒ අනුව ගියේය’, යන අර්ථයි.
ශක්‍රයා බෝසතුන්ගේ වචන අසා සිට, බැමිණිය දෙසට හැරී ‘මෑණියනි, මළ තැනැත්තා, ඔබගේ කවුද?’ ‘ස්වාමීනි, දසමසක් කුසේ තබා රැකගත් පසුව, කිරි පොවා, අත්-පා-මුහුණ-කට ආදිය පවා සකසා, හදා වැඩූ මගේම පුතාය.’ ‘මෑණියනි, දරුවාගේ පියා පුරුෂයකු බැවින් නො හැඬුවාවේ. එහෙත් මවු කෙනකුගේ හදවත මෘදුය. එබැවින් ඔබ නොහඬන්නේ කුමක් නිසාද? සක්දෙවිඳුගේ මේ පැනයට පිළිතුරු දෙන බමුණු මාතාව, මෙසේ කීවාය.
3. කැඳවීමෙකින් තොරව ඔහු මෙහි ආවේය. නොදන්වා මෙහෙන් ගියේය. පැමිණියේ යම් සේද? එසේ ගියේය. එහි ලා කුමන වැලපීම් ද?
4. සොහොනේ ගින්නෙන් දැවෙන සත්ත්වයා නෑයින්ගේ වැලපීම් ගැන, කිසිත් නො දනී. එබැවින් මොහු ගැන ශෝක නොකරමි. ඔහුගේ ගතිය යම් සේද? එසේ ඔහු ගියේය.
මෙහි **‘අනව්හිතො’** යනු ‘පුතණුවනි, මා විසින් මොහු පරලොව සිට මෙහි කැඳවන ලද්දකු නො වේ’, යන අර්ථයි. **‘ආග’** යනු ‘අපේ ගෙට පැමිණියේය’, යන අර්ථයි. **‘ඉතො’** යනු ‘මේ මිනිස්ලොවින් පිටව යනවිටද, මගේ අනුදැනීමකින් තොරවම ගියේය’, යන අර්ථයි. **‘යතාගතො’** යනු ‘මෙලොවට එනවිට තමාගේ කැමැත්තෙන් පැමිණියේ යම් සේද? එසේම පෙරළා ගියේය. **‘තත්‍ථ’** යනු ‘ඔහුගේ පරලොව ගමන ගැන, කුමට වැලපීම් ද?’ යන අර්ථයි.
මින් අනතුරුව ශක්‍රයා මළ තැනැත්තාගේ, සොයුරිය අමතා ‘දියණියනි, මේ මරණකාරයා, ඔබේ කවුද?’ ‘ස්වාමීනි, ඒ මගේ සොයුරාය.’ ‘දියණියනි, සොයුරියෝ නම්, සිය සොයුරන් කෙරෙහි අතිශයින් හිතේසිවන්ත වෙති. එබැවින් ඔබ කුමක් නිසා, නො හඬා ද?’ ඇය ශක්‍රයාගේ එම පැනයට පිළිතුරු දෙමින් මෙසේ කීවාය.
5. හැඬීමෙන් කෙට්ටු වේ. මගේ හැඬීමෙන් (ඔහුට) ලැබෙන ප්‍රතිඵලය කුමක්ද? අපගේ නෑයින්-මිතුරන්-සහෘදයින් ගැන, නොඇල්ම වර්ධනය කිරීම වඩාත් සුදුසු ය.
6. සොහොනේ ගින්නෙන් දැවෙන සත්ත්වයා නෑයින්ගේ වැලපීම් ගැන, කිසිත් නො දනී. එබැවින් මොහු ගැන ශෝක නොකරමි. ඔහුගේ ගතිය යම් සේද? එසේ ඔහු ගියේය.
මෙහි **‘සචෙ’** යනු ‘ඉදින් මම සොයුරා මළ කල්හි, හඬන්නෙම් නම්, මගේ සිරුර කෘශ වන්නේය. මගේ හැඬීමෙන් සොයුරාට වැඩක් නම්, නොවන්නේ යැ’යි කරුණු දක්වයි. **‘තස්සා මෙ’** යනුවෙන් ‘ඒ මගේ හැඬීමෙන් කවර ප්‍රයෝජනයක්ද? කුමන ආනිසංසයක් වන්නේද? ඉන් සිදුවන්නේ අවැඩක් පමණකි’යි දක්වයි. **‘ඤාතිමිත්තා සුභජ්ජානං’** යනු ‘ඤාති-මිත්‍ර-සුහදයන්ගේ’ යන අර්ථයි. **‘ඤාතිමිත්තසුහජ්ජානං’** යනුද පාඨයකි. **‘භීයෙන** **නො’** යනු ‘අපගේ යම් ඤාති-මිත්‍ර-සුහද කෙනෙක් හෝ ඊට වැඩි කෙනෙක් හෝ වෙද්ද? ඔවුන් කෙරෙහි, නො ඇල්ම වඩන්නේය’, යන අර්ථයි.
ඉක්බිති ශක්‍රයා නැගණියගේ කථාව ඇසීමෙන් පසු මළ බමුණු තරුණයාගේ බිරිය වෙත එළඹ ‘දියණියනි, මරණකරු ඔබගේ කවුද?’ ‘ස්වාමීනි, ඒ මාගේ සැමියාය’. ‘ස්ත්‍රීහු, සැමියා මල කල්හි, වැන්දඹුවෝ වෙති. ඉතින් අනාථ වූ ඔබ කුමක් නිසා හඬා ද? ඇය ද, නො හැඬීමට කරුණු දක්වමින් මෙසේ පැවසුවාය.
7. යම් සේ ළදරුවෙක් බැස යන සඳට හඬාද? යමෙක් මළ තැනැත්තකු අනුව ශෝක කෙරේද? මේ දෙක ම එක හා සමාන ය.
8. සොහොනේ ගින්නෙන් දැවෙන සත්ත්වයා නෑයින්ගේ වැලපීම් ගැන, කිසිත් නො දනී. එබැවින් මොහු ගැන ශෝක නොකරමි. ඔහුගේ ගතිය යම් සේද? එසේ ඔහු ගියේය.
යම් සේ කිසි තැනෙක වෙසෙන, සුදුසු නුසුදුසුකම් හා ලැබියහැකි බව හෝ, නොලැබිය හැකි බව, නොදත් ළදරුවෙක් මවගේ ඇකයේ හිඳ, පුන්පෝදා පුන්සඳ අහසේ බැස යනු බලා, ‘මෑණියනි, මට සඳ ඕනෑ යැ’යි පුන පුනා කියමින් හඬයිද? යමෙක් මළ තැනැත්තකු වෙනුවෙන් ශෝක කරයිද? හඬයිද? ඔහුගේ හැඬීමත් එවැනිම තත්ත්වයකි. (දෙදෙනාගේම හැඬීම එක හා සමානය.) මගේ සැමියා මියගොස්ය. දැන් අපට ඔහු නොපෙනේ. ඔහුගේ සිරුර උල්වලින් අනිමින් දවනු ලැබූවත්, ඒ කිසිවක් ගැන ඔහු නො දනී, යන අර්ථයි.
බිරිඳගේ මේ කථාව අසා සිටි ශක්‍රයා, දාසිය වෙතට හැරී ‘මෑණියනි, මේ මියගිය තැනැත්තා ඔබගේ කවුදැ’යි ඇසීය. ‘උතුමාණෙනි, ඔහු මාගේ ස්වාමියෙකි.’ ‘එසේනම් ඔබ ඔහුගෙන් පීඩාවට, පහරදීමට ලක් වූ තැනැත්තියක් විය යුතුය. ඒ හේතුව නිසා ‘මොහු මළ එක හොඳ යැ’යි සිතා නොහඬයිද?’ ‘ස්වාමීනි, එසේ නොකියනු මැනව, ඔබ කියූ කාරණය මොහුට නුසුදුසුය. මාගේ ආර්යපුත්‍රයා, ක්‍ෂාන්ති-මෛත්‍රී-දයා යන මේ ගුණාංගයන්ගෙන් පරිපූර්ණ අයෙකි. හරියට මගේ කුසෙන් වැදූ පුතකු වැනිය.’ ‘එසේ නම් කුමක් නිසා නොහඬා දැ’යි සක්දෙවිඳු ප්‍රශ්න කෙළේය. ඊට උත්තර සපයන දාසිය, තමාගේ නොහැඬීමේ හේතුව, මෙසේ ප්‍රකාශ කළාය.
9. බිඳුන කළයක් යළි සන්ධි කළ නොහැකි වන්නේ යම්සේද? මළ කෙනකු වෙනුවෙන් ශෝක කිරීමද එසේය.
10. සොහොනේ ගින්නෙන් දැවෙන සත්ත්වයා නෑයින්ගේ වැලපීම් ගැන, කිසිත් නො දනී. එබැවින් මොහු ගැන ශෝක නොකරමි. ඔහුගේ ගතිය යම් සේද? එසේ ඔහු ගියේය.
ඔසවාගෙන යනු ලබන දිය කළයක් බිම වැටී, සත්කඩකට බිඳුණි. නැවත එහි කැබලි පිළිවෙලින් තබා සන්ධිකොට, කලින් තිබූ තත්ත්වයට පත්කළ නොහැකිය. යමෙක් මළ කෙනකු වෙනුවෙන් ශෝක කෙරේද? ඔහුගේ ශෝක කිරීමද, එබඳුම වේ. ශෝක කිරීමෙන් මළ තැනැත්තා නැවත ජීවත් කරවීමට නොහැකි වන නිසා, මෙසේ කියන ලදි. සෘද්ධිමතකු සිය ආනුභාවයෙන්, බිඳුනු කළය ප්‍රකෘතිමත් කොට, නැවත දිය පිරවීමට හැකිකම, ලබාදුන්නේ වී නමුත්, සෘද්ධි බලයෙන්වත් මළ තැනැත්තකු යළි ජීවත් කරවිය නොහැකිය. 2-4-6-8-10 යන ගාථාවන්හි අර්ථය අංක දෙක ගාථාව යටතේ දක්වන ලදි.
ශක්‍රයා සියලු දෙනාගේ දැහැමි කථා අසා, පැහැදී ‘ඔබ සැමදෙනා විසින් අප්‍රමාදීව, ‘මරණානුස්සති’ භාවනාව වඩන ලද බව පෙනේ. මෙතැන් පටන් ඔබ සැමදෙනා සියතින් වැඩ නොකරනු මැනවි, මම වූ කලී සක්දෙවිඳු වෙමි. මම නුඹලාගේ ගෙයි අප්‍රමාණ සත්රුවන් ගොඩ ගසන්නෙමි. එයින් නුඹලා දන් දෙවු, සිල් රකිවු, පොහෝදා සමාදන් වෙවු, අප්‍රමාදීව කටයුතු කරවු’ යැයි ඔවුන්ට අවවාද දී, කී අයුරින්ම සියලු කටයුතු සිද්ධකොට පෙරලා දෙව්ලොවට ගියේය.
බුදුරජාණන් වහන්සේ මේ ධර්මදේශනාව ගෙනහැර දක්වා, සත්‍ය ප්‍රකාශකොට ජාතකය නිමවා වදාළ සේක. දේශනාව අවසානයේදී, කෙළෙඹි පුත්‍රයා සෝවාන් ඵලයෙහි පිහිටියේය. එදා දාසිය නම් ‘ඛුජ්ජුත්තරා’ උවැසිය ය. බමුණු දියණිය නම්, ‘උත්පලවණ්ණා’ ය. අකාලයේ මියගිය පුත්‍රයා නම්, ‘රාහුල’ කුමාරයාය. බමුණු මාතාව නම් ‘ඛේමා’ය. බ්‍රාහ්මණ පියතුමා වූ කලී, ‘මම ම යැ’යි බුදුරජාණන් වහන්සේ වදාළ සේක.
**‘අඤ්ඤෙ සොවන්ති රොදන්ති’** යන මේ ගාථා කොටස අයත් ජාතක කථාව බුදුරජාණන් වහන්සේ දෙව්රම් වෙහෙර වැඩවාසය කරන සේක්, කොසොල් රජුගේ එක් ඇමතියකු අරබයා වදාළ සේක. මෙහි වර්තමාන කථාපුවත කලින් දක්වන ලද්දකි. එම කථාවට අනුව රජතුමා, තමාට උපකාරී වූ ඇමතිවරයාට මහත් යස-ඉසුරු දී පසුව කේලමුන්ගේ වචන පිළිගෙන ඒ ඇමතිවරයා බන්ධනාගාරගත කරවීය. සිරගෙදර සිටියත්, ඉහත කී ඇමැතිවරයා එකදිගට හිඳගෙන භාවනාකොට, සෝවාන් මාර්ගය ඉපිදවීය. රජතුමා ඔහුගේ ගුණයා හා තත්ත්වය ගැන සලකා බන්ධනාගාරයෙන් ඔහු නිදහස් කෙළේය. නිදහස ලැබූ ඔහු මල්-සුවඳ ආදිය ගෙන බුදුරදුන් හමුවට ගොස්, උන්වහන්සේට නමස්කාර කොට, හිඳ ගත්තේය. ඉක්බිති බුදුරජාණන් වහන්සේ ‘ඔබට කරදරයක් වූයේ නොවේ දැ’යි, ඇසූ සේක. ‘ස්වාමීනි, එසේය, නමුත් එයින් මට යහපතක් සිදුවිය. මම එහිදී සෝවාන් මාර්ගය උපදවා ගතිමි.’ ‘උපාසකය, විපතින් සැපතක් උපදවා ගත්තේ ඔබ පමණක් නොවේ. පෙර පඬිවරු පවා එසේ කළහ’යි, දේශනාකොට වදාළ බුදුහු, ඇමැතිවරයාගේ අයැදුමින් මේ අතීත කථාව දේශනා කළහ.
පෙර බරණැස් නුවර බඹදත් රජු රාජ්‍යය කරවන කල්හි, බෝසත් තෙමෙ අග මෙහෙසියගේ කුසෙහි රජුට පුත්ව උපන්නේය. ඔහු ‘ඝත’ කුමාරයා යැයි ප්‍රසිද්ධ විය. මේ කුමරා පසුකලෙක තක්ෂිලාවට ගොස් ශිල්ප උගෙන, සිය පියාගේ ඇවෑමෙන් රාජ්‍යත්වයට පත්විය. දැහැමින් රාජ්‍යය විචාළ ඔහුගේ රාජ සභාවට අයත්, එක් ඇමැතිවරයෙක් කිසියම් ද්‍රෝහී ක්‍රියාවක් කෙළේය. ඔහු ගැනත් ඔහුගේ ක්‍රියාව ගැනත් විමසා, මැනවින් අවබෝධ කොටගත් රජතුමා, ඔහු රටින් පිටුවහල් කෙළේය. මෙකල සැවැත්නුවර ‘ධංක’ නම් රජෙක් රාජ්‍යය කරවීය. නෙරපන ලද ඇමැතිවරයා ‘ධංක’ රජුගේ ළඟට ගොස්, ඔහු පහදවාගෙන එහි සේවය කරන්නට පටන් ගත්තේය. බරණැස් රජු ගැන ගතු කේලාම් කියා, බරණැස් රාජ්‍යය ආක්‍රමණය කිරීමට ධංක රජු කැමති කරවා ගත් මේ ද්‍රෝශී ඇමැතිවරයා ටික කලකින්ම, බරණැස් රජු අල්ලා යටත්කොට ගෙන, රාජ්‍යය ද පැහැරගෙන බෝසත් රජුට මාංචු දමා, බන්ධනාගාරගත කරවීය. එහිදී බෝසත් රජතුමා භාවනාකොට ධ්‍යාන උපදවා ගෙන අහසෙහි පලක් බැඳ වාඩිවී හුන්නේය. මෙය දුටු ධංක රජුගේ ඇඟ පුරා දැවිල්ලක් ඇතිවිය. බෝසතුන්ගේ ඉදිරියට ගිය ධංක රජතුමා රන් කැඩපතෙක තබන ලද පිපුණු රත් පියුමක් වැනි වූ බෝසත් රජුගේ මුහුණ බලා එතුමාගෙන් මෙසේ ප්‍රශ්න කෙළේය.
ඝත රජතුමනි, වෙනත් අය (මෙවැනි අවස්ථාවන්හි ද) ශෝක කෙරෙති. හඬති. තවත් අය කඳුළු පිරි මුහුණින් කල් ගෙවති. ඔබගේ මුහුණේ ස්වභාවය ප්‍රසන්නය. කුමක් නිසා ශෝක නොකරහිද?
මෙහි **‘අඤ්ඤෙ’** යනු ‘ඔබ හැර සෙසු මිනිස්සු’ යන අර්ථයි.
මීට පිළිතුරු සපයන බෝසත් රජතුමා, ශෝක නොකිරීමේ හේතු මෙසේ දැක්වීය.
2. ධංක රජතුමනි, ශෝකය වූ කලී, නැති වූ දෙය නැවත ලබාදෙන්නක් නොවේ. තමා වෙත නොපැමිණි සැපයක්, ළඟාකොට දෙන්නක් ද නොවේ. ශෝකයෙහි සහායක බවක් නැත. එබැවින් ශෝක නොකරමි.
3. ශෝක කරන්නා පඬු පැහැ වේ. ඔහුට ආහාර රුචිය ද නැතිවේ. ශෝක නමැති හුලෙන් පීඩාවට පත් ඔහු ගැන, සතුරෝ සතුටු වෙති.
4. ගමේ හෝ කැලයේ හෝ, බෑවුමක හෝ සමතලා බිමක හෝ සිටි මා වෙතට ඉහත කී විපත් නොපැමිණේද? එවැනි උසස් තැනකට මම පත්වීමි.
5. යමකුගේ හුදු ආත්මය, සියලු කැමැති රසයන් ගෙනදීමට ප්‍රමාණවත් නොවේද? මුළු පොළොවද, ඔහුට සැප ගෙන නොදේ.
මෙහි **‘නාබ්භතීතහරො’** යනු ‘නැති වූ දෙය ලබාදෙන්නක් නොවේ’ යන අර්ථයි. **‘නාබ්භතීතාහරො’** යනුවෙන් ද පාඨයක් ඇත. ශෝකය නම්, නැති වූ දෙය, ඉක්මගිය දෙය, නිරුද්ධ වූ අස්ථංගත වූ දෙය, නැවත ළංකොට නොදේ. **‘දුතීයතා’** යනු සහාය බවක්, එනම් නැති වූවක් ලබාදීමට හෝ, නො පැමිණි යමක් පමුණුවාලීමට හෝ, ශෝකය කිසිවකුට සහාය නොවෙයි. ඒ කරුණ නිසා මම ශෝක නොකරමි’යි, කියයි. **‘සොචං’** යනු ‘ශෝක කරන්නා’ ය. **‘සල්ලවිද්ධස්ස රුප්පතො’** යනු ‘ශෝක හුලෙන් පීඩාවට පත් තැනැත්තා ගැන, එයින් පෙළෙන්නා ගැන ඔහුගේ සතුරෝ, ‘අපගේ පසමිතුරා පිටුදැක්කෙමු’යි සතුටු වෙති’ යන අර්ථයි.
**‘ඨිතං මං නාගමිස්සති’** යනු ‘යහලු ධංක රජතුමනි, මේ ගම් ආදී වූ යම්කිසි තැනෙක සිටියා වූ මා කරා, පඬුපැහැ ගැන්වීමක් හෝ, කෙට්ටු වීමක් හෝ මේ ආදී වූ ශෝකය මුල්කොට ගත් විපතක් නොපැමිණෙන්නේය න අර්ථයි. **‘එවං දිට්ඨ පදො’** යනු ‘යම් සේ එබඳු විපතක් නොපැමිණෙන්නේද? එලෙස මා විසින් ධ්‍යාන වඩන ලදි. ‘මෙය අටලෝ දම් වැඩීමකි’යි ද ඇතමෙක් කියති’ යන අර්ථයි. පෙළෙහි **‘නමත්තං නාගමිස්සති’** යනුවෙන් ගාථා පාදයක් දක්නට ඇතත් අට්ඨකථාවල එබන්දක් නැත. අවසන් ගාථාවහෙි කැමැති වන ලද, පතන ලද, ධ්‍යාන සුඛ සංඛ්‍යාත සියලු කාමරස ලබාදේ යන අර්ථයෙන් **‘සබ්බකාම රසාගරො’** යන්න යොදා ඇත. ඉන් කියන ලද්දේ මෙයයි. එනම් යම් රජකුට අන් යහලුවන් හැර තමාගේ හුදු ආත්මය, සියලු කැමැති රස ලබාදීමට ප්‍රමාණවත් නොවේද? ධ්‍යාන සුඛ සංඛ්‍යාත සියලු කාම රස ලබාදීමට අසමත්ද? ඒ රජුට මුලු පොළොවම ලැබුණත් සැපත ළං නොවේ. කාමයෙන් ආතුර වූ පුද්ගලයාට සැපයක් නම් නැත. යමෙක් වනාහී කෙලෙස් දැවිල්ලෙන් තොර ධ්‍යාන සුවය උපදවා ගැනීමට සමත් වේද? ඒ රජ, සැප ඇත්තෙක් වේ’ යන අර්ථයි. මේ ගාථාවේ **‘යස්සත්‍ථා නාලමෙකොති’** යනුවෙන් ද පාඨයක් ඇතත්, ඊට අර්ථයක් ඇති බවක් නො පෙනේ.
මෙසේ බෝසතුන්ගේ මේ අදහසක් අසා සිටි ධංක රජතුමා, බෝසතුන් සමා කරවාගෙන, රාජ්‍යය නැවත ඔහුටම පවරා දී, සිය රට බලා ගියේය. බෝසත් රජතුමා ද සිය රජය ඇමතිවරුන්ට පාවා දී, හිමාලයට ගොස් සෘෂි පැවිද්දෙන් පැවිදිව ධ්‍යානයෙන් නො පිරිහී ජීවත්ව සිට, කෙළවර මැරී බඹලොව උපන්නේය.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතකය නිමවා වදාළ සේක. තවද එදා ධංක රජතුමා නම්, ආනන්ද තෙරුන් වහන්සේය. ඝත රජතුමා වූ කලී ‘මම ම වීමි’යි, බුදුරජාණන් වහන්සේ, තමන් වහන්සේ දක්වා වදාළ සේක.
**‘එකො අරඤ්ඤෙ’** යන මේ ගාථා කොටස අයත් ජාතක කථාව බුදුරජාණන් වහන්සේ දෙව්රම් වෙහෙර වැඩවසන සේක්, දම් සෙනෙවි සැරියුත් තෙරුන් අරබයා වදාළ සේක. සැරියුත් තෙරණුවෝ වනාහි තමන් වහන්සේ වෙතට පැමිණි මුව වැද්දන්, මාලු මරන්නන් ඇතුලු දුටු දුටු අයට ‘තෙපි සිල් ගනිවු’ යැයි කියමින් ඔවුන්ට සිල් දෙති. තෙරණුවන්ට ඇති ගෞරවය නිසාත්, උන්වහන්සේගේ වචනය ප්‍රතික්‍ෂේප කිරීමට නොකැමති නිසාත්, ඒ උදවිය සිල් ගනිති. එහෙත් සිල් ආරක්‍ෂා නොකොට තම තමන්ගේ පුරුදු කටයුතුවල ම නිරත වෙති. තෙරණුවෝ තම සද්ධි විහාරික භික්‍ෂූන් අමතා ‘ඇවැත්නි, මේ මිනිස්සු මා වෙතින් සිල් ගත්හ. එහෙත් ‘ගත් සිල් නොරකිති’යි කීහ. එවිට භික්‍ෂූහු ‘ස්වාමීනි, අකැමැති අයට සිල් නොදෙනු මැනවි. ඔවුහු ඔබවහන්සේගේ කථාව ඉක්මවා යන්නට නොකැමැති නිසා, සිල් ගනිති. එබැවින් මෙතැන් පටන් එවැනි අයට සිල් නොදෙනු මැනවැ’යි ඉල්ලා සිටියහ. මෙයින් සැරියුත් තෙරණුවෝ නොසතුටු සිත් ඇත්තෝ වූහ. දම් සභාවෙහි දී භික්‍ෂූහු මේ ගැන සාකච්ඡා කරමින් හුන්හ. ඒ අතර එතැනට වැඩි බුදුහු භික්‍ෂූන්ගෙන් සාකච්ඡා කරමින් හුන් කරුණු ගැන අසා දැන, ‘මහණෙනි, සැරියුත් තෙර මෙබඳු දෑ දැන් පමණක් නොව, පෙර ද කෙළේ යැ’යි වදාරා, මේ අතීත කථාපුවත ගෙනහැර දැක්වූ සේක.
පෙර බරණැස් නුවර බඹදත් රජු රාජ්‍යය කරවන කල්හි, බෝසත් තෙමේ බමුණු කුලයක ඉපිද නිසිවියට එළඹ, තක්ෂිලාවේ දිසාපාමොක් ඇදුරුතුමාගේ ප්‍රධාන අන්තේවාසිකයා විය. ‘කාරණ්ඩිය’ යනු බෝසතුන්ගේ එකල නාමය’යි. දිසාපාමොක් ඇදුරුතුමා කෙවුල් ආදී වූ දුටු දුටු අයට ඔවුන්ගේ ඉල්ලීමකින් තොරවම, ‘සිල් ගනිවු, සිල් ගනිවු’ යැයි කියමින් ඔවුන්ට සිල් දෙති. ඔවුහු ද සිල් ගත්තත් ආරක්ෂා නොකෙරෙති. ඇදුරුතුමා මේ බව සිය ගෝලයන්ට කීය. එවිට ගෝලයෝ ‘ස්වාමීනි, ඔබතුමා ඔවුන්ගේ අකමැත්ත පිට සිල්දෙයි. ඔවුන් සිල් බිඳින්නේ ඒ නිසාවෙනි. එබැවින් අද පටන් ඉල්ලා සිටින අයට පමණක් සිල් දෙනු මැනවි. නොඉල්ලන අයට නොදෙනු මැනවැ’යි කීහ. මේ කථාවෙන් ගුරුවරයාගේ සිත කලකිරුණේය. එසේ වුවත්, දුටු දුටු අයට සිල් දෙන එක නැවැත්තුවේ නැත.
එක්දිනක් කිසියම් ගමකින් ඇදුරුතුමා වෙත පැමිණි මිනිස්සු කණ්ඩායමක් බ්‍රාහ්මණ පාඨ කියවා ගැනීම සඳහා ආරාධනා කළහ. එවිට ඇදුරුතුමා කාරණ්ඩිය නම් වූ සිය ප්‍රධාන ගෝලයා කැඳවා ‘පුත, බ්‍රාහ්මණ පාඨ කියවන ගෙදරට යන්නට මට ඉඩයක් නැත. නුඹ මේ පන්සියයක් මානවකයන් රැගෙන එහි ගොස්, ගිය කාරිය නිමවා නුඹලාට ලැබෙන දෑ ද, අපට දෙන්නට කියා දුන් දෑ ද, රැගෙන එව’යි කීය. මෙසේ සිය ගුරුවරයාගේ නියෝගය අනුව පිරිස ද කැටුව පිටත්ව ගිය කාරණ්ඩිය මානවකයා, ගිය කටයුතු නිමවා ආපසු එන ගමනේ දී, එක් දිය කඳුරක් දැක ‘අපේ ගුරුතුමා ඉල්ලීමකින් තොරව දුටු දුටු අයට සිල් දෙයි. එහෙත් අද පටන් ඉල්ලන අයට පමණක් සිල් දෙන්නට වැඩ සලස්වන්නෙමි’යි සිතා, සුවසේ වාඩිවී හුන් සිය මිතුරු පිරිස අතරින් නැගිට ගොස් විශාල ගල්ගෙඩියක් ඔසවා දියකඳුරට විසිකෙළේය. නැවත නැවතත් නො නවත්වා මේ ක්‍රියාව දිගටම කරගෙන ගියේය. මේ දුටු සෙසු මානවකයෝ ‘ඇදුරුතුමනි, ඔබ මේ කුමක් කෙරෙහිදැ’යි දෙටු ශිෂ්‍ය නායකයාගෙන් විමසූහ. ඔහු ඊට කිසිදු උත්තරයක් නොදුන්නේය. එවිට ශිෂ්‍ය පිරිස වහා ගොස්, දිසාපාමොක් ඇදුරුතුමා හමුවී, සියලු විස්තර එතුමාට දැනුම් දී, එතුමන් සමග කාරණ්ඩිය ගල විසිකරන තැනට පැමිණියහ. දිසාපාමොක් ඇදුරුතුමා වහා කාරණ්ඩිය වෙත ගොස්, ඔහුට කථා කරමින් මෙසේ පැවසීය.
කාරණ්ඩිය, නුඹ කැලයෙහි තනිවම ගල් රැගෙන ගිරි කඳුරට විසිකරහි. මෙය වහ වහා නැවත නැවත කරන බව පෙනේ. මෙයින් නුඹට ඇති ප්‍රයෝජනය කවරේද?
මෙහි **‘කොනු තවයිධත්‍ථො’** යනු ‘ගිරි කඳුරට ගල් විසිකිරීමෙන් නුඹට ඇති ප්‍රයෝජනය කවරේද?’ යන අර්ථයි.
ඒ අසා සිටි කාරණ්ඩිය, ගුරුවරයාට එතුමාගේ අඩුපාඩු පෙන්වා දෙන අටියෙන් මෙසේ කීය.
2. මම වනාහි සයුර විසින් සේවනය කරන ලද මේ පොළොව, කඳු හා පර්වත ද, බිඳහෙළා අත්ල මෙන් සම කරන්නෙමි. එම නිසා ගිරිකඳුරට ගල් විසි කරමි.
මෙහි **‘අහංහිමං’** යනු ‘මම වනාහි මේ මහපොළොව’ යන අර්ථයි. **‘සාගරසෙවිතන්නං’** යනු ‘සිව් සයුරු කෙළවර කොට ඇති සාගරයන් විසින් සෙව්නා ලද’, යන අර්ථයි. **‘යථාපිපාණි’** යනු ‘අත්ල මෙන් සම කරන්නෙමි’, යන අර්ථයි. **‘විකිරිය’** යනු ‘බිඳ හෙළා’ යන අර්ථයි. **‘සානුනි ච පබ්බතානි ච’** යනු ‘පස්කඳු හා ගල් පර්වත’ යන අර්ථයි.
කාරණ්ඩියගේ මේ පිළිතුර අසා සිටි දිසාපාමොක් ඇදුරුතුමා නැවත මෙසේ කීවේය.
3. කාරණ්ඩිය, මිනිසෙක් තනිව ම මේ මහපොළොව අත්ල මෙන් සම කිරීමට ප්‍රමාණවත් නොවේ. දැදුර වෙනුවෙන් ගන්නා මේ උත්සාහයටම, ජීව ලෝකය අත්හරින්නට සිදුවේයැයි හඟිමි.
මෙහි **‘කරණායමෙකො’** යනු ‘තනිව සිදු කිරීමයි. එසේ කිරීමට නොහැකි වේ යැයි දක්වයි. **‘මඤ්ඤාමිමඤ්ඤෙව දරිං ජිංගිසං’** යනු ‘පොළොව තිබුණාවේ, මේ එකම කඳුරැළිය පිරවීමට දරන වෙහෙස වෙනුවෙන් උත්සාහ කිරීමෙන්, එනම් ගල් සොයමින්, උපායයන් සිතමින්ම ඔබ මේ ජීව ලෝකය අත්හරින්නෙහිය. මරණයට පත්වන්නෙහිය’ යන අර්ථයි.
මේ කථාව අසා සිටි කාරණ්ඩිය මානවකයා මෙසේ පැවසීය.
4. බ්‍රාහ්මණතුමනි, ඉදින් මේ එක මිනිසෙක් පොළොව සම කිරීමට සමත් නොවේද? එපරිද්දෙන් ඔබ ද නානා දෘෂ්ටිගත ඒ මේ මිනිසුන් ග්‍රහණයට නොගන්නෙහිය.
ඉදින් මේ එක මිනිසෙක් ‘භූත ධර’ නම් වූ මේ මහපොළොව සම කරන්නට අපොහොසත් වේද? සමත් නොවේද? එපරිද්දෙන් ම ඔබ, නානා දෘෂ්ටිගත මේ දුසිල් මිනිසුන් ග්‍රහණය කොට නොගන්නෙහිය. මේ අයුරින් ‘සිල් ගනිවු’ යැයි කියමින් තමාගේ වසඟයට නොගන්නෙහිය. පණ්ඩිත පුරුෂයෝ ම ‘ප්‍රාණඝාතය අකුසල් යැ’යි ගරහති. මෙහිදී සසරින් මිදනු කැමැති අය, කුසල් හැඟීම් ඇත්තාහු නම් වෙති. එසේ නොවන අය, ඔබ කෙසේ නම් අවනත කරගන්නෙහිද? එබැවින් දුටු දුටු අයට සිල් නොදී ඉල්ලන අයට පමණක් සිල් දෙනු මැනවි’ යන අර්ථයි.
මේ අසා සිටි ඇදුරුතුමා ‘මේ කාරණ්ඩිය සුදුස්සක්ම කියා යැ’යි, කල්පනාකොට එවක් පටන් එසේ නොකරන්නට අදිටන්කොට ගෙන, එසේම ඊට තමාගේ එකඟත්වය ප්‍රකාශ කරමින් මෙසේ පැවසුවේය.
5. කාරණ්ඩිය, එය එසේමය. මිනිසකු විසින් මේ පොළොව සම කරනු ලැබිය නොහෙන්නේ යම් සේද මිනිසුන් යහපත් කිරීමද එසේය. පින්වත් ඔබ මට යහපතක්ම කීවෙහිය.
මෙහි **‘සමායං’** යනු ‘සම කිරීමට’ යන අර්ථයි. මෙසේ ඇදුරුතුමා සිය ගෝලයා වන මානවකයාට ස්තුති කළේය. ගෝලයා ද ගුරුවරයාට කරුණු අවබෝධ කරවා නිවෙසට කැඳවාගෙන ගියේය.
බුදුරජාණන් වහන්සේ මේ ධර්ම දේශනාව ගෙනහැර දක්වා, ජාතකය නිමවා වදාළ සේක. තවද, එදා ඇදුරුතුමා නම් සාරිපුත්ත තෙරණුවෝය. කාරණ්ඩිය පඬිතුමා වූ කලී ‘මම ම වීමි’යි බුදුරජාණන් වහන්සේ, තමන් වහන්සේ දක්වා වදාළ සේක.
**‘චන්‍දාමි තං කුඤ්ජර සට්ඨිහාය නං’** යන මේ ගාථා කොටස අයත් ජාතක කථාව බුදුරජාණන් වහන්සේ වේළුවනාරාමයෙහි වැඩවසන සේක් දෙව්දතුන් අරබයා වදාළ සේක. එක් දවසක දම්සභාවට රැස් වූ භික්‍ෂූහු ජාතක කථාව බුදුරජාණන් වහන්සේ වේළුවනාරාමයෙහි වැඩවසන සේක් දෙව්දතුන් අරබයා වදාළ සේක. එක් දවසක දම්සභාවට රැස් වූ භික්‍ෂූහු දෙව්දත් තෙරුන්ගේ කර්කශ බව, නපුරුකම, සාහසිකත්වය ගැන හා සතුන් කෙරෙහි කරුණා මාත්‍රයක්වත් ඔහු තුළ නැති එක ගැන කථා කරමින් හුන්හ. එතැනට වැඩි බුදුරජාණන් වහන්සේ, භික්‍ෂූන්ගේ කථාව සම්බන්ධයෙන් සියලු තොරතුරු ඔවුන්ගෙන්ම අසා දැන, ‘මහණෙනි, දෙව්දත් අකරුණාවන්තයෙක් වූයේ දැන් මතු නොවේ. පෙරද ඔහු කරුණාව නැත්තෙක් වූයේ යැ’යි වදාරා, මේ අතීත කථා පුවත දේශනා කළ සේක.
පෙර බරණැස් නුවර බඹදත් රජු රාජ්‍යය කරවන කල්හි, බෝසත් තෙමේ ඇත් කුලයක ඉපිද තරුණ වියට පැමිණි කල්හි, ප්‍රසාදය එළවන රූපශ්‍රීයෙන් යුතු ආරෝහ පරිණාහ දේහ සම්පත්තියෙන් යුක්ත වූවෙක් විය. ඇතුන් අසූදහසක් පිරිවරකොට ඇති මේ හස්ති රාජයා උන් සියලුදෙනාගේ නායකයා වී, හිමාල වනපෙතෙහි වාසය කෙළේය. මෙකල එක් කැට කිරිල්ලක් ඇතුන් ගමන් කරන මාර්ගය සමීපයෙහි බිම, කූඩුවක් සකසා එහි බිත්තර කිහිපයක් දැම්මාය. ටික දවසකින් මේරූ බිත්තර බිඳගෙන කුරුලු පැටව් නික්මුණහ. පියාපත් නොවැඩුණු උන්ට පියඹා යන්නට නොහැකිය. පැටවුන් සිටි පෙදෙසින් ගමන් කරමින් සිටියේය. සිය පිරිවර සමග ඇත්රාජයා ඒ පෙදෙසට ළංවනු දුටු කැටකිරිල්ල, ‘මේ ඇත් රජා මාගේ දරුවන් තළා මරා දමන්නට බැරි නැත. එබැවින් මම මගේ දරුවන් රැකගැනීම සඳහා, දැහැමි රැකවරණයක් ඇත් රජුගෙන් ඉල්ලා සිටිමි’යි තීරණය කොටගෙන, සිය පියාපත් දෙක එක්කොට ඇත් රජුට නමස්කාර කොට, ඔහු ඉදිරියේ සිට මෙසේ කීවාය.
ඇත් රජුනි, මම ඔබට වඳිමි. කැලයෙහි උපන්, දැනුම් තේරුම් ඇති, ඇත්රැළට නායක වූ, යශස් ඇත්තා වූ ඔබට, පියාපත්වලින් නමස්කාර කරමි. දුර්වල තැනැත්තියක වූ මාගේ දරුවන්ට හිංසා නොකරනු මැනවි.
මෙහි **‘සට්ඨිහායනං’** යනු වසර සැටකින් ගෙවන බලයක් ඇති, යන අර්ථයි. **‘යසස්සිං’** යනු ‘පිරිවර සහිත’, යන අර්ථයි. **‘පක්ඛෙහි තං පඤ්ජලිකං’** යනු ‘මම පියාපත්වලින් ඔබට නමස්කාර කරමි’ යන අර්ථයි.
බෝසත් ඇතා ‘කැට කිරිල්ල, බිය නොවනු මැනවි. මම ඔබේ දරුවන් රකින්නෙමි’යි කියා කුරුලු කූඩුව කෙළින් සිටගෙන, එය කකුල් සතරට මැදිකොට ගෙන, ඇත් රැලේ සෙසු සතුන් දෑලෙන් දෙපසින් පිටත්කොට යැවීය. අනතුරුව කැටකිරිල්ල අමතා ‘අපගේ ඇත් රැළට පිටුපසින් එක් තනි අලියෙක් පැමිණේ. ඌ අපේ වචනය අනුගමනය නොකරයි. ඌ මෙතැනට පැමිණි කල්හි, ඌට ද යාඥාකොට, දරුවන් ආරක්ෂා කර ගන්නැ’යි උපදෙස් දුන් ඇත්රාජයා, සිය පිරිවරත් සමග එතැනින් පිටව ගියේය. ටික වේලාවකට පසු සිය කුරුලු කූඩුව දෙසට තනි අලියා එනු දුටු කැට කිරිල්ල, උගේ ඉදිරියට පෙරගමන් කොට පියාපත් දෙක එක්කොට, ඌට නමස්කාරකොට මෙසේ කීවාය.
2. ඇතාණෙනි, මම ඔබට වඳිමි. කැලයෙහි උපන්, තනිව හැසිරෙන. පර්වත සානුවෙහි ගොදුරු ගන්නා ඔබට, පියාපත්වලින් නමස්කාර කරමි. දුබල තැනැත්තියක වූ මාගේ දරුවන්ට හිංසා නොකරනු මැනව.
මෙහි **‘පබ්බතසානුගොචරං’** යනු ‘ගල් පර්වතවල ද, පස් පර්වතවලද ගොදුරු ගන්නා වූ’, යන අර්ථයි.
කැට කිරිල්ලගේ ආයාචනය අසා, තනි අලියා මෙසේ ඇයට උත්තර දුන්නේය.
3. කැට කිරිල්ල, තිගේ දරුවන් මම විනාශ කොට දමන්නෙමි. තී දුබල ය. එසේ වූ තී මට කුමක් කරන්නෙහි? තී වැනි ලක්‍ෂයක් වුවත් මම මගේ වම් පයින් පොඩිකොට දමන්නෙමි.
මෙහි **‘වයිස්සාමි තෙ’** යනු ‘තී කුමක් නිසා මගේ ගමන්මගෙහි තිගේ දරුවන් තැබුවෙහිද? එබැවින් තිගේ දරුවන් විනාශ කරන්නෙමි’යි කීය’, යන අර්ථයි. **‘කිං මෙ තුවං කාහසි’** යනු ‘මහත් බලැති මට දුබල තී කුමක් කරන්නෙහිද? යන අර්ථයි. **‘පපොථයෙය්‍යං’** යනු ‘මම වනාහි තී වැනි කැට කිරිල්ලන් ලක්‍ෂයක් වුවත්, වම් පයින් කුඩුකොට දමන්නෙමි. දකුණු පය ගැන කවර කථාද?’ යන අර්ථයි.
මේ අතර එතැනින් වහා ඉවතට පැන ගත් කැට කිරිල්ල, ගසෙක අත්තක හිඳ, ‘තනි අලියෝ, දැන් නුඹ ගර්ජනා කරමින් යව, නමුත් කිහිප දවසකින් නුඹට මාගේ තරම බලාගත හැකිය. කාය බලයට වඩා ඤාණ බලය මහත් බව තට පෙන්වන්නෙමි’යි අලියාට තර්ජනය කරමින් මෙසේ කීවාය.
සෑම තැනක දී ම ශරීර ශක්තියෙන් ප්‍රයෝජනයක් නැත. කුඩා සතකුගේ වුවත් බලය නපුරක් කිරීමට ප්‍රමාණවත්ය. ඇත්රජුනි, දුබල වූ මාගේ දරුවන්ට, යමෙක් හිංසා කෙළෙහිද? ඒ නුඹට මම අනර්ථයක් කරන්නෙමි.
මෙහි **‘බලෙන’** යනු ‘කාය බලයෙන්’, යන අර්ථයි. **‘අනත්‍ථං’** යනු ‘හානියක්’ යන අර්ථයි. **‘යො මෙ’** යනු ‘යම්බඳු වූ තෝ, දුබල වූ මගේ දරුවන්ට හිංසා කෙළෙහිද? මැරුවෙහිද? යන අර්ථයි.
මෙසේ අලියාට තර්ජනය කළ කැට කිරිල්ල, දින කිහිපයක් ඇතුළත දී එක් කපුටකුට උවටැන්කොට ඌ හා මිතුරු වූවාය. කැට කිරිල්ල කෙරෙහි පැහැදුණු කපුටා ‘නුඹට මා විසින් කළ යුතු උදව්ව කුමක්දැ’යි, ඇසීය. ‘ස්වාමීනි, අසවල් තනි අලියාට, ඔබේ හොටෙන් ඇන ඇස්දෙක අන්ධ කරන්නෙහි නම්, මම ඔබට ආශිර්වාද කරන්නෙමි. මට ඔබෙන් වෙන කිසිදු උපකාරයක් අවශ්‍ය නොවේ යැ’යි, කැට කිරිල්ල කපුටාට පැවසුවාය. ඒ කාරිය ඉටුකිරීමට කපුටා ඇයට පොරොන්දු විය. ඊළඟට එක් නිල් මැස්සකුට උවටැන් කළ, කැට කිරිල්ල ඈ කෙරෙහි පැහැදුණු නිලමැස්සාගෙන් ද ඉල්ලීමක් කළාය. ඒ අන්ධ වූ අලියාගේ ඇස්වල ඉහඳ තබන ලෙසටය. නිලමැස්සා ද ඊට කැමැත්තා පල කෙළේය. උගෙන් සමුගත් කැට කිරිල්ල එක් මැඩියකුට උවටැන් කොට උගේ සිත් දිනාගෙන, අන්ධ අලියා පැන් සොයා ඉබාගාතේ යනවිට, ඌට ඉදිරියෙන් නාද කරමින් පර්වත මුදුනක් වෙත අලියා කැඳවාගෙන ගොස්, පර්වත මුදුනට අලියා පැමිණි පසු, පර්වතයේ ප්‍රපාතයට ලම්භකව සිට හඬ නගන මෙන්, මැඩියාගෙන් ඉල්ලා සිටියාය. මැඩියා ද ඊට එකඟ විය.
ඉක්බිති තමා බාරගත් කටයුත්ත ඉටු කිරීමට ඉඩ හසර බලමින් සිටි කපුටා කිසියම් දිනෙක රැක සිට, අලියාගේ ඇස් දෙකට කොටා ඌ අන්ධ කෙළේය. නිලමැස්සා අන්ධ වූ ඇස් මත ඉහඳ තැබීය. පණුවන් කෑමෙන් හටගත් වේදනාවෙන් මැඩුණු අලියා පිපාසාවෙන් පීඩිත ව පැන් සොයමින්, ඒ මේ අත ඇවිද්දේය. මේ අවස්ථාව ප්‍රයෝජනයට ගත් මැඩියා පර්වතයේ සිට හඬ තැලීය. මැඩියන් ඇත්තේ ජලාශ අසල වන බැවින්, අලියා එහි පැන් ඇති බව නිශ්චය කොටගෙන පර්වතයට නගින්නට පටන් ගත්තේය. පැන් ගැන ආසාවෙන් ම අලියා පර්වත මුදුනට ළඟා විය. එවිට මැඩියා පර්වත මුදුණින් ප්‍රපාතය දෙසට නැඹුරු වී, නැවත නාද කෙළේය. අන්ධ අලියා ප්‍රපාතයට අභිමුඛව පා තබනවාත් සමගම, ප්‍රපාතයට පෙරළී ගොස් පර්වත පාදයට වැටී ජීවිතක්‍ෂයට පත්විය. ඌ මළ බව දුටු කැට කිරිල්ල, තම පසමිතුරු පිටුදැකීම ගැන තුටු පහටුව අලියාගේ ඇඟ මත නැගී සක්මන් කරන්නට පටන් ගත්තාය. මේ සිද්ධියෙන් ටික කලකට පසුව කැට කිරිල්ලද මිය ගියාය.
බුදුරජාණන් වහන්සේ ‘මහණෙනි, කිසිවිටෙක කිසිවකු සමග වෛර නොකළ යුතුය. මෙසේ සත්තු හතරදෙනෙක් එකට එකතු වී මෙබඳු බලසම්පන්න ඇතකු මරණයට පත් කළහ’යි වදාළ සේක.

බලන්න, කවුඩෙක් ද, කැට කිරිල්ලක් ද, මැඩියෙක් ද, නිල මැස්සෙක් ද, යන මොවුහු ඇතකු මැරූහ. වෛරීන්ගේ වෛරයක හැටි බලන්න. එබැවින් අප්‍රිය වූ කිසිවකු සමග හෝ වෛර නොකරමු. බුදුරජාණන් වහන්සේ ඉහත සඳහන් ගාථාව දේශනාකොට ජාතකය නිමවා වදාළ සේක.
මෙහි **‘පස්ස’** යනු ‘අනියම් ඇමතුමකි. එහෙත් භික්‍ෂූන් සඳහා දේශිත බැවින් ‘මහණෙනි, බලවු’ යන්න මෙහි අර්ථයි. **‘එතෙ’** යනු ‘මේ සතරදෙනා එකතු වී’ යන අර්ථයි. **‘අඝාතෙසුං’** යනු ‘ඌ මැරූහ’, යන අර්ථයි. **‘පස්ස වෙරස්ස වෙරිනං’** යනු වෛරීන්ගේ වෛරයක ස්වභාවය බලවු’ යන අර්ථයි.
එදා තනි අලියා නම්, දේවදත්තය. ඇත්රංචුවේ නායක ඇත්රාජයා වූ කලී මම ම වීමි’යි බුදුරජාණන් වහන්සේ වදාළ සේක.
**‘අහමෙව ලුසියා භුනහතා’** යන මේ ගාථා කොටස අයත් ජාතක කථාව බුදුරජාණන් වහන්සේ වේළුවනාරාමයෙහි වැඩවසන සේක්, දෙව්දතුන්ගේ නපුරු ක්‍රියාවක් නිමිති කොටගෙන වදාළ සේක. වෙනත් ජාතක කථාවල දෙව්දත් තෙමේ බෝසතුන්ට තැති ගැනීම් මාත්‍රයක්වත්, ඇති කිරීමට සමත් නොවීය. එහෙත් මේ චුල්ල ධර්මපාල ජාතකයෙහි වනාහි මාස හතක් වයසැති බෝසතුන්ගේ අත්-පා සහ හිස ද, සිඳුවා ‘අසිමාලක’ බවට පත් කෙළේය. ‘දද්දර’ ජාතකයෙහිදී බෝසතුන්ගේ බෙල්ල අඹරවා මරවා මස් ගෙන උඳුනෙහි පිස කෑවේය. ‘ක්‍ෂාන්තිවාදී’ ජාතකයෙහි දී බෝසතුන්ට කසපහර දෙදහසකින් කළවා, අත්-පා-කන්-නාසා කප්පවා ජටාවෙන් ඇද, උඩුබැලි අතට පෙරළා පපුවට පයින් ඇන යන්නට ගියේය. බෝසත් තෙමේ එදාම මරණයට පත්විය. ‘චුල්ල නන්දිය’ ජාතකයේදී ද ‘මහාකපි’ ජාතකයේදී ද, දෙව්දත් බෝසතුන් මරණයට පත් කෙළේය. මෙසේ දෙව්දත් බොහෝකලෙක සිටම බෝසතුන්ට වද දෙමින් අවුත් බුද්ධ කාලයේදී ද, වද දීමට උත්සාහ කෙළේමය. දිනක් දම් සභාවෙහි රැස් වූ භික්‍ෂූහු ‘ඇවැත්නි, දෙව්දත් තෙමේ බුදුරදුන් මැරීම සඳහා විවිධ උපක්‍රම යොදයි. විටෙක ඒ සඳහා දුනුවායන් යෙදවීය. තවත් විටෙක ගල් පෙරළුවේය. රා පොවා නාලාගිරි ඇතු බුදුරදුන් ඉදිරියට මෙහෙයවී යැ’යි මේ ආදි කථාවන් කරමින් හුන්හ. එවිට එතැනට පැමිණි බුදුරජාණන් වහන්සේ භික්‍ෂූන් සාකච්ඡා කළ කරුණු ඔවුන්ගෙන් අසා දැන, ‘මහණෙනි, දැන් පමණක් නොව, දෙව්දත් පෙර ද මට වද දීමට උත්සාහ කෙළේමය. එහෙත් මේ භවයේදී මට තැති ගැනීම් මාත්‍රයක්වත් ඇති කිරීමට ඔහු අපොහොසත් විය. එසේ වූ නමුත්, පෙර දෙව්දත් තෙමේ සිය පුතු වන මා ජීවිතක්‍ෂයට පත්කොට ‘අසිමාලක’ තත්ත්වයට ද පත් කෙලේ යැයි මේ අතීත කතාපුවත දේශනා කළ සේක.
පෙර බරණැස් නුවර ‘මහා ප්‍රතාප’ නම් රජු රාජ්‍යය කරවන කල්හි, අප බෝසත් තෙමේ රජුගේ අගමෙහෙසිය වන ‘චන්ද්‍රා’ දේවියගේ කුසෙහි ඉපිද ‘ධර්මපාල’ නමින් ප්‍රකට විය. රාජදේවිය සත්මසක් වූ කුමරු සුවඳ දියෙන් නහවා අලංකාරකොට, නළවමින් සිටියාය. මේ අතර දේවිය සිටි යහන්ගැබට රජතුමා පිවිසියේය. දුරු සෙනෙහසින් ඉපිල සිටි රාජදේවිය පුතු නළවමින් හුන් අතර, රජු දුටු නමුත් හුන් තැනින් නොනැගිට්ටාය. මෙය දැඩි සේ සිතට ගත් රජතුමා ‘මැය දැනට ම පුතා නිසා මානයක් උපදවාගෙන සිටින බව පෙනේ. ඇය මා තඹේකට ගණන් නො ගත්තාය. පුතා ළදරු කළ මෙසේ නම්, වැඩුණු කල මා මනුෂ්‍යයෙකු ලෙසවත් ගණන් නොගනු ඇත. එබැවින් දැන්මම මේ කුමරා මරවන්නෙමි’යි සිතුවේය. වහා ආපසු හැරුණු රජතුමා ඉක්මණින් රාජ සභාවට ගොස් සිංහාසනය මත හිඳ වධකයා කැඳවීය. කසාවත් වස්ත්‍ර හැඳ රතු පැහැති මල්දමක් ගෙල පැළඳ කෙටේරියක් උරෙහි එල්ලාගෙන, දංගෙඩියක්ද අත්-පා කැපීමට ආධාර කොටගන්නා දණ්ඩක් ද රැගෙන රජු ඉදිරියෙහි පෙනී සිටි වධකයා, ‘දේවයන් වහන්ස, කුමක් කළ යුතුදැ’යි ඇසීය. ‘වධකය, වහා දේවියගේ සිරියහන් ගැබට ගොස් ධර්මපාල කුමාරයා මෙහි ගෙනෙව’යි රජතුමා නියෝග කෙළේය. මේ අතර රාජදේවිය රජු කිපී ආපසු හැරී ගිය බව තේරුම් ගෙන බියට පත්ව, බෝසතුන් පපුවට තුරුලු කොටගෙන හඬමින් හුන්නාය. රජුගේ අණ පිළිගත් වධකයා වහා ගොස් දේවියට පිටි අතින් පහරක් ගසා, ඇගේ අතින් දරුවා ඇදගෙන විත් රජු ඉදිරියට පමුණුවා ‘දේවයන් වහන්ස, දැන් කුමක් කරම්දැ’යි ඇසීය. අනතුරුව එක් මේසයක් එතැනට ගෙන්වූ රජා, එය තමන් ඉදිරියෙහි තබවා, ඒ මත දරුවා හොවන්නට අණ කෙළේය. වධකයා සියල්ල කී අයුරෙන්ම කෙළේය.
චන්ද්‍රා දේවිය දරුවා පසුපස වැලපෙමින් පැමිණියාය. ඉක්බිති වධකයා ‘දේවයිනි, දැන් කුමක් කරම්දැ’යි ඇසීය. ‘ධර්මපාලගේ දෙඅත් කපව’යි රජ කීය. මේ අසා සිටි චන්ද්‍රා දේවිය ‘මහරජතුමනි, මගේ පුතා සත්මස් වියැති ළදරුවෙකි. ඔහු කිසිත් නොදනී. මෙය ඔහුගේ වරදක් නොවේ. විශාල වරදක් වුවත් ඊට වගකිව යුත්තේ මා යි. එබැවින් දරුවා වෙනුවට මගේ අත්දෙක සිඳවනු මැනවැ’යි කියමින් මේ ගාථාව ප්‍රකාශ කළාය. කිසිත් නොදනී. මෙය ඔහුගේ වරදක් නොවේ. විශාල වරදක් වුවත් ඊට වගකිව යුත්තේ මා යි. එබැවින් දරුවා වෙනුවට මගේ අත්දෙක සිඳවනු මැනවැ’යි කියමින් මේ ගාථාව ප්‍රකාශ කළාය.
දේවයිනි, මහාප්‍රතාප රජු වන ඔබතුමාට වරද කෙළේ, අයහපත කෙළේ මම ම ය. මේ ධර්මපාල කුමරුන් මුදනු මැනවි. මගේ අත් සිඳවනු මැනවි.
මෙහි **‘දූසියා’** යනු වරදකාරියයි. එනම් ‘ඔබතුමා දැක නැගී නො සිටීමෙන් වරදක් කළ තැනැත්තිය’ යන අර්ථයි. මීට **‘දූසිකා’** යනුවෙන් ද පාඨයක් ඇත. එහි අර්ථය ඉහත දැක්වූ අර්ථය ම ය. **‘භූනහතා’** යනු ‘අයහපත සිදුකළ’ යන අර්ථයි. මෙහි **‘රඤ්ඤො’** යන පදය **‘දූසියා’** යන වචනය හා යෙදිය යුතුය. මහා ප්‍රතාප රජුට අපරාධ කළ තැනැත්තිය මම වෙමි. මේ කුමරා නොවේ. එබැවින් නිවැරදිකරු වූ මේ ළපටි ධර්මාපල කුමරු මුදවනු මැනව. අත්-පා කපනු කැමැති නම් වැරැදිකාරය වන මගේ අත්-පා කපනු’ යන්න මෙහි අර්ථය යි.
මෙය අසා සිටි වධකයා, තමා දෙස බලා සිටින රජුගෙන් ‘දේවයන් වහන්ස, දැන් කුමක් කරම්දැ’යි ඇසීය. ‘වධකය, පමා නොවී කුමරාගේ අත්දෙක කපව’යි රජතුමා නැවත ද අණ කෙළේය. එවිට වධකයා සිය තියුණු කෙටේරිය ගෙන ළදරු කුමරාගේ උණගොබ වැනි ළපටි දෙඅත් කපා හෙළීය. ළදරුවා තම දෙඅත් කපන කල්හි නොහැඬුවේය. නොවැලපුණේය. ක්‍ෂාන්තිය හා මෛත්‍රිය පෙරටු කොටගෙන සියල්ල ඉවසීය. කැපී වැටුණු අත් කැබැලි උකුලෙහි හොවාගත් රාජදේවිය ලෙයින් නැහැවී සිරුර ඇතිව වැලපෙමින්, ඒ මේ අතර ඇවිද්දාය. නැවත රජු දෙසට හැරුණු වධකයා, ‘දේවයිනි, දැන් කුමක් කරම්දැ’යි ඇසීය. ‘කකුල් දෙක ද කපව’යි රජතුමා අණ කෙළේය. ඒ ඇසූ දේවිය මෙසේ කීවාය.
2. දේවයිනි, මහා ප්‍රතාප රජුනි, ඔබතුමාට වරද කෙළේ, අයහපත කෙළේ මම ම ය. මේ ධර්මපාල කුමරුන් මුදනු මැනවි. ඒ වෙනුවට මගේ පා කප්පවනු මැනවි.
[missing trans]
[missing trans] කකුල් කෙටි තුරුලු කොටගත් චන්ද්‍රා දේවිය වැලපෙමින් ‘ස්වාමීනි, මහා ප්‍රතාප රජතුමනි, මින් පෙර දඬුවම් වශයෙන් ඔබතුමා විසින් අත්-පා කප්පවන ලද දරුවන්, ඔවුන්ගේ මෑණිවරු ගෙන ගොස්, පෝෂණය කරති. එබැවින් ස්වාමීනි, මම කුලීවැඩ කොට හෝ මගේ පුතා පෝෂණය කරන්නෙමි. මට මගේ දරුවා දෙනු මැනවැ’යි කීවාය. එවිට වධකයා ‘දේවයිනි, කී දෙය කෙළෙමි. මගේ වැඩ අවසන් දැ’යි ඇසීය. ‘තව ම අවසන් නැත. ‘දැන් කුමක් කරම්ද?’ ‘මොහුගේ හිස සිඳලව’ රජුගේ මේ නියෝග ඇසූ සැණින් දේවිය මෙසේ කීවාය.
3. දේවයිනි, මහා ප්‍රතාප රජ වන ඔබතුමාට වරද කෙළේ, අයහපත කෙළේ මම ම ය. මේ ධර්මපාල කුමරුන් මුදනු මැනවි. ඒ වෙනුවට මගේ හිස කප්පවනු මැනවි.
මෙසේ කී දේවිය දරුවාගේ හිසට ළංවීය.
නැවත වධකයා ඊළගට කළයුත්ත රජුගෙන් විමසීය. දරුවාගේ හිස ගසා දැමීමට රජුගෙන් අණ ලැබුණි. අණ ඉටුකළ වධකයා දැන් කුමක් කරම්දැ’යි රජුගෙන් ඇසීය. දරුවාගේ කඳ කැබැල්ල කඩුවේ තුඩෙහි අමුණා ‘අසිමාලක’ කරව’යි, රජා වධකයාට අණ කෙළේය. අනතුරුව වධකයා කුමරුගේ කඳ කැබැල්ල කඩු තුඩේ අමුණා උඩ විසි කරමින් ද, නැවත කඩු තුඩෙන් එය පිළිගනිමින් ද, මේ අසිමාලක නම් වූ ක්‍රියාව සිදුකොට, අවසානයේදී සිරුරු කැබැල්ල බිම හෙළීය. චන්ද්‍රා දේවිය කඩුවෙන් කැපී වැටුණු මස් කැබලි සහිත සිරුර, සිය උකුල මත හොවාගෙන, බිම වැටී හඬමින් වැලපෙමින් මෙසේ කීවාය.
4. ‘තමාගේ ම පුතා නො මරනු මැනවැ’යි රජුට යම් කෙනෙක් නො කියත්ද? එබඳු මිත්‍රයෝ ද, ඇමැතියෝ ද, සුහදයෝ ද, මේ රජුට නැත්තාහු යැයි සිතමි.
5. [missing trans]
මෙහි **‘මිත්තා මච්චා ච විජ්ජරෙ’** යනු ‘ඒකාන්තයෙන් මේ රජුට දැඩි මිත්‍රයෝ හෝ, සියලු කටයුතුවලදී උදව් උපකාර වන ඇමතිවරු හෝ, මෘදු හදවත් ඇති සහෘදයෝ හෝ, කිසිදු කෙනෙක් හෝ නො වෙති’ යන අර්ථයි. **‘යෙ න වදන්ති’** යනු ‘යම්කෙනෙක් මෙවැනි අවස්ථාවක පැමිණ ‘සිය පුතු නො මරනු මැනවැ’යි නො කියද්ද? යමෙක් රජු ඉන් වළකත් ද? එබඳු අය නැතැයි සිතමි. දෙවන ගාථාවේ **‘ඤාති’** යනු ‘නෑයෝ ය.’
මේ ගාථා දෙක පැවසූ චන්ද්‍රා දේවිය දෑතින්ම සිය පපුව බදාගෙන මේ ගාථාව කීවාය.
මුළු පොළොවට අයිතිය ඇති ධර්මපාල කුමරුගේ සඳුන් කල්කයෙන් අලෙව් දුන්, හස්තයෝ කපනු ලැබෙති. දේවයිනි, මාගේ ප්‍රාණයෝ නිරුද්ධ වෙති.
මෙහි **‘දායාදස්ස පඨබ්‍යා’** යනු ‘පියා සන්තක වූ සිව් සයුරු කෙළවර කොට ඇති, මහ පොළොවේ අයිතිය ඇති කුමරුගේ, රත්සඳුන් සාරයෙන් ආලේප කරන ලද හස්තයෝ සිඳ දමනු ලැබෙති. පාදයෝ සිඳ දමනු ලැබෙති. හිස සිඳ දමන ලබයි. අසිමාලකයෙක් කරනු ලැබී ය. ඔබේ කුලය සිඳ දමා ගියෙහි දැ’යි මේ ආදී වශයෙන් වැලපෙමින්, මෙසේ ද කීවාය’ යන අර්ථයි. **‘පාණා මෙ දෙවරුජ්ඣන්ති’** යනු ‘දේවයිනි, මට මේ ශෝකය දරාගත නොහැකි බැවින් ජීවිතය නිරුද්ධ වේ’ යන අර්ථයි.
මෙසේ වැලපෙන ඇයගේ හදවත ගින්නෙන් දැවෙන උණ වනයක උණ ගසක් මෙන් පැලී ගියේය. ඇය එතැනම වැටී අවසන් හුස්ම හෙළුවා ය. එවිට රජා ද සිය රාජාසනයෙන් බිමට ඇද වැටුණේය. ඉක්බිති දෙලක්‍ෂ සතළිස් දහසක් ඝන වූ බොල් පොළොව රජුගේ දුර්ගුණ උසුලාගත නොහැකිවාක් මෙන්, පැලී විවර විය. අවීචි මහා නිරයෙන් පැමිණි ගිනිදැල්, කුලසන්තක සලුවකින් වටකර ගන්නාක් මෙන් වටකොට ගෙන, රජු අවීචියට ඇද දැමීය. ඉන්පසු ඇමතිවරු චන්ද්‍රාවගේත් බෝසතුන්ගේත් සිරුරු ආදාහනය කළහ.
බුදුරජාණන් වහන්සේ මේ ධර්ම දේශනාව ගෙනහැර දක්වා, ජාතකය නිමවා වදාළ සේක. එදා රජා නම් දේවදත්තය. චන්ද්‍රා දේවිය නම් මහා ප්‍රජාපතී ගෝතමීය. ධර්මපාල කුමාරයා වූ කලී මම ම වීමි’යි බුදුරජාණන් වහන්සේ තමන් වහන්සේ දක්වා වදාළ සේක.
**‘වික්කම රෙ මහමිගා’** යන මේ ගාථා කොටස අයත් ජාතක කථාව බුදුරජාණන් වහන්සේ දෙව්රම් වෙහෙර වැඩවාසය කරන සේක්, සැවැත් නුවර විසූ එක් කුල දුවක් අරබයා වදාළ සේක. සැවැත්නුවර අගසව් දෙනමට උපස්ථාන කරන සැදැහැති පවුලක උපන් ඉහත කී කුලදුව සැදැහැයෙන්ද, පැහැදීමෙන්ද, බුදු බැතියෙන්ද, තෙරුවන් කෙරෙහි විශ්වාසයෙන්ද, හැදියාවෙන්ද, බුද්ධිමත් බවින්ද, යුක්තව විසුවාය. දානාදී පින්කම්වල නිරත වූ ඇයට, සැවැත්නුවරම විසූ, එක ම කුලයට අයත්, එහෙත් අන්‍යාගමික පවුලකින් විවාහ යෝජනාවක් ලැබුණි. ඉන්පසු ඇයගේ දෙමව්පියෝ විවාහ යෝජනාව ගෙනා පවුලේ උදවියට ‘හිතවතුනි, අපේ දුව තෙරුවන් කෙරෙහි ශ්‍රද්ධාවත්ය. දානාදි පින්කම්හි, නිතර ඇලී කටයුතු කරයි. ඔබ හැම වෙනත් ආගමකට අයත්ය. එබැවින් අපේ පවුල් දෙක මෙවැනි සම්බන්ධයකට නොගැලපේ. මේ විවාහය සිදුවුවහොත් ඇයට හිතේ හැටියට දන් දෙන්නට හෝ, බණ අසන්නට හෝ, පන්සල් යන්නට හෝ, සිල් ගන්නට හෝ, පොහෝ කටයුතු සිදුකරන්නට හෝ, ඉඩකඩ නො ලැබෙනු ඇත. එබැවින් මේ මඟලට අපි අකැමති වෙමු. වෙනත් ගැලපෙන තැනකින් විවාහ කටයුතු කරගනු මැනවි’යි කීහ. මේ කථාව අසා සිටි විවාහ යෝජනාව ගෙනා පිරිස, ඊට එකඟ නොවී ‘හිතවතුනි, අපට මේ කුමාරිකාව දුන මැනව. ඇයගේ ආගමික නිදහසට අපි කිසිසේත් බාධා නොකරමු. ඇයට රිසි සේ කටයුතු කරන්නට ඉඩ පහසුකම් සලසන්නෙමු. එබැවින් අපට ඔබගේ දියණිය පාවා දෙනු මැනවැ’යි කීහ. මේ ඉල්ලීම ගැන බොහෝදුරට සිතාබැලූ කුමාරියගේ දෙමාපියෝ, යෝජනාවට එකඟ වූහ. ඉන්පසු මනාලයාගේ පාර්ශවයේ උදවිය සුදුසු සුභ නැකැත් යෝගයක් බලා, මඟුල් උත්සවය සිදුකොට, මනාලිය සිය ගමට පෙරහැරකින් කැටුව ගියහ. කුලගෙට පිවිසි මේ කුලකුමරිය වත්පිළිවෙත් සරුව, නැන්දා-මාමා දෙපලට කීකරුව, සිය සැමියා දෙවියකු මෙන් සලකා කටයුතු කළාය.
දිනෙක සිය සැමියා ඇමතූ ඇය ‘ස්වාමිපුත්‍රය, දන්නා හඳුනන හිමිවරුන්ට අපි දානයක් දෙමුදැ’යි ඇසුවාය. එවිට සැමියා ‘මැනව සොඳුර, ඔබ කැමති හැටියකට දන්දුන මැනවැ’යි සිය බිරිඳ දිරිමත් කෙළේය. අනතුරුව භික්‍ෂූන් වහන්සේට ආරාධනා කළ ඇය, ප්‍රණීත භෝජන සකස්කොට උන්වහන්සේ මැදුරට වඩමවා, සකසා දුන් පිළිගන්වා සැදැහැයෙන් වළඳවා දානයෙන් පසු, එකත්පසෙක හිඳගෙන, භික්‍ෂූන් අමතා ‘ස්වාමීනි, මේ පවුලේ උධවිය අන්‍යාගමිකය. සැදැහැයෙන් තොරය. තෙරුවන් ගුණ නො දනිති. එබැවින් මොවුන් තෙරුවන් ගුණ අවබෝධ කරගන්නා තෙක්, ඔබවහන්සේ මෙහිම දානයට වඩිනු මැනවැ’යි ආරාධනා කළාය. ආරාධනාව පිළිගත් භික්‍ෂූහු, දිනපතා එහිම දන් වැළඳූහ. දිනක් කුමාරිකාව සිය සැමියාට ‘ස්වාමි පුත්‍රය, හිමිවරු මෙහි නිතර දානයට වඩිති. එය බලන්නටවත් ඔබතුමා නො පැමිණෙන්නේ මන්දැ’යි ඇසුවාය. ‘මැනවි සොඳුර, මම හෙට නොවරදවා පැමිණෙන්නෙමි’යි සැමියා පිළිතුරු දුන්නේය. පසුදා තෙරවරුන්ට දන් පිළිගැන්වූ කුමාරිය, භික්‍ෂූන් දන් වළඳා අවසන් වනවාත් සමගම සිය සැමියාට එතැනට පැමිණෙන ලෙස, දැනුම් දුන්නාය. තෙරවරුන් වෙත පැමිණි ඔහු, උන්වහන්සේ සමග පිළිසඳර කථාකොට, එකත්පස්ව හිඳ ගත්තේය. ඉක්බිති දම්සෙනෙවි සැරියුත් තෙරණුවෝ, අනුමෝදනා බණ වදාළහ. බණ ඇසූ ඔහු තෙරුන්ගේ බණට ද, උන්වහන්සේලාගේ ඇවතුම් පැවතුම්වලටද පැහැදී, එතැන් පටන් දිනපතා භික්‍ෂූන්ට අසුන් පනවයි. පැන් පෙරා දෙයි. දානෙන් පසු අනුමෝදනා බණ ද අසයි. මෙසේ ටික කලෙක දී ම ඔහුගේ මිසදිටු බව පහව ගියේය.
පසුදිනක අනුමෝදනා බණ දෙසන සැරියුත් තෙරණුවෝ අඹු-සැමි දෙදෙනාට චතුරාර්ය සත්‍යය මාතෘකා කොටගෙන දම් දෙසූහ. දේශනාව අවසානයේදී දෙදෙනාම සෝවාන් ඵලයට පත්වූහ. එතැන් පටන් නිවසේ මව්පියන් ඇතුළුකොට, යටත් පිරිසෙයින් දැසි-දස්-කම්කරුවන් දක්වා සියලු දෙනාම, මිථ්‍යා දෘෂ්ටියෙන් මිදී තෙරුවන් කෙරෙහි මාමකත්වයෙන් යුතුව, ඉමහත් ශ්‍රද්ධාවෙන් කටයුතු කරන්නට පටන් ගත්හ. දිනක් කුමරිය සැමියා අමතා ‘ස්වාමි පුත්‍රය, මේ ගිහිගෙයි වාසය මම අප්‍රිය කරමි. එබැවින් පැවිදි වීමට කැමැත්තෙමි’යි කීවාය. ‘සොඳුර, ඉතා මැනවි, මම ද පැවිදිවීමට ඉතා කැමැත්තෙන් සිටිමි’යි සැමියා සිය බිරිඳට උත්තර දුන්නේය. පසුදිනෙක ඔහු සිය බිරිඳ මහත් වූ පිරිවරින් කැඳවා ගෙනගොස්, මෙහෙණවරකට පමුණුවා පැවිදි කරවා, තෙමේ ද බුදුරදුන් වෙත ගොස්, උන්වහන්සේගෙන් පැවිද්ද ඉල්ලා සිටියේය. බුදුරජාණන් වහන්සේ ඔහු පැවිදි කරවා, උපසම්පදාවද ලබාදුන් සේක. දෙපලක සිටි ස්වාමි-භාර්යා දෙදෙනා ම, විදසුන් වඩා නොබෝ දිනකින්ම රහත් බවට පත්වූහ. දිනක් දම්සභාවට රැස්වූ භික්‍ෂූහු, ඉහත කී රහත් දෙනම ගැන කථා කරමින් ‘ඇවැත්නි, අසවල් තරුණ භික්‍ෂුණිය තමා ද පැවිදි වී, සැමියාට ද පැවිද්ද ලබාගන්නට සලස්වා, තමාද රහත් බවට පත්වී, සිය සැමියාට ද රහත්වීමට උදව් කළායැ’යි ප්‍රකාශ කළහ. මේ අතර එතැනට වැඩි බුදුරජාණන් වහන්සේ සාකච්ඡා කළ කරුණු ගැන භික්‍ෂූන්ගෙන් අසා දැන, ‘මහණෙනි, ඒ ළදරු භික්‍ෂුණිය, මේ භවයේ දී සිය සැමියා කෙලෙසුන්ගෙන් මුදා ගත්තාය. පෙර ඇය ඇයගේ සැමියා මරණයෙන් මුදා ගත්තා යැ’යි වදාරා, මේ අතීත කථා ප්‍රවෘත්තිය දේශනා කළ සේක.
පෙර බරණැස් නුවර බඹදත් රජු රාජ්‍යය කරවන කල්හි, බෝසත් තෙමේ මුව ජාතියෙහි ඉපිද තරුණවියට එළඹ ඉතා දැකුම්කලු, දුටුවන් පැහැදෙන රූප විලාසයකින් යුක්ත මුවෙක් විය. රන්වන් සිරුරක් ඇති, මේ මුවාගේ කකුල් ලාකඩ පිරියම් කළාක් වැනිය. රිදී පැහැති අංතට්ටුවක් ඇති, මේ මුවාගේ ඇස් මැණික්ගල් යුවලක් වැනි විය. රතු පැහැති සේද රෙද්දෙන් තැනූ රෙදි ගුළියක් වැනි මුවක් ඌට තිබුණි. උගේ බිරිඳ වන මුව දෙන ද ඉතා තරුණය. සුරූපී ය. දුටුවන් පහදවන සුලුය. මේ දෙදෙනා ඉතා සමගියෙන් එක්ව විසූහ. අසූ දහසක් පමණ වූ, විසිතුරු මුවෝ රංචුවක් මේ දෙදෙනා පිරිවරකොට ගත්හ. මෙකල ද වැද්දෝ මුව දඩයමෙහි යෙදී සිටියහ. මළපුඩු ද යෙදූහ. එක්දිනක් බෝසත් මුවා, සෙසු මුවන් පිරිවරා ඉදිරියෙන් ගමන් කරන විටකදී, උගේ එක් කකුලක් මළපුඩුවකට හසුවිය. මළපුඩුව කඩා දමන්නට සිතූ මුවා තදින් සිය කකුල ඉවතට ඇද්දේය. එයින් කකුලේ සම ඉරී තුවාල විය. මෙසේ නැවත නැවත ඇදීම නිසා, සම ද මස ද නහර ද කැපී ගොස්, කකුලේ ඇටකටුව දක්වා මළපුඩුව හිර විය. කොපමණ උත්සාහ දැරුවත්, මළපුඩුව කඩාගත නොහැකි වූ තැන මුවා මහහඬින් හැඬීය. ඒ හඬින් බියට පත් මුවෝ වහා එතැනින් පලා ගියහ. මුවන් අතර සිටි මුවදෙන, සිය සැමියා වන මුවරජාට වූ විපත ගැන කිසිවක් නොදැන, දිවයන මුව රංචුවට එකතු වූවාය. මඳ දුරක් දිවගිය ඇය මුව රංචුව තුළ සිය සැමියා නො දැක, ආපසු හැරුණාය. ‘එකත් එකටම විලාප හඬ නගන ලද්දේ මුව රජු විසින් යැ’යි සැක කළ ඇය ඉතා වේගයෙන් සැමියා සොයමින් දිව අවුත්, උගුලට හසු වූ මුවරජු සමීපයට පැමිණියාය. කඳුළු වැගිරෙන ඇස් ඇති ඇය, විලාප හඬ නගමින් ‘ස්වාමීනි, ඔබ මහත් බලසම්පන්න මුව රජෙකි. කුමක් නිසා මේ මළපුඩුව සිඳ දමන්නට නොහැක්කෙහිද? එබැවින් වෙර යොදා එය සිඳිනු මැනවැ’යි, මුව රජුට උත්සාහ ඇති කරවමින්, මේ ගාථාව ප්‍රකාශ කළාය.
පින්වත් මහා මුවාණෙනි, වීර්ය කරනු මැනව. රන්වන් පා ඇති පින්වතාණෙනි, වීර්යය කරනු මැව. වරමන්ද සිඳිනු මැනව. මට තනිව වනයේ ජීවත්විය නොහැකිය.
මෙහි **‘වික්කම’** යනු ‘වීර්යය කරනු මැනව, තදින් අදිනු මැනව’, යන අර්ථයි. **‘රෙ’** යනු ආමන්ත්‍රණයෙහි නිපාතයකි. **‘හරීපදා’** යනු ‘රන්වන් පා ඇත්තාණෙනි, උගේ මුළු සිරුරම රන්වන්ය. මේ තද ඇල්ම නිසා කියන ලද්දකි. **‘නාහං එකා’** යනු ‘මම ඔබෙන් තොරව තනිවම වනයේ නොවසන්නෙමි. තණකොළ නො කා වතුර නො බී වියැලීමට පත්ව මිය යන්නෙමි’යි දක්වයි.
මුවැත්තියගේ මේ ඉල්ලීම අසා සිටි මුවා, මෙසේ කීවේය.
2. මම උත්සාහ කරමි. නමුත් නොහැක්කෙමි. වේගයෙන් බිමට ගසමි. වරමන්ද ශක්තිමත්ය. මාගේ පාදය තුවාල වී ඇත.
මෙහි **‘වික්කමාමී’** යනු ‘සොඳුර, මම වීර්යය කරමි’ යන අර්ථයි. **‘න පාරෙමි’** යනු ‘මන්ද කැඩීමට නොහැකි වෙමි’, යන අර්ථයි. **‘භූමිං සුම්භාමි’** යනු ‘මන්ද කැඩේ’ යැයි සිතා බිමට පහර දෙමි’ යන අර්ථයි. **‘වෙගසා’** යනු ‘වේගයෙන්’ යන අර්ථයි. **‘පරිකන්තති’** යනු ‘සම ආදිය සිඳීමෙන් ඒ අවට ද තුවාල වේ යන අර්ථයි.
ඉක්බිති මුවැත්තිය මුවාට කථාකොට ‘ස්වාමීනි, මම මාගේ මුළු ශක්තියෙන් ම උත්සාහ ගෙන වැද්දාට යාඥා කොට ඔබට ජීවිත දානය ලබා දෙන්නෙමි. යම් විදියකින් එය කළ නොහැකි වුවහොත්, මාගේ ජීවිතය පූජාකොට ඔබේ ජීවිතය රැක දෙන්නෙමි’යි, බෝසතුන් අස්වසා ලෙයින් තෙත් වූ, සිය සැමියාගේ සිරුර වැළඳගෙන සිටියාය. මේ අතර වැද්දා කඩුවක් ද, උල් ආයුධයක් ද අත්හි දරාගෙන කල්පාවසානයෙහි හටගත් ගින්නක විලාසයෙන් පැමිණෙමින් සිටියේය. ඒ දුටු මුවදෙන සැමියා අමතා ‘ස්වාමීනි, වැද්දා පැමිණෙයි. ඔබතුමා බිය නොවනු මැනව. මම මාගේ බලය පෙන්වන්නෙමි’යි මුවා අස්වසා, වහා වැද්දාගේ ඉදිරියට ගොස්, මඳක් පසෙකට වී එකත්පස්ව හිඳ, වැද්දාට නමස්කාර කොට, ‘ස්වාමීනි, මේ රන්වන් වූ ශීලාචාර මුවරාජයා වූ කලී මාගේ සැමියාය. ඔහු අසූදහසක් මුවන්ගේ රජතුමා යැ’යි කියමින් මුව රජුගේ ගුණ කථනය කොට, කරුණා පෙරදැරිව මුව රජුට අභය දානය දී ඔහු වෙනුවට මා මරා ප්‍රයෝජනයට ගනු මැනවැ’යි කියමින්, මේ ගාථාව කීවාය.
3. වැද්දාණෙනි, (මස් තැබීමට) කොළ අතුරනු මැනව. කඩුව කොපුවෙන් ඉවතට ගන්න. පළමුව මා මරා පසුව මුව රාජයා මරනු මැනව.
මෙහි **‘පලාසානි’** යනු ‘මස් තැබීමට කොළ අතුරන්න’ යන අර්ථයි. **‘අසිං නිබ්බාහ’** යනු ‘කඩුව කොපුවෙන් ඉවතට ගන්න’ යන අර්ථයි.
මුවැත්තියගේ මේ කථාව අසා සිටි වැද්දා, ‘මිනිස් ජාතියෙහි උදවිය, සිය ස්වාමියා වෙනුවෙන් තම ජීවිතය පූජා නොකරති. එහෙත් මේ තිරිසන් සතා එසේ සිය ජීවිතය පරිත්‍යාග කරමින් මනුෂ්‍ය භාෂාවෙන් මිහිරි සරින් කථා කරයි. එබැවින් අද මම මැයට ද, මැයගේ සැමියාට ද ජීවිත දානය දෙමි’යි වැද්දා සිය අදහස මෙසේ පැවසීය.
4. මුව දෙනක් මිනිස් බසින් කථා කරනු මා දැක නැත. අසා හෝ නැත. සොඳුර, නුඹ ද, මේ මුව රාජයා ද සුවපත් වෙත්වා!
මෙහි **‘සුතං වා දිට්ඨං වා’** යනු ‘මා විසින් මින් පෙර මෙවැන්නක් දැක හෝ අසා හෝ නැත යන අර්ථයි. **‘භාසන්තිං මානුසිං විහිං’** යනු ‘මම වනාහී මින් පෙර මුවදෙනක මිනිස් බසින් කථා කරනු නොදුටුවෙමි, නොඇසුවෙමි’ යන අර්ථයි. ඇතැම් තැනෙක පෙළෙහි **‘න සුතා වා දිට්ඨා වා භාසන්ති මානුසිං මිගී’** යනුවෙන් දක්නට ලැබේ. ඒ තන්හි පෙළට අනුව අර්ථය දැක්වේ. **‘භද්දෙ’** යනු ‘සොඳුර’, යන අර්ථයි. එනම් පණ්ඩිත වූ, උපායෙහි දක්ෂ වූ, වැද්දා ‘සොඳුර’ යනුවෙන් මුවැත්තියට ඇමතීමයි. **‘ත්‍වඤ්ච එසොචාපි මහාමිගො’** යනු ‘දෙදෙනාම නිදුක් වෙත්වා. සුවපත් වෙත්වා’ යන අර්ථයි. වැද්දා මෙසේ ඇය අස්වසා, බෝසතුන්ගේ සමීපයට ගොස්, සිය වෑයෙන් මළ පුඩුව කපා දමා කකුලේ හිරවී තිබූ වරමන්ද සෙමින් ඉවත්කොට, නහරින් නහර මසින් මස සමෙන් සම සම්බන්ධ වන පරිද්දෙන් සිය අතින් පිරිමැද්දේය. එකෙණෙහිම බෝසතුන්ගේ පූරිත පාරමිතානුභාවයෙන් ද, වැද්දාගේ මෛත්‍රී සිතේ ආනුභාවයෙන්ද, මුවැත්තියගේ කරුණාවේ ආනුභාවයෙන් ද, නහරින් නහර මසින් මස සමෙන් සම එකට සම්බන්ධ විය. සුව වූ බෝසත් තෙමේ, නිදුකින් නැගී සිටියේය.
බෝසතුන් සතුටින් නැගී සිටිනු දුටු මුවැත්තිය අතිශයින් සොම්නසට පත්ව වැද්දාට පින් අනුමෝදන් කරමින්, මෙසේ කීවාය.
5. ‘වැද්දාණෙනි, මිදුණු මුව රාජයා දැක, අද යම්සේ සතුටු වෙම්ද? එසේම ඔබ ද, සියලු නෑයින් සමග සතුටු වනු මැනවි.’
මෙහි ‘ලුද්දක’ යනුවෙන් ‘නපුරුකම් නිසා ලැබූ, නමින් ම වැද්දාට අමතයි’ යන අර්ථයි.
බෝසත් තෙමේ ‘මේ වැද්දා මට පිහිට විය. මම ද ඔහුට පිහිට වන්නෙමි’යි ගොදුරු සොයා ගිය විටෙක දැක තිබූ, මැණික් ගොඩක් ඔහුට දී ‘මිතුර, මෙතැන් පටන් පණ නැසීම් ආදිය නොකරනු මැනව. මේ මැණික්වලින් ඔබේ පවුල ආරක්ෂා කරමින්, දරුවන් පෝෂණය කරමින්, දාන ශීලාදී පින් කරනු මැනවැ’යි වැද්දාට අවවාද කොට කැලයට යන්නට පිටත් විය.
බුදුරජාණන් වහන්සේ මේ ධර්මදේශනාව ගෙනහැර දක්වා, ජාතකය නිමවා වදාළ සේක. තවද එදා වැද්දා නම් අද ‘ඡන්න භික්‍ෂුව’යි. මුවදෙන නම්, මේ තරුණ භික්‍ෂුණියයි. මුව රාජයා වූ කලී මම ම වීමි’යි බුදුරජාණන් වහන්සේ තමන් වහන්සේ දක්වා වදාළ සේක.
**‘වාතිගන්‍ධො තිමිරානං’** යන මේ ගාථා කොටස දැක්වෙන ජාතක කථාව, බුදුරජාණන් වහන්සේ දෙව්රම් වෙහෙර වැඩවාසය කරන සේක්, කලකිරුණු භික්‍ෂුවක අරබයා වදාළ සේක. එහිදී බුදුරජාණන් වහන්සේ ඉහත කී භික්‍ෂුව කැඳවා, ‘මහණ, ඔබගේ කලකිරීම සැබෑවක්දැ’යි ඇසූ සේක. ‘ස්වාමීනි, එසේයැ’යි, භික්‍ෂුව උත්තර දුන්නේය. ‘මහණ, කුමක් දැක කලකිරුණෙහිද?’ ‘අබරණින් සැරසුණු කාන්තාවක් දැකීමෙනි.’ ‘මහණ, කාන්තාවෝ වනාහි, රැකීමට නොහැක්කෝය. පැරණි පඬිවරු පවා, ගුරුළු භවනයෙහි තබා රැකීමට උත්සාහ ගත් නමුත්, ස්වකීය භාර්යාවන් ආරක්ෂා කරගන්නට අපොහොසත් වූහ’යි වදාළ බුදුරජාණන් වහන්සේ, ඒ කලකිරුණු භික්‍ෂුවගේ අයැදුමෙන් මේ අතීත කථාව වදාළ සේක.
පෙර බරණැස් නුවර ‘තම්බ’ නම් රජෙක් රාජ්‍යය කරවීය. ඒ රජතුමාට ‘සුසන්‍ධි’ නම් අගමෙහෙසියක් වූවාය. ඇය උසස් රූපශ්‍රීයෙන් යුක්තය. එකල බෝසත් තෙමේ ගුරුළු ජාතියෙහි ඉපිද සිටියේය. එකල ‘නාගදීපය’, ‘සේරුම දීපය’ නමින් හැඳින්වීය. බෝසත් තෙමේ එම දිවයිනෙහි ගුරුළු භවනයක වාසය කරයි. දිනක් ගුරුළු භවනයෙන් නික්මුණු බෝසත් ගුරුළුරාජයා බරණැසට ගොස් මානවක ස්වරූපයක් මවාගෙන, තම්බ රජු සමග දූකෙළියෙහි යෙදුණේය. ගුරුළු රජුගේ රූප සම්පත්තිය දුටු රාජ සේවිකාවක්, අගමෙහෙසිය වෙත දිවැ ගොස් රජු සමග සූදුකෙළින තුරුණ මානවකයා ගැන, වර්ණනාත්මක විස්තරයක් දේවියට පැවසුවාය. ඒ ඇසූ දේවියට තරුණයා බැලීමට, තද ආසාවක් ඇති විය. එය ඉවසා සිටි දේවිය පසුදිනෙක මානවකයා රජු සමග ක්‍රීඩා කරමින් සිටි අවස්ථාවක් බලා, වස්ත්‍රාභරණයෙන් සැරසී, ක්‍රීඩා මණ්ඩපයට පැමිණ, සෙසු සේවිකාවන් අතර සිටිමින් තරුණ ගුරුළු රජු දෙස බැලුවාය. ඔහු ද ඇය දෙස බැලුවේය. දෙදෙනාම එක බැල්මෙන් ම ඔවුනොවුන් කෙරෙහි පිළිබඳ සිත් ඇත්තෝ වූහ. එවිට ගුරුලු රාජයා තමාගේ ආනුභාවයෙන් නුවර පුරා තද සුළඟක් මැවීය. සුළඟේ බරපතලකම නිසා ‘රාජමාලිගය බිමට පාත්වේ’ යැයි සිතූ මිනිස්සු, වහා එයින් ඉවතට පැන ගත්හ. ඒ අතර තම ආනුභාවයෙන් දැඩි අන්ධකාරයක් මැවූ ගුරුළු රාජයා, වහා දේවිය රැගෙන අහසට නැග නාගදීපයෙහි, ස්වකීය භවනයට ගියේය. ‘රාජ දේවිය කොහි ගියාදැ’යි කිසිවෙක් නොදත්හ. එදා සිට ගුරුළු රාජයා ඈ සමග සිත් අලවා වෙසෙමින්, සුපුරුදු ලෙසින් ම රජු සමග දූ කෙළියට බරණැස බලා යයි. එපමණක් නොව, කිසිවක් නොදත්තාක් මෙන් රජු සමග ක්‍රීඩාවෙහි ද යෙදෙයි.
බරණැස් රජුට හිතවත් ‘අග්ග’ නම් ගාන්ධර්වයෙක් විය. ‘සිය දේවිය කොහි ගියා දැ’යි, සොයමින් සිටි රජතුමා, දිනක් ඉහත කී ගාන්ධර්වයාට කථාකොට, ‘පුත, යන්න. සියලු ගොඩබිමත් සයුරත් වෙනත් ජලය ඇති ස්ථානත් සොයා බලා, ‘දේවිය කොහි සිටීදැ’යි මට දන්වන්න’ යැයි කියා ඔහු පිටත්කොට යැවීය. රජුගෙන් අවසර ගත් ගාන්ධර්වයා ගමනට අවශ්‍ය සියලු දේ සපයාගෙන, වාසල්දොරටුවේ පටන් සොයමින් ගොස්, ‘භාරු කච්ඡ’ නම් ස්ථානයට පැමිණුනේය. භාරු කච්ඡ යනු වරායකි. එහි සිට නිතර වෙළෙන්දෝ නැව්වලින් ස්වර්ණ භූමියට, එනම් බුරුම දේශයට යති. වරායෙහි සිටි වෙළෙඳුන් වෙත පැමිණි අග්ග, ‘වෙළෙඳුනි, මම ගාන්ධර්වයෙක් වෙමි. මා ද ඔබේ ගමනට සම්බන්ධ කරගනු මැනවි. මම ඔබට සංගීතය සපයන්නෙමි. එබැවින් මාගෙන් මුදල් අය නොකරනු මැනවැ’යි කීය. ඊට එකඟ වූ වෙළෙන්දෝ අග්ගද නැවට නංවාගෙන, නැව දියත් කළහ. වෙළෙන්දෝ නැවෙන් සැප සේ ගමන් කරන අතරේදී, අග්ගට කථා කොට ‘ගාන්ධර්වය, අපට සංගීතය පවත්වනු මැනවැ’යි කීහ. ‘හිතවතුනි, මට සංගීතය දැක්විය හැකිය. එහෙත් සංගීතයට මාලු කැළඹෙති. එසේ වුවහොත් නුඹලාගේ මේ නැව බිඳී යන්නට බැරි නැතැ’යි, අග්ග පැවසීය. මේ අදහස නොපිළිගත් වෙළෙන්දෝ ‘තනි මිනිසකුගේ සංගීතයට මාලුවෝ නොකැළඹෙති. අපට සංගීතය දක්වනු මැනවැ’යි කීහ. ‘එසේ නම් මා හා අමනාප නොවනු මැනවැ’යි කී අග්ග තම වීණාව ඉවතට ගෙන එය සුසර කොට, වීණා නාදයත් ගීත ගායනයත් එකින් එක අභිබවා නොයන පරිද්දෙන් සමව සංගීත ප්‍රසංගය ඇරඹීය. එයින් මත් වූ මාලු රැළ මහත් සේ කලබල කරන්නට පටන් ගත්හ.
ඒ අතර සිටි දැවැන්ත මෝරෙක් කරණමක් ගසා නැවට පැන්නේය. එයින්ම නැව බිඳී ගියේය. සුන් වූ නැවෙන් වක් වූ ලෑල්ලක් හසුකොට ගත් අග්ග, එය ආධාර කොටගෙන ලෑල්ල සුළඟට යොමු කරමින් කෙසේ හෝ නාගදීපයට ළඟාවිය. එහි ඒ මේ අත ඇවිදින අග්ග, ගුරුළු භවනය පිහිටා තිබූ විශාල නුග ගස සමීපයට පැමිණුනේය. සුසන්‍ධි දේවිය ද, ගුරුළු රජු භවනයෙන් බැහැර වූ අවස්ථාවල දී වෙරළෙහි ඇවිදින්නට යයි. එසේ විමානයෙන් බැස ඇවිදින ඇවිදින ඇයට අග්ගයා මුණගැසිණි. දුටු පමණින් වහා හඳුනා ගත් ඇය, ඔහු වෙත ගොස් ‘ඔබ මෙහි කෙසේ පැමිණියෙහිදැ’යි ඇසුවාය. අග්ග සියලු විස්තර මුලපටන් ඇයට කීවේය. ‘එසේ නම්, ඔබ බිය නොවන්න. මම ඔබට පිහිට වන්නෙමි’යි කී දේවිය, ඔහු අස්වසා ඔහුගේ දෑත් වැළඳගෙන, විමානයට කැඳවාගෙන ගොස්, යහන මත ඔහු සතපවා විඩා හරින්නට සලස්වා පසුව දිව්‍යභෝජන අනුභව කරවා දිවසුවඳ මුසු ජලයෙන් නහවා, දිවසලු හඳවා දිව්‍යමය සුවඳින් හා මලින් සරසා, දිව යහනක නිදන්නට සැලැස්වූවාය. මේ අයුරින් අග්ගයා පෝෂණය කළ සුසන්‍ධි රාජදේවිය, ගුරුළු රජු පැමිණෙන අවස්ථාවලදී අග්ගයා සඟවා තබන්නටත්, ගුරුළු රජු බැහැර ගිය කල්හි, සැඟවූ තැනින් එළියට ගෙන, ඔහු හා විනෝදයෙන් කෙළිදෙලෙන් කල් ගෙවමින්, අඹුසැමියන් ලෙස ජීවත්වන්නටත් පටන් ගත්තාය. මෙයින් මාස එකහමාරකට පමණ පසුව, බරණැස් නුවර වැසි වෙළෙඳ පිරිසක් දර හා වතුර අවශ්‍යතාවක් නිසා, ඔවුන්ගේ නැවෙන් නාගදීපයට ගොඩබැස්සාහුය. ගුරුළු විමානය සහිත නුගගස සමීපයෙහි හැසිරුණු ඔවන් දුටු අග්ග, ඔවුන් හා කථාකොට මිතුරුව, ඔවුන් සමග එම නැවෙන් බරණැස් නුවරට පැමිණියේය. බරණැසට පැමිණි වහාම රජු හමුවට ගිය අග්ගට, පෙර පරිද්දෙන්ම දූකෙළියෙහි යෙදී සිටින රජවරුන් දෙදෙනා දැකගත හැකිවිය. වීණාවක් රැගෙන ඔවුන් සමීපයට ගිය අග්ග, ඔවුන්ට සංගීත රසය ලබාදෙන අයුරෙන් මෙසේ ගායනා කෙළේය.
තම්බ රජතුමනි, මිදෙල්ල මල්වල සුවඳ හමයි. කුඩා සමුදුර ඝෝෂා කරයි. සුසන්‍ධිය මෙයින් බොහෝ ඈතය. (එබැවින්) ආශාවෙන් මා රිදවති.
මෙහි **‘තිමිරානං’** යනු ‘මිදෙල්ල මල්ය’ එම නුගරුක පිරිවරා මිදෙල්ල ගස් ඇත. මේ කියන ලද්දේ එයයි. **‘කුසමුද්දො’** යනු ‘දිය සමුදුර’යි. **‘ඝොසවා’** යනු ‘මහා නාදය’යි. මෙයින් ඒ නුග ගස සමීපයේ ඇති මුහුද ගැන කියන ලදි. **‘ඉතො හි’** යනු ‘මේ නගරයෙන්’, යන අර්ථයි. **‘තම්බ’** යනු ‘එසේ රජු අමතයි’ යන අර්ථයි. තවද **‘තම්බකාමා’** යනුවෙන් ගතහොත් ‘තම්බ විසින් කැමති වන ලද බැවින් තම්බකාමා වී යැ’යි, කිය හැකිය. ‘ඒ ඇය මා හද රිදවා යැ’යි දක්වයි.
අග්ගහේ මේ ගීතය අසා සිටි ගුරුළු රාජයා මෙසේ පැවසීය.
2. අග්ගය, (නුඹ) සමුදුර කෙසේ තරණය කෙළෙහිද? සේරුමදීපය දුටුවේ කෙසේද? ඔබේත් ඇයගේත් එක වීම කෙසේනම් සිදුවීද?
මෙහි **‘සෙරුමං’** යනු ‘සේරුම දිවයින’යි.
ගුරුළු රාජයාට පිළිතුරු දෙන අග්ග, මෙසේ පැවසීය.
3. භරුකච්ඡා පටුන් ගමින් ගමන් කරන, ධනය සොයන, වෙළෙන්දන්ගේ නැව, මෝරුන් විසින් බිඳ දමන ලදි. මම ලෑල්ලක් සහය කොටගෙන එතෙර වීමි.
4. නිරතුරු සඳුන් සුවඳ වහනය වන, ඒ යහපත් තැනැත්තිය, තම පුතා වඩාගන්නා මවක මෙන් සිලිටිව මෘදුව, මා දෑතින් ඔසවා ගත්තාය.
5. තම්බ රජතුමනි, මෙසේ දැනගනු මැනවි. ඒ මන්දලෝචනිය ආහාර පානයෙන් ද වස්ත්‍රයෙන් ද යහනින් ද සිය සිරුරෙන් ද මා සැතපුවාය.
මෙහි **‘සා මං සණ්හොන මුදුනා’** යනු ‘මෙසේ ලෑල්ලක ආධාරයෙන් ඉවුරට ගොඩ බැස්සා වූ මා දුටු, වෙරළෙහි ඇවිදිමින් සිටි ඇය, බිය නොවන ලෙස සිලිටි මෘදු වචනයෙන් අස්වැසුවාය’ යන අර්ථයි. **‘අංගෙන’** යනුවෙන් ‘බාහු යුවල ගැන’ කියන ලදි. **‘භද්දා’** යනු ‘දැකුම්කලු ප්‍රසාදය එළවනසුලු’ යන අර්ථයි. **‘සා මං අන්නෙන’** යනු ‘ඇය ආහාර පානාදියෙන් මා සන්තර්පණය කළාය’ යන අර්ථයි. **‘අත්තනාපි ච’** යනු ‘හුදෙක් ආහාරපානවලින් පමණක් නොව, සිය සිරුරෙන් ද මා සතුටු කළාය. සන්තර්පණය කළාය’ යන අර්ථයි. **‘මද්දක්ඛී’** යනු ‘චන්‍දලෝචනා’ යන්නයි. ‘මෘදු ලෙස බලනසුලු’ යන අර්ථයි. **‘මත්තක්ඛී’** යනු ද පාඨයකි. ‘රාගයෙන් මත් වූවාක් වැනි ඇස් ඇති, එබඳු ඇස්වලින් යුතු’ යන අර්ථයි. **‘එව තම්බ’** යනු ‘තම්බ රජතුමනි, මෙසේ දැනගනු මැනවි’ යන අර්ථයි.
ගුරුළු රාජයා අග්ගනම් වූ මේ ගාන්ධර්වයාගේ කතාව අසා සිට, අතිශයින්ම කලකිරීමට පත්ව ‘මම ගුරුළු විමනක වාසය කොටත්, ඇය රැක ගැනීමට අපොහොසත් වීමි. දුසිල්වත් ඇගෙන් මට කවර නම් ප්‍රයෝජනයක් දැ’යි කල්පනාකොට බලා, වහා ඈ රැගෙන විත් බරණැස් රජුට ම නැවත පවරා දී ආපසු ගියේය. නැවත ඔහු කිසිදිනෙක පෙරළා පැමිණියේ නැත.
බුදුරජාණන් වහන්සේ මේ ධර්මදේශනාව ගෙනහැර දක්වා, සත්‍යය ප්‍රකාශකොට ජාතකය නිමවා වදාළ සේක. දේශනාව අවසානයේ දී, කලකිරුණු භික්‍ෂුව සෝවාන් ඵලයෙහි පිහිටියේය. ‘එදා රජු නම්, අනඳ තෙරණුවෝ යැ’යි වදාළ බුදුරජාණන් වහන්සේ ගුරුළු රාජයා වූ කලී, ‘මම ම වීමි’යිද වදාළ සේක.
2. වණ්ණාරෝහ වර්‍ගය
**‘වණ්ණාරොහෙන’** යන මේ ගාථා කොටස අයත් ජාතක කථා වස්තුව බුදුරජාණන් වහන්සේ සැවැත්නුවර ඇසුරුකොට දෙව්රම් වෙහෙර වැඩවාසය කරන සේක්, අගසවු දෙනම අරබයා වදාළ සේක. එක් කලෙක ඉහත කී තෙරවරු දෙනම ‘මේ වස් කාලය කැලෑ ප්‍රදේශයක විසිය යුතු යැ’යි කල්පනාකොට, බුදුරදුන් වෙත ගොස් ඊට අවසර ලබාගෙන, භික්‍ෂු ගණයාගෙන් වෙන්ව, තමන්වහන්සේම පා-සිවුරු ගෙන දෙව්රමින් නික්ම, එක් පසල්ගමක ආසන්නයේ වූ කැලෑ පෙදෙසක වස් විසූහ. මේ අතර තෙරවරුන් ඇසුරෙහි උන්වහන්සේට ලැබෙන දැයින් ජීවත් වීමට ඉටාගත් කිසියම් පුරුෂයෙක්, අවසර ලබාගෙන එකී දෙනමට උවටැන් කරමින් එම කැලෑ පෙදෙසෙහිම ජීවත් විය. දින කිහිපයකින්ම තෙරවරුන් දෙනමගේ සමගි සම්පන්න බව මැනවින් තේරුම් ගත්, යට කී උපස්ථායකයා, ‘මේ දෙනම ඉතාම සමගිව වෙසෙති. මා මොවුන් භේදකොට මිතුරුදම සිඳ දැමිය යුතුයැ’යි සිතුවේය. එසේ සිතා සැරියුත් තෙරුන් වෙත එළඹ ‘කිමෙක්ද? ස්වාමීනි, මහ මුගලන් තෙරුන් සමග ඔබේ කිසියම් වෛරයක් අමනාපයක් වේදැ’යි ඇසීය. ‘ඇවැත්නි, එසේ ඇසීමට හේතුව කිමදැ’යි තෙරහු ඇසූහ. ‘ස්වාමීනි, මා උන්වහන්සේ වෙත ගිය කල්හි, ‘ඔය සාරිපුත්ත භික්‍ෂුව ජාති-ගෝත්‍ර-කුල ප්‍රදේශ අතින්ද, සූත්‍රාන්ත දැනුම අතින් ද, අවබෝධයෙන් ද, සෘද්ධි බලයෙන් ද මා අනුව බලන කල්හි, කුමන හැකියාවක් ඇත්තෙක්දැ’යි මුගලන් තෙරුන් වහන්සේ ඔබවහන්සේගේ අගුණම මා සමග, කීහ’යි, ඇබිත්ත තරුණයා පැවසීය. එවිට සැරියුත් තෙරණුවෝ සිනා සී, ‘ඇවැත් තරුණය, දැන් ඔබ මෙතැනින් ගියොත් හොඳ යැ’යි වදාළහ.
එයින් නො නැවතුණු ඇබිත්ත තරුණයා මුගලන් තෙරුන් වෙත එළඹ, ඒ කථාවම පැවසීය. මුගලන් තෙරහු ද සිනා පහළකොට ‘ඇවැත්නි, ඔබ දැන් මෙතනින් ගියොත් හොඳ යැ’යි වදාළහ. අනතුරුව සැරියුත් වෙත වැඩි මහ මුගලන් තෙරහු ‘ඇවැත්නි, ශාරිපුත්‍රය, මේ ඇබිත්තයා ඔබ සමීඵයට පැමිණ කිසිවක් කීයේදැ’යි ඇසූහ. ‘එසේය ඇවැත්නි, මා සමග ද ඔහු යම් යම් දේ කියා ඇත. එබැවින් මොහු මෙතැනින් බැහැර කරන්නට සුදුසු යැ’යි, සැරියුත් තෙරණුවෝ පිළිතුරු වශයෙන් කීහ. මෙසේ දෙනමගේම අනුමැතියෙන් ඉහත කී කේලාම් කීමෙහි යෙදුණු තරුණයා අසුරක් ගසා සැරියුත් තෙරණුවන් විසින් පන්නා දමනු ලැබීය. ඉන්පසු දෙදෙනා වහන්සේම සමගියෙන් වස්වැස ඉන් අනතුරුව බුදුරදුන් සමීපයට ගොස් වැඳ, එකත්පස්ව හුන්හ. බුදුරජාණන් වහන්සේ ඒ දෙනම සමග පිළිසඳර කථාකොට ‘සැප සේ වස් විසූහුදැ’යි විචාළ සේක. එවිට අගසවු දෙනම වස් විසීමේ දී ඇබිත්ත තරුණයාගෙන් තමන් වහන්සේට සිදු වූ ගැහැට, බුදුරදුන් ඉදිරියේ ප්‍රකාශ කළහ. ‘ඇවැත් ශාරිපුත්‍රය, ඔබ දෙදෙනා බිඳවීමට ඔහු ගත්, පළමු උත්සාහය මෙය නොවේ. පෙර ද ඔහු එසේ උත්සාහ කොට, එය බැරි වී අවසානයේ දී පැන ගියේ යැ’යි වදාරා, අගසවු දෙනමගේ ආරාධනයෙන්, මේ අතීත කථාව වදාළ සේක.
පෙර බරණැස් නුවර ‘බ්‍රහ්මදත්ත’ රජු රාජ්‍යය කරවන කල්හි, අප බෝසත් තෙමේ කැලයක රුක් දෙවියෙක්ව උපන්නේය. එකල ඒ කැලයේ ම සිංහයෙක් ද, ව්‍යාඝ්‍රයෙක් ද මිතුරුව පර්වත ගුහාවක විසූහ. එක් සිවලෙක් ඉහත කී සතුන් දෙනොට උපස්ථාන කරමින්, ඔවුන්ගේ ඉඳුල්වලින් යැපෙමින් ජීවත් විය. ඉඳුල් කා ඉතා විශාල වූ කයක් ඇති, මේ සිවලා ‘මා විසින් මින් පෙර සිංහමස් හෝ ව්‍යාඝ්‍ර මස් නොකෑ විරූය. එබැවින් මුන් දෙන්නා එකිනෙකා කොටවා ඔවුන් මළ පසු මස් කන්නෙමැ’යි මෙසේ සිතීය. පසුදිනෙක සිංහයා හමුවට ගිය සිවලා ‘ස්වාමීනි, ව්‍යාඝ්‍රයා ඔබවහන්සේ සමග තරහදැ’යි ඇසීය. එවිට සිංහයා ‘යහලුව, නුඹ එසේ කීයේ මන්දැ’යි ඇසීය. ‘ස්වාමීනි, මා ව්‍යාඝ්‍රයා ළඟට ගියවිට ‘ඔය සිංහයා ශරීර වර්ණයෙන් හෝ, ආරෝහ පරිණාහයෙන් හෝ, ජාතියෙන් බලයෙන් වීර්යයෙන් යන මෙකී ගුණයන් අනුව මා හා සසඳා බලනකල්හි, ඔහුගේ හැකියාව අඩකලාවක් (1/32) පමණවත් නොවටී යැ’යි, ඔබතුමාගේ අගුණම කීවේයැ’යි, සිවලා පැවසීය. එවිට සිංහයා ‘ඔහු කිසිවිටෙක මට එසේ නො කියයි. එබැවින් බොරු නොකියා වහා මෙතැනින් යව’යි කීය. පසුව සිවලා ව්‍යාඝ්‍රයා වෙත ගොස්, ඒ කථාවම ව්‍යාඝ්‍රයාට ද පැවසීය. එය විශ්වාස නොකළ ව්‍යාඝ්‍රයා සිංහයා වෙත එළඹ, ‘මිතුර, ඔබ මට මේ මේ දෑ කීවෙහිදැ’යි විචාරමින් මෙසේ පැවසීය.
වර්ණයෙන් ද, ආරෝහ සම්පත්තියෙන් ද, ජාතියෙන් ද, බලයෙන් ද, උත්සාහයෙන් ද, මේ ‘සුබාහු’ නම් ව්‍යාඝ්‍රයා මා තරම් උතුම් නොවේ. ‘සුදාඨ’ (මනා වූ දළ ඇත්තාණෙනි) ඔබ එසේ කීවෙහිද? (‘සුබාහු’ යනු ව්‍යාඝ්‍රයාගේ නම වන අතර ‘සුදාඨ’ යනු සිංහයාගේ නමයි)
මෙහි **‘බලනික්කමණෙන ච’** යනු ‘කාය බලයෙන් මෙන්ම වීර්යයෙන්’ යන අර්ථයි. **‘සුබාහු න මයා සෙය්‍යො’** යනු මේ සුබාහු නම් ව්‍යාඝ්‍රයා මෙකී කරුණුවලින් මා හා සමාන නොවේ. මා තරම් උසස් ද නොවේ. ශෝභන දළවලින් යුක්ත වූ, මනා වූ දළ ඇති මෘග රාජයාණෙනි, ඔබ මෙසේ කී බව සැබෑවක් ද?
මේ අසා සිටි ‘සුදාඨ’ නම් වූ සිංහයා සෙසු ගාථා සතර ප්‍රකාශ කෙළේය.
2. වර්ණයෙන් ද, ආරෝහ සම්පත්තියෙන් ද, ජාතිය-බලය-උත්සාහය යන මෙයින් ද, මේ සුදාඨ නම් සිංහයා මා තරම් උතුම් නොවේ. සුබාහු ඔබ එසේ කීවෙහිද?
3. සුබාහු මිත්‍රය, ඉදින් මෙසේ වාසය කරන්නා වූ මට (ඔබ) ද්‍රෝහි වෙහිද? දැන් මම ඔබ සමග එක්ව, විසීම නොකැමැත්තෙමි.
4. යමෙක් අනුන්ගේ වචන සත්‍ය ලෙස ගෙන අදහා ද? (ඔහු) මිත්‍රයා කෙරෙහි වහා බිඳෙන්නේය. වෛරය ද බොහෝ සේ උපදවන්නේ ය.
යමෙක් සැමකල්හි නොපමාව මිත්‍රභේදය ගැන සැකයෙන් පසු වේද? (මිත්‍රයාගේ) අඩුපාඩුම දකියි ද? ඔහු මිත්‍රයෙක් නොවේ. යමෙක් අනුන් විසින් නො බිඳිය හැක්කෙක් ව, යමකු කෙරෙහි (නිර්භය ව) ජාත පුත්‍රයකු යන හැඟීමෙන් යුතුව සැතපේද? ඒකාන්තයෙන් ඔහු මිත්‍රයෙකි.
මෙහි **‘සම්ම’** යනු ‘මිත්‍රය’ යන්නයි. **‘දුබ්භසි’** යනු ‘ඉදින් ඔබ මෙසේ ඔබ සමග එක්ව වසන මට, සිවලකුගේ කථාව පිළිගෙන ද්‍රෝහ කෙරේද? මා නසන්ට කැමති වේද? මේ මොහොතේ පටන් මම ඔබ හා විසීමට නොකැමති වෙමි’ යන අර්ථයි. **‘යථාතථං’** යනු ‘ඇති සැටියෙන්, සත්‍යය පරිද්දෙන්, සත්‍යවාදී වූ උතුමකු විසින් කියන ලද වචනය විශ්වාස කළ යුතුය. මෙසේ ඇතැමෙක් එක එක අයගේ වචන විශ්වාස කරති’ යන අර්ථයි. **‘යො සදා අප්පමත්තො’** යනු ‘යමෙක් නිතර නොපමාව සිය මිතුරාට විශ්වාසය නූපදවයිද? ඔහු මිතුරකු නොවේ’ යන අර්ථයි. **‘භෙදාසංකී’** යනු ‘මිතුරුකම අද බිඳෙන්නේය. හෙට බිඳෙන්නේ යැයි මෙසේ මිතුරාගේ මිතුරුකම බිඳීම ගැන ම සැක කෙරේ’, යන අර්ථයි. **‘රන්‍ධමෙවානුපස්සී’** යනු ‘සිදුරක්, අඩුපාඩුවක් ම බලන්නා’ යන අර්ථයි. **‘උරසීව පුත්තො’** යනු මවකගේ හදවතෙහි සිය පුතා ගැන ඇති හැඟීම මෙන්, යම් මිතුරකු නිසැකව නිර්භය ව සැතපේද?’ යන අර්ථයි.
මෙසේ මේ ගාථා සතරෙන් සිංහයා විසින් මිත්‍ර ගුණයන් වර්ණනා කළ කල්හි, ව්‍යාඝ්‍රයා ‘මගේ වැරැද්දට සමාවන්නැ’යි සිංහයා සමා කරවා ගත්තේය. ඉන්පසු ඔවුහු පෙර සේ ම සමගිව එක්ව විසූහ. සිවලා එතැනින් පැන අන් තැනකට ගියේය.
බුදුරජාණන් වහන්සේ මේ ධර්මදේශනාව ගෙනහැර දක්වා, ජාතකය නිමවා වදාළ සේක. එදා සිවලා නම්, අද ඇබිත්තයාය. සිංහයා නම් සැරියුත් තෙරණුවෝය. ව්‍යාඝ්‍රයා නම් මුගලන් තෙරණුවෝය. ඒ කරුණ ප්‍රත්‍යක්‍ෂ වශයෙන් දැක, ඒ වනයේ ම විසූ වෘක්‍ෂ දේවතාවා වූ කලී, ‘මම ම වීමි’යි බුදුරජාණන් වහන්සේ වදාළ සේක.
**‘සීල සෙය්‍යො’** යන මේ ගාථා කොටස අයත් ජාතක කථා ධර්ම දේශනාව බුදුරජාණන් වහන්සේ දෙව්රම් වෙහෙර දී, සිල් විමසන එක් බ්‍රාහ්මණයකු අරබයා වදාළ සේක. රටේ රජතුමා ඉහත කී බමුණා සිල්වතෙකැ යි යන හැඟීම නිසා, සෙසු බමුණන් ඉක්මවා ඔහුට සලකයි. බමුණා රජුගේ මේ සැලකිල්ල ගැන වෙසෙසින් කල්පනා කොට, ‘මේ රජතුමා මා සිල්වතකු කොට සිතා සලකා ද? එසේ නැතහොත් මා උගතකු යැයි කල්පනාකොට සලකා ද? පළමුකොට මේ ගැන විමසා බලා මා තුල සීලය අධිකද? නැතහොත් උගත්කම අධිකදැ’යි, දැන ගන්නෙමි’යි අදිටන් කර ගත්තේය. මෙසේ සිතූ බමුණා එක් දවසක් කහවණු හා රන්මසු වෙළෙන්දෙකුගේ මේසය මතින් කහවණුවක් ගත්තේය. ඒ වෙළෙන්දා ද ගෞරවය නිසා කිසිවක් නොකීය. තවත් වරෙක බමුණා එය ම කළ ද, වෙළෙන්දා එවර ද නිශ්ශබ්ද විය. තෙවන වර බමුණා කහවණුව ගන්නවාත් සමගම වෙළෙන්දා, ‘මේ මං පහරන සොරෙකැයි’ ඔහු අල්වාගෙන රජුට දක්වා, පසෙකට වී බලා සිටියේය. එවිට රජතුමා ‘මොහු කළ වරද කුමක්දැ’යි ඇසීය. ‘මොහු මා සතු වස්තුව පැහැර ගත්තේ යැ’යි වෙළෙන්දා පිළිතුරු දුන්නේය. ‘බමුණ, මේ කථාව සත්‍යයක්ද?’ ‘මහරජතුමනි, මම මොහු සතු වස්තුව පැහැර නොගත්තෙමි. මට, මා තුළ සීලය අධිකද? නැතහොත් දැනුම අධිකදැ’යි කුකුසක් ඇතිවිය. එබැවින් මම ඒ ගැන විමසමින් තුන්වරක් මොහුගෙන් කහවණුව බැගින් ගත්තෙමි. තෙවනවර මොහු මා අල්වාගෙන, ඔබතුමාට දැක්වීය. දැන් මා විසින් උගත්කමට වඩා සීලයේ මහත් බව තේරුම් ගන්නා ලදි.’ මෙසේ උත්තර දුන් බමුණා ‘මට දැන් මේ ගිහිගෙයි විසීමෙන් ප්‍රයෝජනයක් නැත. එබැවින් පැවිදි වන්නෙමි’යි රජුගෙන් පැවිද්දට අනුමැතිය ලබාගෙන, සිය ගෙදර දෙසවත් නො බලා ම දෙව්රමට ගොස් බුදුරජාණන් වහන්සේගෙන් පැවිද්ද ඉල්ලා සිටියේය. බුදුහු ඔහුට පැවිද්ද ද උපසම්පදාව ද දෙවූහ. උපසම්පදාවෙන් නොබෝ කලෙකින්ම විදසුන් වැඩූ ඔහු රහත්ඵලයෙහි පිහිටියේය. මේ සිද්ධිය සම්බන්ධයෙන් දම්සභාවට රැස් වූ භික්‍ෂූහු දිනක් සාකච්ඡා කරමින් හුන්හ. එවිට එතැනට වැඩි බුදුරජාණන් වහන්සේ, භික්‍ෂූන් සාකච්ඡා කළ කරුණු ගැන ඔවුන්ගෙන් අසා දැ, ‘මහණෙනි, මේ භික්‍ෂුව පමණක් නොව, පෙර විසූ පඬිවරු ද, සීලය ගැන හොඳින් විමසා බලා දැන, පැවිදි ව තමාට යහපතක් ම සිදුකර ගත්තාහු යැ’යි වදාරා, මේ අතීත කථා පුවත ගෙනහැර දැක්වූ සේක.
පෙර බරණැස් නුවර බඹදත් රජු රාජ්‍යය කරවන කල්හි, අප බෝසත් තෙමේ බමුණු කුලයක උපන්නේය. නිසි වියට පත් වූ ඔහු තක්‍ෂිලාවට ගොස්, එහිදී සියලු ශිල්ප ශාස්ත්‍ර උගෙන නිමවා, බරණැසට පෙරළා පැමිණ, රජතුමා බැහැදැක්කේය. ඔහු කෙරෙහි පැහැදුණු රජතුමා ඔහුට පුරෝහිත තනතුර දුන්නේය. මේ බමුණු තරුණයා නිති පන්සිල් රකියි. රජතුමා ද ඔහුගේ සිල්වත්කම නිසා, වැඩිපුර ඔහුට සලකයි. ගෞරව දක්වයි. දිනක් මේ බමුණු තරුණයා ‘කිමෙක් ද? රජතුමා සිල්වත්කමට මට සලකා ද? නැතහොත් මගේ උගත්කමට මේ ඔහුගේ ගෞරව දැක්වීමක්දැ’යි, මෙසේ සිතුවේය. ඉතිරි සියලු විස්තර මෙහිම, වර්තමාන කථාවට අනුව දත යුතුය. අතීත කථාවට අනුව මේ බ්‍රාහ්මණ තරුණයා ‘උගත්කමට වඩා සීලයේ මහන්තත්වය, මා විසින් අවබෝධ කරගන්නා ලදැ’යි මේ ගාථා ප්‍රකාශ කෙළේය.
සීලය උතුම් ද? උගත්කම උතුම්ද, යන මේ ගැන මට සැකයක් ඇතිවිය. උගත්කමට වඩා සීලයම උතුම්ය. දැන් මට සැකයක් නැත.
ජාතිය-කුලය යන මේවා නිශ්ඵල ය. ශීලය ම උතුම්ය. ශීලයෙන් තොර පුද්ගලයාගේ උගත්කමෙන් වැඩක් නැත.
අධර්මයෙන් පිහිටි ක්‍ෂත්‍රියාද, අධර්මය ඇසුරු කරන වෛශ්‍යයා ද යන දෙදෙනා ම දෙලොව අතහැර දුගතියෙහි උපදිත්.
ක්‍ෂත්‍රියයෝ ද, බමුණෝ ද, වෛශ්‍යයෝ ද, ක්‍ෂුද්‍රයෝ ද, චණ්ඩාලයෝ ද, කසල ශෝධකයෝ ද යන මොවුහු මෙලොව දහම් හි හැසිර, දෙව්ලොව සමව උපදිත්.
පරලෝ සැප පිණිස උගත්කම ද, ජාතිය ද, නෑයෝ ද, හේතු නොවේ. තම පිරිසිදු ශීලයම පරලෝ සැප ගෙන දේ.
මෙහි **‘සීලමෙව සුතා සෙය්‍යො’** යනු ‘උගත් ධර්මයට වඩා ශීලයම සිය-දහස් ගුණයෙන් උත්තරීතර ය. මෙසේ ද කියා ශීලය වූ කලී, සංවර ශීලය වශයෙන්, එක් වැදෑරුම් ද, චාරිත්‍ර-වාරිත්‍ර වශයෙන්, දෙ වැදෑරුම් ද, කායික-වාචසික-මානසික වශයෙන්, තෙ වැදෑරුම් ද, ප්‍රාතිමෝක්‍ෂ සංවර ශීලය - ඉන්‍ද්‍රිය සංවර ශීලය - ආජීව පාරිශුද්ධ ශීලය - ප්‍රත්‍ය සංනිශ්‍රිත ශීලය වශයෙන්, සිව් වැදෑරුම් ද වේ යැයි මාතෘකා තබා, විස්තර කරමින් ශීල වර්ණනාව දේශනා කෙළේය’ යන අර්ථයි.
**‘මොඝා’** යනු ‘නිශ්ඵල, හිස් යන අර්ථයි. **‘ජාති’** යනු ක්‍ෂත්‍රිය ආදී කුලවල ඉපදීමයි. **‘වණ්ණො’** යනු ‘ශරීර වර්ණය හා රූමත්කම යි. යම් හෙයකින් දුස්සීලයාගේ යම් බඳු ජාති සම්පත්තියක් හෝ, වර්ණ සම්පත්තියක් හෝ, දෙව්සැප ලබාදීමට ප්‍රමාණවත් නොවේද? එබැවින් ඒ දෙකම හිස් යැයි දේශනා කෙළේය,’ යන අර්ථයි. **‘සීලමෙව කිර’** යනු ‘අසා පුරුද්දෙන් කියයි. නමුත් තෙමේ එය නොදනී’ යන අර්ථයි. **‘අනුපෙතස්ස’** යනු ‘යුක්ත නොවූ පුද්ගලයාට’ යන අර්ථයි**. ‘සුතෙ නත්‍ථො න විජ්ජති’** යනු ‘ඒ දුස්සීලයෝ දෙව්ලොවත් මිනිස්ලොවත් යන දෙලොවම අතහැර දුගතියෙහි උපදිත් යන අර්ථයි.
[missing trans] **‘චණ්ඩාල පුක්කුසා’** යනු ‘මිනී අදින චණ්ඩාලයෝ ද, පර මල් ඉවත ලද පුක්කුසයෝ ද’ යන අර්ථයි. **‘භවන්ති තිදිවෙසමා’** යනු ‘මේ සියලු දෙනාම ශීලයෙහි ආනුභාවයෙන් දෙව්ලොව හටගත් බැවින් සමව උපදිත්. ඔවුහු අවිශේෂයෙන් දෙවිවරු ගණයට වැටෙත්.
පස්වැනි ගාථාව වනාහි, උගත්කම් ආදී සියල්ලේ හිස්බව දැක්වීමට කියන ලදි. මෙහි අර්ථය මෙසේය. මහරජතුමනි, මේ උගත්කම් ආදිය, මෙලොව යසස් මාත්‍රයක් හැර, පරලොව දෙවන හෝ තෙවන හෝ භවයක දී යසස් සම්පත් හෝ සැප ලබාදීමට අපොහොසත් වේ. එබැවින් තමාගේ පිරිසිදු ශීලය ම ඊට ප්‍රමාණවත් වේ.
මෙසේ බෝසත් තෙමේ ශීලයෙහි ගුණ වර්ණනාකොට, රජුගෙන් පැවිද්දට අවසර ද ලබාගෙන, එදිනම හිමාලයට පිවිස සෘෂි පැවිද්දෙන් පැවිදිව අභිඥාවන් ද, සමාපත්තිද, උපදවාගෙන ජීවත්ව සිට, දිවි කෙළවර බ්‍රහ්ම ලෝකයෙහි උපත ලැබීය.
බුදුරජාණන් වහන්සේ මේ ධර්ම දේශනාව ගෙනහැර දක්වා, ජාතකය නිමාකොට, ‘එදා ශීලය විමසා බලා සෘෂි පැවිද්දෙන් පැවිදි වූයේ මම ම වීමි’යි කියා වදාළ සේක.
**‘හිරිං තරන්තං’** යන මේ ගාථා කොටස අයත් ජාතක කථාව බුදුරජාණන් වහන්සේ දෙව්රම් වෙහෙර වැඩවසන සේක්, අනේපිඬු සිටුතුමාගේ සහායක වූ පසල් දනව් වැසි සිටුවරයකු අරබයා වදාළ සේක. මෙහි වර්තමාන කථා වස්තුවත් අතීත කථා වස්තුවත් යන කථා දෙකම ඒකක නිපාතයෙහි නව වැනි වර්ගයේ අවසාන ජාතකයෙහි (අකතඤ්ඤු ජාතකයෙහි) දක්වා ඇත. මේ ජාතකයට අනුව ‘පසල් දනව් වැසි සිටුවරයාගේ මිනිස්සු සියලු සම්පත් පැහැර ගන්නා ලදුව, ස්වකීය ඇඳිවත පවා අහිමිව පැන දිවූහ’යි බරණැස් සිටුතුමාට ආරංචි විය. එවිට බරණැස් සිටු තෙමේ ‘තමා වෙත පැමිණි අයට කළයුතු උදව් උපකාර නොකරන උදවිය, කිසිදා ප්‍රත්‍යුපකාර නොලබත් යැ’යි කියා, මේ ගාථා ප්‍රකාශ කෙළේය.
ලජ්ජාව ඉක්මවා කටයුතු කරන, මිතුරන් පිළිකුල් කරන, එහෙත් ‘මම ඔබේ මිත්‍රයෙක්මි’යි කියන, උතුම් කටයුත්තක් නොකරන, එවැනි පුද්ගලයකු ගැන ‘මොහු මාගේ මිතුරෙක් නොවේ යැ’යි තේරුම් ගන්නේය.
2. යමක් කරන්නේ ද, එය කියන්නේය. යමක් නො කරන්නේ නම්, එය නො කියන්නේය. නොකර කියන දෑ පඬිවරු හොඳින් හඳුනති.
3-4 මිත්‍රත්වය වූ කලී ප්‍රමෝදය ඇතිකිරීමට හේතු වේ. ප්‍රශංසාව හා සැපය ගෙනදේ. එබැවින් මනා වූ පෞරුෂත්වයක් ඇති තැනැත්තා, මිත්‍රත්වයේ ඵලය හා ආනිසංස වර්ධනය කරයි.

5. ධර්මප්‍රීති රසය බොන තැනැත්තා, කාය-චිත්ත විවේක රසයද, කෙලෙස් සංසිඳීමේ රසය ද, පානය කොට කෙලෙස් උවදුරු නැත්තෙක් ද, නිෂ්පාපියෙක් ද වේ.
මෙහි **‘හිරිං තරන්තං’** යනු ‘ලජ්ජාව ඉක්ම වූ’ යන අර්ථයි. **‘විජිගුච්ඡමානං’** යනු ‘මෛත්‍රී හැඟීමක් නැති බැවින් මිතුරන් පිළිකුල් කරන’, යන අර්ථයි. **‘තවාහමස්මි’** යනු ‘මම ඔබේ මිතුරෙක්මි’යි හුදු වචන මාත්‍රයක් පමණක් කියන’ යන අර්ථයි. **‘සෙය්‍යානි කම්මානි’** යනු ‘දෙන්නෙමි, කරන්නෙමි යන වචනවලට අනුරූප වූ උතුම් ක්‍රියා’ යන අර්ථයි. **‘අනාදියන්තං’** යනු ‘නොකරන’ යන අර්ථයි. **‘නෙසො මම’** යන අර්ථයි.
**‘පාමොජ්ජකරණං ඨානං’** යනු දානයත් ශීලයත් භාවනාවත් පණ්ඩිත වූ කල්‍යාණ මිත්‍රයන් සමග ඇති මිත්‍රභාවයත්ය.’ මෙය කියන ලද්දේ ඉහත සඳහන් මිත්‍රභාවය සඳහාමය. පණ්ඩිත වූ කල්‍යාණ මිත්‍රයකු සමග වූ මිත්‍රභාවය ප්‍රමෝදය ද ඇතිකරයි. ප්‍රශංසාව ද ගෙන දේ. මෙලෝ පරලෝ දෙක්හි කායික-චෛතසික සැපයට හේතුවන බැවින් මිත්‍රයාට ‘සකි’ යන වචනය කියනු ලැබේ. එබැවින් මේ ඵලයත් ආනිසංසයත් දකින්නා, ඒ දෙකටම හිමිකම් ඇති කුලපුත්‍රයෙකි. මනුෂ්‍යයන් විසින් දාන-ශීල-භාවනා-මිත්‍රධර්මය යන මේ සිවුවැදෑරුම් පෞරුෂත්වය ඉසිලිය යුතුය. මේ මිත්‍රභාව සංඛ්‍යාත පෞරුෂත්වය උසුලන්නා, සතුට ඇති කිරීමට හේතුවන ප්‍රශංසාව හා සැපය ගෙන දෙන මිත්‍රත්වය වඩයි. වර්ධනය කරයි. පණ්ඩිතයන් විසින් මිත්‍රභාවය නොබිඳිනු ලැබේ යැයි දක්වයි.
**‘පවිවෙකරසං’** යනු ‘කාය-චිත්ත-උපධි විවේකයෙන්ගේ රසය යි.’ ඒ විවේකයන් නිසා උපන් සොම්නස් රසය මින් අදහස් කෙරේ. **‘උපසමස්සච’** යනු ‘කෙලෙස් සංසිඳීමෙන් ලබන ලද සොම්නසේ’ යන අර්ථයි. **‘නිද්දරො හොති නිප්පාපො’** යනු ‘සියලු කෙලෙස් උවදුරු නැති බැවින් ‘නිද්දර’ නම් වේ. කෙලෙස් නැති බැවින් ‘නිප්පාප’ නම් වේ. **‘ධම්මපීතිරසං’** යනු ‘ධර්මප්‍රීති සංඛ්‍යාත රසයයි. එනම් විමුක්ති ප්‍රීතිය බොන්නා’ යන අර්ථයි.
මෙසේ බෝසත් තෙමේ පාපමිත්‍රයන් හා එක්වීම ගැන කලකිරුණේය. පසුව බුදුරජාණන් වහන්සේ සත්ත්වයන් විවේක රසය කරණ කොටගෙන අමා මහ නිවනට පමුණුවා මේ ජාතක කථා ධර්ම දේශනාව කුළුගැන්වූ සේක.
බුදුරජාණන් වහන්සේ මේ ධර්ම දේශනාව ගෙනහැර දක්වා, ජාතකය නිමවා වදාළ සේක. එදා පසල් දනව් වැසි සිටුවරයා නම්, මෙදා ද පසල් දනව් වැසි සිටුවරයාම ය. එදා බරණැස් සිටුතුමා වූ කලී, ‘මම ම වීමි’යි බුුදුරජාණන් වහන්සේ වදාළ සේක.
**‘කොනු සත්තම්හි පජ්ජොතෙ’** යන මේ ගාථා කොටස අයත් ඛජ්ජොපණක ජාතකයෙහි දැක්වෙන ඛජ්ජොපණ ප්‍රශ්න මහා උම්මග්ග ජාතකයෙහි විස්තර වශයෙන් දැක්වේ.
**‘ධුත්තොම්හි’** යන මේ ගාථා කොටස අයත් ජාතක කථාව බුදුරජාණන් වහන්සේ දෙව්රම් වෙහෙර වැඩ වෙසෙන සමයෙහි, එක් මහලු භික්‍ෂුවක අරබයා වදාළ සේක. මෙහි වර්තමාන කථා වස්තුව මීට පෙර ‘සාලක ජාතකයෙහි විස්තර කරන ලදි. මේ ජාතකයට අනුව ඒ මහලු භික්‍ෂුව එක් ගමෙක කුඩා දරුවකු මහණ කොටගෙන නිකරුණේ ඔහුට බනියි. පහරදෙයි. දිනක් ඒ කරදරයෙන් මිදීමට සිතූ සාමණේර නම, අරමෙන් පලාගොස් සිවුරු හැරියේය. මහලු භික්‍ෂුව දෙවන වර ද, දරුවා කැඳවාගෙන ඇවිත් නැවත පැවිදි කෙළේය. එහෙත් ගුරුවරයාගේ රළු පරළුකම් නිම වූයේ නැත. එබැවින් සාමණේර නම දෙවන වතාවට ද සිවුරු හැර ගියේය. මහතෙර නම නැවත වතාවක් දරුවා සොයා ගොස් ඔහුට පැවිදි වනු සඳහා ආයාචනා කළ ද, ඔහු මහලු තෙරුන් දෙස බලන්නටවත් කැමති නොවීය. පසුදිනෙක දම්සභාවෙහි රැස් වූ භික්‍ෂූහු මේ ප්‍රවෘත්තිය මාතෘකා කොටගෙන සාකච්ඡා කරමින්, ‘ඇවැත්නි, කුඩා දරුවා යහපත් තැනැත්තෙකි. එහෙත් මේ මහලු තෙර නම සාමණේරයා ඇතුවත් නැතුවත්, වසන්නට අපොහොසත් තැනැත්තෙකැ’යි ප්‍රකාශ කළහ. මේ අතර එතැනට වැඩි බුදුරජාණන් වහන්සේ භික්‍ෂූන්ගෙන්, ඔවුන් සාකච්ඡා කළ කරුණු අසා දැන, ‘මහණෙනි, ඔය මහලු භික්‍ෂුව දැන් පමණක් නොව, පෙර ද එබඳු ම ගති සිරිත් ඇත්තෙක් ව විසී යැ’යි, වදාරා මේ අතීත කථාව දේශනා කළ සේක.
පෙර බරණැස් නුවර බඹදත් රජු රාජ්‍යය කරවන කල්හි, බෝසත් තෙමේ ධාන්‍ය වර්ග විකුණන වෙළෙඳ පවුලක ඉපිද, තරුණවියට පත්ව වෙළෙඳාමෙන් ජීවිකාව ගෙන ගියේය. මේ අතර එක් අහිගුණ්ඨිකයෙක් නයි නැටවීමට අමතරව වඳුරකු අල්වාගෙන, මැනවින් පුරුදු කරවා සතුන් දෙදෙනා නැටවීමෙන් ජීවිකාව කෙළේය. මේ සමයෙහි බරණැස් නුවර සැණකෙළි උත්සවයක් ආරම්භ විය. ඉහත කී නයි නටවන්නා බෝසත් වෙළෙඳතුමා හමුවට පැමිණ, වඳුරා වෙළෙන්දාගේ භාරයේ තබා, නයා ද රැගෙන උත්සවයට නයි නටවන්නට ගියේය. අහිගුණ්ඨිකයා සතියක්ම නයි නටවමින් ඒ මේ අත සැරිසැරුවේය. වෙළෙන්දා ද වඳුරාට ඇති තරම් කෑම-බීම දුන්නේය. දින හතකට පසු අහිගුණ්ඨිකයා හොඳටම මත් වී පැමිණ, නිකරුණේ වඳුරාට උණ පතුරකින් තුන්විටක් තැළීය. අනතුරුව වඳුරා ද, රැගෙන උයනකට ගිය ඔහු වඳුරා එහි ගසෙක බැඳ, නින්දට වන්නේය. වඳුරා ද කෙසේ හෝ බැඳුමෙන් මිදී අඹ ගසකට නැග, අඹ කමින් අත්තක වාඩිවී හුන්නේය. ටික වේලාවකින් නින්දෙන් ඇහැරුණු අහිගුණ්ඨිකයා වටපිට බලා, වඳුරා අඹ අත්තක හිඳිනු දැක, ‘මූ නළවා චාටුවෙන් අල්ලා ගත යුතුයැ’යි, සිතා වඳුරා සමග කථා කරමින් මෙසේ කීය.
ලස්සන මුහුණක් ඇති මිත්‍රය, මම සූදු කාරයෙක්මි. සූදුවෙන් පැරදුනෙමි. අඹ බිමට හෙළන්න. උඹේ මහන්සියෙන් උපයාගත් දේ අනුභව කරමු.
මෙහි **‘අක්ඛපරාජිතො’** යනු ‘දූ කෙළියෙන් පැරදුනෙමි’ යන අර්ථයි. **‘හරෙහි’** යනු ‘හෙළන්න’ යන අර්ථයි. **‘පාතෙහි’** යනුවෙන්ද පාඨයක් ඇත.
අහිගුණ්ඨිකයාගේ කථාව ඇසූ වඳුරා මෙසේ කීය.
2. මිත්‍රය, ඔබ මට නැති ගුණ කියා ප්‍රශංසා කරහි, ඒකාන්තයෙන් ඕවා බොරුය. ‘වඳුරකුට ලස්සන මුහුණක් ඇතැයි, ඔබ දැක තිබේද? කවරකුගෙන් හෝ අසා තිබේද?
3. නයි නටවන්නාණෙනි, මත් වූ ඔබ බඩගින්නෙන් සිටි මා, ධාන්‍ය කඩයකට දමා, කුමට මට තැළුවෙහිද? එයි දැනුදු මගේ සිතේ පවතී.
4. ඒ දුක් විඳීම සිහිකරන මම, එසේම බියට පත්කරන ලද මම, රාජ්‍යත්වයෙහි තබන බව කීවත්, ඔබට අඹ නො දෙමි. තොප විසින් මම බියෙන් තැති ගන්වන ලදිමි.
5. උසස් කුලයක උපන්, යහන් ගැබක තෘප්තිමත්ව වෙසෙන, මසුරුකම් නැති, යමකු ගැන දන්නේද? ඔහු හා සමග හිතවත්කමක්, මිත්‍රත්වයක් ඇතිකර ගැනීම ගැටීමට හේතු වේ.
**‘අලිකං වත’** යනු ‘ඒකාන්තයෙන් බොරුවකි’, යන්නය. **‘අභූතෙන’** යනු ‘නැති දැයින්’, යන අර්ථයි. **‘කො තෙ’** යනු ‘ඔබ විසින් කොහිදී, යන අර්ථයි. **‘සුමුඛො’** යනු ‘සුන්දර මුහුණක් ඇති’ යන අර්ථයි. **‘අහිතුණ්ඩික’** යනු ‘එනමින් ඔහු අමතයි’ යන අර්ථයි. **‘අහිගුණ්ඩික’** යනුද පාඨයකි. **‘ජාතං’** යනු ‘බඩසයින් පෙළුණු, දුබල වූ, අසරණ වූ’ යන අර්ථයි. **‘හනාසි’** යනු ‘උණ පතුරෙන් තුන්විටක් ගැසුවෙහි’ යන අර්ථයි. **‘තාහං’** යනු ‘මම ඔබට’ යන අර්ථයි. **‘සරං’** යනු ‘සිහිකරමින්’ යන අර්ථයි. **‘දුක්ඛ සෙය්‍යං’** යනු ‘ඒ කඩයෙහි දුකසේ නිදීම’, **‘අපිරජ්ජම්පි කාරයෙ’** යනු ‘ඉදින් බරණැස් රාජ්‍යය අල්වාගෙන, එය මට දී, මා රාජ්‍යත්වයට පත් කරන්නෙහි නමුත්, ‘ඒ ඔබට’ යන අර්ථයි. **‘නෙවාහං යාචිතො දජ්ජං’** යනු ‘ඔබ ඉල්ලා සිටියත් මම ඔබට එක අඹ ගෙඩියක්වත් නොදෙන්නෙමි’ යන අර්ථයි. මක්නිසාද? **‘තථා හි භයතජ්ජිතො’** යනු ‘මම තා විසින් බියට පත්කරන ලද්දෙක් වන බැවිනි’ යන අර්ථයි.
**‘ගබ්භෙ තිත්තං’** යනු ‘රස අහරින් ද, මවු කුසක වැනි අලංකාර කරන ලද, යහන් ගැබෙක තෘප්තිමත්ව, සම්පත් පරිභෝගයෙන් පොහොසත් ව, යන අර්ථයි. **‘සඛිඤ්ච මිත්තඤ්ච’** යනු ‘යහලුකමෙන් යුතු, නොමසුරු තැනැත්තකු සමග මිතුරුකමක් ඇතිකර ගැනීමට, සම්බන්ධවීමට පණ්ඩිතයෙක් කැමතිය’ යන අර්ථයි. **‘අරහ’** යනු දිළිඳු අහිගුණ්ඨිකයෙකු වූ තා සමග නැවත කවරෙක් නම් මිත්‍ර සම්බන්ධයක් ඇතිකර ගනීද? යන අර්ථයි. වඳුරා මෙසේ ද කියා වහා වන වදුලට පැන ගත්තේය.
බුදුරජාණන් වහන්සේ මේ දේශනාව ගෙනහැර දක්වා, ජාතකය නිමවා වදාළ සේක. එදා අහිගුණ්ඨිකයා නම් මෙදා මේ මහලු තෙර නම ය. වඳුරා නම් සාමණේරයාය. ධාන්‍ය වෙළෙඳා වූ කලී ‘මම ම යැ’යි බුදුරජාණන් වහන්සේ වදාළ සේක.
**‘මධුවණ්ණං මධුරසං’** යන මේ ගාථා කොටස අයත් ජාතක කථාව බුදුරජාණන් වහන්සේ දෙව්රම් වෙහෙර වෙසෙන සේක්, කලකිරුණු එක් භික්‍ෂු නමක අරබයා වදාළ සේක. ඒ භික්‍ෂු නම කැඳ වූ බුදුරජාණන් වහන්සේ, ‘මහණ, ඔබ කළකිරුණෙහිය යන්න සැබෑවක්දැ’යි ඇසූ සේක. ‘ස්වාමීනි, එසේ ය.’ ‘කුමක් දැක කළකිරුණෙහිද?’ ‘අබරණින් සැරසුණු කාන්තාවක් දැකීමෙනි.’ ‘මහණ, මේ පංචකාම ගුණ වනාහි, ගුම්බිය නම් වූ යක්‍ෂයකු විසින් හලාහල විෂ යොදා මහමග තබන ලද, මධු පටලයක් (මීවදයක්) වැනි යැ’යි වදාළ බුදුරජාණන් වහන්සේ එය විස්තර කරදෙන ලෙස ඉල්ලා සිටී. එම භික්‍ෂුවගේ ම අයැදුමෙන් මේ අතීත කථා පුවත වදාළ සේක.
පෙර බරණැස් නුවර බඹදත් රජු රාජ්‍යය කරවන කල්හි, අප බෝසත් තෙමේ ගැල්වලින් වෙළෙඳාම් කරන වෙළෙඳ කුලයක උපන්නේය. තරුණ වියට පත්වූ බෝසත් තෙමේ කිසියම් සුදුසු දිනයක පන්සියයක් ගැල්වල බඩු පුරවාගෙන, පිරිස ද සමග වෙළෙඳාම සඳහා බරණැස් නුවරින් පිටත්විය. ප්‍රධාන මාර්ගයෙහි බොහේා දුරක් ගමන් කළ එතුමා, ප්‍රධාන මාර්ගයෙන් කැලෑ මගකට පිවිසෙන දොරටුවක් වෙත පැමිණ, එහිදී සියලු ගැල් නවත්වා පිරිස තමා ළඟට කැඳවීය. අනතුරුව බෝසත් තෙමේ, තම අනුචර පිරිස අමතා ‘පින්වතුනි, මේ මාර්ගය ඉතා බිහිසුණුය. මෙහි තැනින් තැන, විෂ සහිත කොළ-මල්-ගෙඩි ආදිය එමට ඇත. එහෙත් තෙපි මීට පෙර නොකෑවිරූ යමක් වේ නම් මගෙන් ඒ ගැන නො විමසා, අනුභව නො කරවු. එපමණක් නොව අමනුෂ්‍යයෝ විෂ යෙදූ බත් මුල්, දඬුවැල් බෑ, ගෙඩි වර්ග මග තන්හි තන්හි තබති. එවැන්නක් දුටහොත්, මගෙන් නාසා අනුභව නොකරවු යැ’යි අවවාද දී මගට පිළිපන්නේය. ඉක්බිති එක් ‘ගුම්බිය’ නම් යකෙක් මේ කැලෑබද මාර්ගයේ මැදට වන්නට තැන තැන පාර අද්දර, කොළපත් එලා, ඒ මත හලාහල විෂ යොදන ලද මීවද තබා, තෙමේ ඒ පෙනෙන මානයේ ගසක් ළඟට වී ‘මීයක් කැඩීමට ගසකට කොටන මිනිසකු මෙන්, ගසට කොටමින් සිටියේය. මේ කිසිත් නොදත් මිනිස්සු ‘පින් පිණිස තබන ලද ආහාර විය යුතු යැ’යි සිතා, ඒවා රිසි සේ භුක්ති විඳිති. ටික වේලාවකින් ඒ ආහාර අනුභව කළ සියලුදෙනා මැරී වැටෙති. අමනුෂ්‍යයෝ වටවී මළ මිනී බුදිති. බෝසතුන්ගේ ගැල් සාත්තුවේ ගැල්කරුවෝ ද, ඉහත කී ආකාරයේ මග දෙපස තැනින් තැන තබා තිබුණු ආහාර දුටුවාහුය. කරත්ත නවත්වා, එතැනට රැස් වූ, ඒ ගැල්කරුවන් අතරින් සමහර කෑදර මිනිස්සු දුටුමතින් ආශාව පාලනය කොටගත නොහැකිව. වහා පැන ඒවා කා දැමූහ. එතැන සිටි නුවණැති මිනිස්සු, ‘අසා බලා දැනගෙන ම අනුභව කරන්නෙමු යැ’යි කියා බෝසතුන් වෙත ඒවා රැගෙන ගියහ. බෝසත් තෙමේ ඔවුන් දුටු විගසම අත්වල තිබූ ආහාර වහා ඉවත දමන ලෙස අණ කෙළේය. ආහාර අනුභව කළ පිරිස අතුරෙන් මුළුමනින් ගිල දැමූ උදවිය, ඉක්මණින්ම ජීවිතක්‍ෂයට පත්වූහ. කොටසක් ආහාරයට ගත් උදවියට වමනය කරවීමෙන් හා විරේක කරවීමෙන් අනතුරුව, චතුමධුර කන්නට දී, ඔවුන්ගේ දිවි ගලවා ගැනීමට බෝසත්තුමා සමත් විය. මෙසේ එතුමාගේ ආනුභාවයෙන් බොහෝ අය ජීවිත ලාභය ලැබූහ. අනතුරුව බෝසත් තෙමේ වෙනත් කරදරයකින් තොරව, යහතින් බලාපොරොත්තු වූ ස්ථානයට ළඟා වී, එහිදී බඩු විකුණා, සියලු කටයුතු නිමාකොට, සුවසේ පෙරළා සිය නිවෙස වෙත පැමිණියේය. මේ කරුණ පැහැදිලිකොට වදාළ බුදුරජාණන් වහන්සේ, පහත එන ගාථා දේශනා කළ සේක.
මීපැණි පැහැය ඇති, මීපැණි වැනි රස ඇති, මීපැණ මෙන් සුවඳ ඇති විෂ වර්ගය වීය. ගුම්බිය යකා තමාට අහර සොයමින් කැලයෙහි විෂ තැබීය.
2. ඒ ‘මීවද යැ’යි සිතූ යම් කෙනෙක් වෙත්ද? ඔවුහු ඒ විෂ කෑහ. ඒ විෂ ඔවුන්ට කටුක විය. ඒ විෂෙන්ම මරණයට පත්වූහ.
3. ලෙඩවූවන් අතුරෙන්, දැවෙන්නන් අතුරෙන්, යම් කෙනෙක් ඒ විෂ ප්‍රතික්‍ෂේප කළාහුද? ඔවුහු නිදුක් වූහ. නිවුණාහ.
4. එපරිද්දෙන් මිනිසුන් කෙරෙහි ඇති, කාම සම්පත් විෂ නම් වේ. එබැවින් කාම සම්පත් යනු, විෂ මුසු අහරකි. බන්ධනයකි. කාමාශක්ත පුද්ගලයා වනාහි, මාරයාට වසඟව ශරීරය නමැති ගුහාවෙහි, සයනය කරන්නෙකි.
5. එපරිද්දෙන් කෙලෙසුන්ගෙන් ආතුර වූ, යම් කෙනෙක් වෙත්ද? ඔවුහු පිරිවර සහිත මේ පංචකාමයන් හැමකල්හි, දුරු කෙරෙති. ඔවුහු ලෝකයෙහි ඇලුම් ඉක්ම වූ අය වෙති.
මෙහි **‘ගුම්බියො’** යනු ‘ඒ වන ලැහැබෙහි සැරිසරන බැවින් ඒ නම ලැබූ යකෙකි’ යන අර්ථයි. **‘ඝාසමෙසානො’** යනු ‘ඒ විෂ කා මළවුන් ආහාරයට ගන්නෙමි’යි මෙසේ සිය අහස සොයන්නා වූ’ යන අර්ථයි. ‘ඔදහී’ යනු පැහැයෙන් - සුවඳින් - රසයෙන් මී හා සමාන කොට විෂ යෙදුවේය’ යන අර්ථයි. **‘කටුකං ආසි’** යනු තියුණු විය’ යන අර්ථයි. **‘මරණං තෙනුපාගමුං’** යනු ඒ සත්ත්වයෝ ඒ විෂ කරණකොට ගෙන, මරණයට පැමිණියාහුය’ යන අර්ථයි.
**‘ආතුරෙසු’** යනු විෂ වේගයෙන් මරණාසන්න වූවන් අතුරෙන්, යන අර්ථයි. **‘දය්හමානෙසු’** යනු ‘විෂ සැරෙන් දැවෙනවුන් අතුරෙන්’ යන අර්ථයි. **‘විසං කාමා සමොහිතා’** යනු ‘ඒ මහා මාර්ගයෙහි විෂ යොදා තබන ලද දෑ යම් සේද? මිනිසුන් විෂයෙහි ඇති රූපාදී වූ පස්වැදෑරුම් වස්තු කාමයන් ද එසේය. ඒවා ද ඒ ඒ තැන දමන ලද විෂ මුසු අහර වැනි යැයි දත යුතුය’ යන අර්ථයි. **‘ආමිසං බන්‍ධනඤ්චතං’** යනු ‘මේ පස්කම් ගුණ නම්, මාරයා නම් වූ බිලී වැද්දා විසින් දමන ලද ආහාර ද, භවයෙන් නික්මෙන්නට නොදෙන පිණිස යෙදූ දම්වැල් වැනි, නන් වැදෑරුම් බැඳුම් ද යන අර්ථයි. **‘මච්චුවසො ගුහාසයො’** යනු ‘ශරීර නමැති ගුහාවේ වසන බැවින්, මරණ නමැති මාරයාට වසඟව වෙසේ’ යන අර්ථයි.
**‘එවමෙව ඉමෙ කාමෙ’** යනු ‘මහමග තබන ලද විස මුසු අහර යම්සේ ද, ඒ ඒ තැන ඇති රූපාදී කාම වස්තූන් ද එසේ ය’ යන අර්ථයි. **‘ආතුරා’** යනු ‘මරණය ඒකාන්ත ධර්මයක් වන බැවින් එයින් ආතුර වූ මරණය ආසන්න එකෙකැයි දත් පණ්ඩිත මිනිස්සු යන අර්ථයි. **‘පරිචාරිකෙ’** යනු ‘කෙලෙස් පිරිවරා ඇති අරමුණු, කෙලෙස් බැඳුම් යන අර්ථයි. **‘යෙ සදා පරිවජ්ජෙන්ති’** යනු ‘යට කියන ලද ආකාරයේ පණ්ඩිත මිනිස්සු නිරතුරුව, මෙබඳු කාමයන් බැහැර කෙරෙති’ යන අර්ථයි. **‘සංගං ලොකෙ’ **යනු ‘ලොවෙහි ඇලුම් ඇතිකරන බැවින් ‘සංග’ නම් වූ කෙලෙස්වලින් හටගත්, රාගාදී ප්‍රභේදයන්, යන අර්ථයි. **‘උපච්චගුං’** යනු ‘ඉක්මෙව්වාහු වෙති’යි දතයුතුය. ‘ඉක්මවති’ යන වචනය ද, මෙහිලා අර්ථවත් වේ.
බුදුරජාණන් වහන්සේ මෙසේ සත්‍යය ප්‍රකාශකොට ජාතකය නිමවා වදාළ සේක. දේශනාව අවසානයේදී කලකිරුණු භික්‍ෂුව සෝවාන් ඵලයෙහි පිහිටියේය. බුදුහු ‘එදා සාත්තු නායකයා වූයේ මම ම යැ’යි වදාළහ.
**‘ය්වාහං සාලියජාපො’** යන මේ ගාථා කොටස අයත් ජාතක කථාව බුදුරජාණන් වහන්සේ වේළුවනාරාමයේ වැඩවෙසෙන සේක්, ‘ඇවැත්නි, දෙව්දත් තෙමේ බුදුන් බියගන්වන්නට අපොහොසත් වී යැ’යි භික්‍ෂූන් විසින් කියන ලද ප්‍රකාශයක් නිමිතිකොට ගෙන වදාළ සේක. බුදුරජාණන් වහන්සේ මේ කරුණ සම්බන්ධයෙන් ‘මහණෙනි, දෙව්දත් තෙමේ, දැන් පමණක් නොව, පෙර ද මට බිය උපදවන්නට අසමත් වූයේ යැ’යි වදාරා, මේ අතීත කථාපුවත දේශනා කළ සේක.
පෙර බරණැස් නුවර බඹදත් රජු රාජ්‍යය කරවන කල්හි, බෝසත් තෙමේ කිසියම් කුඩා ගමක කෙළෙඹි පවුලක උපන්නේය. ඔහු ලාබාල වියේදී, වැලිකෙළියෙහි නිරත දරුවන් සමග එකතුව, ගම් දොරටුවෙහි නුග ගසක් මුල නිතිපතා සෙල්ලම් කරයි. දිනක් ඒ ගමට පැමිණි එක් දුර්වල වෙදෙක්, ගමෙන් කිසිදු වැඩක් නොලැබුණු තැන, වෙනත් ගමකට යන්නට සිතා, ගම් දොරටුවට පැමිණියේය. එහිදී ළමයින් නුග ගස මුල ක්‍රීඩා කරනු දැක, නුග ගස සමීපයට පැමිණි වෙදා, එහි නැවතී ළමයින්ගේ ක්‍රීඩා බලමින් සිටියේය. අහම්බෙන් නුග ගස දෙස බැලූ වෙදාට එහි වෙළෙප් අතර, හිස පිටතට දමා නිදන නයකු දක්නට ලැබිණි. ඒ දුටු වෙදා ‘මට මේ ගමෙන් කිසිදු වැඩක් ලැබුණේ නැත. එබැවින් මම මේ දරුවන් රවටා සර්පයා ලවා දෂ්ට කරවා, ඔවුන්ට වෙදකම් කොට, මුදලක් උපයා ගන්නෙමි’යි සිතීය. අනතුරුව බෝසත් දරුවාට කථා කළ වෙදා, ‘දරුව, සැළලිහිණි පැටවකු දුටුවොත් අල්ලා ගන්නෙහි දැ’යි ඇසීය. ‘එසේය, අල්වා ගන්නෙමි.’ ‘එසේනම් බලන්න. ඌ අර අතු අතර නිදා සිටී යැ’යි වෙදා සර්පයා පෙන්වීය. අහිංසක දරුවා ඒ සර්පයකු බව නො දැන, ගසට නැග ඌ බෙල්ලෙන් ම අල්ලා ගත්තේය. ළමයා ඌ සර්පයකු බව තේරුම් ගත්තේ, අල්ලා ගැනීමෙන් පසුවය. නයාට ආපසු හිස හරවන්නට ඉඩ නොලැබෙන සේ, තරකොට අල්ලා ගත් දරුවා, ඉතා වේගයෙන් ඌ ඉවතට විසිකොට දැමීය. විසිවී ගිය නයා, වෙදාගේ බෙල්ල මතට වැටුණි. කිපී සිටි නයා, වෙදාගේ බෙල්ල තදින් වෙළාගෙන, ‘කර-කර’ යන හඬින් ගෙල සපා කෑවේය. කපටිවෙදා, එතැනම මැරී වැටුණේය. මේ කලබලය ඇසී මිනිස්සු වහා එතැනට රැස්වූහ.
රැස්වූ පිරිසට කරුණු පැහැදිලි කරමින්, දම් දෙසමින් බෝසත් දරුවා, මෙසේ පැවසීය.
ඒ මේ පුද්ගලයා ‘සැළලිහිණි පැටියා යැ’යි කියා කලු සර්පයකු අල්ලා ගන්නට සැලැස්වීය. ඒ පාපී අනුශාසකයා, ඒ සර්පයා විසින්ම දෂ්ට කරන ලදුව මරණයට පත්විය.
යම් මිනිසෙක් කාට හෝ හානියක් කිරීමට, විනාශයක් සිදුකිරීමට තමන් ඉදිරිපත් නොවී, වෙනකකු ලවා කරවීමට කැමැති වේද? මේ මිනිසා නැසුණු පරිද්දෙන් ඔහු විනාශයට පත්වේ.
යම් මිනිසෙක් කාට හෝ හානියක් කිරීම සඳහා, කවුරුන් හෝ ඝාතනය කිරීම සඳහා, වෙනකෙකු යොදා ගැනීමට කැමැති වේද? ඔහු මේ මිනිසා නැසුණු පරිද්දෙන්, විනාශයට පත්වේ.
යම් සේ පුරුෂයෙක් පස් කුඩු මිටක් උඩු සුළඟට දමා ද? එහි දූවිල්ල ඔහුට ම වදී. මේ මිනිසාගේ මරණය මෙනි.
5. කිසි වැරැද්දක් නැති, පිරිසිදු වූ, කෙලෙස් දුරුකළ, මිනිසකුට යමෙක් ද්වේෂ කෙරේ ද? උඩු සුළඟට විසිකරන ලද සියුම් දුහුවිල්ලක් මෙන්, ඒ පාපය අනුවණයා කරා පෙරළා පැමිණේ.
මෙහි **‘ය්වායං’** යනු ‘යම් බඳු වූ මොහු’ යන අර්ථයි. නිවැරදි පාඨය මෙයම හෝ විය හැකිය. **‘සප්පෙනයං’** යනු ‘ඒ සර්පයා විසින් මේ මිනිසා දෂ්ට කරන ලදි’ යන අර්ථයි. **‘පාපානුසාසකො’** යනු ‘පවිටු අනුශාසකයෝ’ ය.
**‘අහන්තාරං’** යනු ‘පහර නොදෙන’ යන අර්ථයි. **‘අහන්තාරං’** යනු ‘නො මරණ’ යන අර්ථයි. **‘සෙති’** යනු ‘මරණ මංචකයේ හෝනේ ය’ යන අර්ථයි. **‘අඝාතෙන්තං’** යනු ‘නො මරණ’ යන අර්ථයි. **‘සුද්ධස්ස’** යනු ‘නිරපරාධ වූ යන අර්ථයි. **‘පොසස්ස’** යනු ‘සත්ත්වයාට’ යන අර්ථයි. **‘අනංගණස්ස’** යන මෙය ද, ‘නිරපරාධ භාවය’ සඳහා ම කියන ලද්දකි. **‘පච්චෙති’** යනු ‘කළ කර්මයට ගැලපෙන ලෙස විපාකය පෙරළා පැමිණේ’ යන අර්ථයි.
බුදුරජාණන් වහන්සේ මේ ධර්ම දේශනාව ගෙනහැර දක්වා, ජාතකය නිමවා වදාළ සේක. එදා දුබල වෙදා නම්, දේවදත්තයා ය. පණ්ඩිත (නුවණැති) දරුවා වූ කලී, ‘මම ම යැ’යි, බුදුරජාණන් වහන්සේ වදාළ සේක.
**‘අමිත්තහත්‍ථත්‍ථගතා’** යන මේ ගාථා කොටස අයත් ජාතක කථාව බුදුරජාණන් වහන්සේ දෙව්රම් වෙහෙර වැඩ වෙසෙන සේක්, ප්‍රඥා පාරමිතාව නිමිති කොටගෙන වදාළ සේක. එම අවස්ථාවෙහි බුදුරජාණන් වහන්සේ ‘මහණෙනි, තථාගත තෙමේ දැන් පමණක් නොව, පූර්වයේදී ද ප්‍රඥා සම්පන්නයෙක්ව උපාය කුසලතාවයෙන් යුතු, සමතෙක් ව විසී යැයි වදාරා, භික්‍ෂූන්ගේ අයැදුමෙන් මේ අතීත කථාව වදාළ සේක.
පෙර බරණැස් නුවර බඹදත් රජු රාජ්‍යය කරවන කල්හි, බෝසත් තෙමේ කුඩා ගමක කෙළෙඹි පවුලක උපන්නේය. ඉතිරි සියල්ල මීට මුලින් කී ජාතකයෙහි ආ පරිද්දෙන් දත යුතුය. මේ ජාතකයට අනුව වෙදා මළ කල්හි, එතැනට රැස්වුණු මිනිස්සු ‘මේ මිනීමරුවන් පිරිසකැ’යි කියා ඒ දරුවන් උණ කෝටු තබා බැඳ, රජුට දැක්වීම පිණිස බරණැසට ගෙන ගියහ. බෝසත් දරුවා අතරමගදීම, සෙසු දරුවන්ට කථාකොට, ‘තෙපි බිය නොවවු. රජු ඉදිරියට ගිය විටත්, අභීතව, සතුටු මුහුණු ඇතිව සිටිවු. රජතුමා පළමුකොට අපට කථා කරන්නේය. එතැන් සිට ඉතිරි කොටස මම බලා ගන්නෙමැ’යි අවවාද දුන්නේය. සෙසු ළමයි ද බෝසත් දරුවාගේ උපදෙස් පිළිගෙන, කී පරිද්දෙන් කටයුතු කළහ. රජතුමා මේ දරුවන් අභීතව, සතුටු මුහුණු ඇතිව සිටිනු දැක, ‘මොවුහු මිනීමරුවෝ යැ’යි කියා උණදඬු තබා බැඳ මෙහි ගෙනෙන ලද්දාහු වුවත්, ඔවුහු බිය නො වෙති. සතුටු මුහුණුවලින් යුක්ත වෙති. එබැවින් මොවුන්ගේ ශෝක නොවීමට හේතුව කවරේද? ඔවුන්ගෙන්ම ඒ ගැන අසා දැන ගන්නෙමි’යි සිතා මෙසේ පැවසීය.
උණ දඬු තබා බඳිනා ලදුව, සතුරන්ගේ අත්අඩංගුවට පත් වූ නුඹලා ප්‍රසන්න මුහුණු ඇත්තාහු වෙති. තෙපි කුමක් හෙයින් ශෝක නොකරවුද?
මෙහි **‘අමිත්තහත්‍ථත්‍ථගතා’** යනු ‘බෙල්ලෙහි උණ දඬු තබා බැඳගෙන එන්නා වූ ද, සතුරන්ගේ අත්අඩංගුවට පත් වූ’, යන අර්ථයි. **‘තචසාරසසමප්පිතා’** යනු ‘උණ දඬු තබා බඳින ලද බැවින් මෙසේ කියන ලදි. **‘කස්මා’** යනු ‘මෙබඳු විපතකට වැටීත්, තෙපි කුමන කරුණක් නිසා ශෝක නො කරවුදැ’යි විචාරයි යන අර්ථයි.
ඒ අසා බෝසත් දරුවා ප්‍රශ්නයට පිළිතුරු වශයෙන් මෙසේ උත්තර දුන්නේය.
2. ශෝක කිරීමෙන් ද, හැඬීමෙන් ද, මඳ වූ ප්‍රයෝජනයක්වත් නොලැබේමය. ශෝක වන බව, දුක්වන බව, දත් සතුරෝ, එයින් සතුටු වෙති.
3. හොඳ නරක තේරුම් ගතහැකි, නුවණැත්තා යම් හෙයකින් ආපදාවලදී කම්පා නොවේද? එසේ හෙයින් ඔහුගේ වෙනසකට පත් නොවූ, පැරණි මුහුණුම දැක, සතුරෝ දුක් වෙති.
4. මන්ත්‍ර ජප කිරීමෙන් හෝ, සාකච්ඡා මාර්ගයෙන් හෝ, ප්‍රිය වචන කථා කිරීමෙන් හෝ, වන්දි ගෙවීමෙන් හෝ, පරම්පරාවේ වැදගත්කම කියාපෑමෙන් හෝ යන මේ යම් ආකාරයකින් වැඩක් වේ නම්, ඒ ඒ ආකාරයෙන්, එම අවස්ථාවෙහි යත්න දරන්නේය.
5. මවිසින් හෝ අනෙකකු විසින් හෝ මෙකී අර්ථය නොලැබිය හැකි යැයි යම් හෙයකින් දන්නේ නම් ශෝක නොවී ‘තමා කළ දේ බරපතලය. දැන් කුමක් කරම්දැ’යි, ඉවසන්නේය.
මෙහි **‘අත්‍ථො’** යනු ‘යහපතක්’ යන අර්ථයි. **‘පච්චත්‍ථිකා අත්තමනා’** යනු ‘මේ මිනිසා ශෝක වන බව, දුක් වන බව, දැන සතුරෝ සතුටු වෙති. ඔවුන් තුටු කිරීම නම්, නුවණැත්තකු විසින් සිදුකිරීම නො වටී යැ’යි දක්වයි. **‘යතො’** යනු ‘යම් දිනක’, යන අර්ථයි. **‘න වෙධතී’** යනු ත්‍රාසයේ හා බියෙන් හිත කම්පා නොවේ’ යන අර්ථයි. **‘අත්‍ථිවිනච්ඡයඤ්ඤු’** යනු ‘ඒ ඒ යහපත් දෑ සම්බන්ධයෙන් විනිශ්චය කරගැනීමේ දක්‍ෂකම් ඇත්තා’ යන අර්ථයි.
**‘ජප්පෙන’** යනු ‘මන්ත්‍ර ජප කිරීමෙන්’ යන අර්ථයි. **‘මන්තෙන’** යනු ‘නුවණැත්තන් සමග සාකච්ඡා කිරීමෙන්’ යන අර්ථයි. **‘සුභාසිතෙන’** යනු ‘ප්‍රිය වචනයෙන්’ යන අර්ථයි. **‘අනුප්පදානෙන’** යනු ‘අල්ලස් දීමෙන්’, යන අර්ථයි. **‘පවෙණියා’** යනු ‘කුල වංශය ගැන කීමෙන්’, යන අර්ථයි. මින් කියන ලද්දේ මේ අදහසයි. එනම් ‘මහරජතුමනි, පණ්ඩිතයකු විසින් නම්, විපත හටගත් කල්හි, ශෝක නොවිය යුතුය. අවසිහියෙන් කටයුතු නොකළ යුතුය යනුවෙනි. ඉහත කියන ලද කාරණා පහ අතුරෙන්, එකෙකින් හෝ සතුරෝ දිනිය යුතු වෙති. එසේම හැකිනම්, මන්ත්‍ර මතුරා මුව ගොළුකොට හෝ, ඔවුහු ජයගත යුතු වෙති. එය ද නොහැකි වූ නුවණැත්තා විසින්, ඔවුන් සමග සාකච්ඡා කොට කිසියම් උපායකින් ජයගත යුතු වෙති. මිහිරි වචන කථා කිරීමට හැකියාව ඇත්තකු විසින් නම්, එසේ කිරීමෙන් ඔවුහු ජය ගත යුතු වෙති. එයද නොහැකි නම්, විනිසුරුවන්ට අල්ලස් ලබා දී, ඒ මාර්ගයෙන් ජයගත යුතු වෙති. එය ද නොහැකි නම්, කුලවංශය ගැන කියා එනම්, ‘අපි අසවල් පරම්පරාවේ අය වෙමු. අපිත් ඔබත් එකම පරපුරකට අයිති වෙමු. මෙසේ ඔප්පු කළ හැකි නෑ සබඳකම්, කෙතරම් දුර නෑකම් වුවත්, සම්බන්ධ කොට කියා එයින් ජයගත යුතු වෙති’ යන අර්ථයි. **‘යථා යථා’** යනු ‘මේ කරුණු පහ අතුරෙන්, යම් යම් කරුණකින් යම් යම් තැනක දී තමාට යහපතක් වන්නේ නම්, යන අර්ථයි. **‘තථා තථා’** යනු ‘ඒ ඒ කාරණයෙන් ඒ ඒ තැන දී උත්සාහ කරන්නේය, එසේ උත්සාහ දරා සතුරන් ජය ගන්නේ ය’ යන අර්ථයි.
**‘යතො ච ජානෙය්‍ය’** යනු ‘යම්විටෙක දැන ගන්නේ ද? මවිසින් හෝ, අනෙකකු විසින් මින් වැඩක් නො වන්නේ යැයි, එනම් උත්සාහ කොට ද, මිදීමක් ලැබිය නොහැකි නම්, එකල නුවණැති පුරුෂයෙක් නම්, ඔහු ශෝක නොවී වෙහෙසට පත් නොවී ‘මවිසින් පෙර කළ කර්මය බරපතලය. එය ස්ථිරවම වැළැක්විය නොහැකිය. දැන් කුමක් කරන්නදැ’යි, සිතා ඉවසන්නේය.
රජතුමා බෝසත් දරුවාගේ මේ දැහැමි කථාව අසා, ඔවුන්ගේ නඩුව පිරිසිදුව විනිශ්චය කොට බලා, දරුවන් නිදොස් බව දැන බැඳ තිබූ උණ දඬු බැහැර කරවා, බෝසතුන්ට මහත් යසඉසුරු දී, රජුට අර්ථයෙන් ධර්මයෙන් අනුශාසනා කරන ඇමති රත්නයක් බවට පත් කෙළේය. සෙසු දරුවන්ට ද යස ඉසුරු දී සුදුසු තනතුරු ද දුන්නේය.
බුදුරජාණන් වහන්සේ මේ දේශනාව ගෙනහැර දක්වා, ජාතකය නිමවා වදාළ සේක. එදා බරණැස් රජ නම් අනඳ තෙරණුවෝය. දරුවෝ නම් ථෙර, අනුථෙර හිමිවරුය. පණ්ඩිත දරුවා වූ කලී ‘මම ම යැ’යි බුදුහු වදාළහ.
**‘ක්‍යාහං දෙවානමකරං’** යන මේ ගාථා කොටස අයත් ජාතක කථාව බුදුරජාණන් වහන්සේ දෙව්රම් වෙහෙර දී, එක් අකීකරු භික්‍ෂුවක අරබයා වදාළ සේක. මෙහි වර්තමාන කථාවස්තුව ‘මහා මිත්ත වින්‍දක’ ජාතකයෙහි දැක්වේ. මේ මිත්ත වින්‍දකයා වනාහි, මුහුදේ පතිතව අධික ආශාවෙන් යුක්ත වූ බැවින් පෙරටුව ගොස්, නිරයට අයත් සත්ත්වයන් පැසෙන තැනක් වන ‘ඔසුපත්’ නිරය දැක, ‘එය එක් නගරයකැ’යි සිතා, ඒ හැඟීමෙන් එහි පිවිස ‘ඛුර චක්‍රය’ක් ස්පර්ශ කෙළේය. (මෙහි ඛුර චක්‍රය යනු ඉතා තියුණු ලෙස මුවහත් වූ දැළිපිහි වැනි වූ පාරා වළල්ලක ස්වරූපය ඇති ආයුධයකි.) මේ අතර දිව්‍යපුත්‍ර භාවයක් ලබා සිටි බෝසත් තෙමේ, එදින ඔසුපත් නිරයෙහි චාරිකාවක යෙදුනේය. ඔහු දුටු මිත්ත වින්‍දකයා මෙසේ කීය.
යම් හේතුවකින් මාගේ හිස මත පිහිටා, චක්‍රයක් කැරකේ ද? මම දෙවියන්ට කළ වරද කුමක්ද? මවිසින් කිනම් පාපයක් කරන ලදද?
මෙහි **‘ක්‍යාහං දෙවමකරං’** යනු ‘ස්වාමි දේවපුත්‍රය, මම දෙවියන්ට කුමක් නම් කෙළෙම්ද? දෙවිවරු කුමක් නිසා මා පෙළත් ද?’ යන අර්ථයි. **‘කිං පාපං පකතං මයා’** යනු ‘මහත් වූ දුක නිසා වේදනාවෙන් යුක්තව තමා විසින් කළ පාපය නො දන්නා නිසා මෙසේ කීය’ යන අර්ථයි. **‘යං මෙ’** යනු ‘යම් පාපයක් නිසා මගේ හිස මත වේදනා දෙමින් මේ පාරා වළල්ලක් වැනි වූ ආයුධය මගේ හිස මත කරකැවේද?’ යන අර්ථයි. මෙය කුමක්ද? යන අදහසයි.
ඒ අසා බෝසත් දෙවියා මෙසේ කීය.
2. පළිඟු පහය - රිදී පහය - මැණික් පහය - රන් පහය යන මේවා ඉක්මවා කුමන කරුණක් නිසා මෙහි පැමිණියේද?
මෙහි **‘රමණකං’** යනු ‘පළිඟු පහය යි’. **‘දූභකං’** යනු ‘මැණික් පහය’යි. **‘සදා මන්තං’** යනු ‘රිදී පහය’යි. **‘බ්‍රහ්මතරඤ්ච පාසාදං’** යනු රන් පහයයි. **‘කෙනට්ඨෙන’** යනු ‘ඔබ පළිඟු පහය ආදී වූ සිවු ගුණයකින්, අට ගුණයකින්, සොළොස් ගුණයකින්, දෙතිස් ගුණයකින් යුතු වූ දෙවඟනන් ඇති, දෙව්ලෝ අතහැර, ඒ ප්‍රාසාදයන් ඉක්මවා කුමන කරුණක් නිසා, මෙහි පැමිණියේද?’ යන අර්ථයි.
ඉක්බිති මිත්තවින්‍දකයා පිළිතුරු දෙමින් මෙසේ කීය.
3. මෙහි ලා සම්පත් මීට වඩා බොහෝ වන්නේ යැයි, සිතුවෙමි. මෙසේ මේ හැඟීම නිසා, විපතට පත් මා දෙස බලන්න.
මෙහි **‘ඉතො බහුතරා’** යනු ‘මේ සිවු පහයන්හි සම්පත්වලට වඩා වැඩි සම්පත් ඇත්තේය’ යන අර්ථයි.
ඉක්බිති බෝසත් තෙමේ ඔහුට පිළිතුරු වශයෙන් මෙසේ කීය.
4. සතරක් ඇති තැනින්, අටක් ඇති තැනට ගියේය. එතැනින් දහසයක් ඇති තැනටත්, ඉනුත් තිස්දෙකක් ඇති තැනටත් ගියේය. අධික වූ ආශාව නිසා ම චක්‍රය වෙත පැමිණියේය. තෘෂ්ණාවෙන් පීඩිත වූ මිනිසාගේ හිස මත චක්‍රායුධය කැරකේ.
5. යම් කෙනෙක් මතු මතු පිරවීමෙන් නිමාවක් දැකිය නොහැකි වූ විශාල වෙහෙසකට පමුණුවන්නා වූ, ආශාවට ගිජුකම් දක්වත් ද? ඔවුහු හිස මත චක්‍රායුධ දරන්නෝ වෙති.
මෙහි **‘උපරි විසාලා’** යනු ‘මිත්තවින්‍දකය’ මේ තෘෂ්ණාව ඇසුරු කිරීමෙන්, මතු මතු පැතිරීමෙන් විශාලත්වයට පත්වේ. මහසයුර මෙන්, එය පිරවිය නොහැක. රූපාදීන්හි, ඒ ඒ අරමුණු කැමති වන බැවින්, කැමති දෑ පතන බැවින් වෙහෙසට පත් වේ. එබැවින් යම් මනුෂ්‍ය කෙනෙක් මෙබඳු වූ, ඒ තෘෂ්ණාවට අනුව ගිජුකම් දක්වත් ද? නැවත නැවත ගිජුකම නිසා එය ග්‍රහණය කර ගනිත් ද?’ යන අර්ථයි. **‘තෙ හොන්ති චක්කධාරිනො’** යනු ‘ඔවුහු මේ චක්‍රායුධ දරත් යැ’යි දක්වයි.
මිත්තවින්‍දකයා මෙසේ කථා කරමින් සිටිය දී ඔහු පීඩාවට පත් කරමින් හිස මත කැරකෙන චක්‍රය පහතට කිඳා බැස්සේය. එයින්ම මිත්තවින්‍දකයාට කථා කරගත නොහැකි විය. ඉන්පසු දේව පුත්‍රයා තම දෙව්ලොව බලා පෙරළා ගියේය.
බුදුරජාණන් වහන්සේ මේ ධර්ම දේශනාව ගෙනහැර දක්වා, ජාතකය නිමවා වදාළ සේක. එදා මිත්තවින්‍දකයා නම්, මේ අකීකරු භික්‍ෂුව යි. දේවපුත්‍රයා වූ කලී, ‘මම ම යැ’යි බුදුරජාණන් වහන්සේ තමන් වහන්සේ දක්වා වදාළ සේක.
**‘හංසො පලාසමවච’** යන මේ ගාථා කොටස අයත් ජාතක කථාව බුදුරජාණන් වහන්සේ ජේතවනාරාමයේ දී, ක්ලේශ නිග්‍රහයක් අරබයා වදාළ සේක. මෙහි වර්තමාන කථා වස්තුව ‘පඤ්ඤාස’ ජාතකයෙහි දැක්වේ. මෙහිදී බුදුරජාණන් වහන්සේ භික්‍ෂූන් අමතා, ‘මහණෙනි, ක්ලේශයන්ම, සැක කළ යුතුමය. මක්නිසාද යත්, ඉතා කුඩා වූ නුග පැලයක් වුවත්, කලකදී විනාශයක් ඇති කරයි. මේ හේතුව නිසා පැරණි පඬිවරු පවා, සැක කළ යුතු දෑ සැක කළාහු ම යැ’යි, වදාරා මේ අතීත කථාව දේශනා කළ සේක.
පෙර බරණැස් නුවර බඹදත් රජු රාජ්‍යය කරවන කල්හි, බෝසත් තෙමේ ස්වර්ණහංස ජාතියෙහි ඉපිද, නිසිවියට එළඹ ‘චිත්‍රකූට’ පර්වතයෙහි රන් ගුහාවක වෙසෙයි. දිනපතා මේ හංසයා හිමාල පෙදෙසෙහි ඉබේ හටගත් විලෙක, ඉබේ හටගත් හැල් අනුභව කොට ආපසු සිය නවාතැනට පැමිණේ. ඌ ගමනාගමනය කරන මාර්ගයෙහි මහා කෑලගසක් විය. හංසයා කෑම සොයා ගමන් කරන විටත්, ආපසු එන ගමනේදීත්, ඒ කෑල ගස උඩ ගිමන් හැරීම පුරුද්දක් කොට ගත්තේය. මේ කෑල ගසේ රුක් දෙවියෙක් වාසය කරයි. හංසයා ටික කලකදී ම, ඒ දෙවියා සමග මිත්‍ර විය. පසු කලෙක එක් කිරිල්ලියක් කිසියම් නුග ගසෙකින් නුග ඵල අනුභව කොට අවුත්, ඉහත කී කෑල ගස මත හිඳ රුක් දෙබලක් අතර වර්චස් හෙලුවාය. එයින් නුග පැලයක් ටික කලක දීම හට ගත්තේය. ඒ නුග පැලය අඟල් හතරක ප්‍රමාණයට වැඩුණු කල්හි, රතුපැහැති දලු හා කොළවලින් ශෝභමාන විය. දිනක් විඩා හැරීම සඳහා එහි පැමිණි හංස රාජයා ඒ නුග පැලය දැක, රුක්දෙවියා අමතා ‘මිත්‍ර පලාස දේවයිනි, මේ ‘නුග’ නම් වූ ගස් වර්ගය, යම් ගසක් මත පැල වුවහොත්, ටික කලෙකින්ම මුල් ගස වනසා දමන වෘක්‍ෂ විශේෂයකි. එම නිසා මේ නුග පැලයට වැඩෙන්නට ඉඩ නොදෙනු මැනවි. නැතහොත් ඔබේ විමානය විනාශයට පත් වන්නේය. එම නිසා කල් ඇතුවම එය උදුරා ඉවත දමන්න. සැක කටයුතු දේවල් සැමවිටම සැක කළ යුතුම යැ’යි, පලාස දේවතාවාට උපදෙස් දෙමින් මේ ගාථාව කීවේය.
හංසයා පලාස දෙවියාට මෙසේ කීය. ‘යහලුව, නුග ගසක් පැල වී ඇත. ඒ නුග ගස ඔබේ ඇකයෙහි හිඳ, ඔබේ ම මර්මස්ථාන විනාශ කරන්නේය.
මෙහි පළමු පාදය බුද්ධත්වයෙන් අනතුරුව බුදුරදුන් විසින් වදාරන ලද්දකි. **‘පලාසං’** යනු ‘පලාස දෙවියාට ආමන්ත්‍රණය කළ බව’යි. **‘සම්ම’** යනු ‘මිත්‍රය’, යන අර්ථයි. **‘අංකස්මිං’** යනු ‘වෙළපෙහි’ යන අර්ථයි. **‘සො තෙ මම්මානි ඡෙච්ඡති’** යනු ‘ඒ නුග ගස ඔබේ ඇකයෙහි (එනම් නුග ගසෙහි වෙළපෙහි) වැඩුණු සතුරකු මෙන්, ජීවිතය සිඳ දමන්නේ ය’, යන අර්ථයි. මෙහි **‘මම්මානි’** යනු ජීවිත සංස්කාරයෝ ය.
හංසයාගේ මේ වචන අසා සිටියත්, එය ගණනකට නොගත් පලාස දේවතාවා මෙසේ කීය.
2. නුග ගස වැඩේවා! මම එයට මවක මෙන් ද, පියකු මෙන් ද පිහිට වන්නෙමි. එය එසේ වන්නේය.
‘මිතුර, ඔබ නො දන්නෙහිද? මේ නුග පැලය වැඩුනා වේ. යම් සේ මවුපියවරු ළමා කාලයේ දරුවන්ට පිහිට වෙත් ද? මම නුග පැලයට එසේ පිහිට වෙමි. යම් සේ වැඩුණු දරුවෝ පසු කලෙක මහලු දෙමාපියන්ට පිහිට වෙත්ද? එසේ මේ නුග ගස පසුව මට පිහිට වන්නේය’ යන අදහසයි.
ඉක්බිති හංසයා පිළිතුරු වශයෙන් මෙසේ කීය.
3. ඔබ ඇකයෙහි ලා යම් භයානක වූ, කිරි රුකක් වඩයි ද? මේ ගසේ වැසීම මට රුචි නො වේ. එබැවින් ඔබට කිය යුතු දේ කියා, මම යමි.
මෙහි **‘යං ත්‍වං’** යනු ‘යම් හෙයකින් ඔබ බිය ඇතිකරන බැවින් භයානක වූ ‘මේ කිරි ගස සතුරකු මෙන්, ඇකයෙහි ලා වඩයි ද?’ යන අර්ථයි. **‘ආමන්ත ඛො තං’** යනු ‘එබැවින් අපි ඔබ අමතා දැනුම්වත් කොට යමු’ යන අර්ථයි. **‘වුඩ්ඪිමස්ස’** යනු ‘මේ ගසේ වැඩීම, මට රුචි නො වේ’ යන අර්ථයි.
හංස රාජයා දෙවියාට මෙසේ කියා, පියාපත් විදහා ගෙන චිත්‍රකූට පර්වතය බලා පියෑඹීය. එදා සිට ඔහු නැවත එහි නොපැමිණියේය. පසු කලෙක නුග ගස වඩා වර්ධනය විය. එහි එක් වෘක්‍ෂ දේවතාවෙක් ද, අධිගෘහිත විය. නුග ගසේ වැඩීමෙන් කෑල ගස බිඳ වැටුණි. අතුත් සමග දෙව් විමන බිම පතිත විය. දේවතාවා එවිට හංස රජුගේ වචන සිහිපත් කොට, ‘මේ අනාගත බිය ගැන හංස රාජයා මට කීවේය. මම වනාහි, ඔහුගේ වචන අනුව ක්‍රියා නො කෙළෙමැ’යි වැලපෙමින් මෙසේ කීය.
4. දැන් මේ ගස මා බියට පත් කරයි. මහාමේරුව පෙන්වූවාක් මෙන් හංසයා කළ අනතුරු ඇඟවීම, තේරුම් නොගැනීමෙන් මේ මහා බිය මා වෙත පැමිණියේය.
මෙහි **‘ඉදානි ඛො මං භායති’** යනු ‘මේ නුග ගස කුඩා කල මා සතුටුකොට, දැන් මා ත්‍රස්තකොට බිය ගන්වයි’ යන අර්ථයි. **‘මහානෙරුනිදස්සනං’** යනු ‘මහමෙර සේ මහත්කොට කී හංසරජුගේ වචනය අසා, එය තේරුම් නොගෙන, කුඩා කලදීම උදුරා නොදැමීම නිසා යන අර්ථයි. **‘මහා මෙ භයමාගතං’** යනු ‘දැන් මට මේ මහා භය පැමිණියේ යැයි වැලපුණේය’ යන අර්ථයි.
නුග ගස හොඳට ම වැඩුණු විට කෑල ගස මුළුමනින්ම විනාශ වී, කණු කැබැල්ලක් පමණක් ඉතිරි විය. දේවතාවා විමානය සම්පූර්ණයෙන්ම අතහැර දමා අතුරුදහන් විය.
5. යමෙක් වැඩෙනවිට මුල දී, තමාට ආධාර වූ තැනැත්තා කා දමයිද? නුවණැත්තෝ එබන්දකුගේ වැඩීම, අනුමත නොකරති. එබන්දකුගෙන් වන හානිය ගැන සැක කරන නුවණැත්තා, එම කරදරය මුලිනුපුටා දැමීමට උත්සාහ දරන්නේය.

මෙහි **‘කුසලප්පසත්‍ථා’** යනු ‘නුවණැත්තන් විසින් පසස්නා ලදි යන අර්ථයි. **‘සසතෙ’** යනු ‘කයි, විනාශ කරයි’ යන අර්ථයි. **‘පතාරයී’** යනු ‘යත්න දරයි, උත්සාහ කරයි’ යන අර්ථයි. මින් කියන ලද්දේ මේ අර්ථය යි. එනම්, ‘මහණෙනි, වැඩෙන යමෙක් තමාට මුලදී පිහිට වූ අය නසයිද? එබන්දකුගේ වැඩීම පණ්ඩිතයන් විසින් නො පසස්නා ලදි. අභ්‍යන්තර හෝ වේවා, බාහිර හෝ වේවා, ‘මෙයින් මට විපතක් වන්නේ යැ’යි, මෙසේ ඒ උවදුර සම්බන්ධයෙන් සැක කොට පණ්ඩිත වූ නුවණැත්තා, එය මුලිනුපුටා දැමීමට උත්සාහ දරයි’ යන අර්ථයි.
බුදුරජාණන් වහන්සේ මේ ධර්ම දේශනාව ගෙනහැර දක්වා, සත්‍යය ප්‍රකාශකොට ජාතකය නිමවා වදාළ සේක. දේශනාව කෙළවර පන්සියයක් භික්‍ෂහු රහත් බවට පැමිණියහ. අවසානයේ දී එදා ස්වර්ණහංස ව උපන්නේ ‘මම ම යැ’යි බුදුරජාණන් වහන්සේ වදාළ සේක.
3. අඩ්ඪ වර්‍ගය
**‘එවං භූතස්ස තෙ රාජා’** යන මේ ගාථා කොටස අයත් ජාතක කථා වස්තුව බුදුරජාණන් වහන්සේ දෙව්රම් වෙහෙර වැඩවෙසෙන සේක්, කොසඹෑ නුවර විසූ කලහකාරී භික්‍ෂු පිරිසක් අරබයා වදාළ සේක. පසුව ඒ භික්‍ෂු පිරිස දෙව්රමට විත් බුදුරදුන්ට වැඳ සමාකරවා ගත් කල්හි, බුදුරජාණන් වහන්සේ ඔවුන් අමතා ‘මහණෙනි, ඔබ හැම මාගේ මුඛයෙන් හටගත් ඖරස පුත්‍රයෝ ය. දරුවන් විසින් කිසිදා පියාගේ අවවාද බිඳ දැමීමට නුසුදුසුය. එසේ වුවත් ඔබ හැමදෙනා මාගේ අවවාද නො පිළිපැද්දාහුය. පැරණි පඬිවරු, සිය දෙමාපියන් නසා, රජය පැහැර ගත්, සොරා කැලයේදී අතට පත් වුවත්, සිය දෙමාපියන් දුන් අවවාද බිඳීමට නොහැකි බැවින් සතුරාට අභය දානය දුන්හ’ යි වදාරා මේ අතීත කථා පුවත වදාළ සේක.
මේ ජාතකයෙහි වර්තමාන කථා වස්තුවත්, අතීත කථා වස්තුවත්, යන දෙකම, ‘සංඝභේදක’ ජාතකයෙහි විස්තර වශයෙන් දැක්වේ. ඊට අනුව ඒ ‘දීඝාවු’ කුමාරයා කැලයේ දී තමාගේ උකුල මත වැද හෙව නිදන, බරණැස් රජුගේ කෙස්වැටියෙන් අල්ලාගෙන, ‘දැන් මාගේ දෙමාපියන් ඝාතනය කල සොරා කෑලි දාහතරකට කපා මරණයට පත් කරන්නෙමි’යි කඩුව එසවීය. එකෙණෙහි ම තම මවුපියන් තමාට දුන් අවවාද කුමරුට සිහිපත් විය. ‘ජීවිතය ගියත් මවුපියන්ගේ අවවාද නොබිඳින්නෙමි’යි ඉටා ගත් කුමරු, ‘එහෙත් මොහුට තර්ජනය කරන්නෙමැ’යි සිතා රජුට මෙසේ කීය.
රාජය, මගේ වසඟයට පැමිණ මේ තත්ත්වයට පත්වූ, තට මේ දුකෙන් මිදීමට යම්කිසි හේතුවක් ඇත්නම්, එය කියව.
මෙහි **‘වසෙ මමං’** යනු ‘මගේ වසඟයට පැමිණි’ යන අර්ථයි. ‘පරියායො’ යනු ‘කාරණයකි’ න අර්ථයි.
ඉක්බිති රජතුමා, කුමරුට මෙසේ පැවසීය.
2. පුත, ඔබේ වසඟයට පැමිණ, මේ තත්ත්වයට පත්වූ මට, මේ දුකෙන් මිදීමට කිසිදු හේතුවක් නැත.
මෙහි **‘නො’** යනු නිපාතයක් පමණි. ‘මා මේ දුකෙන් මුදවාලීමට කිසිදු හේතුවක් නැත’ යන අර්ථයි.
අනතුරුව බෝසත් තෙමේ, රජුට මේ අදහස් පැවසීය.
3. මරණ මොහොත ළංවූ විට, සුචරිතය හැර අන් සරණක් නැත. සුභාෂිතය හැර අන් පිහිටක් නැත. ඉන් ධාන්‍ය වූ ධනය වනාහි, ධනය ම පමණි.
4. මට බැන්නේය, මට පහර දුන්නේය, මා පැරදවීය, මාගේ දේ පැහැර ගත්තේ යැයි, යමකු ගැන යම් කෙනෙක් වෛර බඳිත්ද? ඔවුන්ගේ ඒ වෛරය නො සන්සිඳේ.
5. මට බැන්නේය, මට පහර දුන්නේය, මා පැරදවීය, මගේ දේ පැහැර ගත්තේයැයි යමකු ගැන යම් කෙනෙක් වෛර නොබඳිත්ද? ඔවුන්ගේ ඒ වෛරය සන්සිඳේ.
6. මෙලොව වෛරයෙන් වෛරය කිසිකලෙකත් නොසන්සිඳේ. අවෛරයෙන්ම වෛරය සන්සිඳේ. මෙය සදාකාලික දහමකි.
මෙහි **‘නාඤ්ඤං සුචරිතං’** යනු ‘සුචරිතය හැර අන් යමක් නොදකිමි’ යන අර්ථයි. **‘නාඤ්ඤං සුචරිතා’** යන මෙයම පාඨය හෝ විය හැකි ය. මෙහි ‘සුචරිත යැයි ද, සුභාෂිත යැයි ද කියන ලද්දේ මවුපියන් විසින් දෙන ලද අවවාද සඳහාය’ යන අර්ථයි. **‘එවමෙව’** යනු ‘නිරර්ථකය’ යන අර්ථයි. මින් කියන ලද්දේ මේ අදහසයි. එනම් ‘මහරජ, අවවාද අනුශාසනා සංඛ්‍යාත සුචරිතය හා සුභාෂිතය හැර, මරණ මොහොතට ළං වූවකුට පිහිටවන, රැකවරණය දෙන, අන් කිසිවක් නැත. ඉන් අන්‍ය වූ ධනය යන යමක් වේ නම්, එය ධනයම පමණි. එනම් එය නිරර්ථක දෙයක්ම වේ. ඔබ වනාහි, දැන් මට කෝටි ලක්ෂයක පමණ ධනයක් දුන්නත්, ඉන් ජීවිතය නො ලබන්නෙහිය. එබැවින් ධනයට වඩා, සුචරිතයම සුභාෂිතයම උත්තරීතර යැ’යි, දත යුතුය.
සෙසු ගාථාවන්හි අර්ථය සැකෙවින් මෙසේය. ‘මහරජ, යම් කෙනෙක් මොහු මට බැන්නේය. පහර දුන්නේය. මා පැරදවීය. මා සන්තක දේ පැහැර ගත්තේ යැ’යි මෙසේ වෛරය සිත තබා ගනිත්ද, වෛර බැඳ ගනිත්ද? ඔවුන්ගේ ඒ වෛරය නොසන්සිඳේ. යම් කෙනෙක් එසේ වෛර බැඳ නොගනිත්ද? වෛරය සිත්හි තබා නො ගනිත්ද? ඔවුන්ගේ ඒ වෛරය සන්සිඳේ. වෛරයෙන් වෛරය කිසිදා නො සන්සිඳේ. අවෛරයෙන්ම සන්සිඳේ’ යන අර්ථයි. **‘එසධම්මො සනන්තනො’** යනු ‘මෙය පුරාණ දහමකි. බොහෝ කලක සිට පැවතෙන ස්වභාවයකි.’ යන අදහසයි.
මෙසේ කියූ බෝසත් තෙමේ, ‘මහරජ, මම ඔබට ද්වේෂ නොකෙරෙමි. ඔබතුමා මා මරනු මැනවැ’යි කියා, රජුගේ අතෙහි කඩුව තැබීය. එවිට රජතුමා ද ‘පුත, මම ද ඔබට ද්වේෂ නො කෙරෙමි’යි, දිවුරා පොරොන්දු වී, කුමරුත් කැටුව නුවරට ගොස්, ඇමතියන් රැස් කොට ඔවුන්ට කුමරු පෙන්වා, ‘හිතවතුනි, මේ කොසොල් රජුගේ පුත් දීඝාවු කුමාරයාය. මොහු විසින් මට ජීවිත දානය දෙන ලදි. මොහුගෙන් කිසිදු පීඩාවක් නො ලැබීමි’යි කියා, තම දියණිය කුමරුට පාවා දී කුමරු පියසන්තක රාජ්‍යයෙහි පිහිට වීය. එතැන් පටන් මේ දෙදෙනා ම, සමගිව සතුටු සිතින් යුතුව රාජ්‍යය විචාළහ.
බුදුරජාණන් වහන්සේ මේ දම් දෙසුම ගෙනහැර දක්වා, ජාතකය නිමවා වදාළ සේක. එදා දෙමාපියෝ නම්, මෙදා මහාරාජ කුලය (සුද්ධෝදන රජතුමා හා මහාමායා බිසව) ය. දීඝාවු කුමාරයා වූ කලී, ‘මම ම යැ’යි, බුදුරජාණන් වහන්සේ වදාළ සේක.
**‘අගාරා පච්චුජෙතස්ස’** යන මේ ගාථා කොටස අයත් ජාතක කථා වස්තුව බුදුරජාණන් වහන්සේ දෙව්රම් වෙහෙර වැඩවසන සේක්, එක් මහලු භික්‍ෂුවක් අරබයා වදාළ සේක. කිසියම් දිනෙක, ඉහත කී භික්‍ෂුව එක් කුඩා දරුවකු පැවිදිකොට ගත්තේය. ඒ සාමණේරයා තම ගුරුවරයා වන, මහලු භික්‍ෂුවට සකසා උවටැන් කෙළේය. පසුකලෙක කිසියම් අසනීපයක් නිසා කුඩා නම මිය ගියේය. ඔහුගේ මරණය මහලු භික්‍ෂුවට ඉවසුම් නොදෙන්නක් විය. මහත් වූ ශෝකයෙන් පෙළුණු මහලු භික්‍ෂුව, හඬ නගා වැළපෙමින් ඒ මේ අත යයි. ඔහුගේ හිත හදන්නට සෙසු භික්‍ෂූහු උත්සාහ ගත් නමුත්, එය නොහැකි වූහ. දම් සභාවෙහි රැස් වූ භික්‍ෂූහු ඒ ගැන සාකච්ඡා කරමින් හුන්හ. එතැනට වැඩි බුදුරජාණන් වහන්සේ භික්‍ෂූන් අමතා මහණෙනි, තෙපි කුමක් සම්බන්ධයෙන් සාකච්ඡා කරන්නාහුදැ’යි ඇසූ සේක. එවිට භික්‍ෂූහු, ‘ස්වාමීනි, අසවල් මහලු භික්‍ෂුව සාමණේරයාගේ මරණය ඉවසිය නොහී, වැලපෙමින් ඒ මේ අත ඇවිදියි. ස්වාමීනි, ඒ භික්‍ෂුව මරණානුස්සති භාවනාවෙන් පරිබාහිර වූවෙකැ’යි උත්තර දුන්හ. ‘මහණෙනි, ඔහු දැන් පමණක් නොව පෙර ද එසේ මළගමක් ඉවසාගත නොහී, වැළපෙමින් හැසිරුණේ යැ’යි, වදාළ බුදුරජාණන් වහන්සේ ඒ හා සම්බන්ධ, මේ අතීත කථාව දේශනා කළ සේක.
පෙර බරණැස් නුවර බඹදත් රජු රාජ්‍යය කරවන කල්හි, බෝසත් තෙමේ ශක්‍රයා ව ඉපිද සිටියේය. එකල එක් කසීරට වැසි පුද්ගලයෙක් හිමාල වනයට පිවිස සෘෂි පැවිද්දෙන් පැවිදිව, ඵලවැලින් යැපෙමින් දිවි ගෙවීය. ඔහු කිසියම් දවසක කැලයේ දී මව මළ එක් මුව පොව්වකු දැක, ඌ අසපුවට ගෙනැවිත් ආහාර කවා පෝෂණය කෙළේය. මුව පැටියා ද ඉතා රූපසම්පන්න ව සෞභාග්‍යයෙන් යුතුව වැඩුණේය. තාපසයා ඌ තමාගේ පුත් තනතුරෙහි ලා කටයුතු කරයි. කිසියම් දවසක පමණ ඉක්මවා තණකොළ කෑ මුවපොව්වා, ඒවා දිරවාගත නොහැකි වී, එයින්ම මරණයට පත්විය. ඒ දුටු තාපසයා ‘මගේ පුතා මළේ යැ’යි, කියමින් වැලපෙමින් ඒ මේ අත හැසිරුණේය. එකල සක්දෙව් රජ ලොව පිරික්සා බලනුයේ, ඉහත කී වැළපෙන තවුසා දුටුවේය. දුකෙන් පෙළෙන ඔහු සංවේගයට පත්කිරීමට කල්පනා කළ ශක්‍රයා වහා අවුත් අහසෙහි සිට මෙසේ පැවසීය.
මළගිය කෙනකු වෙනුවෙන් ශෝක කිරීමක් වේ නම්, එය ගිහිගෙයින් වෙන් වී අනගාරික වූ ශ්‍රමණයකුට නුසුදුසුයි. ශක්‍රයාගේ ඒ කියමන ඇසූ තවුසා, මෙසේ කීය.
2. ශක්‍රය, ඒකාන්තයෙන් එකට විසීමෙන් මිනිසකුගේ ද, මුවකුගේ ද හදවත්හි ප්‍රේමය ඇති වේ. එබැවින් ශෝක නොකර ඉන්නට නො පිළිවන.
මෙහි **‘න තං සත්තා’** යනු ‘ප්‍රේමය මිනිස් වුවත්, තිරිසන් වුවත්, ශෝක නොකර ඉන්නට නො පිළිවන. එබැවින් මම ශෝක කරමි’ යන අර්ථයි.
ඒ පිළිතුරෙන් පසු ශක්‍රයා මෙසේ පැවසීය.
3. මළ තැනැත්තාට ද මැරෙන්නාට ද යම් උදවිය හඬති. වැලපෙති. සෘෂිය, එබැවින් නුඹ නො හඬව. සත්පුරුෂයෝ ‘හැඬීම හිස් වැඩෙකැ’යි කියති.
4. බමුණ, ඒකාන්තයෙන් හැඬීමෙන් මළ තැනැත්තා නැවත පණ ලබා නම්, අපි සියලුදෙනා එක්ව, ඔවුනොවුන්ගේ නෑයින් වෙනුවෙන් හඬමු.
මෙහි **‘මරිස්සං’** යනු ‘යමෙක් දැන් මැරෙන්නේ ද? ඔහුයි’ **‘ලපන්ති ච’** යනු ‘වැලපෙති’ යන අර්ථයි. මින් කියන ලද්දේ මෙයයි. එනම්, ලොව යම් කෙනෙක් මළවුන් හා මැරෙනවුන් උදෙසා හඬද්ද? වැළපෙද්ද? ඔවුන්ගේ කඳුළු වියැළෙන දවසක් නැත. මක්නිසාද? මැරෙන අය සදාකාලික ව ඇති නිසාය. එබැවින් ‘සෘෂිය, නුඹ නො හඬව’ කුමක් නිසාද? සත්පුරුෂයන් ‘හැඬීම හිස් දෙයකැ’යි කියන ලද බැවිනි. බුද්ධාදීහු ‘හැඬීම හිස් ක්‍රියාවෙකැ’යි කියති. **‘මතො පෙතො’** යනු ‘යමෙක් මළේ නම්, ඔහුට ‘ප්‍රේත’ යැකි කියනු ලැබේ. ඉදින් හැඬීම නිසා ඒ මළ තැනැත්තා මළවුන්ගෙන් නැගිටින්නේ නම්, එසේ ඇති කල්හි, කුමක් නිසා උත්සාහ නොකොට ඉවත්ව යමුද? එබැවින් සියලුදෙනා ම එකට එක්ව ඔවුනොවුන්ගේ නෑයින් වෙනුවෙන් හඬමු. යම් හෙයකින් හැඬීම කරණ කොටගෙන ඔවුහු මළවුන්ගෙන් නො නැගිටිත් නම්, හඬන්නාගේ මෝඩකම ම ඉන් ප්‍රකට වේ.’ යන අර්ථයි.
මෙසේ ශක්‍රයා දිගින් දිගට ම කරුණු කියන විට තාපසයා හැඬීමෙහි නිරර්ථක බව තේරුම් ගත්තේය. අනතුරුව ශක්‍රයාට ස්තුති කරමින් තාපසතුමා මෙසේ කීය.
5. ගිතෙල් ඉසින ලද ගින්නක් දිය ඉස නිවන්නාක් මෙන්, දැවෙන මාගේ සියලු පීඩාවන් නිවා දැමීය.
6. ශෝකයෙන් පීඩිත වූ මාගේ පුත්‍ර ශෝකය, යමෙක් දුරු කෙළේද? ඔහු මාගේ හදවතෙහි ඇනී තිබූ ශෝක නමැති හුල ද, උදුරා දැමීය.
7. සක්රජුනි, ඒ මම ඔබට ඇහුම්කන් දී, උදුරන ලද හුල් ඇත්තේ වෙමි. ශෝකය පහ කෙළෙමි. නො කැළඹෙම්, දුක් නො වෙම්, නො හඬමි.
මෙහි **‘යමාසි’** යනු ‘යමක් මා තුළ වීද?’ යන අර්ථයි. **‘හදයනිස්සිතං’** යනු ‘හදවතෙහි පවතින’, යන අර්ථයි. **‘අපානුදි’** යනු ‘බැහැර කෙළේය’ මෙසේ ශක්‍ර තෙමේ තවුසාට අවවාද දී, සිය දෙව්ලොව බලා පෙරළා ගියේය.
බුදුරජාණන් වහන්සේ මේ ධර්ම දේශනාව ගෙනහැර දක්වා, ජාතකය නිමවා වදාළ සේක. එදා තාපසයා නම්, මේ මහලු භික්‍ෂුවය. මුවා නම්, සාමණේරයාය. සක්දෙවිඳු වූ කලී, ‘මම ම යැ’යි, බුදුරජාණන් වහන්සේ, තමන් වහන්සේ දක්වා වදාළ සේක.
**‘කුහිං ගතා කත්‍ථ ගතා’** යන මේ ගාථා කොටස අයත් ජාතක කථාව බුදුරජාණන් වහන්සේ වේළුවනාරාමයෙහි වැඩවෙසෙන සේක්, අජාසත් රජු අරබයා වදාළ සේක. මෙහි වර්තමාන කථා වස්තුව මීට පෙර ‘ථූස’ ජාතකයෙහි විස්තර කරන ලදි. මේ ජාතකයට අනුව බුදුරදුන් දම් දෙසද්දී අජාසත් රජතුමා විටෙක තම පුතා සමග සෙල්ලම් කරයි. තවත් විටෙක බණ අසයි. මේ බව දුටු බුදුරජාණන් වහන්සේ ‘කවදා හෝ මේ දරුවා නිසා රජුට බිය උපදවන්නේ යැ’යි දැන, ‘මහරජතුමනි, පැරණි රජවරු සැක කළ යුතු අවස්ථාවන්හි සැක කොට සිය පුතාට, ‘මා මියගිය කල්හි, ආදාහනයෙන් පසුව ඇවිත් රාජ්‍යය බාරගන්න යැ’යි කියා, ඔහු සිය රාජ්‍යයෙන් බැහැරකොට තැබූහ’යි වදාරා මේ අතීත කථාව දේශනා කළ සේක.
පෙර බරණැස් නුවර බඹදත් රජු රාජ්‍යය කරවන කල්හි, අප බෝසත් තෙමේ තක්‍ෂිලාවෙහි බමුණු කුලයක ඉපිද, දිසාපාමොක් ආචාර්යවරයා බවට පත්විය. ඔහු ළඟ බොහෝ දරුවෝ උගනිති. ඒ අතර බරණැස් රජුගේ පුත්‍රයා වන ‘යව’ කුමාරයා ද ශිල්ප උගනිති. සියලු ශිල්පශාස්ත්‍ර උගෙන අවසන් කළ කුමරු නිසි අනුයෝග ආචාර්යවරයාට දී සිය රට බලා යාමට අවසර ඉල්ලීය. අංග විද්‍යාවෙහි කෙළ පැමිණි ගුරුතුමා කුමරා පරීක්‍ෂා කොට බලා, ‘කවදා නමුත් මොහුට මොහුගේ පුතාගෙන් අනතුරක් වන්නේය. එබැවින් එය දුරු කරන්නෙමි’යි සිතා ගමනට අවසර නොදුන්නේය. අනතුරුව කුමරු බේරා ගැනීමට ඇදුරුතුමා කිසියම් උපායක් කල්පනා කරන්නට පටන් ගත්තේය. මේ ඇදුරුතුමාට අශ්වයෙක් සිටී. ඇදුරුතුමා උගේ කකුලේ ඇති තුවාලයක් නිසා, ඌ මඩුවක් ඇතුළේ තබාගෙන උවටැන් කරවයි. මේ මඩුව සමීපයෙහි එක් ළිඳක් විය. මඩුව තුළ හුන් එක් මී පැටික්කියක්, සිය ගුළෙන් නික්ම අවුත් අසුගේ තුවාලය කයි. ඇය මේ තුවාලය කා දැමීම දිගින් දිගටම කළාය. අශ්වයා උත්සාහ කළත්, ඇගෙන් මිදීමට අපහසු විය. එක් දවසක් මී පැටික්කිය අවුත් තුවාලය කන්නට පටන් ගත්තාය. වේදනාව ඉවසිය නොහැකි වූ අශ්වයා ඇයට පයින් වෙර යොදා ගැසීය. ඒ පහරින්ම මියගිය මී පැටික්කිය විසි වී ගොස්, අසල තිබූ ළිඳට වැටුණි. මේ අතර අසු බලාගන්නා අස්ගොව්වෝ මීපැටික්කිය දින කිහිපයකින් දක්නට නොලැබුණු බැවින්, ‘ඇය කොහි ගියාදැ’යි කියමින් ඔවුනොවුන් සමග කථා කරමින් හුන්හ.
මේ කාරණය තත් වූ පරිද්දෙන් දැනගත්, දිසාපාමොක් ඇදුරුතුමා ‘මේ අස්ගොව්වෝ මී පැටික්කිය කොහි ගියාදැ’යි ප්‍රශ්න කරති. ඇයට වූ දේ මම පමණක් දනිමි’යි සිතා ඒ කාරණය නිමිති කොටගෙන ගාථාවක් රචනා කොට එය රාජකුමාරයාට පාඩම් කරගැනීමට දුන්නේය. එයින් නොනැවතුණු ඇදුරුතුමා, තවත් උපායක් සොයමින් කල් හැරියේය. මේ අතර තුවාලය සුවපත් ව අශ්වයා දිනක් අසල තිබූ යව (බාර්ලි) වත්තක් සමීපයට ගොස් යව කන්නට සිතා වැටේ කපොල්ලකින් ඔලුව ඇතුලට දැමීය. ඒ දුටු ඇදුරුතුමා එය නිමිති කොට, තවත් ගාථාවක් රචනා කොට, එය ද පාඩම් කරගැනීම සඳහා කුමරුට දුන්නේය. ඊට අමතරව තමන්ගේම ප්‍රඥා මහිමයෙන් තවත් ගාථාවක් පද බැඳ, එය ද කුමරුට දී ‘පුත, නුඹ රජයෙහි පිහිටා දරුවන් ද ලැබ, පළමු පුත්‍රයාට සොළොස් වයස වන සමයේ දී කිසියම් දිනෙක ඔබට සැඳෑ කාලයක නාන්න යන්නට සිදුවුවහොත් නාන පොකුණට ගොස්, එහි පඩිපෙළ මුදුනේ සිට, මා දුන් පළමු ගාථාව කියමින් ගමන් කරන්නැ’යි කියා ඇදුරුතුමා උපසේ දුන්නේය. තවද කිසියම් දවසක ස්වකීය සිරියහන් ගබඩාවට යන්නට සිතා උඩුමහල් තලයට ගොඩවෙන තැන දී සැකයක් ඇති වුවහොත්, එහි පියගැටපෙළ මුලසිට මේ ගාථාව කියමින් ගමන් කරන්නැ’යි කියා ඒ සඳහා මේ දෙවන ගාථාව කටපාඩම් කොට තබාගත යුතුයැ’යි ඇදුරුතුමා කුමරුට උපදෙස් දුන්නේය. එයින් ද නො නැවතුණු ඇදුරුතුමා ‘පුත, යහන්ගැබට ඇතුළු වන්නට සූදානම් වන විටෙක දී සැකයක් ඇති වුවහොත්, පියගැට පෙළේ මුදුන්පඩිය මත සිට, ඔබට ද ඇති තෙවන ගාථාව ගායනා කරන්න. එසේ ගායනා කරමින් යහන් ගැබ වෙත පිය නගන්නැ’යි කුමරුට උපදෙස් ලබා දී, සිය රට බලා යන්නට අවසර දුන්නේය.
මෙසේ සිය රටට පැමිණි රාජ කුමාරයා පියරජු සතුටු කොට යුවරජ තනතුර ද ලබාගෙන, රාජ්‍ය කටයුතුවල නිරත වුණි. පසුකලෙක පියරජුගේ ඇවෑමෙන් යුවරජ, මහරජතුමා බවට පත්විය. කලක දී ඔහුට පුතෙක් ද ලැබුණි. පුත් කුමරුට, වයස දහසය වන විට රාජ්‍යයට ලෝභ සිතක් ඇතිවිය. ඒ නිසාම රාජ කුමාරයා තම පියරජු මරා, රාජ්‍යය පැහැර ගන්නට සිතුවේය. එසේ සිතා තමාගේ ආරක්ෂක පුරුෂයන් වෙත ගිය කුමරු ඔවුන් අමතා ‘හිතවතුනි, මගේ පියා තවම තරුණය. ඔහු මැරෙනතෙක් ඔහුගේ ආදාහනය සිදුවනතෙක්, බලා සිටියොත්, මම මහල්ලෙක් වන්නෙමි. නාකි වූ පසු ලැබෙන රජ සැපතින් කවර ප්‍රයෝජනයක්දැ’යි කීවේය. ඒ ඇසූ ආරක්ෂක පුරුෂයෝ ‘කුමරුනි, අපට පසල් දනව්වකට ගොස් සොරකම්කොට අවශ්‍ය දෑ සපයා ගෙන, රාජ්‍යයක් ගොඩනැගීම, කිසිදා කළ නොහැක්කකි. එබැවින් කුමන හෝ උපායකින්, පියරජු මරා රාජ්‍යය ගනු මැනවැ’යි කුමරුට උපදෙස් දුන්හ. ආරක්‍ෂකයින්ගේ උපදෙස් අකුරට ම ක්‍රියා කිරීමට තීරණය කරගත් රාජ කුමාරයා පියරජු ඝාතනය කිරීමට මාන බලමින් සිටියේය. මේ අතර කිසියම් දිනක රජතුමා, නාන්නට අවශ්‍ය වූ බැවින් රජමාලිගය සමීපයේ ඇති, පොකුණ වෙත යන්නට තීරණය කර ගත්තේය. රජුගේ සාමාන්‍ය සිරිත නම්, ස්නානයට මඟුල් පොකුණට යාමයි. එහෙත් සැඳෑ කලෙක වුවහොත් මාලිගය සමීපයේ වූ පොකුණෙන් ස්නානය කිරීම රජතුමා පුරුද්දක් කොට ගත්තේය. රජු මේ සැන්දෑවේ නාන්නට සූදානම් වන බව දැනගත් රාජකුමාරයා, තමාගේ මනදොළ මුදුන්පත් කරගැනීමට අදිටන්කොට ගෙන, කඩුවක් ද අතෙහි දරා ‘මෙහිදී රජු මරා දමන්නෙමි’යි සිතා, පොකුණ සමීපයෙහි සැඟවී සිටියේය. රාජ මාලිගයෙහි ‘මූසිකා’ නමින් දාසියක් වූවාය. රජතුමා ඇයට කථාකොට ‘මම තව ටිකෙකින් ස්නානය සඳහා පැමිණෙන්නෙමි. නුඹ ගොස් පොකුණ අවට පිරිසිදු කරව’යි කියා, දාසිය පිටත්කොට හැරියේය. අණ ලද සැණින් එහි ගිය මූසිකා නම් වූ දාසිය, පොකුණ අවට පිරිසිදු කරගෙන යනවිට, සැඟව සිටි කුමරුන් දැක්කාය. එවිට ‘තමාගේ මේ ක්‍රියාව ප්‍රකට වේ යැ’යි, යන බියෙන් කුමරු වෙව්ලන්නට පටන් ගත්තේය. එම හේතුවෙන් ඉදිරියට පැන ගත් කුමරු, කඩුව ඇද එයින් දාසියට පහර දී ඇය දෙකට කපා, පොකුණෙහිම ගිල්වීය. මේ අතර රජතුමා නාන්නට එතැනට එමින් සිටියේය. රජු සමග පැමිණි පරිවාර ආරක්ෂක පුරුෂයෝ, ‘පොකුණ පිරිසිදු කිරීමට මෙහි පැමිණි මූසිකාව කොහිදැ’යි, කොතැනට ගියාදැ’යි ප්‍රශ්න කරමින් පොකුණ සමීපයේ සිටියහ. රාජපුරුෂයන් විසින් කියන ලද ‘මූසිකා’ යන වචනය ශ්‍රවණය කළ රජතුමාට, ඔහු පාඩම් කළ ගාථා අතුරෙන් පළමුවැන්න සිහිපත් විය. එබැවින් පොකුණුතෙර සිට රජතුමා එය මෙසේ පැවසීය.
ජනයා මූසිකා කොහි ගියාද? කොහි ගියාදැ’යි කථා කරයි. මැරුණු මූසිකාව ළිඳ තුළ යැයි, මම එකහෙළා දනිමි.

මෙහි **‘කුහිං ගතා කත්‍ථගතා’** යන වාක්‍ය දෙක එක හා සමානය. **‘ඉති ලාලප්පති’** යනු ‘මෙසේ දොඩයි’ යන අර්ථයි. මෙසේ මේ ගාථාව නො දන්නා ජනයා ‘මූසිකා දාසිය කොහි ගියාදැ’යි, ඒ ගැන කථා කරයි. ‘කුමරා විසින් මූසිකාව දෙකට කපා පොකුණට හෙළන ලද බව මම එකහෙළා දනිමි’යි, යන අදහස, ඒ ගැන කිසිත් නොදත් රජුගේ කියමනෙන් පැහැදිලි වෙයි.
මේ අතර ‘තමා කළ කර්මය පියරජු විසින් තේරුම් ගන්නා ලදැ’යි බියට පත් කුමාරයා, වහා හුන් තැනින් පලා ගියේය. ස්වකීය ආරක්ෂක පුරුෂයන් වෙත දිවැගිය රාජකුමාරයා, ඔවුන්ට සිදුවූ සියලු දේ නොවළහා පැවසීය. ඒ මොහොතේදී වික්‍ෂිප්ත වූ රාජ පුරුෂයෝ කිසිත් නො කියා සිට, දින හත අටකට පසු කුමරුට කථාකොට, ‘කුමරුවනි, ඉදින් ඔබේ ක්‍රියාව රජ දැනගත්තේ නම්, කිසිසේත් නිශ්ශබ්ද ව නොසිටී. රජුගේ කියමන, තර්කානුසාරයෙන් ගොතා ගත් එකක් විය යුතුය. එබැවින් කෙසේ හෝ රජු අවසන් කරනු මැනවැ’යි, උපදෙස්දුන්හ. ඒ උපදේශයෙන් නැවත ශක්තිමත් වූ රාජ කුමාරයා, පසුදිනෙක කඩුව ද අතෙහි තබාගෙන රාත්‍රී රජතුමා යහන් ගැබට පිවිසීම සඳහා උඩු මහලට නගින පියගැට පෙළ සමීපයට පැමිණෙන තෙක්, පුල පුලා බලා සිටියේය. කුමරුගේ අදහස පඩිපෙළ මුලදී ම, රජුට පහර දීමටයි. රජතුමා පැමිණෙන තෙක් කුමරු ඒ මේ අත ඇවිදිමින්, නො ඉවසිල්ලෙන් බලා සිටියේය. මේ අතර උඩුමහල් තලයට යන්නට සිතා, පියගැටපෙළ වෙතට පැමිණෙන රජුගේ සිත්හි, සැකයක් උපනි. වහා සිය ගුරුතුමා උගන්වන ලද ගාථාව සිහිපත් කළ රජතුමා, එය මෙසේ පැවසීය.
2. කොටළුවකු මෙන් ඒ මේ අත බලමින් යම් කාරණයකට පසුබසීද? ළිඳෙහි මූසිකාව මරා දමා, යව (රජු වන මා) කා දමන්නට කැමැත්තෙහිද?
මේ ගාථාව දක්වන අදහස මෙසේය. ‘යම් හෙයකින් නුඹ යම් යම් ආකාරයකින් පහර දීමට අවකාශ සොයමින්, කොටළුවකු මෙන් පසු බසිහිද? ඒ අයුරෙන්ම මම එය දනිමි. පෙර දා මූසිකා නම් වූ දාසිය මරා පොකුණෙහි දමා, යව රජු වන මා කා දමන්නට කැමැත්තෙහිද?’ යනුවෙනි. කිසිත් නො දැන කී, රජුගේ මේ ගාථාවෙන් ඉහත කී අදහස අර්ථවත් වේ.
රාජ කුමාරයාද ‘පියතුමා විසින් මම තේරුම් ගන්නා ලද්දෙමැ’යි, අතිශයින් බියට පත්වී පලා ගියේය. අඩ මසකට පසු නැවත වතාවක් රජු මරණයට පත් කිරීමට උපක්‍රමයක් කල්පනා කොට දිගටි දණ්ඩක කෙළවරේ සවිකළ යකඩ බෝලයක් අතැතිව උඩුමහල් තලයෙහි රජුගේ යහන් ගැබටත්, පියගැට පෙළෙහි මුදුනටත්, අතර ඒ සමීපයේ පිහිටි බැම්මක එල්ලීගෙන, රජු යහන්ගැබට පැමිණෙන තෙක්, බලා සිටියේය. මේ අතර රාත්‍රියෙහි සැතපීමට තීරණය කළ රජතුමා, පියගැටපෙළ සමීපයට පැමිණියේය. පියගැටපෙළ නගින්නට ආරම්භ කිරීමත් සමග සැකයක් ඇති වූ බැවින්, රජතුමා තෙවන ගාථාවත් ගායනය කරමින්ම සෝපානය මුදුනට නැග්ගේය. තෙවන ගාථාව මෙසේය.
3. මෝඩය, තෝ ළදරුවෙකි. උපතින් පළමු වයසෙහි සිටි බාලයෙකි. දිග දණ්ඩක් ගෙන පහරදීමට බලා සිටින තට ජීවත්වීමට ඉඩ නො දෙමි.

**‘පඨමුප්පතිතො’** යනු ‘උපතින් පළමු වයසින් යුක්ත වූ, බාල වියේ සිටි’ යන අර්ථයි. **‘සුසූ’** යනු ‘තරුණ’ යන අර්ථයි. **‘දීඝං’** යනු දිග දණ්ඩක සවි කළ ආයුධය, යන අර්ථයි. මේ ගාථාව දක්වන අදහස මෙසේය. ‘මෝඩය, තෝ තගේ ආයු, පරිභෝග කිරීමට ඉඩ නො ලබන්නෙහිය. මම දැන් නිර්ලජ්ජිත වූ තට, ජීවත් වීමට ඉඩ නොදෙන්නෙමි. තා මරවා කෑලිවලට කපා හුල්වල ගස්සවන්නෙමි’ යනුවෙනි. කුමරාට තර්ජනය කරමින් කියන ලද ගාථාවක් වුවත්, රජු විසින් මෙය කියන ලද්දේ, කුමරාගේ කියා ගැන කිසිත් නොදැනය. (ගුරුවරයා උගන්වා තිබූ බැවිනි.)
කුමරාට එදින පලා යා ගත නොහැකි විය. එබැවින් ‘දේවයිනි, මට ජීවිත දානය දෙනු මැනවැ’යි රජුගේ පාමුල, කුමරා වැදහොත්තේය. එවිට කාරණය මැනවින් තේරුම් ගත් රජතුමා, තම පුතාට තර්ජනය කොට මාංචුවලින් දෑත් බැඳ, බන්‍ධනාගාරයෙහි දම්මවා, එතැනින් පිටත්ව ගොස් සේසත යට වූ අලංකෘත රාජාසනයෙහි වාඩි වී, ‘අපගේ ආචාර්ය වූ දිසාපාමොක් බ්‍රාහ්මණතුමා, මට මේ උවදුර ඇතිවන බව කල්තියා දැන, මේ ගාථා තුන ඉගැන්වූයේ යැ’යි, තුටු පහටුව උදන් අනමින්, මෙසේ පැවසීය.
4. පුතා විසින් මම මරණයට සමීප කරන ලද්දෙමි. දේව බලයකින් හෝ, අංගසම පුත්‍රයාගේ හොඳකම නිසා හෝ, නොව මේ ගාථා නිසාම, මරණයෙන් මිදුණෙමි.
5. උසස්-පහත්-මධ්‍යම යන සියල්ල අසා, දැන උගත යුතුය. ඒ හැම දෙයකම අර්ථය දැනගත යුතුය. එහෙත් ඒ සියල්ල පාවිච්චි නොකළ යුතුය. යම්කලෙක ඒ උගත් දේ, යහපත සලසා ද? (කවදා හෝ) එබඳු කාලයක් පැමිණේ.
මෙහි **‘නාන්තලික්ඛභවනෙන’** යනු ‘අන්තරීක්‍ෂ භවනය සඳහා කියන ලදි. මම අද දෙව් විමනකට, අන්තරීක්‍ෂ භවනයකට ගොඩවූයේ නැත. එබැවින් අද දින අන්තරීක්‍ෂ භවනය කරණකොට ගෙන, මරණයෙන් මිදුණේ නොවෙමි’ යන අර්ථයි. **‘නාඞ්ගපුත්තසිරෙන වා’** යනු ‘අංගසම පුතා නිසා නො මිදුණෙමි’ යන අර්ථයි. **‘පුත්තෙන හි පට්ඨයිතො’** යනු ‘මම වනාහි, මගේම පුතා විසින් අද මරණයට සමීප කරන ලද්දේ වෙමි’ යන අර්ථයි. **‘සීලොකෙහි පමොචිතො’** යනු ‘ඒ මම මගේම ගුරුතුමා විසින් රචනාකොට දෙන ලද, ගාථා කරණකොට ගෙන මිදුණේ වෙමි.’ යන අර්ථයි.
**‘සුතං’** යනු ‘උගත් දෑ’ යන අර්ථයි. **‘අධීයෙථ’** යනු ‘ඉගෙන ගන්නේය, හික්මෙන්නේ ය’ යන අර්ථයි. **‘හීනමුක්කට්ඨමජ්ඣිම’** යනු ‘උසස්-පහත්-මධ්‍යම යන මේ සියල්ල උගත යුතුම යැ’යි දක්වයි. **‘න ච සබ්බ පයොජයෙ’ **යනු ‘පහත් හෝ, මධ්‍යම හෝ මන්ත්‍ර හා ශිල්ප ප්‍රයෝජනයට නොගත යුතුය. උතුම් දේ පමණක් ප්‍රයෝජනයට ගත යුතුය’ යන අර්ථයි. **‘යත්‍ථ අත්‍ථාවහං සුකං’** යනු ‘මහෞෂධ පඬිතුමාගේ කුඹල් වැඩ මෙන්, උගත් ශිල්පයෙන් කිසියම් ප්‍රයෝජනයක් වේද? එවැනි කාලයක් එළඹේ ම ය’ යන අදහසයි.
පසුකලෙක රජතුමා මිය ගියේය. අනතුරුව කුමාරයා රජබවට පත්විය. බුදුහු මේ ධර්මදේශනාව ගෙනහැර දක්වා, ජාතකය නිමවා වදාළ සේක. එදා දිසාපාමොක් ඇදුරුතුමා වූයේ මම ම යැ’යි බුදුහු වදාළහ.
**‘සබ්බං භණ්ඩං’** යන මේ ගාථා කොටස අයත් ජාතක කථාව බුදුරජාණන් වහන්සේ දෙව්රම් වෙහෙර වැඩවෙසෙන සේක්, ගිහි කල බිරිය විසින් පොළඹවන ලද භික්‍ෂුවක අරබයා වදාළ සේක. බුදුරදුන් හමුවේදී, ඒ භික්‍ෂුව විසින්ම ‘ස්වාමීනි, මා මහණකමට කළකිුරණේ මාගේ ගිහි කල භාර්යාව නිසා යැ’යි කී කල්හි, බුදුරජාණන් වහන්සේ, ‘මහණ, ඔය ස්ත්‍රිය ඔබට අනර්ථය සිදුකෙළේ දැන් පමණක් නොවේ. පෙර ද ඔබ ඇය නිසා කඩුපතින් ගෙල සිඳගත්තෙහි යැ’යි වදාරා සෙසු භික්‍ෂූන්ගේ අයැදුමෙන්, මේ අතීත කථා පුවත දේශනා කොට වදාළ සේක.
පෙර බරණැස් නුවර බඹදත් රජු රාජ්‍යය කරවන කල්හි, බෝසත් තෙමේ ශක්‍ර ව උපන්නේය. එකල බරණැස් නුවර වැසි එක් බ්‍රාහ්මණ තරුණයෙක් තක්‍ෂිලාවට ගොස් එහි දී සියලු ශිල්ප උගෙන දුනු ශිල්පයෙහි කෙළ පැමිණ නිමාවට පත්වී ‘චුල්ල ධනුග්ගහ පණ්ඩිතයා යැ’යි ප්‍රසිද්ධ විය. ඔහුගේ ආචාර්යතුමා කිසියම් දවසක ‘මේ තරුණයා මා වැනිම දක්‍ෂයෙකි. සියලු ශිල්ප මා මෙන් ම උගත්තේය. එබැවින් මොහුට මාගේ දියණිය පාවා දිය යුතු යැ’යි කල්පනාකොට එසේ කෙළේය. මේ බමුණු කුමරාද ඇයත් රැගෙන බරණැසට යනු සඳහා ගුරුතුමාගෙන් අවසර ද ගෙන මගට පිළිපන්නේය. මේ ගමනේ දී දිගු කැලෑබද ප්‍රදේශ දෙකක් පසුකළ යුතු විය. මෙසේ මහමග ගමන් කරන මේ තරුණ යුවල පළමුවන කැලෑබද ප්‍රදේශය ආසන්නයේ ම ඇති ගමට පැමිණියහ. මේ කැලෑ ප්‍රදේශයේ ඉතා දරුණු චණ්ඩ හස්තිරාජයෙක් වෙසේ. ඌ ඒ මුළු පළාතම වනසයි. එබැවින් කිසිකෙනෙක් ඒ මගින් ගමන් කරන්නට එඩිතර නොවෙති. චුල්ල ධනුග්ගහ පඬිතුමා ඒ කැලෑ පෙදෙසට ළංවනවිට, ගමේ මිනිස්සු චණ්ඩි හස්තිරාජයා සහ උගේ කෙරුවාවන් ගැන කියා, ඔවුන් වළක්වන්නට උත්සාහ ගත්හ. එහෙත් ඒ කිසිවක් ගණනකට නොගත් බමුණු කුමරා, සිය බිරිය ද කැටුව කැලෑ මගට පිවිසුණේය. කැලෑ මගේ මැදක් තැන් යනවිට, ඇත් රාජයා හඬ නගා ගෙන ඔවුන් ඉදිරියට පැන්නේය. ධනුග්ගහ කුමරු එකම හීයකින් ඇතුගේ කුම්භස්ථලයට විද්දේය. ඊතලය ඇතා විනිවිද ගොස් උගේ පසුපසින් නිකුත් විය. ඇතා එතැනම මැරී වැටුණේය. මෙසේ ඇතුගෙන් ගැලවුණු ධනුග්ගහ පඬිතුමා, වන පියස කෙළවර කොට, තවත් ගමකට පිවිසුණි. මේ ගමෙන් අනතුරුව ඇත්තේ තවත් විශාල කැලෑ ප්‍රදේශයකි. මේ කැලයෙහි පනහක් පමණ වූ සොරු කණ්ඩායමක් මං පැහැරීම් කරති. මෙකී ගමේ මිනිස්සු ද ධනුග්ගහ කුමාරයාත් එම කුමාරියත් දැක, වහා ළඟට අවුත්, මේ කැලෑබද මාර්ගයෙන් නොයන ලෙසත්, කැලෑවේ මංපහරණ සොරුන් වෙසෙන බවත්, ඔවුන් ඉතා බිහිසුණු බවත්, තරුණ යුවලට පැහැදිලි කොට දුන්හ. එහෙත් ඒ කිසිවක් නොසැලකූ ධනුග්ගහ කුමරා බිරියද කැටුව වනයට ඇතුළු විය. ඒ වනගත මාර්ගයෙහි කිසියම් තැනෙක රැස්වූ, ඉහත කී සොරු කන්ඩායම, එක් මුවකු මරා ගින්නෙන් පුලුස්සමින් කකා හුන්හ. අනුක්‍රමයෙන් තරුණ යුවල එතැනට පැමිණියහ.
ඒ දුටු සොරු ‘ස්වර්ණාභරණයෙන් සැරසුණු ඒ යුවල අල්ලා ගන්නෙමු’යි කියා ඊට උත්සාහවත් වූහ. සොර නායකයා අංග ලක්‍ෂණ විද්‍යාවෙහි දක්‍ෂයෙකි. ඔහු කුමරු දුටු පමණින්ම, ‘මේ උථ්තම පුරුෂයෙකි’යි තේරුම් ගත්තේය. එබැවින් තම රැළේ එක ද සොරකුටවත් නැගිටින්නට ඉඩ නොදී, නැවත හිඳගන්නා ලෙස, ඔවුන්ට අතින් සන් කෙළේය. මේ අතර ධනුග්ගහ කුමාරයාද, ගමන් විඩාව නිසාම ගසක් මුල වාඩි වී ‘දැන් දැන් බඩගින්න අධිකය. එබැවින් සොඳුර, ඔබ ගොස් අපට ද එක් මස් පෙත්තක් සොරුන්ගෙන් ඉල්ලාගෙන එව’යි කියා බිරිය සොරුන් වෙත පිටත් කෙළේය. කුමරිය සොරුන් වෙත ගොස්, ඔවුන්ගෙන් එක් මස්පෙත්තක් ඉල්ලුවා ය. එවිට සොර නායකයා ‘මැයගේ ස්වාමියා උතුම් පුරුෂයෙකි. එබැවින් ඔවුන්ට මස් පෙත්තක් දෙව’යි සොරුන් අණ කෙළේය. එවිට සොරු පිළිස්සූ මස් අප විසින් කන ලදි. එබැවින් මෙය ගන්නැ’යි කියා නො පිසූ මස් වැදැල්ලක් කුමරියට දුන්හ. මහත් අභිමානයෙන් යුතු පුරුෂයකු වූ ධනුග්ගහ තරුණයා ‘මට නොපිසූ මස් එවන ලදැ’යි සොරුන් කෙරෙහි කිපුණේය. ඒ දුටු සොරු ‘නුඹ මෙහි සිටින එකම පුරුෂයා කොට සිතහිද? කිමෙක්ද? අපි ගෑණු දැ’යි කියා කලබල වී නැගී සිටියහ. ධනුග්ගහ තරුණයා තම ඉදිරියට සටනට එන ඒ ඒ සොරාට එක එක ඊතලය බැගින් ගෙන, විද මැරීය. මෙසේ සොරු හතළිස් නව දෙනෙක් ඊපහර කා මැරී වැටුණහ. සොර නායකයා විද මැරීම සඳහා ධනුග්ගහ ළඟ ඊයක් නොවීය. ඔහුගේ හිවුරෙහි තිබුණේ ඊතල පනහක් පමණි. ඉන් එකෙකින් ඇතාට විදින ලදි. ඉතිරිව තිබුණේ ඊතල හතළිස් නවයකි. සොරුන් හතළිස් නවදෙනා මරා දමන ලද්දේ, ඒවා උපයෝගී කොට ගෙනය. විද මැරීමට ඊතලයක් නොමැති බැවින් ධනුග්ගහ කුමරු වහා පැන, සොරදෙටුවාට පහර දී, ඔහු බිම හෙළීය. සොරුගේ පපුව මත හිඳගත් ධනුග්ගහ කුමරු සොර දෙටුවාගේ හිස සිඳ දැමීම සඳහා කුමරියගෙන් කඩුව ඉල්ලීය. මීට කලින් එනම් දුන්නෙන් සටන් වැදීමට පෙරම කුමරු විසින් සිය කඩුපත කොපුවත් සමගම, කුමරිය අතට දී තිබුණි. ධනුග්ගහ කුමරු තමාගෙන් කඩුව ඉල්ලූ නමුත්, සොරදෙටුවා කෙරෙහි ආල සිතක් ඇති කොටගත් කුමරිය, කොපුව සහිත කඩුව සිය දෑතට ගෙන, කඩුවේ මිට සොර නායකයා දෙසටත්, කඩුපත තම සැමියා දෙසටත්, හරවා කඩුව කොපුවත් සමගම පිරිනැමුවාය. ඉන් ප්‍රයෝජන ගත් සොර නායකයා වහා කඩුමිට අතට ගෙන, කඩුව ඉවතට ඇද, එක පහරින්ම ධනුග්ගහ කුමරුගේ හිස සිඳ දැමීය.
කුමරු ඝාතනය කළ සොර නායකයා, කඩුව ද කුමරිය ද ගෙන, යන්නට පිටත් විය. මෙසේ ගමන් කරන අතරේ දී, සොර නායකයා කුමරියගෙන් ජාතිය ද, ගෝත්‍රය ද, වෙනත් විස්තර ද ඇසීය. ඇය ඒ සියල්ල නොවළහා පැවසුවාය. එවිට සොර නායකයා ‘කුමරිය, ඔබේ පියා විසින් ඔබ ධනුග්ගහ කුමරුට පාවා දෙන ලද්දේ කුමරුගේ කුමන විශේෂයක් දුටු නිසාදැ’යි ප්‍රශ්න කෙළේය. ‘මගේ පියා’ තමා හා ධනුග්ගහ කුමරු දුනු ශිල්පය අතින් එක හා සමානයැයි ද, වෙනත් ශිල්ප ඉගෙනීම අතින් ද තමා හා සම මට්ටමේ දක්‍ෂයෙකැ’යි ද කියා, තම දියණිය වන මා ඔහුට පාවා දුන්නේය. එසේ ධනුග්ගහ කුමරු, පියාගෙන් මට ලැබුණු සැමියා වුවත්, ඔබතුමා කෙරෙහි මා තුළ ඇතිවූ සෙනෙහස නිසා, මගේ සැමියා මැරවීමි’යි, කුමරිය උත්තර දුන්නාය. මේ ඇසූ සොර නායකයා මහත් කලබලයට පත්ව, ‘මැය කුල පරම්පරාවෙන් තමාට හිමි වූ සැමියා මැර වූ එකියකි. එහෙව් ඈ අනෙකකු දැක මට ද ඒ ටික කරන්නටන බැරි නැත. එබැවින් මැය අත්හැර දැමීම වඩාත් යෝග්‍ය යැ’යි සිතා, ඊට උපක්‍රමයක් කල්පනා කරමින් ම ගමන් කෙළේය. මේ යන අතරමගදී, ඔවුහු දෙදෙනා ක්‍රමයෙන් නොගැඹුරු කුඩා නදියක් වෙතට අවතීර්ණ වූහ. ඒ නදියේ කිසියම් තැනෙක, හෑරුණු වලවල් සහිත ස්ථානයක් දුටු සොර නායකයා ‘සොඳුර, මේ දියෙහි බොහෝ කිඹුල්ලු වෙති. උන් ඉතා නපුරුය. අපි දැන් එගොඩට කෙසේ හෝ යා යුතු වෙමු. එබැවින් කුමක් කරමුදැ’යි කුමරියගෙන් ඇසීය.
‘හිමියනි, ඔබ මාගේ සියලු ආභරණ ගලවා මගේම උතුරු සළුවේ ඔතා, ඒවාද රැගෙන කෙසේ හෝ එගොඩට යනු.
මෙහි **‘ලහුංඛිප්පං’** යනු වහා ආපසු එන්න. දැන් මෙතනින් ඉක්මණින් මා ද එගොඩ කරන්න’ යන අර්ථයි.
කුමරියගේ ඉල්ලීමට පිළිතුරු වශයෙන් එගොඩ සිට සොරා මෙසේ පැවසීය.
2. පින්වතිය, ඇසුර පත් නොවූ මා, දිගුකලක් ඇසුරුකළ තැනැත්තකු බවටත්, අස්ථිර වූ මා, ස්ථිර සැමියකු බවටත් පත් කළාය. තී අනිකකු නිසා මා ද වෙනස් කරන්නීය. එබැවින් මම මෙතැනින් ඉතා ඈතට යන්නෙමි.
ඉහත සඳහන් ගාථාවට මීට පෙර අර්ථ සපයා ඇත.
මෙසේ කී සොරා ‘මම මෙතැනිනුත් තවත් ඉතා ඈතට යන්නෙමි. නුඹ ඔතැනම සිටුව’ යි කියා, ඇය මහ හඬින් හඬද්දීම, ආභරණ පොදියත් රැගෙන පලා ගියේය. ඉක්බිති දැඩි ආශාවෙන් යුතු අනුවණ තැනැත්තියක් වූ ඇය මෙබඳු වූ මහත් විපතකට පත්ව අනාථ වූ නුදුරෙහි වූ එක් තෝර ගස් මණ්ඩියක වාඩි වී හඬමින් හුන්නාය. මේ මොහොතෙහි ලොව පරීක්‍ෂා කරන ශක්‍රයා, දැඩි ආශාව නිසා විනාශයට පත්වූ, සැමියාගෙන් ද, සොර නායකයාගෙන්ද පිරිහුණු කුමරිය හඬමින් හිඳිනු දැක, ‘මැයට නිග්‍රහකොට ලැජ්ජාවට පත්කර ආ යුතු යැ’යි සිතා, මාතලී දිව්‍ය පුත්‍රයාටද, පංචශිඛ දිව්‍ය පුත්‍රයාටද යන දෙදෙනාට කථාකොට ඔවුනුදු කැටුව, ඉහත කී නදීතෙරට පැමිණියේය. එහිදී සක්දෙවිඳු දෙව්පුතුන් අමතා ‘මාතලිය, නුඹ මාලුවෙක් වෙව. පංචශිඛ, නුඹ කුරුල්ලෙක් වෙව. මම සිවලෙක් වී කටින් මස් කැබැල්ලක් ගෙන ගංතෙර හිඳින අර ගැහැණිය සමීපයෙන් ගමන් කරන්නෙමි. මාතලිය, මාලුවෙක් වූ නුඹ, මා එසේ ගමන් කරන විට, ගංදියෙන් උඩට පැන, මට ඉදිරියෙන් බිමට වැටෙව. එවිට මම කටින් ගත් මස් පිඬ ඉවත දමා, නුඹ අල්ලා ගන්නට පනින්නෙමි. නුඹ ඊට පෙර නැවත උඩ පැන ගඟට වැටෙව. පංචශිඛ, කුරුල්ලෙක් වූ නුඹ මා ඉවත දමන ලද මස් පිඬ රැගෙන වහා අහසට පැන ගනුව’යි මෙසේ උපදෙස් දුන්නේය. දේව පුත්‍රයෝ ද, සිය නායකතුමාගේ අණ, ඒ අයුරින් ම ඉටුකිරීමට භාර ගත්හ. සිවලෙක් බවට පත්වූ සක්රජ මස්වැදැල්ලක් කටින් ඩැහැගෙන, හඬන කුමරිය හමුවට යන්නට පටන් ගත්තේය. මේ අතර ගංදියේ හුන් මාලුවෙක් කුමරියටත් සිවලාටත් අතර තැනකට, එක්වරම පැන්නේය. මාලුවා දුටු හිවලා වහා කටින් ගත් මස් කැබැල්ල ඉවත හෙළා, මාලුවාට පැන්නේය. ඒත් සමගම මාලුවා තවත් පිම්මකින් නැවත නදියටම පැන ගත්තේය. මේ අතර කොහේදෝ සිට පැමිණි කුරුල්ලෙක්, ගිලිහුණු මස් කැබැල්ල ඩැහැගෙන අහසට පියෑඹීය. ආහාර දෙකම අහිමි වූ සිවලා, කුමරිය හුන් තෝරගස් යායෙහි ම දුක් මුසු මුහුණින් යුතුව, ඉවත බලාගෙන හුන්නේය. සියල්ල මුල සිට බලා හුන් කුමාරිය, ‘අධික ආශාව නිසා, මේ සිවලා නැසුණි. ඌට කටේ තිබූ මස් කෑල්ල ද, බිමට වැටුණු මාලුවා ද යන ආහාර දෙකම අහිමි වී යැ’යි, කළගෙඩියක් පොළොවේ ගසා බිඳන්නාක් මෙන්, මහ හඬින් සිනාසෙන්නට පටන් ගත්තාය. ඇගේ සිනාහඬ අසා සිටි සිවලා මෙසේ කීය.
3. තෝර ගස් ලැහැබෙහි මහ හඬින් සිනාසෙන මැය කවරියක්ද? මැනවින් යෙදූ නැටුමක් හෝ ගීතයක් හෝ තාල වාදනයක් හෝ මෙහි නැත. මනා වූ උකුලුතලයක් ඇති ශෝභන තැනැත්තිය, හැඬිය යුතු විටෙක, කුමක් නිසා මහ හඬින් සිනාසෙහිද?
මෙහි **‘කායං’** යනු ‘මැය කවරියක්ද?’ යන අර්ථයි. **‘එළාගළාගුම්බෙ’** ‘තෝර ගස් ලැහැබක’ යන අර්ථයි. **‘අහුහාසියං’** යනුවෙන් ‘දත් විදහා මහහඬින් සිනාසීමට’ කියනු ලැබේ. එනම්, ‘මේ ලැහැබෙහි මහ හඬින් සිනාසෙන ඇය කවරියක්දැ’යි විචාරයි යන අර්ථයි. **‘නයිධ නච්චංවා’** යනු ‘මෙතැන කිසියම් නැට්ටුවකුගේ නැටුමක් හෝ ගායකයකුගේ ගැයුමක් හෝ වාදකයෙකුගේ අතෙහි තබා මැනවින් වයන වාදනයක් හෝ නැත’ යන අර්ථයි. **‘සුසමාහිතං’** යනු ‘යමක් දැක ඔබ සිනාසෙහිද? එබඳු තාල වාදනයක් නැත’ යන අර්ථයි. **‘අනම්හි කාලෙ’** යනු ‘හැඬිය යුතු කාලයෙහි’ යන අර්ථයි. **‘සුස්සොණි’** යනු සුන්දර උකුලක් ඇති තැනැත්තිය’, යන අර්ථයි. **‘කින්නු ජග්ඝසි’** යනු හැඬිය යුතු කල, ඔබ කරුණ කරුණක් නිසා නොහඬා, මහ හඬින් සිනාසෙහිද? යන අර්ථයි. **‘සොභනෙ’** යනු ‘පැසසීමෙන් යුතුව ඇය අමතයි’ යන අර්ථයි.
සිවලාගේ කථාව අසා හුන් කුමරිය, මෙසේ පැවසුවාය.
4. අනුවණ සිවල, මෝඩ කැණහිල, තෝ අඥානයෙකි. මාලුවාත්, මස් කැබැල්ලත් යන දෙකම අහිමි විය. දැන් අසරණයෙක්ව කල්පනා කරයි.
මෙහි **‘ජිනො’** යනු ‘හානියට පත් වී’ යන අර්ථයි. **‘පෙසිඤ්ච’** යනු ‘මස් පෙත්තක්’ යන අර්ථයි. **‘කපණො විය ඣායසී’** යනු ‘දහසින් බැඳි පියල්ලක් පැරදුණු අසරණයකු මෙන් කල්පනා කරයි, ශෝක කරයි, සිතමින් සිටී යන අර්ථයි.
කුමරියගේ ප්‍රකාශයට සිවලා මෙසේ උත්තර දුන්නේය.
5. අනුන්ගේ වරද හොඳින් පෙනේ. තම වරද නො පෙනේ. සැමියාගෙන් ද, සොර සැමියාගෙන් ද පිරිහුණු තී මටත් වඩා ශෝක කරහි.
**‘මම්පි ත්‍වඤ්ඤෙව ඣායසී’** යනු ‘පවිටු හැසිරීම් ඇති දුස්සීල තැනැත්තිය, මට නැති වූයේ ගොදුර පමණකි. තී අධික ආශාව නිසා නැසුණි. තී අහම්බෙන් දුටු සොරකු කෙරෙහි, පිළිබඳ සිත් ඇති වී, ඒ සොර සැමියා නිසා, කුල දහමින් ලැබුණු සැමියාගෙන් පිරිහුණි. දැන් මට වඩා සිය-දහස් ගුණයෙන් අන්ත අසරණ වී කල්පනා කරයි. හඬයි. වැලපේ යැ’යි, ලැජ්ජාවට පත්කොට, ඇය විහිළුවට ලක් කරමින් බෝසත් තෙමේ, ඉහත සඳහන් අදහස ප්‍රකාශ කෙළේය’ යන අර්ථයි.
ඊළඟට සිවලාට පිළිතුරු දෙමින් කුමරිය මෙසේ කීවාය.
6. මෘගරාජ වූ සිවලාණෙනි, ඔබ යමක් කීවෙහිද? එය එසේමය. ඒකාන්තයෙන් එසේ වූ මම, මෙතැනින් ගොස් සැමියකුට අවනතව වෙසෙන්නෙමි.
මෙහි **‘නූන’** යනු ඒකාන්ත අර්ථයෙහි නිපාතයකි. ඒ මම මෙතැනින් පිටත්ව ගොස්, නැවත වෙනත් සැමියකු ලැබ, ඒකාන්ත වශයෙන්ම ඔහුගේ වසඟයට පත්ව, ඔහුට අවනතව, වාසය කරන්නෙමි’ යන අර්ථයි.
ඉක්බිති අනාචාරී වූ දුසිල් තැනැත්තියක් වූ, ඇයගේ කථාව අසා සක්දෙව් රජ, මේ අවසාන ගාථාව පැවසීය.
7. මැටි කලයක් සොරකම් කළ යමෙක්, රන් තලියක් වුවත් සොරකම් කරන්නේය. තී විසින් පව්කරන ලදි. නැවත ද තී එයම කරන්නීය.
‘අශීලාචාර තී කුමක් කියහිද? මැටි තලියක් සොරකම්කොට පුරුදු වූ යමෙක්, රන්තලී, රිදී තලි ආදී වූ වටිනා දෑ, සොරකම් කෙරේමය. තී විසින් මේ පව කරන ලදි. එබැවින් තී විශ්වාස කිරීමට නොහැකිය. නැවතත් තී මෙවැනි දෑ කරන්නීම යැයි මෙසේ සක් දෙවිඳු ඇයට පැවසීය’ යන අර්ථයි. මෙසේ ශක්‍රයා ඇය ලජ්ජාවට පමුණුවා, විහිළුවකට පත්කොට, ස්වකීය දෙව්ලොව බලා පිටත්ව ගියේය.
බුදුරජාණන් වහන්සේ මේ ධර්ම දේශනාව ගෙනහැර දක්වා, සත්‍යය ප්‍රකාශකොට, ජාතකය නිමවා වදාළ සේක. දේශනාව අවසානයේ දී, කළකිරුණු භික්‍ෂුව සෝවාන් ඵලයෙහි පිහිටියේය.
එදා ධනුග්ගහ නම්, මේ කළකිරුණු භික්‍ෂුවය. ඒ කුමරිය නම් මේ පුරාණ භාර්යාවය. සක්දෙව් රජ වූ කලී ‘මම ම යැ’යි බුදුරජාණන් වහන්සේ තමන් වහන්සේ දක්වා වදාළ සේක.
**‘ඉදානි ඛොම්හි’** යන මේ ගාථා කොටස අයත් ජාතක කථාව බුදුරජාණන් වහන්සේ දෙව්රම් වෙහෙර වැඩවාසය කරන සේක්, ආශාවෙන් ලොල් වූ භික්‍ෂුවක අරබයා වදාළ සේක. මින් පෙර මෙවැනි අය ගැන කොතෙකුත් විස්තර කරන ලදි. ඉහත කී භික්‍ෂුව ළඟට කැඳවූ බුදුරජාණන් වහන්සේ ඔහුගෙන් ලෝලත්වය ගැන ප්‍රශ්නකොට විස්තර දැන, ‘මහණ, ඔබ ලෝලයකු වූයේ දැන් පමණක් නොවේ. පෙරද ලෝලභාවය නිසාම දිවි පුද කරන්නට ඔබට සිදුවී යැ’යි වදාරා, මේ අතීත කථාව ගෙනහැර දැක්වූ සේක.
පෙර බරණැස් නුවර බඹදත් රජු රාජ්‍යය කරවන කල්හි, අප බෝසත් තෙමේ පරෙවි ජාතියෙහි ඉපිද බරණැස් නුවර ප්‍රධාන සිටුවරයාගේ මුළුතැන්ගෙයි විවෘත කූඩුවක ජීවත් වේ. මේ අතර මස්-මාලුවලට කෑදර වූ එක් කාක්කෙක් පරෙවියා සමග මිතුරු වී ඌත් සමග එකට ජීවත් වන්නට කැමති කරවා ගත්තේය. මේ දෙදෙනාම දැන් මුළුතැන්ගෙයි ඇති පරෙවි කූඩුවේ වාසය කරති. එක් දවසක් කපුටා කුස්සිය තුළ මස්-මාලු සකස් කරනු දැක, ඒවා කෑමට කෑදරව හදිසියේ ලෙඩ වූවාක් මෙන්, කෙඳිරිගාමින් කූඩුවට ම වී වැද හොත්තේය. එදින පරෙවියා කෑම සොයා යන්නට සිතා ‘හිතවත, එනු මැනවි. අපි ගොදුරු සඳහා පිටත්ව යමුදැ’යි ඇසීය. එවිට කපුටා කථාකොට, ‘මිතුර, නුඹ යනු මැනවි. මම අජීර්ණයක් නිසා වැදහොත්තේ වෙමි’යි, කියා නිශ්ශබ්ද විය. පරෙවියා කූඩුවෙන් නික්ම ගිය පසු, කපුටා ‘මොහු මාගේ මිතුරෙක් නොව සතුරෙකි. විෂ කටුවෙකි. ඔහු මෙහෙන් ගිය එකම හොඳය. ඒ නිසා මට කැමති හැටියට මස්-මාලු කන්නට හැකි යැ’යි සිතා, මෙසේ පැවසීය.
පරෙවියා නික්ම ගියේය. කරදරය පහ විය. දැන් මම සුවපත් ද, නිරෝගී ද වෙමි. එසේම මේ මස් කෑල්ල ද මට බලපෑම් කරයි. එබැවින් දැන් මම හදවතට සතුට ගෙන දෙන්නක් කරන්නෙමි.
මෙහි **‘නිප්පතිතො’** යනු ‘නික්මුණේය’ යන අර්ථයි. **‘කපොතො’** යනු ‘පරෙවියා’ය. **‘කාහාමිදානි’** යනු ‘දැන් කරන්නෙමි’ යන අර්ථයි. **‘තථා හි මං මංසසාකං බලෙති’** යනු ‘එසේම මස් ද, සෙසු දෑ ද, මට බල කරයි. එනම් නැගිටුව, කවයි, කියන්නාක් මෙන් මා උත්සාහ කරයි’ යන අර්ථයි.
මෙසේ ඒ කපුටා අරක්කැමියා මස්-මාලු පිස මුළුතැන්ගෙයින් නික්ම එළිමහනට වී දහදිය වියළමින් සිටින කල්හි, කූඩුවෙන් නික්ම, කුළුබඩු රැස්කොට තබා ඇති බේසමට බැස, එහි සැඟවෙන්නට උත්සාහ කෙළේය. එහෙත් කපුටාගේ නිය පහරවල් වැදුණු බේසම ‘කිරි කිරි’ යන හඬ නැංවීය. මේ ශබ්දය ශ්‍රවණය කළ අරක්කැමියා, ‘ඒ කුමක්දැ’යි දැනගනු රිසියෙන් වේගයෙන් මුළුතැන්ගෙට අවුත් බලා, කපුටා දැක එක පහරින්ම ඌ අල්ලා ගත්තේය. කපුටා ග්‍රහණයට ගත් අරක්කැමියා, පළමුකොට උගේ සියලු පිහාටු ගලවා දැමීය. අනතුරුව ඌ පැත්තකින් තැබූ අරක්කැමියා, අමුඉඟුරු ඉස්ම ගෙන, එයින් අබ අඹරා, එයට අඹරා ගන්නා ලද සුදුලූනු ද එක්කොට, කුණු වූ කිරිමෝරුවලින් සියල්ල කලතා කපුටාගේ මුළු සිරුර පුරා මැනවින් තවරා, එක් කැබිලිති කටුවක් බිම අතුල්ලා රවුම්කොට, එහි කෙළවරකින් සිදුරක් කොට නූලක් දමා, එය කපුටාගේ බෙල්ලෙහි එල්ලා, කපුටා, ඌ නිදාගන්නා කූඩුවෙහි සුපුරුදු තැනම තැබීය. මේ අතර කෑම සොයා ගොස් ආපසු පැමිණි පරෙවියා කපුටා දැක, ඌට සිදුවූ හදිය සිතින් සිතා ගත්තේය. එහෙත් කිසිත් නොදන්නාක් මෙන්, පරෙවියා කපුටා දෙසට හැරී, ‘මේ කෙකින්න කවරියක්ද? මාගේ මිතුරාගේ නවාතැනට කුමට පැමිණියාද? කෙකින්න, මගේ මිතුරා චණ්ඩියෙකි. ඌ මෙහි පැමිණියහොත් සිදු වන්නේ මහා විපතකි. ඌ නුඹ මරා දමනු ඇතැ’යි කපුටා විහිළුවට ලක් කරමින් මෙසේ ද පැවසීය.
2. මේඝය, මුත්තණුවන් කොට ඇති, සෙරක් වූ, ශිඛා ඇති, මේ කෙකින්න කවරියක්ද? කෙකින්න, ඉවතට යන්න. මගේ මිතුරු කපුටා චණ්ඩියෙකි.
ඉහත සඳහන් ගාථාවෙහි අර්ථ මීට පෙර කියන ලදි.
පරෙවියාගේ විහිළු කථාව ඇසූ කපුටා, මෙසේ පැවසීය.
3. අරක්කැමියා විසින් පියාපත් සිඳින ලද, අබ පිටි කල්කය තවරන ලද, එවැනි මා දැක සිනාසෙන තාගේ ඒ සිනාසීම නවතුව.
මෙහි **‘අලං’ **යනු ‘ප්‍රතිෂේධනාර්ථයෙහි නිපාතයකි. **‘ජග්ඝිතායෙ’** යනු ‘සිනාසී’, යන අර්ථයි. මින් කියන ලද්දේ මේ අර්ථය යි. එනම් ‘මෙසේ දුකට පත් වී සිටින මෙබඳු මා දැක ඔබට සිනාසීමට සුදුසු නොවේ. මෙවැනි අවස්ථාවක නුඹ මෙවැනි කෙළි-කවටකම් නොකරව යි යනුවෙනි.
පරෙවියා නැවතත් කපුටාට විහිළු කරමින් මෙසේ කීවේය.
4. හොඳට නාපු බව පෙනේ. මැනවින් සුවඳ ගල්වා ඇත. ආහාර පානයෙන්ද සන්තර්පිතය. ඔබගේ බෙල්ලේ ද විදුරු මැණිකකි. කිමෙක්ද? බරණැසවත් ගියාද?
මෙහි **‘කණ්ඨෙ ච තෙ වෙළුරියො’** යනු ‘ඔබේ ගෙලෙහි මේ විදුරුමිණකි. මෙතුවක් කල්, ඔබ එය අපට නොපෙන්නුවෙහි යැ’යි කැබිලිති කටුව සඳහා කී ය යන අර්ථයි. **‘අජංගලං’** යන්නෙන් මෙහිදී ‘බරණැස් නුවර’ අදහස් කෙරේ. ‘කිමෙක්ද? මෙතැනින් නික්ම බරණැස් නුවරටවත් ගියා දැ’යි විචාරායි’ යන අර්ථයි.
ඉක්බිති කාක්කා ඊට මෙසේ පිළිතුරු දුන්නේය.
5. තාගේ මිතුරෙක් හෝ හතුරෙක් හෝ බරණැසට නො ගියේය. එහි පියාපත් සිඳ ගෙලෙහි කැබිලිති කටු බඳිති.
මෙහි **‘පිඤ්ජානි’** යනු ‘පියාපත්’ය. **‘තත්‍ථ ලායිත්‍වා’** යනු ‘ඒ බරණැස පියාපත් සිඳ’ යන අර්ථයි. **‘වට්ටනං’** යනු ‘කැබිලිති කටුව’ය.
අවසානයේදී පරෙවියා කපුටා අමතා මෙසේ කීය.
6. මිතුර, ඔබ නැවත මේ තත්ත්වයට පැමිණෙන්නෙහිය. නුඹේ ස්වභාවය එවැනිය. පක්‍ෂියකුට මිනිස් ලොව සම්පත් අනුභව කිරීම පහසු නොවේ.
මෙහි **‘පුනපාපජ්ජසි’** යනු ‘නැවත ද මෙවැනි තත්ත්වයට පැමිණෙන්නෙහිය. නුඹේ ස්වභාවය එබඳුය’ යන අර්ථයි.
මෙසේ පරෙවියා කපුටාට අවවාද කොට, එහි තවදුරටත් නොවැස පියාපත් විදහාගෙන, වෙනත් නවාතැනක් සොයා පිටත් වී ගියේය. කපුටා එතැනම ජීවිතක්‍ෂයට පත්විය.
බුදුරජාණන් වහන්සේ මේ ධර්මදේශනාව ගෙනහැර දක්වා සත්‍යය ප්‍රකාශකොට ජාතකය නිමවා වදාළ සේක. දේශනාවසානයෙහි ලෝල භික්‍ෂුව අනාගාමී ඵලයෙහි පිහිටියේය. එදා කපුටා නම්, ලෝල භික්‍ෂුවය. පරෙවියා වූ කලී, ‘මම ම යැ’යි බුදුරජාණන් වහන්සේ වදාළ සේක.




