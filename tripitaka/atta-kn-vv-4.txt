4. මඤ්ජෙට්ඨක වර්ගය
**මාඤ්ජ්‍යෙෂ්ඨක** වර්ගයෙහි. **මඤ්ජෙට්ඨකෙ විමානස්මිං** යනුවෙන් මඤ්ජෙට්ඨක විමාන වර්ණනාව ආරම්භ වේ. එහි උත්පත්තිය කෙසේ වීද යත්? භාග්‍යවතුන් වහන්සේ සැවැත්නුවර ජේතවන විහාරයේ වැඩවාසය කරන සේක. එහි විසූ එක්තරා උපාසකවරයෙක් භාග්‍යවතුන් වහන්සේට දානය සඳහා ආරාධනා කොට තමාගේ ගෙය දොරකඩ මහත් වූ මණ්ඩපයක් ඔසවා නොයෙක් වර්ණයන්ගෙන් යුත් වස්ත්‍රයන් ද, මල්දම් මල් මාලා ආදිය ද හාත්පස එල්ලා විසිතුරුකොට, පැන් ඉස හැමැද පොළව සමතලාකොට අසුන් පනවා භාග්‍යවතුන් වහන්සේට සුදුසු කාලයෙහි කාලය සැළ කළේය. ඉක්බිති භාග්‍යවතුන් වහන්සේ පා සිවුරු ගෙන හැඳ පොරවා, පෙරවරු කාලයේ, දෙව්විමනක් සේ අලංකාර වූ මණ්ඩපය වෙත වැඩමවා උදයගිරි පර්වතයේ තරුණ සූර්යයා මෙන් බබළමින් පනවන ලද බුද්ධාසනයේ වැඩහුන් සේක. උපාසක තෙමේ සුවඳමලින් හා සුවඳ දුමින් ද සුවඳ පහනින් ද පිදීය. එකල්හි එක්තරා කුලදාසියක් අන්‍ධ වනයෙහි මනාව පිපුණු සල් රුකක් දැක එහි මල් කඩා, ඒවා පටියකින් අමුණා මල්දමක් සේ සකසා නැවත වෙන් වෙන්ව කඩාගත් මල් ද අතු අග මල් ද නෙලාගෙන නුවරට පිවිසියාය. එවේලේ පෙර කී මණ්ඩපයෙහි යුගන්‍ධර පර්වතය මුදුනේ බබළන්නා වූ තරුණ සූර්යයා මෙන් සවණක්ගණ බුදුරැස් විහිදුවමින් සිටින්නා වූ බුදුරජුන් දැක පැහැදුණු සිතින් යුතුව ඒ මල්වලින් බුදුන් පූජා කළාය. මල්මාලාවන් අසුන වටේ තබා ඉතිරි මල් විසුරුවා සකසා වැඳ තෙවරක් පැදකුණු කළ ඕ තොමෝ ආපසු ගියාය. ඕ පසුකාලයක දී කළුරියකොට තව්තිසා දෙව්ලොව උපන්නාය. එහිදී ඇයට රතු පළිඟුමය විමානයක් ද, එයට ඉදිරියෙන් රන්වන් වැලි අතුල බිමක් ද ඇති මහාසල් උයනක් ද පහළ විය. ඒ දෙවඟන යම්විටක විමානයෙන් නික්ම සල්වනයට පිවිසෙන්නී ද, ඒ මොහොතේ සල්අතු බිමට නැවී ඇය මතට සල්මල් විසුරුවයි. ආයුෂ්මත් මුගලන් මහතෙරුන් වහන්සේ දිව්‍යලෝක චාරිකාවෙහි හැසිරෙන්නේ දහසක් දෙවඟනන් පිරිවරාගෙන, සල්මල් විසුරුවමින් සිටින දේවතාවිය දැක ඇයගේ සමීපයට ගොස් මෙසේ විමසූ සේක.
රුවන්වැලි විසුරුවා හරින ලද බිමෙහි වූ රතු පළිඟුමය විමානයේ මැනවින් වයනු ලබන පසඟතුරු නාදයෙන් සතුටු වන්නෙහිය.
රත්නයන්ගෙන්ම නිර්මාණය වූ ඒ විමානයෙහි බැස යන හැමකල්හිම මල් පිපී ඇත්තා වූ සල් උයනට පිවිසෙන්නෙහිය.
දේවතාවියනි, යම් යම් සල්ගසක් මුල ඔබ සිටින්නෙහිද, ඒ ඒ අගනා වෘක්‍ෂය පහතට නැමී ඔබ සඳහා මල් මුදා හරියි.
වාතයෙන් කම්පිතව සෙලවෙන්නා වූ, පක්‍ෂීන් ගැවසෙන සල් උයන මඤ්ජුස්සක නම් දේව වෘක්‍ෂය මෙන් සියලු දිසාවන්හි සුවඳ පතුරුවා හරියි.
ඔබ ඉතා පිරිසිදු මල් සුවඳ ආඝ්‍රාණය කරන්නෙහිය. මිනිස්බව ඉක්ම වූ රූපයකින් යුතුව පෙනෙන්නෙහිය. දෙව් දියණියනි, මේ කවර නම් පුණ්‍ය කර්මයක ආනිසංස ඵලවිපාකද, මා විසින් අසන ලද්දට පිළිතුරු කියන්න.
එහි **මඤ්ජෙට්ඨකෙ විමානස්මිං** රතු පළිඟුවලින් ඉදිකළ විමානයෙහි, නික ගස්වල හා කණේරු ගස්වල මල් කැකුළුවලට සමාන වූ වර්ණයට මාංඤ්ජෙට්ඨක යයි කියයි. **සොණ්ණවාලුක සන්‍ථ තෙ** හාත්පසින් විසිරුණු රන්වැල්ලෙන් යුතු - භූමිභාගයෙහි **රමසි සුප්පවාදිතෙ** මනාව වාදනය කරනු ලබන පංචාංගික තූර්ය වාදනයෙන් සතුටු වන්නෙහිය.
**නිම්මිතාරතනාමයා** ඔබගේ යහපත් ක්‍රියාවන් නිසා ලත් ශිල්පීය දැනුමෙන් මනාව නිමවූ, රත්නයන්ගෙන් සැදුනු විමානයෙන් **ඔගාහසී** පිවිසෙන්නෙහිය. **සබ්බකාලකං** සියලු කල්හි සුවය ලැබෙන, සියළු සෘතුවලට ගැලපෙන යන අදහසයි. සියලු කල්හි මල් පිපෙන යන අදහස ද ලැබේ.
**වාතෙරිතං** යම් ආකාරයකින් මල් විසිරී යන්නේ ද එය සිදුවිය හැකි ආකාරයෙන් වාතයෙන් කම්පනය වූ සෙලවුනා වූ **ආධුතං** මදින් මද, සෙමින් සෙමින් පවන් සැලෙන්නා වූ, **දිජසෙවිතං** මොණර කොවුල් ආදී පක්‍ෂි සමූහයාගෙන් යුක්ත වූ.
තෙරුන් වහන්සේ විසින් මෙසේ ප්‍රශ්න කරනු ලැබුවා වූ ඒ දේවතා දියණියෝ මේ ගාථාවන්ගෙන් පිළිතුරු පැවසූහ.
මිනිස් ලොව මිනිස් ස්ත්‍රියක් වූ මම අධිපතියකුගේ නිවසක දාසියක වීමි. වැඩඋන්නා වූ බුදුන් දැක හාත්පස සල්මල් ඇතිරුවෙමි.
මම මගේ දෝතින්ම සල්මලින් මනාව සකස් කරන ලද මල්මාලා පැහැදුනු සිතින් යුතුව බුදුරජාණන් වහන්සේට පූජා කළෙමි.
මම බුදුන් විසින් වර්ණනා කරන ලද ඒ කුසල ධර්මය සිදුකොට ශෝකය දුරුකළා වූ සුවහස් වූ සතුටට පත් සිත් ඇත්තා වූ තැනැත්තියක් වීමි.
එහි **අයිර කුලෙ** උතුමෙකුගේ නිවසක, ධන ධාන්‍ය ආදියට හිමිකම් ඇත්තෙකුගේ නිවසක යන අදහසයි. **අහුං** වූයෙමි. **ඔකිරිං** නෙලා ගන්නා ලද මල් විසිරවීමි. **උපනාමෙසිං** පූජා කිරීම් වශයෙන් බුදුන් වහන්සේ වෙත එළඹවීමි. සෙස්ස පෙර කියන ලද පරිදිම වේ.
ඉක්බිති ආයුෂ්මත් මහ මුගලන් මහරහතන් වහන්සේ පිරිවර සහිත වූ දේවතාවියට දහම් දෙසා, මිනිස් ලොවට පැමිණ භාග්‍යවතුන් වහන්සේට ඒ පුවත දන්වා සිටියහ. භාග්‍යවතුන් වහන්සේ ඒ කාරණය අර්ථෝත්පත්ති කොටගෙන පැමිණ සිටි පිරිසට ධර්ම දේශනා කළ සේක. එම දේශනාව දෙවියන් සහිත වූ ලෝකයාට සාර්ථක වූයේය.
**පභස්සර වර වණ්ණ නිභෙ** යනුවෙන් පභසර විමාන වත්‍ථුව ආරම්භ වේ. එහි උත්පත්ති කථාව කෙසේද යත්? භාග්‍යවතුන් වහන්සේ රජගහනුවර වාසය කරන සේක. ඒ සමයෙහි රජගහනුවර එක් උපාසකයෙක් මහ මුගලන් තෙරුන් වහන්සේ කෙරෙහි අතිශයින් පැහැදුනේ වෙයි. ඔහුට ශ්‍රද්ධාවන්ත වූ තෙරුවන් කෙරෙහි පැහැදුනා වූ එක් දියණියක් සිටියාය. ඇය ද තෙරුවන් කෙරෙහි බෙහෙවින් ගරුබුහුමන් දක්වන්නියක වේ. ඉක්බිති එක් දිනක් ආයුෂ්මත් මහ මුගලන් තෙරුන් වහන්සේ රජගහ නුවර පිඬු පිණිස හැසිරෙමින් ඒ නිවසට වැඩමවූහ. ඕ තොමෝ තෙරණුවන් දැක සොම්නසට පත්ව අසුනක් පනවා තෙරුන් එහි වැඩසිටි කල්හි සමන් මලින් පුදා ප්‍රණීත වූ මිහිරි වූ උක්සකුරු පානයෙක් පාත්‍රයෙහි වත්කළාය. තෙරුන් වහන්සේ පින් අනුමෝදන් කරනු කැමතිව වැඩහුන්හ. ඕ තොමෝ ගෙදොර දොර වැඩකටයුතු බහුල නිසා අනුමෝදනාව ඇසීමට අවකාශ නැති බව දන්වා, වෙනත් දිනක ධර්ම ශ්‍රවණය කරන්නෙමැයි කියා තෙරණුවන්ට වැන්දාය. තෙරණුවෝ පිටත්ව වැඩියහ. ඇය එදිනම කලුරියකොට තව්තිසාවෙහි උපන්නාය. ආයුෂ්මත් මුගලන් තෙරණුවෝ ඇය වෙත පැමිණ මෙම ගාථාවන් මගින් කරුණු විචාළේය.
පැහැපත් දැකුම්කළු වර්ණයෙන් බබළන්නා වූ, ඉතා රත්පැහැ ගත් වස්ත්‍ර හැඳ ගත්තා වූ, මහත් සෘද්ධි ඇත්තා වූ, සඳුන් ආලේපිත ශරීරයෙන් යුතු වූ මා වෙත වන්දනා කරන්නා වූ යහපත් දේවතාවියනි, ඔබ කවර නම් තැනැත්තියක්ද?
යම් පර්යංකයෙක්හි හුන්නා වූ ඔබ නන්දන උයනෙහි සක්දෙවිඳු මෙන් බබළන්නෙහිය. ඔබගේ ඒ පර්යංකය ද විවිධ රත්නයන්ගෙන් විසිතුරු කරන ලදුව මනෝඥ ලෙස පවත්නේය.
භද්‍රාවෙනි, ඔබ පෙර භවයෙහි දී කවරනම් සත්ක්‍රියාවෙක යෙදුනේ ද, ඔබ පෙර භවයෙහි දී කවරනම් සත්ක්‍රියාවක යෙදුනේ ද දැන් දෙව්ලොවදී කවරනම් කර්ම විපාකයක් අනුභව කරන්නෙහි ද, දේවතාවියනි, මෙය කිනම් කර්මයක විපාකයක්ද යන බව මා විසින් ප්‍රශ්න කරනු ලබන, ඔබ මට කියන්න.
එහි **පභස්සර මර වණ්ණනිභෙ** බබළයි. ආලෝකය විහිදුවයි යන අරුතින් නිසා යයි යෙදේ. වර්ණයම බබළයි. වණ්ණෙ නිභා යන අරුතින් වණ්ණනිභා යයි යෙදී ඇත. වර්ණය නිසාම බබළයි. බබළන වර්ණ ඇත්තේයි. අතිශයින් පැහැපත් බැවින් **පභස්සර** හෙවත් ආලෝකවත් පැහැයක්ද, සමේ දෝෂයක් නැති හේතුවෙන් ද, උතුම් වූ බබළන වර්ණයක් ද මේ දෙවඟනට ඇත්තේය යන අදහසින් පභස්සර වණ්ණනිභා යයි යෙදේ. ආමන්ත්‍රණය කිරීම් වශයෙන් **පභස්සර වණ්ණ නිභො** යයි කියන ලදී. **සුරත්ත වත්‍ථ නිවාසනෙ** මනාව රත්පැහැ ගත් වස්ත්‍ර හැඳගත්තා වූ, **චන්‍දන රුචිරගත්තෙ** සඳුන් ආලේප කරන ලද්දක් වැනි මනෝඥ ශරීරයෙහි රන්වන් සඳුන් ඝත ලෙස ආලේප කරන ලද්දක් වැනි, රත්පැහැ ගත් ශරීරාවයවයන්හි යන අර්ථයි. සඳුන් තවරා ගැනීමෙන් අලංකාර වූ ශරීරයෙහි යන අදහසද වේ.
තෙරුන් වහන්සේ විසින් මෙසේ ප්‍රශ්න කරන ලද්දා වූ දේවතා තොමෝ මෙම ගාථාවන්ගෙන් පිළිතුරු ප්‍රකාශ කළහ.
ස්වාමීනි, පිඬු පිණිස හැසිරෙන ඔබවහන්සේට මල් පූජාකොට උක්සකුරු පානයක් ද පූජා කළෙමි. එම පුණ්‍ය කර්මයේ විපාක වශයෙන් මෙම සැපත් දෙව්ලොවදී මම අනුභව කරමි.
ස්වාමීනි, ඒ මම ධර්මරාජයන් වූ බුදුන් වහන්සේ විසින් මනාව දෙසන ලද ධර්මය එදා ශ්‍රවණය නො කෙළෙමි. එම වරද එම නො කටයුත්ත නිසා මට පසුතැවිල්ලක් ඇතිවේ.
ස්වාමීනි, එහෙයින් ඔබවහන්සේට මෙසේ කියමි. මට අනුකම්පා කටයුතු යම්කිසිවක් වේනම්, ධර්මරාජයන් වහන්සේ විසින් මනාව දේශනා කරන ලද ධර්මයෙන් ඒ මා සමාදන් කරවන සේක්වා.
යම් කෙනෙකුට බුද්ධ, ධම්ම, සංඝ යන තෙරුවන් කෙරෙහි ශ්‍රද්ධාව පවතී ද, ඒ අය ආයුෂයෙන් ද, සම්පතින් ද, යසසින් ද, මා ඉක්මවා මට වඩා බබළත්.
තේජසින් ද, වර්ණයෙන්, මට වඩා උසස් වූ, මහත් සෘද්ධි ඇත්තා වූ වෙනත් දෙවිවරු සිටිති.
එහි **මාලං** සමන් මල්. **ඵාණිතං** උක් ගස් ගෙන තනන ලද මිහිරි පානයක්,
**අනුතාපො** විපිළිසර බව, එයට හේතුව මෙසේ කීය. **අපරද්ධං දුක්කතඤ්ච මෙ භන්තෙ** දැන් එයට සමාන හේතු වශයෙන් දක්වයි. **සාහං ධම්මො නාස්සොසිං** ඒ මම, එදා ඔබවහන්සේ දේශනා කිරීමට කැමති වූ ඔබවහන්සේගේ බණපදය නොඇසුවෙමි. කෙබඳු ධර්මයක් ද යත්, **සුදෙසිතං ධම්මරාජෙන**. සම්මා සම්බුදුන් වහන්සේ විසින් මුල යහපත් ආදී වශයෙන් මනාව දේශනා කරන ලද ධර්මය යන අර්ථයි.
**තං** එහෙයින් ධර්ම රාජයන් වහන්සේ විසින් මනාව දේශනා කරන ලද බැවින්, ධර්මය ශ්‍රවණය නො කරන මා වැන්නවුන්ට පසුතැවීමට හේතු ඇති බැවින්, තං ඔබ ඔබගේ යන අර්ථ ඇත්තේ වේ. **යස්ස** (යො+අස්ස) යමක් වන්නේ නම් යන අදහසයි. **අනුකම්පියො** අනුකම්පා කරනු ලැබිය යුතුමය. **කොචි **යම් කිසිවෙක් **ධම්මෙසු** ශීලාදී ධර්මයන්හි ‘ධම්මෙහි’ යන පාඨයක් ද වේ. ශාසන ධර්මයෙහි යන අර්ථයයි හි යනු නිපාත මාත්‍රයකි. ධම්මෙසු - ධම්මෙහි යන වචන දෙක අතර වර්ණ විපර්යාසයක් හෝ ඇත. **තං** අනුකම්පා කරනු ලැබිය යුතු පුද්ගලයා **සුදෙසිතං** මනාව දේශනා කරන ලද
**තෙ මං අති විරොචන්ති** රත්නත්‍රය කෙරෙහි ප්‍රසන්න වූ ඒ දිව්‍ය පුත්‍රයන් මා ඉක්මවා බබළත්. **පතාපෙන** තේජසින්, ආනුභාවයෙන් **අඤ්ඤෙ** යම්කිසි වෙනත් අය. **මයා** අවධි විභක්ති අර්ථයේ කරණ විභක්ති රූපයයි. වර්ණයෙන් මට වඩා උසස් වූ, **මහිද්ධිකතරා** මහත් සෘද්ධි ඇත්තා වූ, දෙවිවරු ඔවුන් රත්නත්‍රයෙහි වඩාත් ප්‍රසන්න වූවාහුමයයි දක්වයි. සෙස්ස පෙර කියන ලද පිළිවෙළ අනුවම වේ.
**අලංකතා මණිකඤ්චනා චිත්තං** යනුවෙන් ඇරඹෙනුයේ නාග විමාන වස්තුවයි. එහි උත්පත්ති කථාව කෙසේද යත්? භාග්‍යවතුන් වහන්සේ බරණැස් නුවර ඉසිපතනයේ මිගදායෙහි වාසය කරන සේක. එසමයෙහි බරණැස් නුවර වාසී වූ, ශ්‍රද්ධාවන්ත වූ තෙරුවන් කෙරෙහි පැහැදුනා වූ සිල්වත් ලෙස හැසිරීමෙන් යුක්ත වූ එක් උපාසිකාවක් තොමෝ භාග්‍යවතුන් වහන්සේ උදෙසා වස්ත්‍ර යුගලයක් වියවා මනාව පිරිසිදු කරවාගෙන පැමිණ භාග්‍යවතුන් වහන්සේගේ පාමුල තබා මෙසේ කීවාය. ස්වාමීනි, භාග්‍යවතුන් වහන්ස, බොහෝ කාලයක් මට හිතසුව පිණිස වන්නේද එසේ වනු සඳහා අනුකම්පා උපදවා මේ වස්ත්‍ර යුගලය පිළිගන්වා සේක්වා යනුයි. භාග්‍යවතුන් වහන්සේ පිළිගෙන, ඇයගේ හේතුවාසනා සම්පත් දැක ධර්ම දේශනා කළ සේක. ඕ තොමෝ දේශනාවසානයේ සෝවාන්ඵලෙහි පිහිටා භාග්‍යවතුන් වහන්සේ වැඳ පැදකුණු කොට නිවසට ගියාය. ඇය නොබෝ කලකින් කලුරියකොට යසුත්තරා යන නමින් තව්තිසාවෙහි උපන්නාය. සක්දෙව් රජුහට මනාප ද ප්‍රිය ද විශ්වාසවන්ත වූවාය. ඇගේ පින් බලයෙන් රන් දැලෙකින් ආවරණය වූ උතුම් ඇතෙක් උපන්නේ ය. ඔහුගේ කඳ පෙදෙසෙහි මාණික්‍යමය මණ්ඩපයක් ද එහි මැද මනාව පිළියෙළ වූ ස්වර්ණමය ආසනයක් ද පහළ විය. ඔහුගේ දළ දෙකෙහි නෙළුමින් මානෙල් මලින් බබළන මනහර පොකුණු දෙකක් විය. එහි නෙළුම් කෙමිවල සිටි දෙව්ලියෝ ගන්නා ලද පංචාංගික තූර්යයන් ඇතිව නැටීම් ද ගැයීම් ද කරති.
ශාස්තෲන් වහන්සේ කැමතිතාක් කල් බරණැස වැනි සැවැත් නුවර කරා චාරිකාවෙහි වැඩි සේක. භාග්‍යවතුන් වහන්සේ අනුපිළිවෙළින් සැවැත්නුවරට පැමිණ සැවැත්නුවර ජේතවනයේ වාසය කරන සේක. ඉක්බිති ඒ දේවතා තොමෝ තමන් අනුභව කරන දිවසැපත් බලා එහි හේතුව විමසන්නී, ශාස්තෲන් වහන්සේට සළු සඟලක් පිදීම හේතුවෙන් බව දැන හටගත් සොම්නස් ඇතිව භාග්‍යවතුන් වහන්සේ කෙරෙහි ප්‍රසාද බහුමාන පුරස්සරව වඳිනු කැමැත්තී මැදියම් රැය ඉක්මගිය කල්හී, උතුම් ඇත්කඳ මතට නැගී අහසින් වුත් ඉන් බැස භාග්‍යවතුන් වහන්සේ වැඳ ඇඳිලි බැඳ එකත්පස්ව සිටියාය. ආයුෂ්මත් වංගීස ස්ථවිර තෙමේ භාග්‍යවතුන් වහන්සේගේ අනුදැනීමෙන් ඇයගෙන් මේ ගාථාවන් මගින් ප්‍රශ්න කළේය.
අලංකාර ලෙස මැණික් රන් රුවන් ආදියෙන් සැරසූ, රන්දැලකින් වසා විසිතුරු කළා වූ මහත් වූ යහපත් ලෙස සරසන ලද උතුම් ඇතු පිටට නැගී අහසින් මෙහි පැමිණියෙහි ය.
හස්තියාගේ දළ දෙකෙහි නිර්මාණය වූ මනාව පිපුණු නෙළුම් මල් සහිත පිරිසිදු විල් ඇත. ඒ පද්මයන්හි තූර්ය ගණයෝ විවිධ නාද නංවති. ඒ තූර්යවාදයන්ට අනුව මනහර දෙවඟනෝ නටත්.
මහානුභාව සම්පන්න දේවතාවිය, ඔබ සාද්ධිමත්ය. ඔබේ වර්ණය සියලු දිසා බබළවයි. මේ වැනි දීප්තියක් ආනුභාවයක් කුමක් නිසා ලැබුණේද, මිනිස්ලොව ඉපදී කිනම් කුසල කර්මයක් කළේද?
එහි **අලංකතා **සියලු අබරණින් සැරසුණු, **මණිකඤ්චනාචිතං** දීප්තිමත් වූ මැණික් රත්රන් ආදියෙන් යුක්ත වූ, **සුවණ්ණජාල චිත්තං** රත්දැළින් ආවරණය වූ**, මහන්තං** විශාල වූ, **සුකප්පිතං** ගමනෙහි යොදා ගන්නා හස්තියා වශයෙන් මනාව සන්නද්ධ වූ, **වෙභාසයං** අහසට නැග ගත් ඇතාගේ පිට මත, **අන්තලික්‍ඛෙ** අහසෙහි, යන අරුතයි. අලංකත මණිකඤ්වාචිතං යනුවෙන් ද පාඨයක් ඇත. එහි අදහස, දේවතාවියනි, ඔබ සියලු අලංකාරයන්ගෙන් අලංකාරවත් වූයෙහිය. ඇත් කඳ ද, නොයෙක් මැණික් රන් රුවන් ආදියෙන් ද විවිධ හස්ත්‍යාලංකාරයෙන් ද විසිතුරු කරන ලද්දේය. එබඳු ඇතාගේ පිට මත හිඳිමින් අපගේ සමීපයට පැමිණියාහුය.
**නාගස්ස දන්තෙසු දුවෙසු නිම්මිතා** ඓරාවණ නම් ඇත් රජුගේ මෙන් මේ ඇතුගේ ද දළ දෙකෙහි පොකුණු දෙකක් මනාව අභ්‍යාස ලත් ශිල්පීන් විසින් කරවන ලද්දේය. **තුරියගණ** සංගීතයේ කාලමාන ආදී දොළොස් ප්‍රභේදයන් වශයෙන්, පවජ්ජරෙ යයිද සමහරු කියති. ඒ ඒ ආකාරයන්ගෙන් වාදනය කරනු ලැබෙත් යනු එහි අර්ථයි.
තෙරුන් වහන්සේ විසින් මෙසේ විමසන ලදුව දේවතා තොමෝ මෙම ගාථාවන්ගෙන් පිළිතුරු දුන්නාය.
මම බරණැස් නුවරට පැමිණ බුදුන් වහන්සේට වස්ත්‍ර දෙකක් පිදුවෙමි. භාග්‍යවතුන් වහන්සේගේ පා වැඳ බිම හිඳගෙනම සතුටින් යුතුව අඤ්ජලී කර්මයෙන් වන්දනා කළෙමි.
රන්වන් සිරුරක් ඇති බුදුන් වහන්සේ ද මා හට දුක දුඃඛ සමුදය, දුක්ඛ නිරෝධය, මාර්ගය ඇතුළත් සිව්සස් දේශනා කළහ. චතුරාර්ය සත්‍යය අවබෝධ කළහැකි මාර්ගය මට පහදා දුන්නේය.
අල්පායුෂ්ක ඇත්තියක වී කලුරියකොට ඒ භවයෙන් චුත වී තිදස්පුර වැසියන් අතර, සම්පත් ඇතිව ඉපදුනා වූ මම ‘යසුත්තරා’ නමින් දිශාවන්හි ප්‍රසිද්ධ වීමි. ශක්‍රයාගේ එක්තරා ප්‍රජාපතියෙක් වීමි.
එහි **ඡමා** භූමියේ මෙය භූමිය යන අර්ථයෙහි ප්‍රථමා විභක්ති වචනයකි. **චිත්තා** සතුට. **යතො** ශාස්තෲන් වහන්සේගේ යම්බඳු වූ සාමුක්කංසික ධර්ම දේශනාවකින්, **විජානියං** චතුරාර්ය සත්‍යය අවබෝධ කළෙමි.
**අප්පායුකී** මෙබඳු වූ උතුම් වූ පින්කමක් තිබූ ඇය දුක් බහුල වූ මේ මනුෂ්‍යාත්ම භාවයෙහි මෙසේ නො තැබිය යුතුයයි යනුවෙන් හටගත් අදහස් ගැළපීමක් මෙන් හීන වී ගියා වූ කර්මයකින් අල්පායුෂ්ක වූවා වැනි **අඤ්ඤතරා පජාපතී** සොළොස් දහසක් වූ බිසෝවරුන් අතුරෙන් එක්තරා තැනැත්තියක්, **දිසාසු විස්සුතා** දෙදෙව්ලොව සියලු දිසාවන්හි ප්‍රකට වූ හඳුනාගනු ලැබුවා වූ, තැනැත්තියක්. සෙස්ස පෙර කියන ලද පරිදිම වේ.
**අභික්කන්තෙන වණ්ණෙන** යනු අලෝමා විමාන වස්තු කථාවයි. එහි උපත කෙසේ වීද යත්? භාග්‍යවතුන් වහන්සේ බරණැස් නුවර ඉසිපතනයේ මුවන්ට අභය දානය දුන් තැන වැඩ වසද්දී එක් දවසක් උදය කාලයේ හැඳ පොරවා බරණැස් නුවරට පිඬු පිණිස වැඩමවූහ. එහිදී අලෝමා නම් වූ එක් දුප්පත් ස්ත්‍රියක් භාග්‍යවතුන් දැක පැහැදුණු සිතින් යුතුව පිදිය යුතු කිසිවක් නොතිබුණු බැවින් ඉතා සුළු දෙයක් වුවත් භාග්‍යවතුන් වහන්සේට පූජා කළත් මහත්ඵල මහානිසංස වන බව අදහා දුර්වර්ණ වූ ලුණු නැති කොමු පිඬු පිළිගැන්වූවාය. භාග්‍යවතුන් වහන්සේ ද පිළිගත්හ. ඕ තොමෝ ඒ දානය අරමුණු කොට සොම්නස උපදවා මද කලක් ආයු විඳ පරලොව සැපත්ව තව්තිසා දෙව්ලොව උපන්නීය. මහ මුගලන් තෙරුන් දෙව්ලොව චාරිකා කරද්දී මෙම දෙවඟන හමු වී මෙසේ විමසීය.
දසදිග ආලෝක කරන බැබළෙන ශරීර වර්ණයෙන් යුතුව ඕසධී තාරකාව මෙන් දසදිග ඒකාලෝක කරමින් මෙබඳු දිව ඉසුරක් ලැබීමට ඔබ විසින් කිනම් කුසල කර්මයක් කරන ලද්දේ ද?
ඕ තොමෝ එය දැක්වීමට ඕ දේවතා තොමෝ තමන් විසින් මිනිසත්බවේ දී කරන ලද මේ කුශල කර්මය කීවාය.
මම බරණැස් නුවර ඉපිද සිටියදී සූර්යවංශෝද්භූත සම්මා සම්බුදුන් වහන්සේට, ප්‍රසන්න වූ සිතින් යුතුව මගේම දෑත්වලින් කටුක වූ කොමුපිඬු පිළිගැන්වීමි.
නීරස වූ ලුණු රහිත කොමු පිඬු නිර්ලෝභ සිතින් පිදූ පිණින් මේසා සුගති විපාක ලද බව දැක දැකත් කවුරුනම් පින්කම් නොකර සිටින්නේද?
ඒ කරන ලද කුසල කර්මයේ විපාක වශයෙන් මෙබඳු වූ බැබළෙන සකල දිගුන් ආලෝකමත් කරන වර්ණයක් ද සම්පත් ද ලැබුයෙමි.
එහි **අලොමං සුචිතං දිස්වා** අලෝම නම් නීරස වූ කොමු පිඬු පමණක් දී ඒ මෙවැනි දිව්‍ය සුව සැපත් දැක **කො පුඤ්ඤං න කරිස්සති** තමන්ගේ හිතසුව කැමති වන්නා වූ කවරෙක් නම් පින් නොකර සිටින්නෝද ඉතිරි විස්තර පෙර කී නයින් දතයුතු.
**අභික්කන්තෙන වණ්ණෙන** යනුවෙන් කඤ්ජික දායිකා විමාන වස්තුව ආරම්භ වේ. එහි උත්පත්ති කථාව කෙසේ වීද යත්? භාග්‍යවතුන් වහන්සේ අන්‍ධක වනයේ වාසය කරන සේක. ඒ දවස්වල භාග්‍යවතුන් වහන්සේගේ කුසෙහි වාත රෝගයක් හටගත්තේය. භාග්‍යවතුන් වහන්සේ ආනන්ද හිමියන් ඇමතීය. ආනන්දය, ඔබ යන්න. ගොස් පිඬු පිණිස හැසිර මට බෙහෙත් කැඳක් ගෙන එන්න යි වදාළහ. එසේය භාග්‍යවතුන් වහන්සැයි ආනන්ද හිමියන් පිළිතුරු දී මහරජු විසින් දෙන ලද පාත්‍රය ගෙන තමාගේ උපස්ථායක වෛද්‍යවරයාගේ නිවස ඉදිරිපිට සිටියේය. වෙදැදුරුතුමාගේ බිරිඳ ආනන්ද හිමියන් දුටුවාය. එසේ දැක ගොස් පාත්‍රය ගෙන ස්වාමීනි, ඔබවහන්සේට කෙබඳු ඖෂධයකින් ප්‍රයෝජන වන්නේදැයි විචාළාය. බුද්ධිසම්පන්න වූ ඇය බෙහෙතින් ඇති ප්‍රයෝජන වන්නේදැයි විචාළාය. බුද්ධිසම්පන්න වූ ඇය බෙහෙතින් ප්‍රයෝජන ඇති කල්හිම මෙහි පැමිණියේ වන. පිණ්ඩපාතය පිණිස නොවේයයි සලකා, කැඳකින් ප්‍රයෝජන ඇතැයි ආනන්ද හිමියන් කී කල්හි ‘මේ බෙහෙත මාගේ මෙම ආර්යයන් වහන්සේට විය නොහැක. එසේමය. මේ පාත්‍රය භාග්‍යවතුන් වහන්සේගේය. මා ලෝකනාථයන් වහන්සේට සුදුසු කැඳක් සපයා දෙන්නේ නම් සුදුසු යයි සොම්නස් සහිත වී බුහුමන් උපදවා, ඩෙබර (මසං) යුෂයෙන් කැඳ සකස්කොට පාත්‍රය පුරවා එයට පරිවාර වශයෙන් වෙනත් ආහාර වර්ග ද පිළියෙල කොට යැව්වාය. එය පානය කළවිට භාග්‍යවතුන් වහන්සේගේ ඒ ආබාධය සන්සිඳුනේය. ඕ තොමෝ පසුකලෙක කළුරියකොට තව්තිසාවෙහි ඉපිද මහත් වූ දිව්‍ය සම්පත්තීන් අනුභව කරති. සතුටු වෙති. ඉක්බිති මහ මුගලන් තෙරිඳු දිව්‍ය ලෝකවල චාරිකා කරන්නේ අප්සරාවන් දහසක් පිරිවරාගෙන හැසිරෙන්නා වූ ඇය දැක ඇය විසින් කරන ලද කර්මය විමසීය.
සියලු දිසාවන් බබුලුවමින් දහසක් පිරිවර සමග මනස්කාන්ත ශරීරයක් ඇතිව විවිධ වර්ණයෙන් යුත් අබරණවලින් සැරසී හැසිරෙන්නා වූ තී කවරෙක්ද, මේසා සම්පත් ලැබීම සඳහා මිනිස්ලොවදී තී විසින් කරන ලද කුසල කර්මය කවරේද?
ඕ තොමෝ පිළිතුරු දෙමින් මෙසේ පැවසුවාය.

මම අන්‍ධක වින්‍ධයෙහි විසූ සූර්ය බන්‍ධු වූ බුදුන් වහන්සේට තෙල් දැමූ ඩෙබර යුෂ කැඳක් පිදූවෙමි.
ඍජු ගති පැවතුම් ඇති බුදුන්වහන්සේ විෂයෙහි ඉතා ප්‍රසන්න සිතින් යුතුව තිප්පිලි - සුදුලූණු - කරාබුනැටි යන මේවායින් තැනු මිශ්‍රණයක් සිදුවෙමි.
සර්වාංගයෙන් සුන්දර වූ උසස් පෙනුමක් ඇත්තා වූ යම්කිසි තැනැත්තියක් සක්විති රජුගේ මෙහෙසිය බවට පත්වන්නේද, එය මේ කැඳ දානයේ පිනෙන් සොළසකින් එක පංගුවක් පමණ හෝ අගය නොවන්නේය.
නික්‍ඛ නම් වූ ලොකු රන් කාසි සියයක් ද, අශ්වයන් සියයක් ද, අශ්වතරයින් යෙදූ රථ සියයක් ද, මාණික්‍යමය කුණ්ඩලාභරණ පැළඳගත් කන්‍යාවන් සියක් දහසක්ද යන මේ සියල්ල මේ කැඳ දානමය පින්කමෙන් දහසයෙන් එක් කොටසක් පමණවත් නොවටී.
නගුලිස් වැනි විශාල දත් ඇති, රන් ඇතිරිලි පෙර වූ, රන් පළඳනා පැළඳ වූ හේමවත කුලයේ ඇතුන් සියයක්ද, රන් ඇතිරිලි පෙර වූ රන් පළඳනා පැළඳ වූ අසුන් සියයක් ද, මේ කැඳ දානයේ පිනෙන් දහසයෙන් එක් පංගුවක් තරම්වත් නොවටී. අංගය නැත්තේය.
සතරමහ දිවයින් අධිපති බව සඳහා යුද්ධ කරන්නේද, ඒ යුද්ධයෙන් ලබන සතරමහ දිවයින් මේ කැඳ දානයේ අගයෙන් දහසයෙන් එකක් පමණවත් නො අගනේය.
එහි **අදාසිං කොල සම්පාකං කඤ්ජිකං තෙල ධූපිතං** ඩෙබර (මසං) යුෂ ද්‍රාවණයට එමෙන් සිවු ගුණයක් ජලය දමා කලවම් කොට එය සතරෙන් එක් කොටසක් වන සේ පිස එයට (ඉගුරු-ගම්මිරිස්-තිප්පිලි) තිකුළු ද අසමෝදගම් පෙරුම්කායම් - සුදුලූණු ආදිය දමා පිළියෙල කොට වාෂ්පයෙන් පැසවා කරාබුනැටි තෙලින් සුවඳ ගන්වා ප්‍රසන්න සිතින් යුතුව භාග්‍යවතුන් වහන්සේ පාත්‍රයෙහි බහා ශාස්තෲන් වහන්සේ සඳහා පිදුයෙමි. තෙරුන් වහන්සේගේ අතෙහි තැබුවේ යයි මෙසෙයින් කීහ.
සෘජු ගති පැවතුම් ඇති බුදුන්වහන්සේ විෂයෙහි ඉතා ප්‍රසන්න සිතින් යුතුව තිප්පිලි සුදුලූණු කරාබුනැටි යන මේවායින් තැනූ මිශ්‍රණයක් පිදුවෙමි.
සෙස්ස පෙර කියන ලද පරිදිම වේ.
මෙසේ ඒ දේවතාවිය විසින් රැස්කරන ලද පුණ්‍ය කර්මයන් පැහැදිලි කළ කල්හි ආයුෂ්මත් මහ මුගලන් තෙරණුවෝ පිරිවර සහිත වූ ඇයට දහම් දෙසා මිනිස්ලොවට පැමිණ ඒ පුවත භාග්‍යවතුන් වහන්සේට දැන්වූහ. භාග්‍යවතුන් වහන්සේ එය අර්ථෝත්පත්ති කොටගෙන පැමිණ සිටි පිරිසට දහම් දෙසූහ. ධර්ම දේශනාව මහජනතාවට ඉතා ප්‍රයෝජනවත් විය.
**අභික්කන්තෙන වණ්ණෙන** යනුවෙන් විහාර විමාන වස්තුව ආරම්භ වේ. මේ එහි උත්පත්ති කථාවයි. භාග්‍යවතුන් වහන්සේ සැවැත්නුවර ජේතවන විහාරයේ වාසය කරන සේක. ඒ දවස්වල විශාඛා මහා උපාසිකා තොමෝ එක්තරා උත්සව දිනයක උයනෙහි සංචාරය සඳහා සහායිකාවන් හා සේවකයන් විසින් උනන්දු කරන ලදුව මනාව ජලස්නානය කොට, සුවඳ විලවුන් ගල්වා, රජ බොජුන් වළඳා නවකෝටියක් අගනා මේ පළඳනාව පැළඳ පන්සියයක් පමණ සහායිකාවන් විසින් පිරිවරන ලදුව මහා සම්පත්තීන්ගෙන් යුක්තව ගෙයින් නික්ම උයන දෙසට යන්නී මෙසේ සිතුවාය. බාල දැරියන්ට සුදුසු වූ මේ නිෂ්ඵල ක්‍රියාවෙන් මා වැන්නන්ට කවර ඵලයක්ද, මා විහාරයට ගොස් භාග්‍යවතුන් වහන්සේ මුණගැසී, ආර්ය ශ්‍රාවකයන් වහන්සේලා දැක, උන්වහන්සේලා වඳින්නෙම් දහම් අසන්නෙම්, නම් වඩාත් සුදුසු නොවන්නේද? මෙසේ සිතා විහාරයට ගොස් මහාලතා පළඳනාව ගලවා දාසියකගේ අතට දී භාග්‍යවතුන් වහන්සේ වැඳ එකත්පස්ව හුන්නීය. භාග්‍යවතුන් වහන්සේ ඇයට දහම් දෙසූහ.
ඕ තොමෝ බණ අසා භාග්‍යවතුන් වැඳ පැදකුණු කොට, මන වඩන භික්‍ෂූන් ද වැඳ විහාරයෙන් නික්ම මදක් දුර ගොස් ‘දාසිය ආභරණ පළඳින්නෙම්, එම ආභරණ ගෙනෙව’යි කීවාය. ඒ දාසිය එය පොදියක් කොට බැඳ විහාරයෙහි තබා ඒ ඒ තැන්වල ඇවිද ආපසු යන කල්හි එය (මහලිය පළඳනාව) විහාරයේ අමතකව දමා ගිය බැවින්, උත්තමාවියනි, මට එය අමතකව විහාරයේ ආවෙමි. මා දුවගොස් ගෙන එන තෙක් නවතිනු මැනවිය කීවාය. එසේ කියා නවත්වාලනු කැමති වූවාය. විශාඛා තොමෝ දාසියෙනි, එයම විහාරයේ අමතකව ආයේ නම් එය විහාරයේම ප්‍රයෝජනය සඳහා පරිත්‍යාග කරන්නෙමියි විහාරයට ගොස් භාග්‍යවතුන් වහන්සේ හමුවී තම අදහස පැවසුවාය. ස්වාමීනි, මෙය විකුණා විහාරයක් තනවන්නෙම් අනුකම්පා කොට පිළිගනු මැනැවියි ඉල්ලා සිටියාය. භාග්‍යවතුන් වහන්සේ තුෂ්ණිම්භාවයෙන් ඉවසූ සේක.
විශාඛාවෝ ඒ පළඳනාව සඳහා නවකෝටි එක් ලක්‍ෂයක් වැයකොට මුගලන් තෙරුන් වහන්සේ මගින් කර්මාන්ත පාලකයකු මෙහෙයවා ඔහු ලවා මනාව බෙදන ලද බිත්ති, කණු, දෙපස සමවන සේ යොදා නොනැස් නම් යට ලී, පරාල, යොදා කර්ණිකාව සහිත මුදුනක් ඇතිවැ දොර කවුළු තරප්පු පේළි ආදියෙන් සමන්විතවැ මනහර ලෙස කාමර බෙදා රමණීය වූ දැව කර්මාන්ත මනාව නිමකොට, සුදුහුණු පිරියම්කොට, ශෝභන ලෙස කරන ලතා ලතා කර්ම මාලා කර්මයන්ගෙන් සරසා, සිනිඳු ලෙස මැණික්මය ලෑලි වැනි ප්‍රවර බිමට අල්ලා, දෙව් විමනක් වැනි බිම් මහළෙහි පන්සියයක් කාමර ඇතිව, උඩුමහලේ හිස පන්සියයක් කාමර ඇතිව, කාමර දහසකින් යුත් ආවාසයක් කරවා භාග්‍යවතුන් වහන්සේට පූජා කළහ. භික්‍ෂු සංඝයාගේ වාසය සඳහා සුදුසු මහත් ප්‍රාසාදයක් ද කරවා එයට පිරිවර ප්‍රාසාද දාහක් කරවා, අමතරව කුටි සක්මන්මළු, මණ්ඩප ආදියද කරවා නව මාසයකින් විහාර කර්මාන්තය නිමා කරවීය. එසේ නිමා කරවා විහාර පූජාව කරවා තම සහායිකාවන් සමග විහාරයේ උඩු මහලට නැග එහි ඓශ්වර්යය දැක හටගත් සොම්නසින් සහායිකාවන් කැඳවා ‘මෙබඳු ප්‍රාසාදයක් කරවන්නා වූ මා විසින් යම් පිනක් ලබන ලද්දේ නම් ඒ පින ඔබලා අනුමෝදන් වන්න. ඔබලාට ප්‍රාප්ති දානය ලබාදෙන්නෙමි’යි කීවාය. ප්‍රසන්න වූ සිත් ඇති සියල්ලෝම අනේ සාධු අනේ සාධු යි කියා අනුමෝදන් වූහ.
එහි එක්තරා ස්ත්‍රී උපාසිකාවක් ඒ ප්‍රාප්ති දානය විශේෂ වශයෙන් මෙනෙහි කළාය. ඕ තොමෝ නොබෝ කලකින් කළුරිය කොට තව්තිසාවෙහි උපන්නාය. ඇගේ පුණ්‍යානුභාවයෙන් බොහෝ වූ කුටාගාර, උයන්වතු, පොකුණු ආදියෙන් යුතු සොළොස් යොදුන් දිග පළල ඇති උස ඇති යොදුන් සියයක් පැතිරෙන තමන්ගේ ප්‍රභාවයෙන් යුත් අහසෙහි හැසිරෙන මහත් වූ විමානයක් පහළ විය. ඇය යන්නේ නම් අප්සරාවන් දහසක් පිරිවරාගෙන විමානයත් සමගම යන්නීය. ඒ විශාඛා මහෝපාසිකා තොමෝ නිර්මාණරතී දෙව්ලොව ඉපිද සුනිර්මිත දිව්‍යරාජයන්ගේ අගමෙහෙසිය බවට පත්වූවාය. එකල්හි ආයුෂ්මත් අනුරුද්ධ තෙරණුවෝ දිව්‍යලෝක චාරිකාවේ යෙදෙන්නේ විශාඛාවගේ සහායිකාව තව්තිසාවේ දී සමුවී ගාථා මගින් ඇගෙන් පහත සඳහන් ප්‍රශ්න ඇසීය.
දේවතාවිය, යම්බඳු වූ ඔබ මෙහි සිටින්නෙහිද? ඒ ඔබ මනස්කාන්ත වර්ණයෙන් යුතුව, සියළු දිශාවන් බබුළුවමින් ඕසධී නම් තාරකාව මෙන් සිටියේය.
නැටුමෙහි යෙදෙන්නා වූ ඒ ඔබගේ අංගෝපාංගයන්ගෙන් හැම අයුරින්ම කන්කළු වූ මනරම් වූ දිව්‍ය ශබ්දයෝ නික්මෙති.
නැටුමෙහි යෙදෙන්නා වූ ඒ ඔබගේ අංගෝපාංගයන්ගෙන් හැම අයුරින්ම මනා සුවඳ ඇති මනරම් වූ දිව්‍යමය වූ සුවඳ වහනය වන්නෝය. කයෙන් ගිලිහෙන්නා වූ ඔබගේ යම් ශීර්ෂ පළඳනාවක් වේද, ඒවායේ ඝෝෂාව පංචාංගික තූර්ය නාද ඝෝෂා මෙන් ඇසේ.

ඔබගේ ශීර්ෂාභරණයෝ වාතයෙන් සෙලවේද, වාතයෙන් දැඩිව කම්පනය වෙත්ද, ඒවායේ ඝෝෂාව පංචාංග තූර්ය ඝෝෂා මෙන් ඇසේ.
ඔබේ හිසෙහි මනා සුවඳැති මනරම් වූ යම්බඳු මල්මාලා පවතීද ඒවා මංජුසා නම් දිව්‍ය වෘක්‍ෂය මෙන් සියලු දිශාවන් සුවඳවත් කරයි.
දේවතාවිය, අන් අයට ඒ පිරිසිදු සුවඳ ආඝ්‍රාණය කරවන්නෙහිය. මෙය කවරනම් කුසල කර්මයක විපාකයක්ද යන බව මම ප්‍රශ්න කරමි. එහි විස්තර මා හට කියන්න.
තෙරණුවෝ මෙසේ ප්‍රශ්න කළවිට ඒ දෙව්දුව මෙසේ පිළිතුරු දුන්නීය.
අනුරුද්ධ හිමියනි, සැවැත්නුවර මගේ සහායිකාව විශාඛාව සංඝයා සඳහා මහා විහාරයක් කරවීය. මා හටද ප්‍රිය වූ ඒ මන්දිරය දැක එහි පැහැදී එහි පින් අනුමෝදන් වීමි.
මාගේ ඒ හුදු පුණ්‍යානුමෝදනාවෙන් පමණක්ම ලබාගන්නා ලද අද්භූත වූ දර්ශනීය වූ විමානය මගේ සෘද්ධි බලයෙන් හාත්පසින් සොළොස් යොදුනක් අහසේ ගමන් කරයි.
ප්‍රමාණානුකුල වූ කොටස් වශයෙන් බෙදන ලද්දා වූ මාගේ කුටාගාර නිවාසයන් හාත්පසින් යොදුන් සියයක් දීප්තිමත්ව බබළයි.
මත්ස්‍යයන්ගෙන් ගැවසී ගත් රන්වැල් පිරී පවත්නා මෙහි ඇති මගේ පොකුණු ද, පැහැදිලි ලෙස ප්‍රසන්නව පවතී.
එහි නොයෙක් රත් නෙළුම් මල්, සුදු නෙළුම් මල් පිපී විසිරී ඇත්තාහ. සිත්කලු වූ වාතයෙන් කම්පිත වූ සුවඳ හමා ගෙන යයි.
දඹ, කොස්, තල්, පොල් ආදී නානා වෘක්‍ෂ වර්ග සහිත උයන්වතු නිවාස සීමාව තුළම රෝපිත වී ඇත.
නොයෙක් තූර්ය භාණ්ඩයන්ගෙන් ඝෝෂා සහිත වූ, අප්සරාවන් සමූහයා විසින් ඝෝෂා කරන ලද්දා වූ විමානයෙහි වෙසෙන මා යමෙක් සිහිනෙන් හෝ දකින්නේ ද, ඒ තැනැත්තා පවා සතුටට පත්වන්නේය. හෙවත් සම්පත්ලාභියෙක් වන්නේ ය.
අභූත වූ දර්ශනීය වූ හාත්පසින් බබළන්නා වූ මෙවැනි විමානයේ මාගේ පුණ්‍ය ක්‍රියාවන් නිසාම පහළ විය. එබැවින් පින් කිරීම කළ යුත්තේමය.
එහි **සාවත්‍ථියං මය්හං සධී භදන්තෙ සංඝස්ස කාරෙසි** **මහා විහාරං** මෙහි භන්තෙ යනු අනුරුද්ධ ස්ථවිරයන් සඳහා කියන ලදී. **සාවත්‍ථියං** යනුවෙන් සැවැත්නුවර සමීපයේ නැගෙනහිර දෙස අදහස් කරන ලදී. ‘මය්හං මම සචී’ යනු මගේ සහායිකා විශාඛා උපාසිකාවය. එම මහ උවැසිය සිව්දිගින් එන මහා සංඝයා උදෙසා රත්රන් (මුදල්) නවකෝටියක් පරිත්‍යාග කිරීමෙන් පූර්වාරාමය නම් සුවිශාල විහාරය කරවන ලදී. **තත්‍ථප්පසන්නා අහුමානුමොදිං** කටයුතු නිමකරන ලද එම විහාරය සංඝයා වෙත පවරා දෙන කල්හි විශාඛාව විසින් කරන ලද පින් අනුමෝදනාවෙහි දී ඇයට ප්‍රශංසා වේවා. පින් ලැබීමට සුදුසු වූ මා වෙතට පින් අනුමෝදන් කිරීම කරන ලද්දේ යයි සැලකීමෙන් ප්‍රසන්න සිත් ඇති වී රත්නත්‍රයෙහිද, කර්ම ඵලයෙහි ද උපදවාගත් පැහැදීම් ඇතිව එම පින් අනුමෝදන් වීමි. කථා වස්තුව සයෙන් සැලකීමේ දී ඇයගේ අනුමෝදනාවෙහි උදාර බව දැක්වීම පිණිස **දිස්වා අගාරඤ්ච පියඤ්ච මෙතං** යයි කීය. ගර්භ හෙවත් කාමර දහසක් ඇති අතිශයින් රමණීය වූ දිව්‍ය විමානයක් හා සමාන වූ ඒ මන්දිරයද විශාල වූ ප්‍රාසාදයද මා හට ප්‍රිය වූ බුදුන් ප්‍රමුඛ මහා සංඝයා උදෙසා කරන ලද එබඳු මහත් වූ ධන පරිත්‍යාගය දැක එහි පින් අනුමෝදන් වීමි යන අදහසයි.
**තායෙව මෙ සුද්ධානුමොදනායා** කියන ලද පරිදි පිදිය යුතු පරිත්‍යාග කළයුතු දෙයක් නැති බැවින් හුදු තනිකර අනුමෝදනාවෙන්ම **ලද්ධං විමානං අබ්භූතං දස්සනීයං** මට පෙර මෙවැන්නක් නොවූ බැවින් එය අද්භූතය. හැම අයුරකින්ම යහපත් වූ බැවින් මේ විමානය දර්ශනීයය. එය මවිසින් ලබන ලදී. හිමිකරගන්නා ලදී. මෙසේ මේ විමානයේ අලංකාරවත් බව දක්වා, දැන් ප්‍රමාණයේ මහත්බව ද ප්‍රභාවයෙන් මහත් බව ද, භාවිතා කරන වස්තූන්ගේ සංඛ්‍යාවේ මහත් බව ද, හඳුන්වනු පිණිස **සමන්තකො සොළස යොජනානි** යන්න කියන ලදී. එහි **ඉද්ධියා මම** යනු මාගේ පුණ්‍ය සෘද්ධි බලයෙන් යන අදහසයි.
**පොක්‍ඛරඤ්ඤො **පොකුණු. **පුථුලොම නිසෙවිතා** දිව්‍යමය මසුන් විසින් ඇසුරු කරන ලද,
**නානා පදුමසඤ්ඡන්නා** සියපත් සහස්පත් ආදී භේද ඇති නානාවිධ රත් පියුම්, රතු කමල් ආදියෙන් පිරී ඇත්තා වූ, **පුණ්ඩරීක සමො තතා** නානාවිධ සුදු නෙලුම් මල් වලින් හාත්පස විසුරුවා හළ. **නානාරුක්‍ඛා අරොපිමා - සුරභි සම්පවායන්ති** රෝපණය කර ඇති නානා වෘක්ෂයන්ගෙන් සුවඳවත් වූ වාතය පවා ගෙන යයි.
**සොපි** සිහින දකින ඒ තැනැත්තා. **විත්තො** සතුටට පත් වූ.
**සබ්බතො පභං** හාත්පසින් බබළන්නා වූ, **කම්මෙහි** කර්ම නිමිත්ත ‘හී’ යනු නිපාත පදයකි. සිතුවිලිවල හෝ මතු මතු ඉපදීම්වල හෝ බහුලතාවය නිසා කම්මෙහි යයි කියන ලදී. **අලං** කළයුතු, කාතවෙ සිදු කිරීම්.
දැන් මීළඟට විශාඛාව උපන් තැන කියවනු කැමති තෙරුන් වහන්සේ,
ඔබගේ ඒ හුදු අනුමෝදනාවෙන් පමණක් ලබන ලද විමානය ආශ්චර්යවත්ය. දැකුම්කළුය. යම් ඒ විශාඛා නම් කාන්තාව විහාර දානයක් දුන්නීද, ඇයගේ පරලොව ගති ස්වභාවය උපත කියන්න.
**යා චෙව සා** **දාන මදාවි නාරී** යම්කිසි දානයක පින් අනුමෝදන් වීමෙන්, ඔබ මෙවැනි සම්පතක් ලබා ගත්තෙහිද, ඒ දානය යම් කාන්තාවක් දුන්නාද, ඒ විශාඛා මහළපාසිකාව සඳහා කියන ලදී. මෙම දේවතාවිය ලවාම ඇගේ සම්පත් කියවනු කැමැත්තාහු එසේ හෙයින් **තස්සා ගතිං බ්‍රෑහි කුහිං උප්පන්නා **ඇය උපන් දෙව්ලොව, නැතිනම් ඇය උපන් ස්ථානය යන අදහසයි.
දැන් තෙරුන් වහන්සේ විසින් අසන ලද ප්‍රශ්නයට පිළිතුරු දෙන දේවතා වූ මෙසේ කීවාය.
ස්වාමීනි, යම් තැනැත්තියක් මාගේ මිතුරිය වූවාද, ඇය සංඝයාට මහා විහාරයක් කරවූවාය. අවබෝධ කරගත් ධර්මය ඇති ඇය දන් දුන්නාය. පසුව ඇය නිර්මාණරතී නම් දෙව්ලොව උපන්නාය.
එහි සුනිම්මිත දෙව්රජාණන්ගේ මෙහෙසිය වූ ඇගේ කර්ම විපාකය සිත ගැනීමටද නොහැක්කේය. විශාඛා නම් වූ ඇය කොහි උපන්නීදැයි අසන්නා වූ ඔබවහන්සේ මම සත්‍යය ප්‍රකාශ කළෙමි.
එහි **විඤ්ඤාත ධම්මා** අවබෝධ කරගත් ශාසන ධර්මය, චතුරාර්ය සත්‍ය ධර්මය ඇත්තේය යන අර්ථයි.
**සුනිම්මිතස්ස** සුනිම්මිත නම් දිව්‍ය රාජයාගේ **අචින්තියො කම්ම විපාක තස්සා** විභක්තිය ලොප්කොට දක්වන ලදී. නිර්මාණරතී දෙව්ලොව උපන් මගේ ඒ මිතුරියගේ පුණ්‍ය කර්මයේ විපාකයෙන් හටගත් කුසල විපාක සිතන්නටවත් නොහැකි තරම් උසස් වේ. ප්‍රමාණ කළ නොහැකි වේ යන අර්ථයි. **අනඤ්ඤථා** පවත්නා ස්වභාවයෙන් වෙන් නොවූ ඇයගේ මෙම සම්පත්තිය කෙසේනම් දැනගත්තේද යත්, භද්‍රා වෙත පැමිණි සුභද්‍රා මෙන් විශාඛා දෙව්දුව මේ තැනැත්තිය සමීපයට පැමිණියාය.
දැන් දෙව්දුව අන් අයට පින් සමාදන් කරවීම් වස් ගාථා කීපයක් මගින් ධර්මය දේශනා කළාය.
එහෙයින් අන්‍යයන් ද සමාදන් කරවන්න. සංඝයාට උසස් ලෙස දන් දෙන්න. ප්‍රසන්න සිතින් යුතුව ධර්මය ශ්‍රවණය කරන්න. ලැබුණු මනුෂ්‍යත්මභාවය ඉතා දුලබ වූවකි.
රන්වන් සිරුරක් ඇති, බ්‍රහ්ම ස්වරයෙන් යුත් බුදුන්වහන්සේ යම් උතුම් මාර්ගයක් දෙසූ සේක්ද, එයම උතුම් මාර්ගය වේ. යම්බඳු පුද්ගලයන් කෙරෙහි දෙන දානය මහත්ඵල සහිත වේද එම සංඝයාට මනා ලෙස දන් දෙන්න.
බුද්ධාදී සත්පුරුෂයන් විසින් ප්‍රශංසා කරනු ලැබූ යම් පුද්ගලයෝ අටදෙනෙක් වේද, ඔව්හු නම්, සෝවාන් ආදී මාර්ග සතරට ද ඵල සතරටද පැමිණි අය, ඒ අටදෙන වෙති. ඔව්හු දක්‍ෂිණ ලැබීමට සුදුස්සෝය. ඒ උතුමන් කෙරෙහි දෙන දානය මහත් වූ ඵල සහිත වන්නේය.
ආර්ය මාර්ගයට පිළිපන් සතර දෙන, ඵලයෙහි පිහිටි සතර දෙනද යන සංඝයා ඍජු ප්‍රතිපත්ති ඇත්තාහූ, ප්‍රඥාවෙන් හා සීලයෙන් සන්සුන් වූවාහුය.
පුද පූජා කරන්නා වූ මිනිසුන් හට ද, පින් බලාපොරොත්තු වන සත්ත්වයන් හටද, පැවැත්ම සඳහා පින් කරන්නවුන්ටද සංඝයා කෙරෙහි දුන් දෙය මහත්ඵල වන්නේය.
මේ සංඝ තෙමේ උදාරය. උතුම් අරමුණුවලට යොමු වූ සිත් ඇත්තෝය. සාගර ජලය මෙන් මිණිය නොහැකි ගුණ ඇත්තෝය. බුද්ධශ්‍රාවක වූ මුන්වහන්සේලා ශ්‍රේෂ්ඨත්වයට පත් වූවෝ ලෝකය ආලෝකමත් කරමින් දහම් දෙසන්නාහුය.
යමෙකු සංඝයා උදෙසා දන් දෙන්නේ ද, උන්වහන්සේලාට මනා ලෙස දෙන ලද මනා ලෙස පුදන ලද්දේ ද, එම දානය උතුම් පූජාවක්ම වන්නේය. සංඝයා හට හිමි කරන්නා වූ සංඝයා වෙත පිහිටවන්නා වූ ඒ දානය මහත්ඵල වන්නේමය. ලෝකවිදූ සර්වඥයන් වහන්සේ විසින් වර්ණනා කරන ලද්දේ ද,
මෙවැනි වූ තමන් විසින් කරන ලද පූජාවක් නැවත සිහිපත් කරන්නා වූ යම් ඥානවන්තයෙක් ලෝකයෙහි වෙසෙත්ද, ඔව්හු මසුරුමල සම්පූර්ණයෙන් දුරුකොට පැසසිය යුතු තත්ත්වයට පැමිණෙත්.
**තෙන හඤ්ඤෙහි** තෙනහි+අඤ්ඤෙපි යන පද දෙකේ සන්ධියකි. තෙන ඒ කාරණයෙන් යන අර්ථයි. හි යනු නිපාතයක් පමණි. **සමාදපෙථ** සමාදන් වන සේ කියා සමාදන් වන ආකාරය දක්වනු පිණිස **සංඝස්ස** **දානානි දදාථ** සංඝයාට දන් දෙවු ආදිය කීය. අයෝග්‍ය වූ අවස්ථා අටෙන් තොර වූ මනුෂ්‍යත්මභාවය සඳහා **සුදුල්ලභො ලද්ධො මනුස්සලාභො** ලැබුණා වූ මනුෂ්‍යත්මභාවය ඉතා දුර්ලභ වූවකි යයි කියන ලදී. එහි අයෝග්‍ය වූ අවස්ථාවන් අට නම් අපාය තුන, අරූපී අසංඤී ලෝකය, ඈත පිටිසර දේශය, ඉන්‍ද්‍රියයන්හි විකල ස්වභාවය, නියත මිථ්‍යා දෘෂ්ටිය හා අබුද්ධෝත්පාද කාලය යන මේවායි.
**යං මග්ගං** යෝග්‍ය වූ ස්ථානයක් විෂයෙහි දෙන ලද යම් දානයක් වේ නම්, එය මෙයින් අදහස් වේ. එය ඒකාන්තයෙන් සුගතියට පමුණුවන බැවින් සුගතිගාමී මාර්ගය නම් වෙයි. එය අපායගාමී මාර්ගයෙන් ද අනුගමනයෙහි අපහසු මාර්ගයන්ගෙන් ද වෙන් වූ අතිශයින් ශ්‍රේෂ්ඨ වූ ස්වභාවයෙන් යුක්ත වන බැවින් එම මාර්ගයෙහි අධිපති බව දැනගෙන දෙන්නා වූ එම දානය වනාහි ශ්‍රද්ධාව හා හිරිය හෙවත් පවට ලජ්ජාවීම වැනි වූ දෙව්ලොව යන මාර්ගයයි කියනු ලැබේ. එහෙයින් මෙසේ කියන ලදී.
යම්බඳු වූ ශ්‍රද්ධාවත්, පාපයට ලජ්ජාවීමක්, කුසලයක් හා දන්දීමක් වේද, මේ ධර්මයෝ සත්පුරුෂයන් විසින් අනුගමනය කරන ලදහ. මෙය දිව්‍යමය වූ මාර්ගයයි කියති. මේ මාර්ගයෙන් දෙව්ලොවට පැමිණේ.
මෙහි එන ‘මග්ගාධිපති’ යන පාඨයට ආර්ය මාර්ගයෙහි ගියේ දෙවියන් සහිත වූ ලෝකයාට අධිපති වූ, ශාස්තෲන් වහන්සේ යන අර්ථය දැක්විය යුතු වේ. **සංඝස්සි දානානි දදථා** යනාදියෙන් නැවත ද, දක්‍ෂිණෙය්‍ය වූ ආර්ය සංඝයා විෂයෙහි දානය බෙදීමෙහි යොදවන්නාය යන අර්ථය කියන ලදී.
දැන් මීළඟට ඒ දක්‍ෂිණෙය්‍ය වූ ආර්ය සංඝයා කෙබඳු ස්වරූපයෙන් යුක්තදැයි දක්වමින් ‘යෙ පුග්ගලා අට්ඨ සතම්ප සත්‍ථා’ යන ගාථාව කියන ලදී. **යෙ** අනියම් බව දැක්වීමයි. **පුග්ගලා** සත්ත්වයෝ අට්ඨා උන්වහන්සේලාගේ සංඛ්‍යාව පිරිසිඳ දැක්වීම සිදු කෙරේ. ඒ සංඝයා වනාහි මාර්ගයට පිළිපන්නාහුද, ඵල සතරෙහි පිහිටියාහුද, වශයෙන් අටක් වේ. **සතංපසත්‍ථා** බුදු පසේබුදු මහ සවු යන සත්පුරුෂයන් විසින්ද, අන්‍ය වූ දෙව් මිනිසුන් විසින්ද ප්‍රශංසා කරන ලදහ. කුමක් හෙයින්ද යත්, උත්පත්තිය සමග ඇති වූ සීලාදි ගුණ යෝගයෙනි. සපු-මූණමල් ආදී පුෂ්පයන් හට සහජාත වූ වර්ණ හා සුගන්ධයන් ආදිය පවතින්නාක් මෙන්ම ආර්යයන් වහන්සේලාට ද සහජාත වූ සීල සමාධි ආදී ගුණයන් පවතී. එබැවින් උන්වහන්සේලා වර්ණ සුගන්ධ ආදියෙන් යුක්ත වූ මල් මෙන් සත්පුරුෂ වූ දිව්‍ය මනුෂ්‍යයන්ට ප්‍රිය වූවෝ ද, මනාප වූවෝ ද ප්‍රශංසා ලැබීමට සුදුස්සෝද වන්නාහ. එබැවින් ‘යෙ පුග්ගලා අට්ඨ සතම්ප සත්‍ථා’ යනාදිය කියන ලදී. ඒ පුද්ගලයෝ වනාහි සැකෙවින් සෝවාන් මාර්ගස්ථ, ඵලස්ථ, සකදාගාමී මාර්ගස්ථ ඵලස්ස, අනාගාමී මාර්ගස්ථ ඵලස්ථ, අර්හත් මාර්ගස්ථ ඵලස්ථා යනුවෙන් යුගල සතරක් වෙති. එබැවින් **චත්තාරි එතානි යුගානි හොන්ති තෙ දක්‍ඛිණෙය්‍යා **යනුවෙන් කියන ලදී. **තෙ** පෙර අනියම් වශයෙන් කියන ලද දෙය නියමකොට දැක්වීමයි. ඒ සියල්ලෝම කර්මය ද කර්මඵලය ද අදහා දිය යුතු දේ නම් වූ දක්‍ඛිණාවට (දක්ඛිණෙය්‍යං) සුදුසුය යනුවෙන් ‘දක්ඛිණෙය්‍ය’ යයි කියනු ලැබෙත්. ගුණ විශේෂයෙන් යෙදීම නිසා දානයේ මහත්ඵල බව ඇතිවීම නිසාද දක්ඛිණෙය්‍ය වෙති. **සුගතස්ස සාවකා** සම්මා සම්බුදුරදුන්ගේ දහම් ඇසීමේ අවසානයේ ආර්ය ජාතියෙහි උපදින පිණිස ඒ ධර්මශ්‍රවණය කරයි යන අදහසින් සාවකා යී යෙදේ. **එතෙසු දින්නානි මහප්ඵලානි** සර්වඥයන් වහන්සේ මෙම ශ්‍රාවකයන් කෙරෙහි පුදන ලද ස්වල්ප වූ හෝ දානයක් පිළිගැනීමෙන් එම දක්‍ෂිණාව උසස් තත්ත්වයට පත්වීමෙන් මහත්ඵල ඇතිවේ. එහෙයින් භාග්‍යවතුන් වහන්සේ විසින් මහණෙනි, යම්තාක් සංඝයා හෝ සමූහයා හෝ වෙත්ද, ඒ අය අතරෙහි තථාගත ශ්‍රාවක සංඝයාට අග්‍ර වන්නාහුය යනාදී වශයෙන් කියන ලදී
**චත්තාරොච පටිපන්නා** මේ ආදිය පෙර කියන ලද අර්ථ ඇත්තේ වේ. එසේ සෙස්ස කියන ලද පිළිවෙළින්ම අර්ථාවබෝධ කරගත යුතු වේ.
මෙහිදී වනාහි ආයුෂ්මත් අනුරුද්ධ තෙරුන් විසින් තමන් විසින් ද දේවතාවිය විසින් ද කියන ලද කරුණු මිනිස්ලොවට පැමිණ භාග්‍යවතුන් වහන්සේට කියන ලදී. භාග්‍යවතුන් වහන්සේ ඒ කරුණු අර්ථෝත්පත්ති කොටගෙන පැමිණි පිරිසට දහම් දෙසූහ. ඒ දේශනාව මහජනයාට ප්‍රයෝජනවත් විය.
**අභික්කන්තෙන වණ්ණෙන** යනුවෙන් චතුරිත්‍ථි විමාන වස්තුව ඇරඹේ. එහි උත්පත්ති කථාව කෙසේද යත්? භාග්‍යවතුන් වහන්සේ සැවැත්නුවර වාසය කරන කල්හි ආයුෂ්මත් මහ මුගලන් තෙරුන් වහන්සේ යට කියන ලද පරිද්දෙන්ම දෙව්ලොව චාරිකා කරන සේක් තව්තිසා භවනට වැඩි සේක. උන්වහන්සේ එහිදී පිළිවෙළින් පිහිටි විමාන හතරෙක්හි වෙන් වෙන් වශයෙන් අප්සරාවන් දහස බැගින් පිරිවර ඇතිව දිවසැපත් විඳින දෙව්දූවරුන් සතරදෙනෙකු දැක ඒ දේවතාවන් විසින් පෙර කරන ලද පුණ්‍ය කර්මයන් විමසන සේක්,
අභික්කන්තෙන වණ්ණෙන -පෙ- වණ්ණොච තෙ සබ්බදිසා පභාසති
සියලු දිසාවන් බබුළුවමින් දහසක් පිරිවර සමග මනස්කාන්ත ශරීරයක් ඇතිව විවිධ වර්ණයෙන් යුත් ආභරණවලින් සැරසී හැසිරෙන්නා වූ තී කවරෙක්ද මේ සම්පත් ලැබීම සඳහා මිනිස් ලොවදී ඔබලා විසින් කරන ලද කුසල ධර්ම කවරේද?
මේ ගාථාවන් මගින් පිළිවෙළින් දේව දුහිතෲන්ගෙන් ප්‍රශ්න කළහ. ඒ දෙව් දූවරුන්ද උන්වහන්සේගේ ප්‍රශ්නවලට පිළිතුරු වශයෙන් පිළිවෙළින් පහත සඳහන් කරුණු කීවාහුය.
(සම්පූර්ණ ගාථා සහ අර්ථ කලින් දක්වා ඇත.)

මේ ස්ත්‍රීහු වනාහි කාශ්‍යප බුදුරදුන් දවස ‘ඒසිකා’ නම් වූ රටෙහි ‘පණ්ණක්ක’ නම් නුවර කුලගෙයක ඉපිද වියපත් වී ඒ නගරයෙහිම පතිකුලයන්ට ගොස් සමගිව වාසය කරති. ඒ ස්ත්‍රීන් අතුරෙන් එක් තැනැත්තියක් පිඬු පිණිස හැසිරෙන එක්තරා භික්‍ෂුවක් දැක ප්‍රසන්න සිත් ඇතිව මහනෙල් මල් කළඹක් පිදුවාය. වෙනත් තැනැත්තියක් එක් භික්‍ෂුවකට නිලුපුල් මල් කළඹක් දුන්නාය. අනෙක් තැනැත්තිය සමන්මල් කළඹක් ද ඉතිරි තැනැත්තිය නෙළුම් මල් මිටියක් ද පූජා කළහ. ඔහු පසුකලෙක කළුරියකොට තව්තිසා දෙව්ලොව උපන්නාහ. එක් එක් දේවතාවියක දහස දහස බැගින් අප්සරාවෝ පිරිවර වශයෙන් සිටියහ. ඈලා දිවි ඇති තාක් එහි දිවසැපත් විඳ එයින් චුතව, තවදුරටත් පින්පල ඉතිරිව තිබූ බැවින් නැවත නැවතත් එහිම උත්පත්තිය ලැබූහ. මෙම ගෞතම බුදුන්ගේ කාලයේ ද ඈලා එහිම ඉපදී හැසිරෙමින් උන්නාහ. පෙර කියූ පිළිවෙළින් ආයුෂ්මත් මුගලන් තෙරුන් වහන්සේ විසින් ඔවුන්ගෙන් ප්‍රශ්න කරන ලද්දේ එසේ සිටියදීය. ඒ එක් තැනැත්තියක් විසින් තමන් විසින් කරන ලද පෙර පින් තෙරුන් වහන්සේට කියන්නී,
ඒසිකා නම් රටෙහි උස්බිමක් වූ රම්‍ය වූ පණ්ණාසක නම් නගරයේ පිඬු පිණිස හැසිරෙන භික්‍ෂුවකට මම මහනෙල් මල් කළඹක් පිදීමි.
ඒ කරන ලද කුශල කර්මයෙන් මේ සා මහත් සම්පත්තියක් ද සියලු දිසා බබළවන වර්ණ සම්පත්තියක් ද ලදිමි.
අනෙක් තැනැත්තිය මෙසේ කීවාය.
එසිකා නම් රටෙහි උස් බිමක පිහිටි පණ්ණකත නම් නගරවරයෙහි පිඬු පිණිස හැසිරෙන භික්‍ෂුවකට මම නිලුපුල් මල් මිටියක් පූජා කළෙමි.
ඒ කුසල කර්මයෙන් මේ සා මහත් සම්පත්තියක් ද, සියලු දිසා බබුළුවන වර්ණ සම්පත්තියක් ද ලදිමි.
අනෙක් දෙවඟන මෙසේ කීවාය.
ඒසිකා නම් රටේ උස්බිමක රම්‍ය වූ පණ්ණකත නම් නගරයේ පිඬු පිණිස හැසිරෙන එක් භික්‍ෂුවකට සුදු මුල් ඇති කොළ පැහැ පත්‍ර දරන විලේ ජලයෙහි උපන් නෙළුම් මල් මිටියක් පූජා කළෙමි.
ඒ කරන ලද පුණ්‍යකර්මයේ හේතුවෙන් මේ මහත් සම්පත්තීන් ද සියලු දිසා බබළවන වර්ණ සම්පත්තියක් ද ලදිමි.
ඉතිරි දෙවඟන මෙසේ පැවසුවාය:
ඒසිකා නම් රටේ උස්බිමක වූ රම්‍ය වූ පණ්ණාසක නගරයේ මා ඉපදී සිටියදී, පිණ්ඩපාතයේ වඩින භික්‍ෂූන් වහන්සේ නමක් දැක යහපත් මනසක් ඇති ඒ භික්‍ෂුවට ඇත් දත්වල පැහැය ඇති සමන් මල් කළඹක් පිදීමි.
ඒ කුසල කර්මයෙන් මේසා මහත් සම්පත්තියෙන් පිරි දිව්‍ය ආත්මයන් ද සකල දිසා බබුළුවන වර්ණ සම්පත්තියක් ද ලද්දෙමි.

එහි **ඉන්‍දීවරානං හත්‍ථකං** උද්දාලක කළඹක්, මල්මිටක්, ඇසළ මල් කළඹක්. **එසිකානං** ඒසික නම් රටේ, **උන්නතස්මිං නගර වරෙ** උස් බිම් පෙදෙසක තනන ලද, වළාකුල් ස්පර්ශ කරන්නාක් වැනි, ඉතා උස් පිහිටි ප්‍රාසාද කුටාගාර ආදියෙන් යුත් උතුම් නගරයෙහි **පණ්ණකතෙ** එනම් වූ නගරයෙහි.
**නීලුප්පලහත්‍ථකං** නිලුපුල් මල් කළඹක්.
**ඔදාතමූලකං** සුදු මුල් ඇති, නෙළුම් මුල්වල සුදු බව සලකා කියන ලදී. නෙළුම් මල් කළඹක් සඳහා මෙය කියයි. එනිසා **හරිතපත්තං **යන ආදිය කියන ලදී. එහි **හරිතපත්තං **යනු කොල පැහැති පත්‍රයයි. නෙලුම් මල් කැකුළෙහි බාහිර පත්‍රය ඉවත් නොවූයේ නම් එම බාහිර පත්‍ර කොළ පැහැ ඇති වේ. **උදකස්මිං සරෙජාතං** විල් දියෙහි හටගත් ‘සරොරුහ’ නෙළුම් මල්, යන අර්ථයයි.
**සුමනා** එනම් තැනැත්තිය, **සුමනස්ස** යහපත් මනසක් ඇති තැනැත්තකු හට, **සුමන මකුළානි** දෑසමන් මල් කැකුළු, **දන්තවණ්ණානී** සෝදා පිරිසිදු කරගත් අවස්ථාවෙහිම පෙනෙන්නාක් වැනි, ඇත් දත්වලට සමාන ඇති වර්ණය ඇති.
මෙසේ මෙම දෙවඟනෝ තමන් විසින් කරන ලද පුණ්‍ය කර්මයන් කියනු ලැබූ කල්හි ස්ථවිර තෙමේ ඒ දෙවඟනන්ට අනුපිළිවෙල කථාව කියා චතුරාර්ය සත්‍යය ප්‍රකාශ කළහ. ආර්ය සත්‍ය දේශනාව කෙළවර ඒ සියලු දෙවඟනෝම පිරිවර සහිතව සෝවාන් වූහ. ස්ථවිර තෙමේ මිනිස් ලොවට පැමිණ ඒ ප්‍රවෘත්තිය භාග්‍යවතුන් වහන්සේට දැන්වීය. භාග්‍යවතුන් වහන්සේ එය අර්ථෝත්පත්ති කොටගෙන පැමිණි පිරිසට ධර්මදේශනා කළහ. ඒ ධර්ම දේශනාව මහජනයාට සාර්ථක ලෙස ප්‍රයෝජනවත් වූයේය.
**දිබ්බන්තෙ අම්බවනං රම්මන්ති** යනුවෙන් අම්බ විමාන වස්තුව ඇති වේ. එහි උත්පත්ති කථාව කෙසේද යත්? භාග්‍යවතුන් වහන්සේ සැවැත්නුවර වාසය කරන සේක. එකල්හි සැවැත්නුවර එක්තරා උපාසිකාවක් ආවාස දානයෙහි මහත්ඵල මහානිසංස භාවය ද අසා ඒ පිළිබඳව කැමැත්තක් උපදවාගෙන භාග්‍යවතුන් වහන්සේට වැඳ ‘ස්වාමීනි, මම ආවාසයක් කර පූජා කිරීමට කැමැත්තෙමි. ඒ සඳහා අවසරය ප්‍රකාශ කරන සේක්වා’ යනුවෙන් කීවාය. භාග්‍යවතුන් වහන්සේ භික්‍ෂූන් හට ඒ සඳහා අණ කළහ. භික්‍ෂූහු ඇයට ඒ අවසරය දුන්හ. ඕ තොමෝ මනරම් ආවාසයක් කරවා එය හාත්පස අඹ ගස් රෝපණය කළාය. ඒ ආවාසය අවට හාත්පස අඹරුක් සෙවණින් සෙවණ වූ හා මිහිරි ජලයෙන් යුක්ත වූ මුතුදැලක් වැනි සුදුවැලි විසුරුවන ලද්දේ ඒ ආවාසය අතිශයින් මනරම් විය. ඕ තොමෝ ඒ විහාරය නා නා වර්ණයන්ගෙන් යුත් රැළි පාලම්වලින් ද, මල්දම් සුවඳ දුම් ආදියෙන් ද දෙව් විමනක් සේ අලංකාර කොට තෙල් පහන් දල්වා අඹරුක් ද අළුත් වස්ත්‍රයගෙන් ඔතා සංඝයා හට පවරා දුන්හ.
ඇය පසුකලෙක කළුරියකොට තව්තිසා භවනයේ උපත ලැබුවාය. ඇයට දිව්‍යමය අඹ වනයකින් වට වූ මහත් විමනක් පහළ විය. මේ තොමෝ අප්සරාවන් පිරිසක් විසින් පිරිවරණ ලදුව එහි දිවසැප අනුභව කළාය. ආයුෂ්මත් මුගලන් තෙරණුවෝ දෙව්ලොවට වැඩ සැරිසරන්නේ ඇය වෙත පැමිණ මෙසේ ප්‍රශ්න කළාහ.
ඔබගේ දිව්‍යමය වූ අම්බවනය රමණීය වේ. මෙහි ඇති විශාල වූ ප්‍රාසාදය නොයෙක් තුර්ය නාදයන්ගෙන් සමන්විතය. අප්සරා සමූහයා විසින් ද විවිධ මනහර ශබ්ද පවත්වනු ලැබේ.
ස්වරණමය වූ උතුම් පහනක් මෙහි නිතර බබළයි. රෙදිවලින් ආවරණය කළ අඹගස් ඵලයන්ගෙන් යුක්තය. රුක්පෙලින් හාත්පස ආවරණය වී වට වී තිබේ.
ඔබගේ දීප්තිමත් වර්ණය ද දස දිසාවන් බබළවයි. මේසා සම්පත් හා ප්‍රභා සම්පන්න සිරුරක් ලබන්නට ඔබ විසින් කරන ලද පුණ්‍යකර්ම කවරේද?
ඒ දේවතා දුව තමන් විසින් කරන ලද කුශල කර්මයන් විස්තර කරමින්,
පෙර භවයෙහි මම මිනිස් ලොව මිනිස් දුවක්ව ඉපදී - මනහර වූ විහාරයක් කරවා මහා සංඝයාට පූජා කළෙමි.
විහාරයේ ඉදිකිරීම් නිම වූ කල්හි, විහාරය වටා අඹගස් සිටුවා ඒ ගස්වල කඳන් විවිධ වර්ණ රෙදිවලින් ආවරණය කර විසිතුරු කළෙමි.
විහාරය තුළ නිතර දැල්වෙන පහන් දැල්වීමි. ශ්‍රාවක සංඝයා වෙත දන් දී විහාරය පවරා දුනිමි.

ස්වර්ණමය වූ දහම් පහනක් නිතර මෙහි බැබළෙයි. වස්ත්‍රවලින් වැසූ ඵලයන්ගෙන් යුත් අඹ රුක් මෙහි හාත්පස වටකරගෙන සිටී.
කරන ලද පුණ්‍ය කර්මයේ විපාක වශයෙන් මෙබඳු වූ සම්පත් ද, දිව විමන් ද, සියලු දිසාවන් බබලුවන මනහර ඡවි වර්ණයක් ද ලදුයේ වෙමි.

එහි **මහල්ලතො** මහත් වූ, දිගින් පළලින්, උසින් ද විශාල වූ, උදාරතම වූ යන අරුත් දැක්වේ. **අච්ඡරාගණා ඝොසිතා** ඇය ප්‍රීතිමත් කරවීම පිණිස සාමූහිකව ගී ගැයීම් වශයෙන් ද ප්‍රියසල්ලාප වශයෙන් ද, අප්සරාවන් සමූහයා විසින් මනහර හඬ නගන ලදී.
**පදීපො චෙත්‍ථජලතීති** බබළන හිරු රැස් නිසා පෙනෙන හිරු රැස් වියනට අමතරව රුවන්මුවා පහන ද මෙම ප්‍රාසාදයේ දිවා රාත්‍රී දැල්වේ. දීප්තිමත්ව බබළයි. **දුස්සඵලෙහි** රෙදිවලින් තැනූ ගෙඩි මේවාට ඇතැයි යන අදහසින් දුස්සඵල යයි යෙදේ. කියනු ලබන්නා වූ එම දිව්‍යමය වස්ත්‍රයන්ගෙන් යන අදහසයි.
**කාරෙන්නො නිට්ඨිතෙ මහෙ** ඉදිකොට නිම වූ විහාරය පැවරීමේ දී පූජාව කරනු ලබන කල්හි, **කත්‍වා දුස්සමයෙ ඵලෙ** ඒ අඹරුක් රෙදිවලින් සරසා රෙදිවලින් තැනූ ගෙඩි එල්ලා අලංකාර කරන ලදී.
**ගණුත්තමං** සමූහයක් අතරින් උතුම් වූ, භාග්‍යවතුන් වහන්සේගේ ශ්‍රාවක සංඝ සමූහයා **නීය්‍යාදෙසි** පවරා දුන්නේය. පිළිගැන්වූයෙමි. භාරදුනිමි යන අර්ථයි. සෙස්ස පෙර කියන ලද පරිදිම වේ.
**පීත වත්‍ථෙ පීත ධජෙ** යනුවෙන් පීත විමාන වත්‍ථුව ඉදිරිපත් වේ. භාග්‍යවතුන් වහන්සේ පිරිනිවි කල්හි අජාසත් රජු, තමන් විසින් ලබාගත් සර්වඥයන් වහන්සේගේ ශාරීරික ධාතූන් ගෙන ඒ සඳහා චෛත්‍යයක් තනවා එහි ප්‍රථම පූජා පවත්වන අවදියේ, රජගහනුවර වැසි එක්තරා උපාසිකාවක් උදෑසනම කරන ලද සිරුරු පිළිදැගුම් ඇත්තේ, ශාස්තෲන් වහන්සේගේ ථූපයට පූජා කරන්නෙමියි සිතා තමන්ට සපයා ගතහැකි වැටකොළු මල් සතරක් ගෙන ශ්‍රද්ධා වේගයෙන් උත්සාහවත් වී මාර්ග අපහසුතාවයන් ද නොසලකා සැදැහැ සිතින් ස්ථූපය වෙත ගමන් කළාය. එහිදී දුවමින් යන එක් එළදෙනක් පැමිණ ඇයට ඇන ඇය ජීවිතක්‍ෂයට පත්කළාය. මරණයෙන් පසු තව්තිසාවෙහි ඉපදුනු ඇය උයන්කෙළියට යන සක්දෙව් රජුගේ පිරිවර වූ කෝටි දෙකහමාරක් පමණ වූ නාටිකාවන් මැද, තමන්ගේ ශරීරාවලෝකයෙන් ඒ සියලුදෙන මැඩ පවත්වමින් රථයක් ද සහිතව එම පෙරහැරෙහිම පහළ වූවාය. සක්දෙව් රජ තෙමේ ඇය දැක ඒ අද්භූත ආශ්චර්යයෙන් විස්මයට පත් සිත් ඇතිව කෙබඳු වූ ඕළාරික කර්මයකින් මෙවන් ඍද්ධිමත් දිව්‍ය ඍද්ධියකට පැමිණියාදැයි මෙම ගාථාවන් මගින් ඇගෙන් ප්‍රශ්න කළේය.
රන්වන් වස්ත්‍ර, රන්වන් කොඩි ද දරණ රන්වන් අලංකාරයෙන් බබළන, රන්වන් සඳුන් අලේප කළ ශරීර අවයව ඇති, රන්වන් උපුල් මල් මාලා පළඳින, ප්‍රාසාද හා යහන් ආදී සියල්ල රන්වන් වූ ආසන භාජන ඡත්‍ර රථ අශ්වයන් විජිනිපත් ද ඇති භද්‍රාවනි! ඔබ මේ සැප සම්පත් ලබන්නට මිනිස්ලොවදී කවරනම් පුණ්‍යකර්මයක් කළේද? දේවතාවියනි, මෙය කවර නම් පුණ්‍යකර්මයක විපාකයක්ද? ප්‍රතිඵලයක්ද යන බව මම දැනගනු කැමැත්තෙමි. නොවළහා එය කියනු මැනවි.
ඒ දේවතා මෙසේ ඔහුට පිළිතුරු ප්‍රකාශ කළාය.
සක්දෙවිඳුනි! ප්‍රසිද්ධ වූ කිසිවෙකු විසිනුත් ලෝභ නොකරන වැටකොළු නමින් වැල් වර්ගයක් ඇත. මම එයින් මල් හතරක් චෛතය වෙත ගෙන ආවෙමි.
ශාස්තෲන් වහන්සේගේ ශාරීරික ධාතුන් උදෙසා බෙහෙවින් පැහැදුනු සිතින් යුතුව උන්වහන්සේගේ ගුණ සිහිකරමින් යද්දීම මහා මාර්ගය නුදුටුවෙමි.
චෛත්‍යය කරා එන්නා වූ මා, චෛත්‍යයට නො පැමිණි බව මනසෙහි තිබියදීම, (චෛත්‍යය පෙනි පෙනීම) එක්තරා එළදෙනක් විසින් අඟින් ඇන මා මරණයට පත්කරන ලදී.
දෙවිඳුනි, මඝවා නම් දෙව්ලොව ඇත් රජුනි, මිනිස්ලොව ආත්ම භාවය අත්හළ මා ඔබගේ සහවාසයට පැමිණියෙමි.
එහි **පීත චන්‍දන ලිත්තංග** රන්වන් සඳුන්වලින් ආලේපිත වූ සිරුර ඇති, **පීත පාසාද සයනෙ** සම්පුර්ණයෙන්ම ස්වර්ණමය වූ ප්‍රාසාදා දියෙන් ද රනින් නිම වූ යහන්වලින් ද යුක්තව යන අදහසයි. මෙහි මතු හමුවන සෑම ‘පීත’ යන වචනයක්ම රත්රන් සඳහා කියන ලද බව දතයුතුයි.
**ලභත්‍ථි** වැළක් ඇත. **භන්තෙ** ශක්‍ර දිව්‍යරාජ්‍යයාට ගෞරවයෙන් අමතයි. **අනභජ්ඣා** කැමති නොවූ
**සරීරං** ශාරීරික ධාතු - අවයවයන් යන අදහස ගෙනේ. සරීර යන පොදුවේ ව්‍යවහාර වේ. ‘පට දඩ්ඪ - සමුද්ද දිට්ඨ’ යන පද අර්ථ සමූහයක් දක්වන්නා මෙනි. **අස්සා** ගෝ රූප වූවහුගේ, **මග්ගං** පැමිණෙන මාර්ගය, **නඅවෙක්‍ඛිස්සං** නො බැලුවේය. කවර හෙයින්ද, යම් හෙයකින් **තදග්ග මනසා සතී** එම ගවදෙනට යා යුතු, නැවතිය යුතු වෙන තැන් නැත. භාග්‍යවතුන් වහන්සේගේ චෛත්‍යය වෙත යාමට යන අදහසයි. ‘තදංග මනසා සතී’ යයි ද පාඨයක් වේ. එහිදී භාග්‍යවතුන් වහන්සේගේ ධාතූන් කොටසක් (තදංග) සිත (මනො) මැය වෙත පවතී. එනිසාම යනුවෙන් තදංග මනසාසතී යන පදය සෑදේ. මෙසේ වූ මම එදින - ගවදෙනගේ මාර්ගය නොදුටු යන බව දැක්වේ.
**ථූපං අපත්ත මානසං** ස්ථූපය හෙවත් චෛත්‍යය වෙතට නොපැමිණි බව යන අදහස සිතෙහි හටගනියි. (මනසි - භවොහි = මානසො යනුවෙන් පදය හැදේ. අජ්ඣාසය යනු කැමැත්තයි. චෛත්‍යය වෙත ගොස් මලින් පුදන්නෙමියි යන අදහස, සිතිවිල්ල උපන් ආශාව සම්පූර්ණ නොවූ නිසා මෙසේ කියන ලදී. එහෙත් ස්ථූපය - චෛත්‍යය මලින් පිදීමේ සිත සම්පූර්ණ විය. එයින් ඇය දෙව්ලොව උපන්නේය. **තඤ්චාහං අභි සඤ්චෙය්‍යං** ස්ථූපය මලින් පිදීමේ සිත මා ඉදින් සිතන්නේ නම් එයම ‘පින’ වන්නේය. මම චෛත්‍යය වෙත ගොස් රිසි සේ පූජා කිරීමෙන් මනාව හික්මෙන බව පින් රැස් කරන්නෙමි යන අර්ථය යි. **භීයො නූන ඉතො සියා** යම්සේ මෙයින් ලැබූ සම්පතට ද වඩා වැඩියෙන් මත්තෙහි දී උසස් සම්පත් ලැබේ යයි අදහස් කෙරේ.
**මසවා දෙවකුඤ්ජර** ඇමතීමයි. එහි දෙව කුඤ්ජරා යනු සර්ව බල පරාක්‍රම ආදී වශයෙන් සෙසු දෙවිවරුන් අතරෙහි ඇතකුට සමාන යන අදහසයි. **සහව්‍යතං** සහය පිණිස. සහය බව.
මෙය අසා තිදස්පුරට අධිපති මසවා නම් දිව්‍ය හස්තියා තව්තිසාවෙහි දෙවියන් තුණුරුවන් කෙරෙහි පහදවමින් මාතලීට මෙසේ කීය.
මාතලිය ආශ්චර්යය බලන්න. මේ කර්මඵලය යන විචිත්‍ර වූවකි. සුළු වශයෙන් හෝ කළ දෙයෙහි පින මහත්ඵල මහානිසංස වන්නේමය.
බුදුන් කෙරෙහි ද බුදු සව්වන් කෙරෙහි ද පහන් සිත් ඇතිව දුන් දාන වස්තුව, මල් පූජා කිරීම් ආදියේ විපාකය ස්වල්ප වන්නේ නොවේ. නුග බිජුවට කුඩා වුවත් ගස් මහත් වන්නා සේ දාන වස්තුව ස්වල්ප වුවත් ඵලය මහත් වන්නේ ය.
මාතලිය එන්න. උයන් කෙළියට යාමෙන් ප්‍රයෝජන නැත. අපි බුදුන්ගේ ධාතු පූජාවට යමු. බුදුන්ගේ ධාතු පූජාව කුශලයන් අතුරෙන් උසස් කුශලයක් වන්නේය.
බුදුන් කෙරෙහි යට අදහස් ඇතිව යමක් පිදුයේ වී නම් බුදුන්ට කළා වූ පූජාවන් පිරිනිවන් පෑ කල කරන උද්දේසික පූජාවත් සම විපාක වන්නේය. සිත මනාව පවත්වා ගැනීමේ හේතුවෙන් ද සත්ත්වයෝ සුගතියට යති.
යම්බඳු වූ උතුමන් කෙරෙහි කළ යුතු දේ කොට දිය යුත්තක් කෙරෙහි දෙන තැනැත්තේ ස්වර්ගයට යෙත්. බොහෝ දෙනකුගේ ප්‍රයෝජනය සඳහා තථාගතයෝ පහළ වෙති.
එහි **පසාදෙන්තො** පැහැදුනවුන් බවට පත් කරන්නෝ. **කම්මඵලන්ති** දෙනු ලබන දෙයෙහි වටිනාකමක් නැති වූයේ නමුදු, ක්‍ෂේත්‍ර සම්පන්තියේ හෙවත් දීම ලබන උතුමන්ගේ ශ්‍රේෂ්ඨත්වය නිසා ද, චිත්ත සම්පත්තිය හෙවත් දෙන්නාගේ චිත්ත පාරිශුද්ධිය නිසාද, උදාර වූ පුණ්‍යකර්මයක් සිදුවේ.
**චිත්තං** විචිත්‍ර වූ සිතා නිමකළ නොහැක්කා වූ. **කම්මඵලං **දෙනු ලබන දෙයෙහි උසස් වීමක් ලබන ලද්දේ නමුදු. ක්‍ෂේත්‍ර සම්පත්තියද නිසාද, දෙන්නහුගේ චිත්ත පාරිසුද්ධිය නිසාද, උදාර වූ පුණ්‍ය කර්මයන් සිදුවේ. එහි ඵලය බලන්න. **අප්පකම්පි කතං දෙය්‍යං පුඤ්ඤං හොති මහප්ඵලං** මෙහි ‘කතං’ යනු ක්‍රියාව වශයෙන් ද, සංග්‍රහ කිරීම් වශයෙන් ද, කාර්යයෙහි යෙදුනා වූ **දෙය්‍යං** දිය යුතු වස්තුව **පුඤ්ඤං** ඒ අනුව පවත්නා වූ පුණ්‍යකර්මය,
දැන් මීලඟට යම් අරමුණක් කෙරෙහි කරන ලද්දේ සුළු වුවද පින මහත්ඵල වන්නේ ය. එය පැහැදිලි කොට දක්වමින් **නත්‍ථි චිත්තෙ පසන්නම්හි** කීය.
**අම්හෙපි** අපිද ගරු කරමු. පූජා කරමු. **මෙහෙමසෙ චෙතො පණධිහෙතු** තමන්ගේ සිත් මනාව පවත්නා නිමිත්ත - සිත මනාව පිහිටුවා ගැනීමෙන් යන අර්ථයි. එහෙයින් භාග්‍යවතුන් වහන්සේ මෙසේ වදාළහ.
‘මනාව පිහිටුවා ගත් සිත හෙවත් මනාව දමනය කළ හිත, උතුම් ලෙස යහපත සිදු කරන්නේ ය. මව හෝ පියා හෝ අන්කිසි නෑ මිතුරෙක් හෝ ඒ යහපත සිදු නො කරන්නේ ය.’
සක්දෙව්රද මෙසේ කියා උයන්කෙළි පිණිස පැවැති අදහස යටපත්කොට එතැනින්ම හැරී ආපසු ගොස් තමන් විසින් නිතර පුදනා වූ සිළුමිණි සෑයෙහි සත්දිනක් පුදපූජා පැවැත්වූහ. පසුදිනක දෙව්ලොව චාරිකාවේ යෙදුනු ආයුෂ්මත් නාරද තෙරුන් සමග සක්දෙව්රජ මේ පුවත විස්තර කළේය. නාරද තෙරුන් වහන්සේ ධර්ම සංගායනා කරන සංඝ ස්ථවිරයන් වහන්සේලා වෙත යොමු කළහ. ඒ තෙරවරු එය සංගායනා කළහ.
**ඔභාසයිත්‍වා පඨවිං සදෙවකං** යන මෙය උච්ජු (උක්) විමාන වස්තුවයි. එය මෙයට පළමු උච්ඡුදායක විමාන වස්තුවට සමානය. අර්ථෝත්පත්තිය ද සමානය. හුදෙක් එහි මාමා පුටුවකින් පහරදී ලේලිය මැරීය. මෙම කථා වස්තුවේ ඇත්තේ වයිල ගලකින් පහර දී මැරූ බවයි. මෙය පමණක් මෙහි වෙනසයි. කථාවස්තු වෙනස් නිසා දෙකම සංග්‍රහ කළ බව දතයුතුය.
දෙවියන් සහිත වූ පෘථුවිය, සඳ හිරුගෙන් බැබළෙන මෙන් බබළවයි. ඉන්ද්‍රයා සහිත වූ තව්තිසා වැසි දෙවියන් බ්‍රහ්මයා මෙන් ද සිරියාවෙන්ද, වර්ණයෙන් ද කීර්තියෙන් ද තෙදින් ද බබළයි.
උපුල් මල් දරන්නා වූ රන් රිදී ආදි ස්වර්ණ පුෂ්පයන්ගෙන් සැරසුණු අලංකාර වූ දිවසළුවලින් සැරසී මා වඳිමි. ඔබ කව්ද?
පෙර භවයේ මිනිස් ලොව මිනිසකු වී මනාකොට සකසා දන් දුන්නේද සීලයෙහි පිහිටියේද කවර අන්දමේ කුසල කර්මයක විපාක වශයෙන් මේ දෙව්ලොව යසස් ඇත්තියක් බවට පැමිණියේද? කවර කර්මයකින් මෙහි උපත ලැබීද දේවතාවිය මට කියනු මැනවි.
ආයුෂ්මත් මහ මුගලන් තෙරණුවෝ මෙසේ විචාළහ. ඉක්බිතිව දෙව්දුව මෙම ගාථාවලින් ප්‍රකාශ කළහ.
ස්වාමීනි, මම මිනිස්ලොව ඉපිද එක්තරා ස්වාමි කුලයක ඉපිද එක්තරා භික්‍ෂු නමක් ගමේ පිඬු පිණිස හැසිරෙන්නේ අපේ ගෙදරට පිණ්ඩපාතය සඳහා වැඩියේය. අසමාන ප්‍රීතියෙන් ප්‍රසන්න සිතින් යුතුව උක්දඬු කැබැල්ලක් පූජා කළෙමි.
පසුව නැන්දා උක් කොහේදැයි මගෙන් ඇසුවාය. ඉවත නොදැමීමි. මවිසින් නොකන ලදී. සාන්ත භික්‍ෂු නමකට මම දුන්නෙමි.
තී මගේ ගෙදර යස ඉසුරු සම්පත් විනාශ කරන්නීය යනුවෙන් මට පරිහාස අවලාද කියා මැටි ගලක් ගෙන මට පහර දුන්නීය. ඒ පහරින් මරණයට පත් මම ඒ කුසල කර්මයෙන් දෙවියන් පිරිවරකොට ඇතිව පංචකාම ගුණයෙන් සතුටු වෙමි.

එසේම මා විසින් කරන ලද පුණ්‍යකර්මය නිසා අද දිව්‍ය සම්පත්ති විඳිමි. දෙවියන් විසින් රකිනා දෙන ලද තිදස පුරයෙහි විස්කම් සැපත අනුභව කරමි.
බලවත් සැදැහැයෙන් යුතුව මා විසින් කළ උක්දඬු පූජාවෙන් පමණක් දෙවියන් පිරිවරා පස්කම් සැපෙන් යුතුව වෙසෙමි.
මෙබඳු වූ උක්දඬු කැබැල්ලක් දන් දීමෙන් මහත් ආලෝකයක් පතුරමින් සක්දෙවීමෙන් නන්දන වනයෙහි ද සතුටු වෙමින් දෙවියන් විසින් රකිනා ලදුව ඉමහත් සතුටෙන් වසමි.
ස්වාමීනි, ඔබවහන්සේ මා කෙරෙහි අනුකම්පාවෙන් පැමිණ මගේ කුසල් විමසීය. අසමාන වූ ප්‍රීතියකින් යුක්තව උක්දඬු පූජාවෙන් මේ ප්‍රීතිය විඳිමි.
සෙස්ස කියන ලද පරිදිමය.
**අභික්කන්තෙන වණ්ණෙන** යනු චන්‍දන විමාන වස්තුවයි. එහි උපත කෙසේ වීද යත්? භාග්‍යවතුන් වහන්සේ සැවැත්නුවර වැඩ වසති. එකහි බොහෝ භික්‍ෂූන් වහන්සේලා එක්තරා ග්‍රාමීය ආවාසයක වස් වැස වස් පවාරණය කිරීමෙන් පසුව සෙනසුන සකසා පා සිවුරු ගෙන භාග්‍යවතුන් වහන්සේ දැකීම සඳහා එක්තරා ගමක් පසුකර වඩිද්දී එක්තරා උපාසිකාවක් මේ භික්‍ෂූන් වහන්සේලා දැක ප්‍රසන්න වූ සිත් ඇතිව ඒ භික්‍ෂූන් පසඟ පිහිටුවා වැඳ සිරසෙහි ඇඳිලි බැඳගෙන ඒ භික්‍ෂූන් වහන්සේලා වඩින තෙක් දෙ ඇස්වලට පෙනෙන තෙක් මානයේ ඇස් දල්වා සැදැහැයෙන් බලා සිටියාය. ඕ තොමෝ පසුකාලයක කලුරියකොට තව්තිසා දෙව්ලොව උපන්හ. ඇය එහිදී දිව්‍ය සම්පත් අනුභව කරත්. ආයුෂ්මත් මහ මුගලන් තෙරුන් ඇය දැක මේ ගාථාවලින් විචාළහ.
විශිෂ්ට වූ රූප සම්පත්තියෙන් හා ඡවි වර්ණයෙන් සකල දිසාවන් බබුළුවමින් මෙහි කිසියම් දේවතාවියක් සිටින්නී ද ඇගේ තොරතුරු කෙසේද කිනම් පුණ්‍ය කර්මයක් කරන ලද්දේ ද?
ඒ දෙව්දුව මුගලන් හිමියන් විසින් තමන්ගෙන් විමසන ලද ප්‍රශ්නයට පිළිතුරු වශයෙන් තමන්ගේ කර්මඵල විපාකය දක්වමින්
මා මිනිස් ලොව මිනිස් දුවක් වශයෙන් ඉපදී සිටින කාලයේ සීලවන්ත වූ සංවර වූ ශ්‍රමණයන් වහන්සේලා දැක සිත ප්‍රසාදයට පත්කර ගනිමින් උන්වහන්සේලා දෙපා නැමැද හිසෙහි දෙ අත් බැඳ නමස්කාර කෙළෙමි.
ඒ කුශල කර්ම විපාකයෙන් මෙවැනි දීප්තිමත් වර්ණයක් ද දිව්‍ය සම්පත් ද සියලු දිසා බබළවන ප්‍රභාවක් ද ලදිමි.

එහි **සමණො** යනු පව් බැහැර කරන ලද **සීලවන්තො** සීලාදී ගුණ යුත් **මනං පසාදයිං** මනා රූපය ඇති ධර්මයෙහි හැසිරෙන ඒ ආර්යයන් වහන්සේලාගේ ගුණ කෙරෙහි සිත පහදවා ගත්තෙමි. **චිත්තා වහං අඤ්ජලිකං අකාසි** සතුට හා සෝමනස්ස සිතුවිල්ලෙන් යුතුව මම වැන්දෙමි. සුපේශල වූ මනාව හික්මුණු ඒ භික්‍ෂූන් වහන්සේලා කෙරෙහි පැහැදි සිතින් දෙ ඇස් විවෘත කරමින් දෙ ඇස් මානයේ බලා සිටිමින් මෙසේ දකිම් පමණකින් සත්ත්වයන්ට මේසා මහත් සම්පත් ලබා දී උපකාර කිරීම නිසා එය යහපත් වන්දනාවක්ම විය. තෙන මෙ තාදිසො වණ්ණො ආදිය කීහ.
**අභික්කන්තෙන වණ්ණෙන** යනුවෙන් රජ්ජුමාලා විමාන වස්තුව ඇරඹේ. එහි උත්පත්ති කථාව කෙසේද යත්? භාග්‍යවතුන් වහන්සේ සැවැත්නුවර දෙව්රම්හි වාසය කරන සේක. එසමයෙහි ‘ගයා’ නම් ගමේ එක්තරා බ්‍රාහ්මණයකුගේ දියණියක් ඒ ගමේම එක්තරා බ්‍රාහ්මණ කුලපුත්‍රයෙකුට විවාහ කර දුන්නේය. ස්වාමියාගේ නිවසට ගියා වූ ඇය ඒ නිවසෙහි අධි බව පවත්වමින් වෙසෙයි. ඕ තොමෝ ඒ නිවසේ දාසියගේ දුව නොඉවසයි. නොරුස්සයි. දුටු වේලෙහි පටන් ක්‍රෝධයෙන් දත් සපමින් ඇයට බැනවදියි. නින්දා කරයි. සමහරවිට පහර දෙයි. යම්කලෙක වනාහි ඇය වැඩ කිරීමට සුදුසු වයසට පත්වී වැඩ කිරීමෙහි නිරත වූවාද, එකල්හි පෙර භවයක බැඳ ගත් ක්‍රෝධයක් නිසා ඇයට දණහිසින් වැලමිටින් අත්මිටෙන් පහර දෙන්නීය.
ඒ දැරිය කාශ්‍යප බුදුන්ගේ කාලයේ දී ඇගේ ස්වාමිදුව වූවාය. අද ස්වාමිදුව එදා දාසිය වූවාය. එදා ස්වාමිදුව (අද දාසිය) එදා දාසියට අතින් පයින් ගල් මුගුරු ආදියෙන් පහර දුන්නීය. එයින් කලකිරුණු (එදා) දාසිය පුළුවන් හැමවිටකම දානාදී පින්කම් කොට, අනාගතයේ ස්වාමිදුව වීමට ප්‍රාර්ථනා කළාය. එසේ ස්වාමිදුව වී (අද) දාසිය මත ආධිපත්‍යය පැතිරවීමට ප්‍රාර්ථනා කළාය. ඉක්බිත්තෙන් ඒ දාසිය එයින් චුත වී මතු මතුද හැසිරෙමින් මේ බුද්ධෝත්පාද කාලයේ පෙර කී පරිදි ‘ගයා’ නම් නගරයේ බමුණු කුලයක ඉපිද අනෙක් බමුණු කුලයකට විවාහ ගොස් එහි ස්වාමිදුව වූවාය. අන් තැනැත්තිය දාසිය වූවාය. මෙසේ බඳින ලද ක්‍රෝධය නිසා ඕ තොමෝ ඇයට හිංසා කරයි.
මෙසේ වෙමින් හේතුවක් නැතිවම කෙස්වලින් අල්ලාගෙන පහර දුන්නාය. අත්වලින් ද පාවලින්ද දැඩිව පහර දුන්නාය. ඕ තොමෝ ජලස්නාන ශාලාවට ගොස් හිස මුඩුකොට ගෙදර ගියාය. ස්වාමිදුව බොල දුෂ්ට දාසිය, හිස මුඩු කිරීමෙන් තී නිදහස ලද්දේ යැයි සිතන්නීද නැත යයි කියා රැහැනක් ගෙන හිසෙහි බඳවා එතැනින් ඇය අල්වා නමා බැඳ හෙළා පහර දෙයි. ඇයට ඒ රැහැන ලිහන්නට ද ඉඩ නොදේ. ඒ නිසා ඇය රජ්ජුමාලා නමින් හඳුන්වන්නට විය.
එක් දවසක් ශාස්තෲන් වහන්සේ අලුයම් වේලෙහි මහා කරුණා සමාපත්තියෙන් ලොව බලා වදාරන්නේ රජ්ජුමාලාවට සෝවාන් වීමේ නිශ්‍රය සම්පත් ඇති බව දැක, ඇගේ ස්වාමි දූ බැමිණියට සරණ සිල්හි පිහිටීමට ඇති වාසනාව දැක වනයට පිවිස එක්තරා ගසක් මුල සවණක් රැස් විහිදුවමින් වැඩ සිටියේය. රජ්ජුමාලා ද දිනපතා ගුටි කෑමෙන් කලකිරී මේ දිවියෙන් කවර අර්ථයක්දැයි සිතා මියයාමට කැමැත්තී ලණුවක් ද කළය ද ගෙන දිය ගෙන එන්නට යන්නාක් මෙන් ගෙයින් පිටවී වනයට ගියාය. ගොස් භාග්‍යවතුන් වහන්සේ වැඩහුන් වෘක්‍ෂය නුදුරෙහි වූ වෘක්‍ෂයක අත්තක ලණුව ගැටගසා කෙළවර මළපුඩුව තනා එය උඩ අත්තේ බඳිනු කැමැතිව, එහා මෙහා බලන්නී එහි වැඩ උන්නා වූ, පැහැදීම ඇති කරන්නා වූ පැහැදීමට සුදුසු වන්නා වූ උතුම් වූ දමනයට හා සන්සුන් බවට පැමිණියා වූ සවණක් බුදුරැස් විහිදුවන්නා වූ භාග්‍යවතුන් වහන්සේ දුටුවාය. දුටු පමණින්ම බුද්ධ ගෞරවයෙන් ඇදී ගිය සිත් ඇත්තී කිම බුදුහු වනාහි මා වැන්නියන්ටත් දහම් දෙසත්ද, මම යමක් අසා මේ දුක්ඛිත තත්ත්වයෙන් මිදෙන්නේ නම් යෙහෙකියි සිතුවාය.
එකල්හි බුදුන්වහන්සේ ඇගේ සිත් හැසිරීම බලා රජ්ජුමාලාවෙනි! යි ඇමතූ සේක. ඕ තොමෝ එය අසා අමෘතයෙන් අභිෂේක ලද්දියක් මෙන්, ප්‍රීතියට පත්ව භාග්‍යවතුන් වහන්සේ වෙත එළඹ වැඳ එකත්පසෙක හුන්නීය. භාග්‍යවත්හු ඇයට පිළිවෙළින් අනුපිළිවෙළ කථාව ද චතුරාර්ය සත්‍යය ද දේශනා කළහ. ඕ තොමෝ බණ අසා සෝවාන් වූවාය. ශාස්තෲන් වහන්සේ රජ්ජුමාලාවට මේ අනුග්‍රහය ඇතැයි ප්‍රමාණවත්ය සෑහෙන්නේය. දැන් ඇය කිසියම් වූ නොවැසෙන තත්ත්වයට පත්වූවා යයි දැන, වනයෙන් නික්ම ගමට නුදුරෙහි එක්තරා ගසක් මුල වැඩහුන්හ. රජ්ජුමාලාද තමන් දැන් පහත් තත්ත්වයකට හෙලීම අයෝග්‍ය බැවින් ද, තමා ඉවසීම, මෛත්‍රිය, කරුණාව ආදියෙන් යුක්ත බැවින්ද, බැමිණිය මට අහර දෙනු හිංසා කරනු, හෝ වෙනත් යමක් කරනු ලැබේවායි සිතා කළයෙන් දිය ගෙන නිවසට ගියාය. ඒ යනවිට ගෙදොර දොර අසල සිටි ගෙදර ස්වාමියා (බමුණා) ඇය දැක දියතොටට ගිය නුඹ අද බොහෝ වෙලාවක් ගතවී පැමිණියාය. ඔබේ මුහුණෙහි පැහැය අද ඉතා ප්‍රසන්නයහ. ඔබ අන්‍ය වූ ආකාරයකින් එළඹ සිටින්නීද වන්නේය. මේ කුමන තත්ත්වයක්ද යයි විචාළේය. ඕ තොමෝ (රජ්ජුමාලා) ඔහුට ඒ පුවත කීවාය.
බමුණා ඇයගේ වචන අසා සතුටට පත්ව ගෙතුළට ගොස් රජ්ජුමාලාවට මින්මතු කිසිවක් නොකළ යුතුයයි, රජ්ජුමාලා අභිභවා යමක් නොකළ යුතුයයි සිය ලේලියට (ස්වාමි දුවට) කියා සතුටු සිත් ඇතිව ඉක්මණින් ශාස්තෲන් වහන්සේ සමීපයට ගොස් වැඳ ආදර සහිතව කරන ලද පිළිසඳර කථා ඇත්තේ ශාස්තෲන් වහන්සේට ආරාධනා කොට ගෙදරට වඩමවා ප්‍රණීතව ඛාද්‍ය භෝද්‍යාදියෙන් සකසා දන් දී භාග්‍යවතුන් වහන්සේ වැළඳවූයේය. දන් වළඳා නිමවූ උන්වහන්සේ වෙත පැමිණ එකත්පසෙක හුන්නේය. ඔහුගේ ලේලියද පැමිණ වැඳ එකත්පසෙක හුන්නාය. ගයා නම් ගමෙහි ගම්වැසි බමුණු ගැහැවියෝ එපවත් හුන්නාය. ගයා නම් ගමෙහි ගම්වැසි බමුණු ගැහැවිගේ එපවත් අසා භාග්‍යවතුන් වහන්සේ වෙත එළඹ වැඳ එකත්පසෙක හුන්හ. ඇතැමෙක් සාමීචි කථා කොට එකත්පසෙක හුන්හ.
ශාස්තෲන් වහන්සේ රජ්ජුමාලාද, ඇගේ බැමිණියද පෙර භවයන්හි කරන ලද කර්මයන් විස්තර කොට වදාරා පැමිණි පිරිසට ගැළපෙන ධර්ම දේශනාවක් කළහ. එය අසා බැමිණිය ද එහි පැමිණි මහජනයාද රැස් වූ සියල්ලෝම තිසරණ සහිත ශීලයන්හි පිහිටියාහුය. ශාස්තෲන් වහන්සේ සැවැත්නුවරට වැඩමවූහ. බමුණු තෙමේ රජ්ජුමාලා දියණි තනතුරෙහි තැබීය. ඔහුගේ ලේලිය (ස්වාමිදුව) රජ්ජුමාලා දෙස ප්‍රිය ඇසින් බලමින් දිවි ඇති තෙක් මන වඩන සෙනෙහසින් ඇසුරු කළාය. රජ්ජුමාලා පසුකලෙක කලුරිය කොට තව්තිසාවෙහි උපන්නාය. අප්සරාවෝ දහසක් ඇයට පිරිවර වූහ. ගැල් සැටක් පමණ බරැති දිව අබරණින් සැරසුනු ඇය නන්දන වන ආදියෙහි මහත් වූ දිව්‍ය සම්පත්තීන් අනුභව කරමින්, සතුටින් යුතුව හැසිරෙන්නීය. ඉක්බිති ආයුෂ්මත් මහ මුගලන් ස්ථවිරයෝ දේව චාරිකාවෙහි යෙදෙන්නේ මහත් වූ දිව්‍යානුභාවයෙන් ද, මහත් වූ දිව්‍ය ඍද්ධියකින්ද බබළන්නා වූ ඇය දැක ඇය විසින් කරන ලද පුණ්‍යකර්මයන් විචාළේය.
දේවතාවිය, යම්බඳු වූ ඔබ මනස්කාන්ත වූ වර්ණයෙන් යුතුව සිටින්නෙහි. එබඳු වූ ඔබ විවිධ ලෙස අත් පා චලනය කරමින් සොඳුරු වූ තාලයකට අනුව නටන්නෙහිය.
එබඳු වූ ඔබ නැටීමෙහි යෙදෙන කල්හි අවයවයන්ගෙන් හැම අයුරින්ම සවන් පිනවන්නා වූ ද මන පිනවන්නා වූ ද, දිවසළුවල ශබ්ද පැතිරී යයි.
එබඳු වූ ඔබ නැටුමෙහි යෙදෙන විට අයවයන්ගෙන් හැමවිටම මන පිනවන්නා වූ දිව්‍යමය සුවඳක් හමා යන්නේ ය.
කයෙන් ගිලිහෙන්නා වූ කිසියම් ශීර්ෂ පළඳනාවක් වේද, ඔබේ ඒ ශීර්ෂ පළඳනාවේ ඝෝෂාව පංචාංගි තූර්ය නාදය මෙන් ඇසේ.
ඔබගේ ශීර්ෂාභරණයන් වාතයෙන් සෙලවේද, වාතයෙන් දන්ව කම්පනය වේද, ඒවායේ ඝෝෂාව පංචාංගික තුර්ය නාදය මෙන් ඇසේ.
ඔබේ හිසෙහි මනා සුවඳැති වූ මනරම් වූ මෙබඳු මල් මාලා පවතීද ඒවා මංජුස්‍යක නම් දිව්‍යා වෘක්‍ෂය මෙන් සියලු දිසාවන් සුවඳවත් කරයි.
දේවතාවිය, මිනිස් බව ඉක්මවූ රූපයෙන් යුතුව ඔබව පෙනෙන්නෙහිය. ඔබේ සිරුරෙන් පිරිසිදු සුවඳ ආඝ්‍රාණය වන්නේ ය. මෙය කවරනම් කර්මයක ප්‍රතිඵලයක්ද? මේ මා විසින් ප්‍රශ්න කරනු ලැබේ. එය මා හට කියන්න.
එහි **හත්‍ථ පාදෙ ච විග්ගය්හා** අත් පා හා විවිධ ආකාරයන්ගෙන් ප්‍රයෝජනයට ගෙන මල් මිටි මල් ඇඳිලි (දෝත මතට ගත් මල්) මල් අතු ආදිය මවා පෙන්වන්නාක් මෙන් අත් පා ආදී අවයවයන්ගේ අභිනයන් දැක්වීමෙන්, විවිධ ආකාරයට අත් පා යොදවන යන අර්ථයි. ‘ච’ යන්නෙන් ශාඛාවන් ශාඛා අභිනයන් මවා පෙන්වීම යන්න ගැනේ. **නච්චතී** නටන්නෙහිය. **යාත්‍වං** යම්බඳු වූ ඔබ කියන ලද පිළිවෙළ අනුව නැටීම කරන්නෙහිය යන අර්ථයි. **සුප්පවාදිතෙ** සොඳුරු නාදයන් පවත්නා කල්හි ඔබේ නැටුමට එයද සුදුසුවන බැවින් වීණා බටනළා තාලම්පට බෙර ආදිය වාදනය වන පංචාංගික තූර්ය යොදාගැනීම යන තේරුමයි. සෙස්ස පෙර විමානවත්‍ථු කථාවෙහි කියන ලද පරිදිම වේ.
මෙසේ තෙරුන් විසින් ප්‍රශ්න කරන ලදුව ඒ දේවතා තොමෝ තමාගේ පෙර භවය පිළිබඳව මෙසේ විස්තර කරයි.
මම පෙර ගයා නම් ගමෙහි බමුණාගේ දාසිය වූයෙමි. පින් මද වූ භාග්‍ය හීන වූ මා ‘රජ්ජුමාලා’ නමින් හැඳින්වූහ.
බැණ වැදීම්වල ද, වධ දීම්වල ද, තර්ජනය කිරීම්වල බැරෑරුම් අධික වූ ද අවස්ථාවේ කළය ගෙන දිය ගෙන ඒම සඳහා නික්මී ගියෙමි.
මගින් බැහැරව කළය තබා, වනලැහැබට ගියෙමි. මම මෙහිම මිය යන්නෙමි. මට මේ ජීවිතයෙන් කවර ඵලයක්දැයි සිතා.
දැඩි මළපුඩුවක් තනා රුක් මුලක තබා වනය ඇසුරු කරන කවරෙකු හෝ වෙත්දැයි එතැන සිට දිසාවන් බැලුවෙමි.
මම එහිදී රුක් මුල වැඩ උන්නා වූ ධ්‍යාන වඩන්නා වූ, කිසි බියක් නැත්තා වූ, සම්මා සම්බුද්ධ වූ, මුලු ලොවටම හිතසුව සලසන්නා වූ මුනීන්ද්‍රයන් වහන්සේ දුටුවෙමි.
කවරෙක් මේ වනය ඇසුරුකොට වෙසෙත්ද, මනුෂ්‍යයෙක්ද, නොහොත් දේවතාවෙක්ද යනුවෙන් ඒ මා තුළ සංවේග සහිත වූ අද්භූත වූ ලොමුදැහැමක් හෙවත් බියක් ඇතිවිය.
පැහැදීම ඇතිකරන්නා වූ, පැහැදීමට යොමුවිය යුතු වූ, කෙලෙස් නමැති වනයෙන් නික්මී නිවනට පැමිණියා වූ, උන්වහන්සේ දැක මේ නම් එසේ මෙසේ කෙනෙක් නොවේ යයි මගේ මනස ප්‍රසන්න වූයේය.
මේ වනාහි රකින ලද ඉඳුරන් ඇති ධ්‍යාන වැඩීමෙහි ඇලුනා වූ, බැහැරට විසිර නොයන සිත් ඇති සියලු ලෝවැස්සන්ට හිතවත් වූ, බුදුරජාණන් වහන්සේ වන්නාහ.
මිසදිටුවන් බියට පත් කරන්නා වූ, ගුණයෙන් නුවණින් සමානයෙක් නැත්තා වූ, ගුණවතුන් ඇසුරු කරන්නා වූ, සිංහයෙකු වැනි වූ මේ බුදුන්වහන්සේ දිවුල් මලක් මෙන් දැකීම දුර්ලභය.
ඒ තථාගතයන් වහන්සේ ‘රජ්ජුමාලාවෙනි’යි මෘදු වචනයෙන් කථාකොට තථාගතයන් වහන්සේ සරණ යන්නැයි මට කීය.
මම දොස් රහිත වූ අරුත්බර වූ, පිරිසිදු වූ, රළු නොවූ, මෘදු වූ කන්කලු වූ, සියලු දුක් දුරලන්නා වූ ඒ වචන අසා.
යෝග්‍ය වූ සිත් ඇත්තියක් ද, පැහැදුනා වූ තැනැත්තියක් ද, පිරිසිදු මනස් ඇත්තියක් ද බව දැන මුළු ලොවටම හිතවත් තථාගතයන් වහන්සේ මට අනුශාසනා කළහ.
මෙය දුක යයි ද, මෙම දුක ඉපදීමේ හේතුව යයි ද එම දුක නැතිකිරීම දුක්ඛ නිරෝධ යයි ද, එය නැතිකිරීම සඳහා දුක නැතිකිරීමේ මාර්ගයේ ගමන් කළයුතු යයි ද, මා හට දේශනා කළ සේක.
අනුකම්පා කරන්නා වූ ද, අවවාද දීමෙහි සහ විනයනයේ ද දක්‍ෂ වූ තථාගතයන් වහන්සේගේ අවවාදයෙහි පිහිටියා වූ මම මරණයෙන් තොර වූ ශාන්ති ස්ථානය වූ පරලොවක් නැත්තා වූ නිර්වාණ පදයට පැමිණියෙමි හෙවත් මාර්ගඵලවලට පැමිණියෙමි.
එබඳු වූ මම තෙරුවන් කෙරෙහි ප්‍රසාදයෙන් ද, තෙරුවන් කෙරෙහි ශ්‍රද්ධාවෙන් ද යුතුව ඒ පිළිබඳව චංචල නොවී සත්‍යාවබෝධය නමැති මූලයෙන් හටගත් ශ්‍රද්ධාව නිසා බුදුරදුන්ගේ ඖරස දුහිතෘවක් ලෙස විසුයෙමි.
ඒ මම බියෙන් තොර බැවින් ක්‍රීඩා කරමි. ප්‍රීති වෙමි. සතුටට පත් වෙමි. දිව්‍යමය වූ මල්මලා දරමි. මධුමද්දව පානය කරමි.
මාගේ මේ පිබිදීම සිදුකරන්නා වූ තූර්යයෝ හැටදහසක් ඇත. ආලම්බරය, ගග්ගය, භීමය, සාධුවාදීය, සංසයය. අප්සරාවෝ ද
පොක්‍ඛණ, සුඵස්සය, වීණාය, මොක්‍ඛාය, නන්දාය, සුනන්දාය, සොණදින්නාය, සුචිම්භිකාය, අලම්බුසාය, මිස්ස කෙසිය, පුණ්ඩරීකාය, අතිචාරුණිය, එණි ඵස්සාය, සුඵස්සාය, සුභද්දාය, මුදුවාදිනීය යන මේ අප්සරාවෝ ද,

ප්‍රබුද්ධ වූ අප්සරාවන් අතර ශ්‍රේෂ්ඨ ලෙස සිටින්නා වූ අන්‍ය වූ අප්සරාවෝ ද යන සියලුම දේවතාවියෝ නියම කල්හි මා වෙත පැමිණ ආමන්ත්‍රණය කරත්.
සත්‍ය ලෙසම අපි නටමු. ගයමු. ඇත්තෙන්ම සතුටින් සිටිමු. මෙය වූ කලී නොකළ පින්ඵල නොවේ. කරන ලද පින්වල විපාකයි.
තිදසපුර වැසි දෙවියන්ගේ රමණිය වූද, ශෝක නැතිකරන්නා වූද, මහා වනය මෙහි වෙයි. නොකළ පින් ඇති අයට මෙහි හෝ පරළොව හෝ සුවයක් නැත්තේ ය.
සැපය වූ කලී පින් කළවුන් හටම මෙලොවදී ද පරලොවදී ද ලැබේ. පින්කළ දෙවිවරු හා එක්වීමට කැමැත්තවුන් විසින් බොහෝ කුසල් කළයුතු වේ. පින් කළ අය ස්වර්ගයේ දී සම්පත්තියෙන් යුක්ත වී සතුටට පත්වෙති.
මිනිසුන් විසින් දක්‍ෂිණෙය්‍ය වූ, පින් කෙත් සඳහා ආකර වූ, තථාගතයන් වහන්සේලා මිනිසුන් සඳහාම උපදිත්. ඒ තථාගතයන් වහන්සේලා අබියස පුණ්‍ය කර්මයක් සිදුකරන දායකවරු ස්වර්ගයෙහි දී සතුටට පත්වෙති.
එහි විස්තර **දාසී පුරෙ අහං ආසිං** පෙර පුර්ව භවයෙහි මම ගෙදරම උපන් දාසියක වීමි. එහිදී කවුරුන්ගේ ගෙදරට අසන්නේ නමි. **ගයායං බ්‍රාහ්මණස්ස** යනු ගයා නම් පෙදෙස එක් බ්‍රාහ්මණයකුගේ යනුයි. ‘හ’ යනු නිපාත මාත්‍රයකි. **අප්පපුඤ්ඤං **භාග්‍යය අඩු පින් නැති. **අලක්‍ඛිතා** සිරිමත් බවින් තොර වූ, කාලකණ්ණි වූ, **රජ්ජුමාලා** **මං විදුං** කෙස්වලින් අල්ලාගෙන ඇදීම්, තල්ලු කිරීම් දුකින් මිදීම සඳහා හිස මුඩු කළ කල්හි නැවත ද ඒ සඳහාම හිසෙහි බඳින ලද රැහැන් කොනක් නිසා ‘රජ්ජුමාලා’ යන නමින් මිනිස්සු මා හැඳින්වූහ.
**වධානං** පහරදීම් පිළිබඳ, **තජ්ජතාය** බිය කිරීමෙන් හා තර්ජනය කිරීමෙන්, **උක්කතා** වැරදි ක්‍රියාවෙන් දොම්නස් ඉපිදවීමෙන්, **උදකභාරියා** දිය ගෙන ඒමට දිය ගෙන එන්නී ලෙස මෙහි පෙනී සිටී යන අදහසයි.
**විපථෙ** නියම මාර්ගය නොවන තැනෙක - මාර්ගයෙන් ඉවත්වී යන අර්ථයි. **ක්‍වත්‍ථො** කො අත්‍ථො - කවර අර්ථයකින්.
**දළ්හං පාසං කරිත්‍වානා** ස්ථිර වූ නො කැඩෙන්නා වූ මළපුඩුවක් තනා **අසුම්භිත්‍වාන පාදපෙ** ගසේ කරුවක එල්ලී සිටින සේ ගසෙහි තබා **තතො දිසා විලොකෙසිං කොනු ඛො වනමස්සිතො** යම්කිසි විධියකින් මගේ මරණයට බාධා විය හැකි, කිසියම් අයෙක් පිවිස හෝ සිටිත් ද යන අදහසයි.
**සම්බුද්ධං** යන ආදිය එදා ඇය එවැනි නිශ්චයක් නොමැති කල්හි වුවද, ස්වභාව වශයෙන් සලකා කියන ලදී. එහි අර්ථය තමා විසින්ම මනාව අවබෝධ කළයුතු - සියල්ල අවබෝධ කළ බැවින් **සම්මා සම්බුද්ධං** නම් වේ. මහා කරුණාවෙන් අඩු හා වැඩි ආදී භේදයන්ගෙන් බිඳී ගිය මුළු ලොවටම ඒකාන්ත වශයෙන් හිතවත් බැවින් **සබ්බලොකං** යන වචනය යෙදේ. දෙලොවම අවබෝධ කරගත් බැවින් මුනි නම් වේ. හිඳගැනීම් වශයෙන් ද, කෙලෙස් රැස්කිරීම් වශයෙන් ද පහදා දීමක් නැති බැවින් ද, **නිසින්නං** යි යෙදේ. අරමුණක් අනුව ධ්‍යාන වැඩීමෙන් ද ලක්‍ෂණයක් අනුව ධ්‍යාන වැඩීමෙන් ද යන අදහස සඳහා **ඣායන්තං **යි යෙදේ. බෝමුල්හිදීම බියට හේතූන් සියල්ල සිඳලූ හෙයින්, කොතැනින් හෝ බියක් නොඑන බැවින්, **අකුතො භයං** යි යෙදේ.
**සංත්‍වගො** නම් දුකට බිය වීම් සහිත වූ නුවණයි. එය භාග්‍යවතුන් වහන්සේගේ දර්ශනයෙන්ම ඇයට ඇතිවිය.
**පාසාදිකං** පැහැදීම ඇතිකොට, දෙතිස් මහපුරිස් ලකුණු අසූ අනනු ව්‍යඤ්ජන, ඛ්‍යාමප්‍රභා කේතුමාලාලංකාර යන මේ ලක්‍ෂණයන්ගෙන් හාත්පසින්ම ප්‍රභේද ඇතිකරවන, තමන්වහන්සේ ශරීර ශෝභාවෙන් ද යුත් රූපකාය දර්ශනය කරගැනීමෙහි යෙදුනේ ජනතාවගේ ප්‍රසාදය මනා අයුරින් වර්ධනය වේ යන අදහසයි. **පසාදනීයං** දශබලය, චතුර් වෛශාරද්‍ය, ෂඩ් අසාධාරණ ඤාණ, අටළොස් වැදෑරුම් වූ බුද්ධ ධර්මය ආදී ආවේණික ධර්මයන්ගේ පටන් අප්‍රමාණ ගුණයන්ගෙන් යුක්ත වූ ධර්ම සමූහයෙන් තථාගතයන් පිළිබඳව පරීක්‍ෂා කරන ජනයාගේ පැහැදීමට හේතු වූ, ප්‍රසාදය ඇතිකරවන්නා වූ යන අර්ථයයි. **වනා** කෙලෙස් වනය මැඩ, **නිබ්බාණ මාගතං** තෘෂ්ණා රහිත බව වූ නිර්වාණයට පැමිණියා වූ, **කීදිසො** යම් ඒ කෙනෙක් බොහෝ දෙනා.
අර්හත් මාර්ගය රැකගැනීම සඳහා මනස සයවැනි කොට වූ ඉන්‍ද්‍රියයන්ගේ ආරක්ෂිත බව **ගුත්තින්‍ද්‍රිය** නම් වේ. රහත් ඵලයෙහි හා ධ්‍යානයෙහි ඇති කැමැත්ත **ඣානරතො** නම් වේ. එහෙයින්ම බැහැර පවත්නා වූ රූප ආදී අරමුණුවලින් ඉවත් වූ අධ්‍යාත්මික විෂයන්හි ද නිර්මාණයෙහි ද, බැසගත් බැවින් යන අදහසින් **අබ්හිග්ගතමාන සො** යි කියනු ලැබේ. වැරදි ලෙස පිළිගෙන තිබෙන අදහස්වලින් මිදීමට ඇති බිය නිසා වැරදි අදහස් සහිත මිසදිටු බියට පත්විය යුතු බැවින් නොහොත් ඔවුන් හට බිය උපදවන බැවින් යන අදහසින් **භය භෙරවො**. වැරදි දෙයට සිත යොමුකරගෙන සිටින්නවුන් ළංවිය නොහැකි බැවින්, කෙසේ හෝ ආසන්න විය නොහැකි යන අදහසින් **දුරාසදො** දුල්ලභං මෙය දුර්ලභ යන අදහසයි. **දස්සනාය** දැකීමට පවා **පුප්ඵ ඔදුම්බරං** **යථා** යම් සේ වනාහි දිඹුල් ගසෙහි මල් හටගැනීම දුර්ලභ බැවින්, ඒ දර්ශනය කවදා හෝ සැබෑ ලෙස සිදුවන්නේද එසේ එබඳු උතුම් පුද්ගලයෙකු දැකගැනීම සිදුවේය යන අරුතයි.
**සො තථාගතො මුදුහි වාචාහි** මෘදු වචනයෙන්. **රජ්ජුමාලෙහි මං ආලපිත්‍වා** රජ්ජුමාලා යයි මා අමතා **සරණං ගච්ඡ තථාගතං** තථාගතයන් සරණ යන්න යයි **මං අවොච** මට කීයේය.
**තාහං** ඒ මම. **ගිරං** වචනය. **නෙලං** දොස් නැති - අත්‍ථවතිං අර්ථයෙන් යුක්ත වූ, අර්ථ සහිත වූ, ඒකාන්ත වශයෙන් හිතවත් වූ වචන නිසා, පිරිසිදු බව නිසා යන අර්ථයේ සූචිං යෙදේ. රළු බවින් තොර වූයේ යන අදහසින් **සණ්හං** හික්මිය යුතු පුද්ගලයන් මෘදුභාවයට පත්කරවන බැවින් **මුදුං** යනු වේ. ඇසීමට ප්‍රියය යන අදහසින් **වග්ගු** සබ්බසොකා අනූදනං, ඥාතීන්ගේ විනාශය ආදී වශයෙන් හටගන්නා සියලු ශෝකයන් දුරුකිරීමේ වචන අසා ප්‍රසන්න වූ සිත් ඇත්තියක වූයෙමි. දානකථා ආදිකොට ඇති මේ සියල්ල නෛෂ්ක්‍රම්‍යය කෙරෙහි සිත උනන්දු කරවා එහි ආනිසංස දැක්වීම් වශයෙන් කරන ලද භාග්‍යවතුන් වහන්සේගේ අනුපිළිවෙළ කථාව සඳහා කීය. ඒ නිසා ‘කල්ල චිත්තඤ්ච මං දත්‍වා’ යන්න කීය.
එහි **කල්ලචිත්තං** යනු ක්‍රියාවෙහි යෙදිය යුතු සිත ඉහත පැවැත්වූ දේශනාවෙහි දී ශ්‍රද්ධාවෙන් තොරවීම නම් වූ චිත්ත දෝෂයන් නැති බැවින් කර්මය දැනගෙන සිටීමේ සිත යයි හැඳින්වෙන සිත වනාහි භාවනා කිරීමට යෝග්‍ය වූ සිතය යන අර්ථ ඇත්තේ වේ. ඒ නිසා **පසන්න සුද්ධ මානසං** යන්න කීය. එහි **පසන්නං **යනු ශ්‍රද්ධාව නැතිකමින් තොරවීමයි. **සුද්ධමානසං** යනු කාමච්ඡන්‍ද ආදියෙන් තොරවීම නිසා මෘදු වූ සිතක් ඇති බව ද, නීවරණ රහිත වූ සිතක් ඇති බව ද කියවේ. **අනුසාසිං** අනුසාසනා කළේය. සාමුක්කංසික ධර්ම දේශනාවෙන් සහ ක්‍රියාත්මක භාවයෙන් සසරෙහි නැවැත්ම සඳහා උපදෙස් දුන්හ. ඒ නිසාම ඉදං දුක්‍ඛං ආදිය කීහ. මේ අනුශාසනා කරන ආකාරය දැක්වීමයි.
එහි **ඉදං දුක්‍ඛන්ති මං අවොච** මේ තණ්හාව දුරුකරන්නා වූ ත්‍රෛභූමක ධර්ම ස්වභාව වූ, දුක්ඛ ආර්ය සත්‍යයයි. මට කීයේය. **අයං දුක්‍ඛස්ස සම්හවො** මේ කාම තණ්හාදී වූ තෘෂ්ණාවන් තුනයි. තෘෂ්ණාව වූ කලී යම් පරිද්දෙකින් දුක්ඛයාගේ උපදීම, ඇතිවීම දක්වයි. දුකට හේතුව වශයෙන් සමුදය ආර්ය සත්‍යය වදාළහ. **අයං නිරොධො මග්ගො** දුක නිවීමේ මාර්ගයයි. අසංඛත ධාතු වූ නිර්වාණයයි. දුක්ඛ නිරෝධ ආර්ය සත්‍යයයි. අන්ත දෙකින් වෙන්වීමේ ස්වභාවයයි. අන්ත දෙක දුරු කිරීමයි. **අඤ්ජසො** එය නිර්වාණගාමී ප්‍රතිපදාව බවයි. **අමතොගධො** **මග්ගො** මේ සතර ආර්ය මාර්ගයන් දෙසීම පිළිබඳව සම්බන්ධයයි. පිළිවෙළයි.
**කුසලස්ස** අවවාද දීමෙහි හික්මවිය යුත්තන් හික්මවීමෙහි දක්ෂ වූ තැනැත්තහුගේ ප්‍රමාද රහිත ප්‍රතිපත්තියෙන් හෝ එය මස්තකප්‍රාප්ත වීමෙන් නිවැරදි තැනැත්තහුගේ **ඔවාදංහි අහංඨිතා** අනුශාසනා ලැබ ශික්‍ෂාවන් තුන සම්පූර්ණ කිරීමෙන් සත්‍යය මනාව අවබෝධ කරගැනීමෙන් කියන ලද පරිදිම අවවාදයෙහි පිහිටියාය. එහෙයින් ‘අජ්ඣගා අමතං සන්තිං නිබ්බාණං පද මච්චුතං’ යනුවෙන් කීය. එය අවවාදයෙහි පිහිටීමට හේතුවන කියමනකි. යම් තැනැත්තියක් නිත්‍ය ලෙසට මරණයෙන් තොර බැවින් අමතං යන තත්ත්වයට ද සියලු දුක් සන්සිඳවූ බැවින් සන්තිං යන තත්ත්වයට ද අවබෝධ කරගත් නිර්වාණයේ හේතුවෙන් **අච්චුතං නිබ්බාණ පදං අජ්ඣගා** යන තත්ත්වයට ද පැමිණ ඇය ඒකාන්තයෙන් ශාස්තෲන් වහන්සේගේ අවවාදයෙහි පිහිටියා නම් වෙයි.
**අවට්ඨිතා පෙමා** දැඩි භක්තිය රත්නත්‍රයෙහි නිශ්චල වූ ප්‍රසාදයි. හෙවත් ස්නේහය කුමක් නිසාද යත්, **දස්සනෙ අවිකම්පීනී** භාග්‍යවතුන් වහසේ සම්මා සම්බුද්ධයහ. ධර්මය ස්වාක්ඛාතය. සංඝයා මනාව පිළිපන්නාහ යන මේ සම්‍යක් දර්ශනයෙහි නොසෙල්වෙන්නීය. කවුරුන් විසිනුත් සෙල්විය නො හැකි වන්නේමය. **මූල ජාතාය සද්ධාය** ‘ඉතිපිසො භගවා අරහං’ යනාදියෙන් සම්මා සම්බුදුන් කෙරෙහි ද ‘ස්වාක්‍ඛාතො භගවතා ධම්මො’ යනාදියෙහි ධර්මය කෙරෙහි ද ‘සුපටිපන්නො භගවතො සාවක සංඝො’ යනාදියෙන් ශ්‍රාවක සංඝයා කෙරෙහි ද, සත්‍යය අවබෝධ කරගැනීම නම් වූ මූලයෙන් හටගත් මූලික ශ්‍රද්ධාව ඇති මම කම්පනයට පත් නොවන්නේය. එහෙයින්ම **ධීතා බුද්ධස්ස ඔරසා** බුදුරදුන්ගේ ඖරස දුහිතෲවක් වන්නේමය.
**සාහං රමාමි** එබඳු වූ මම එකල්හි ආර්ය ජාතියෙන් දැන් දෙව්ලොව ඉපදීමට පැමිණ මාර්ගයෙහි ඇල්මෙන් ද ඵලයෙහි ඇල්මෙන් ද සතුටට පත් වෙමි. කාම ගුණයෙහි ඇලීමෙන් ක්‍රීඩා කරමි. **මොදාමි** සතුටු වෙමි. තමන්ට දොස් පැවරෙන බිය පහව ගිය බැවින් **අකුතොභය** යන්න යෙදේ. **මධු මද්දවං** මීපැණි නම් වූ මෘදු කාරකය නැටුම් ගැයුම් කරන කල්හි, ශරීරයටද කටහඬටද මෘදු බව ගෙන එයි. මෘදු බව ගෙන එන සුවඳ සුගත් සඳහා ‘මධු මාධව’ යයි සමහරු කියති. ක්‍රීඩාවේ ආරම්භයේ පටන් ක්‍රීඩාවේ නිමාව දක්වා හෝ ක්‍රීඩා කරන කල්හි ක්‍රීඩාව සඳහා හෝ මධුපානය කරන බව කීමයි.
**පුඤ්ඤක්‍ඛෙත්තා නමාකරා** දෙවියන් සහිත ලෝකයාගේ පුණ්‍ය ක්‍ෂේත්‍ර වූ ආර්යයන් හට මාර්ග ඵලස්ථානයක් වූ ආර්ය සංඝයාට උත්පත්ති ස්ථානය **තථාගත** නම් වේ. යම් පින් කෙතක් සංඝ රත්නයක්. යත්‍ථ යන්නෙන් කියවේ.
ඉක්බිති ආයුෂ්මත් මහ මුගලන් තෙරණුවෝ තමන් විසින් ද දේවතාවිය විසින් ද කියන ලද මේ කථා පුවත මිනිස් ලොවට පැමිණ භාග්‍යවතුන් වහන්සේ සමග කීයේය. භාග්‍යවතුන් වහන්සේ එය අර්ථෝත්පත්තිය කරගනිමින් පැමිණ සිටි පිරිසට ධර්මය දෙසූහ. එම දේශනාව මහාජනයාට සාර්ථක විය.

5. මහාරථ වර්ගය
මහා වර්ගයෙහි **කො මෙ වන්‍දති පාදානී** යනු මණ්ඩුක දේව පුත්‍ර විමානය එහි උපත කවරේද? භාග්‍යවතුන් වහන්සේ චම්පා නුවර ගග්ගරියා පොකුණ තෙර වාසය කරති. උන්වහන්සේ අරුණ නැගෙන්නට පළමුව බුදු සිරිත ලෙස මහා කරුණා සමාපත්තියට සමවැදි එයින් නැගිට හික්මවිය යුතු පිළිසරණ විය යුතු සත්ත්වයන් දෙස බලන්නේ අද සවස මා විසින් ධර්ම දේශනා කරන කල්හි එක්තරා මැඩියෙක් මගේ හඬ පිළිබඳව බැති පෙම් උපදවා නිමිති ගෙන වෙනත් උවදුරකින් මියගොස් දෙව්ලොව ඉපිද, මහත් වූ දෙව්පිරිස් සමග මහජනයා දකිද්දීම එන්නේය. එහිදී බොහෝ දෙනාට ධර්මාභිසමය වන්නේය යයි දැක පෙරවරුයේ හැඳ පොරවා පා සිවුරු ගෙන මහත් වූ සහ පිරිවර සමග චම්පා නුවරට පිඬු පිණිස පිවිස භික්‍ෂූන් වෙත ලත් සුලභ පිණ්ඩපාතය ගෙන, කරන ලද බත්කිස ඇත්තේ, විහාරයට පිවිස භික්‍ෂූන්ට වත් දක්වා තම තමන්ගේ වසන තැන්වලට ගිය පසු ගඳකිළියට පිවිස ඵලසමවත් සුවයෙන් දහවල් කාලය ගෙවා සවස් භාගයේ සිව් පිරිස් රැස් වූ කල්හි රම්‍ය වූ සුවඳවත් ගඳකිළියෙන් නික්ම ඒ අවස්ථාව ගැලපෙන ප්‍රාතිහාර්යයෙන් පොකුණු තෙර දම්සභා මණ්ඩපයට පිවිස දැකුම්කළු බුද්ධාසනයේ වැඩසිටියේ මනො සිලාකලයෙහි සිංහනාදය කරන්නා වූ අභීත බිය දැක කේසර සිංහයකු මෙන් අංග අටකින් සමන්විත වූ බ්‍රහ්මස්වර විහිදුවමින් සිතිය නොහැකි, උපමා රහිත බුද්ධ ස්වභාවයෙන් ධර්මය දෙසීමට ආරම්භ කළහ.
එම මොහොතෙහි එක්තරා මැඩියෙක් පොකුණෙන් එළියට විත් ‘මෙතෙමේ ධර්මය කියයි’යි ධර්ම සංඥාවෙන් දහම් හඬ පිළිබඳව නිමිති ගත්තේ පිරිස් කෙළවර හොත්තේය. මේ අතර එක් ගොපළු දරුවෙක් ඒ පෙදෙසට පැමිණියේ උපසමයෙන් යුක්ත වූ ධර්මය අසන පිරිස ද ධර්මය දේශනා කරන්නා වූ ශාස්තෲන් වහන්සේ ද දැක අතැති දණ්ඩ බිමට ඇන එයට බර තබා සිටගෙනම බණ අසන්නේ මැඩියා නොදැකම ඒ මැඩියාගේ ඔළුව උඩ දණ්ඩ සිටවාගෙන සිටියේය. මැඩියා පහන් සිත් ඇතිව ධර්මය පිළිබඳ සංඥාවෙන් ප්‍රසන්න සිතින් සිටියදීම කළුරියකොට තව්තිසා භවනයෙහි දොළොස් යොදුනක් වූ රන් විමනක ඉපිද එහි දිව්‍ය අප්සරාවන් සමූහයා පිරිවර ඇතිව සිටින තමන් දැක ‘කවර පින්කමක් නිසා මා මෙහි උපන්නේදැ’යි ආවර්ජනා කරන්නේ පෙර ආත්මභාවය දැක මම නම් මෙහි ඉපිද මෙබඳු සම්පත් ලැබීමි. කවරනම් කුසල කර්මයක් පින්කමක් කරන ලද්දේ දැයි සිහි කරන්නේ ‘භාග්‍යවතුන් වහන්සේගේ ස්වරයෙහි ධර්ම නිමිත්ත ගැනීම හැර වෙනත් හේතුවක් නො දක්නේය. හෙතෙම එකෙණෙහිම විමානයෙන් අවුත් විමානයෙන් බැස මහජනයා බලා සිටියදීම මහත් වූ දිව්‍යානුභාවයෙන් භාග්‍යවතුන් වහන්සේ වෙත එළඹ භාග්‍යවතුන්ගේ සිරිපතුල් වැඳ ඇඳිලි බැඳ නමස්කාර කරමින් සිටියේය. ඉක්බිති භාග්‍යවතුන් වහන්සේ වෙත පිරිවර සහිතව එළඹ භාග්‍යවතුන් වහන්සේගේ සිරිපතුල් සිරසින් වැඳ ඇඳිලි බැඳ නමස්කාර කරමින් සිටියේය. ඉක්බිති භාග්‍යවතුන් වහන්සේ දැන සිටියද මහජනයාට කර්ම විපාකයත් බුද්ධානුභාවයත් ප්‍රත්‍යක්‍ෂ කිරිම සඳහා මෙසේ විමසූ සේක.
1. ඍද්ධියෙන් ද යසසින් ද බබළමින් නොයෙක් වර්ණයන්ගෙන් දිළිසෙන ආභරණවලින් සැරසී සියළු දිසාවන් බබුළුවමින් මහත් සම්පතින් යුතුව මාගේ දෙපා වඳින්නා වූ ඔබ කවරෙක්ද?
එහි **කො **යනු දේව යක්‍ඛ නාග මනුෂ්‍ය ආදීන් අතුරෙන් කවරෙක්ද යන අර්ථයි. **මෙ** යනු මගේ පාදානි සිරිපතුල් ඉද්ධියා යනු මෙබඳු වූ දේ ඍද්ධියෙන් **යසසා** මෙබඳු වූ පරිවාර සම්පත්තියෙන් යුක්තව **ජලං** යනු බැබළෙමින් **අභික්කන්තෙන **යනු කාන්තිමත් වූ සිත් අලවනසුලු යහපත් බවින් යුතුව **වණ්ණෙන** යනු (සමේ) ඡවි වර්ණයෙන් ශරීර වර්ණයෙන් බබළයි යනු අර්ථයි.
ඉක්බිති දේවපුත්‍රයා තමන්ගේ පෙර අත් බව පිළිබඳ විස්තර කියන්නේ මේ ගාථාවන් කීහ.
2. මම පූර්ව ආත්මයේ දියම ගොදුරු කොටගෙන (දිය ගොඩ දෙකම හැසිරෙන මැඩියෙක් වීමි. ඔබවහන්සේගේ ධර්මය අසමින් සිටියදීම, ගොපලු දරුවකු අතින් (මම මරණයට පත්වීම)
3. ඔබවහන්සේගේ ධර්මයෙහි මොහොතක් සිත පැහැදවීමෙන් ඇසූ කුසලයෙන් මා ලැබූ පිරිවර ද ශරීරාලෝකය ද සම්පත් ද බලනු මැනවි.
4. ගෞතමයන් වහන්ස, යම්කිසි කෙනෙක් නුඹවහන්සේගේ ධර්මදේශනාව බොහෝකලක් ඇසුවේ නම් ඔව්හු සසර ව්‍යසනයට නොපැමිණ නිවනට යන්නේය.
එහි **පුරෙ** පෙර ආත්මයෙහි **උදකෙ** යනු එකල්හි තමන් උපන් ස්ථානය දක්වයි. ‘උදකො මණ්ඩුකො’ දියෙන් ඉදිමුණු ගොඩබිම මණ්ඩුකයා වාසය කරයි. **ගාවො චරන්ති** (ගොදුරු සඳහා) ගවයන් හැසිරේනුයි **ගොචර** නම් වේ. තණබිම පිට්ටනිය යන තේරුමයි. **වාරි උදකං ගොචරො** ජලය වතුර ගොදුරු බිම්කොට ඇත්තා. මොහුනුයි වාරි ගොචර නම් වේ. දියෙහි හැසිරෙන සමහරු මස් කැසුබු ආදීහු අවාරි ගොචර නම් ද වේ. මෙහි විසේසයෙන් වාරි ගොචර යයි කියන ලදී. තව **ධම්මං සුණන්තස්ස** යනු බ්‍රහ්ම ස්වරයෙන් කුරවි කෙවිල්ලන් හඬින් දේශනා කරන්නා වූ ඔබගේ ධර්මය **ධම්මො එසොවුච්චතීති** මේ ධර්මයම යයි යන හැඟීමෙන් බුද්ධ ස්වරයෙහි නිමිති ගැනීම් වශයෙන් අසන්නවුහුට මෙය අනාදරාර්ථයේ ෂෂ්ඨි වචනයයි දතයුතුය. **අවධි මච්ඡපාලකො** වස්සන් ආරක්ෂා කරන්නා වූ ගොපලු දරුවෙක් මගේ සමීපයට පැමිණ ඔහු අත තිබූ කෝටුව බිමට ඔබාගෙන සිටින්නේ මගේ ඔලුවෙහි දණ්ඩ ඇමිණී මා මළේය.
**මුහුත්තං චිත්තප්පසාදස්ස** යනු ඔබවහන්සේගේ ධර්මය කෙරෙහි සුළු මොහොතක් චිත්ත ප්‍රාසාදයෙන් සිටීමේ හේතුවෙන් **ඉද්ධිං **යනු සමෘද්ධිය දවස යස ඉසුරු ලැබීය යන අර්ථයි. **යසං** යනු පිරිවරයි. **ආනුභාවං** යනු පස්කම් සුව වර්ණය ආදි දිව්‍යානුභාවයන් **වණ්ණං** යනු ශරීර වර්ණ සම්පත් **ජූතිං** යනු දොළොස් යොදුන් පමණ වූ පැතිරී පවත්නා වූ ප්‍රභා විශේෂය.
**යෙ** යනු යම් සත්ත්වයෙක් ‘ච’ ශබ්දය අන්වය හා සම්බන්ධ නැති බවයි. **තෙ** යනු ඔබගේ **දීඝ මද්ධානං** බොහෝ කාලයක් **අස්සොසුං** යනු ඇසූහ. **ගොතමා** යනු භාග්‍යවතුන් වහන්සේට ගෝත්‍ර නාමයෙන් ඇමතීමයි. **අචලට්ඨානං** යනු නිවනයි. මෙය එහි අර්ථයයි. මා මෙන් සුළු කාලයක් නො අසා යමෙක් වනාහි කරන ලද පින් ඇත්තෙක්ව ඔබගේ ධර්මය බොහෝ කාලයක් ඇසීමට ලබන්නාහුය. **තෙ** බොහෝ කලක් සසර දුක් විඳින මේ සත්ත්වයෝ **යත්‍ථ ගනත්‍වා** යනු සෝකයට පත් නොවන්නේය. හේ ශෝක නොකොට ඒකාන්තයෙන්ම ස්ථිර වූ නිර්වාණාධිගමයට පත්වන්නේමය. ඔවුන් උත්පත්ති අන්තරාවක් නොවන්නේමය.
ඉක්බිතිව ශාස්තෲන් වහන්සේ පැමිණ සිටි පිරිසෙහි උපනිඃශ්‍රය සම්පත් බලා විස්තර වශයෙන් ධර්ම දේශනා කළේය. දේශනාවසානයේ ඒ මණ්ඩුක දේවපුත්‍රයා සෝවාන් පෙළෙහි පිහිටියේය. දේවපුත්‍රයා භාග්‍යවතුන් වහන්සේට වැඳ තුන්වරක් පැදකුණු කොට භික්‍ෂු සංඝයාට ඇඳිලි බැඳ වැඳ සහපිරිවරින් දෙව්ලොවට පිවිසියහ.
**උට්ඨාහි සුපාප ධම්මෙ** යනුවෙන් රේවතී විමාන වස්තුව ඇරඹේ. එහි උත්පත්ති කථාව කෙසේ වීද යත්? භාග්‍යවතුන් වහන්සේ බරණැස් නුවර ඉසිපතනයෙහි මිගදායෙහි වාසය කරන සේක. එකල්හි බරණැස් නුවර ශ්‍රද්ධා සම්පන්න වූ දන් දෙන්නා වූ දෙන දෙය ද මනාව සකස්කොට දෙන්නා වූ, සංඝයාට උවටැන් කරන්නා වූ කුලගෙයක ‘නන්දිය’ නම් වූ උපාසකයෙක් වාසය කළේය. එකල්හි ඔහුගේ මව්පියෝ ඉදිරිපස පිහිටි නිවසකින් මාමා කෙනෙකුගේ දියණියක වූ රේවතී නම් කාන්තාවක කැඳවාගෙන ඒමට කැමති වූවාහුය. ඇය වනාහී ශ්‍රද්ධා නැත්තීය. දන් නොදෙන සුළුය. ඒ නිසා නන්දිය තෙමේ ඇයට කැමති නුවූයේය. ඔහුගේ මව රේවතියට, දුවනියනි, ඔබ මේ නිවසට පැමිණ භික්‍ෂු සංඝයාට හිඳිනා තැන් ද, පලාවන් ගොමවලින් පොළව පිරිබඩගා පිරිසිදු කොට එහි අසුන් පනවන්න. ආධාරක ස්ථාන පිළියෙල කරන්න. භික්‍ෂූන් පැමිණිකල වැඳ පාත්‍රා ගෙන වඩා හිඳුවා පෙරහන්කඩයෙන් පැන් පෙරා ආහාර පූජාකොට ආහාර වැළඳූ කල්හි පාත්‍රා සෝදන්න. මෙසේ කිරීමෙන් මගේ පුත්‍රයාගේ සිත් ගැනීමට කටයුතු කරන්න යැයි කීවාය. ඉක්බිති ඇය අවවාද ඉවසන තැනැත්තියක් වීම නිසා ඇය එසේ කළාය. ටික දවසක් මෙසේ කරද්දී මව නැවත පුතා හට කියා ඔහු විසින් යහපතැයි පිළිගනු ලැබූ කල්හි දින නියමකොට ආවාහය සිදු කළේය.
ඉන්පසු නන්දිය තෙමේ ඇයට ‘ඉදින් භික්‍ෂු සංඝයාට ද මගේ මව්පියන්ට ද උවටැන් කරන්නෙහි නම් මේ නිවසෙහි විසීමට අවසර ලබන්නෙහිය’ යයි කීය. ඕ තොමෝ යහපතැයි පිළිගෙන යම්කිසි කලක් ශ්‍රද්ධාවන්තියක ලෙස වාසය කරමින් ස්වාමියාගේ සිත් ගෙන පුතුන් දෙදෙනෙකු ද ලැබුවාය. නන්දියගේ දෙමව්පියෝ කළුරිය කළහ. නිවසෙහි සියලුම සම්පත්වල භාරකාරිය ඇයම වූවාය. නන්දිය තෙමේද මහා දානපතියකු වී භික්‍ෂු සංඝයාට දානය පැවැත්වීමද, දුගී මගී යාචකාදීන්ට ගෙදර දොරටුවෙහි දන්සල් පැවැත්වීමද කරවීය. ඉසිපතන විහාරයේ කුටි හතරකින් යුත් සාලුවක් හතරක් කරවා ඇඳ පුටු ආදියට රෙදි අතුරුවා, බුද්ධ ප්‍රමුඛ මහා සංඝයා වෙත දන් පුදා ශාස්තෲන් වහන්සේගේ අතෙහි පූජාව පිණිස වූ අත පැන් වත්කොට ඒ පැන් බිඳුවලින් බිම ස්පර්ශ කරවා ශාලාව සංඝයාට පවරා දුන්නේය. එසේ අත පැන් වත්කිරිමක් සමගම තව්තිසා භවනයෙහි දිගින් හා පුළුලින් අවටින් යන වශයෙන් දොළොස් යොදුන් වූ, යොදුන් සියයක් උස් වූ සත්රුවන්මය වූ දහසක් අප්සරාවන් සහිත වූ දිව්‍ය ප්‍රාසාදයක් ඔහු වෙනුවෙන් පහළ වූයේය.
ඉක්බිති දිව්‍යලෝකයේ චාරිකාවේ යෙදුනු මහ මුගලන් තෙරණුවෝ ඒ ප්‍රාසාදය දැක තමන්ට වැඳීම පිණිස ආ දෙවිවරුන්ගෙන් ‘මේ ප්‍රාසාදය කාගේදැ’යි විමසූහ. ස්වාමීනි, මේ ප්‍රාසාදයේ හිමිකරුවා බරණැස් නුවර නන්දිය නම් කෙළෙඹි පුත්‍රයාය. ඉසිපතන විහාරයේ ශාලාවන් සතරක් කරවා මහා සංඝයාට පූජා කිරීම නිසා ඔහු වෙනුවෙන් පහළ වූ ප්‍රාසාද යයි කීහු. ප්‍රාසාදයෙහි සිටි අප්සරාවෝ ද පැමිණ තෙරුන් වහන්සේ වැඳ ‘ස්වාමීනි, අපි බරණැස් නුවර නන්දිය නම් උපාසකයාගේ පරිචාරිකාවන් වීමට මෙහි පහළ වූයෙමු’ කීවාහුය. ඔබවහන්සේ වැඩමවා ඔහුට මෙසේ කියන්න. ‘ඔබේ පරිචාරිකාවන් වීමට පහළ වූ දේවතාවියෝ ඔබ මෙහි පැමිණීම) පමාවන කල්හි උකටලීව වෙසෙත්. දෙව්ලොව සැපත යනු මැටි බඳුනක් බිඳ දමා රන්බඳුනක් ගැනීමෙන් ඉතා මනාප වූවකැයි කියා මෙහි පැමිණෙන ලෙස ඔහුට කියන්නැ’යි කීහ. තෙරුන් වහන්සේ යහපතැයි එකඟ වී, වහා දෙව්ලොවින් පැමිණ සිව්පිරිස් මැද ‘ස්වාමීනි! මිනිස්ලොව සිටිමින් පින් කරන්නවුන්ට, ඔවුන් මිනිස්ලොව සිටියදීම දෙව්ලොව දිව්‍ය සම්පත්ති පහළ වන්න’දැයි භාග්‍යවතුන් වහන්සේගෙන් විචාළහ. ඔබම දක්නා ලද්දේ නොවේද? කුමක් නිසා මගෙන් ප්‍රශ්න කරන්නේදැයි විමසීය. එසේය ස්වාමීනි, එසේ සම්පත් උපදින්නේ වෙයි. ඉක්බිති මුගලන් තෙරුන් වහන්සේ යම් සේ කාලයක් ඈත පෙදෙසක වාසයකොට පැමිණි අයෙකුට ඤාතිමිත්‍රයෝ අභිනන්දනය කෙරෙත් ද, මහ ඉහලින් පිළිගන්නේ ද එසෙයින් මෙලොවින් පරලොවට ගිය පින්කළ පුද්ගලයා තමන්ගේ පුණ්‍යසම්පත්ති නමැති අත්වලින් භාර ගනිමින් පිළිගනිති යයි දක්වමින් මෙසේ වදාළහ.
කලක් දුර පෙදෙසකට ගොසින් සුවසේ ආපසු එන්නා වූ පුද්ගලයන්ගේ පැමිණීම ඤාතිමිත්‍රාදීන් විසින් ඉතා සතුටින් පිළිගනු ලැබේ.
එසේම කරන ලද පින් ඇති මෙලොවින් පරලොවට ගිය පුද්ගලයා ආපසු තමන් වෙත එන ප්‍රියතම ඥාතියකු ලෙස පුණ්‍යකර්මයන් විසින් පිළිගනු ලැබේ.
නන්දිය තෙමේ ඒ අසා වැඩියෙන් දන් දෙයි. පින්කරයි. වෙළඳාම සඳහා යන්නා වූ නන්දිය තෙමේ, රේවතිය අමතා, ‘සොඳුර, මා විසින් සංඝයා කෙරෙහි තබන ලද දානය ද අනාථයන් කෙරෙහි ද තබන ලද දන්වැට ප්‍රමාද නොවී ඔබ විසින් පවත්වාගෙන යා යුතුය’යි කීය. ඇය යහපතැයි කියා එකඟ වූවාය. ඒ නන්දිය වෙළඳ ගමේ දුරු රට ගියේ නමුදු යම් යම් තැන නවාතැන් ගනියි ද, ඒ ඒ තහිදී භික්‍ෂූන්ට ද අසරණයන්ට ද සම්පත් ඇති පරිද්දෙන් දන් දෙන්නට පටන් ගත්තේය. ඔහුට අනුකම්පාවෙන් රහතුන් වහන්සේලා දුර සිට පැමිණ දන් පිළිගත්හ. රේවතිය වනාහි ඔහු ගිය කල්හි ටික දිනක් දන්වැට පවත්වා අසරණයන්ට දෙන දන්වැට නවත්වා දැමීය. භික්‍ෂූන්ට ද සුන්සහල් බත් හා ඇඹුල් කාඩි සමග දුන්නාය. භික්‍ෂූන් අහර වැළඳු තැන තමන් විසින් බත් කා මාලු කටු, ඇටකැබලි, කරපිංචා කොළ ආදී අපද්‍රව්‍ය දමා හැඩිකර, ‘ශ්‍රමණයන්ගේ හැටි බලන්න. සැදැහැතියෝ දුන් දෙය මෙසේ ඉවත දමතියි ශ්‍රද්ධාවන්තයින් ගෙන්වා ඔවුන්ට පෙන්වා භික්‍ෂූන්ට දොස් පවරයි.
වෙළඳාම සඳහා පිටරට ගිය නන්දිය තෙමේ වෙළඳ කටයුතු නිමවා ලැබුණු ලාභ ඇතිව ආපසු පැමිණ, දන්වැට නැවතීමේ තොරතුරු අසා රේවතිය නිවසින් බැහැර කරවා නිවසට පිවිසියේය. දෙවන දිනයේ බුදුන් ප්‍රමුඛ භික්‍ෂු සංඝයා නිවසට වඩමවා මහදන් පවත්වා නිතිපතා දෙන සලාක බත නැවත පිහිටුවා අසරණයන්ට දෙන බත් ද මනාව පැවැත්වීය. පසුව තමාගේ සහායකයන්ගේ පෙරැත්තෙන් රේවතිය නැවත කැඳවා ආහාර හා ඇඳුම්වලට පමණක් සීමාකර තැබුවේය. හෙතෙමේ පසුකලක කළුරියකොට තව්තිසා භවනයේ තමන් වෙනුවෙන් පහළ වූ විමානයේම උපන්නේය. රේවතිය වනාහි සියලුම දන් දීම් සිඳ දමා ‘මොවුන් නිසා මගේ ලාභසත්කාර පිරිහී ගියේ යයි භික්‍ෂූන්ට ආක්‍රෝශ කොට පරිභව කෙරෙමින් හැසිරෙයි. ඉක්බිති වෛශ්‍රවණ තෙමේ යක්ෂයන් දෙදෙනෙකුට මෙසේ අණ කළේය. ‘කොල්ලනි, යව්. බරණැස් නුවර මෙසේ උඝෝෂණයක් කරවු. අදින් සත්වන දවසෙහි රේවතිය ජීවත්වෙමින් සිටියදීම (පණ පිටින්ම) නිරයට ඇද දමනු ලබන්නී යනුවෙනි. එය අසා මහජනයා සංවේගයට පත් වූහ. බියෙන් ත්‍රස්ත වූහ.
රේවතිය වනාහි ප්‍රාසාදයට නැගී දොර වසාගෙන හුන්නීය. සත්වන දිනයෙහි ඇගේ පාපකර්මය විසින් මෙහෙයවනු ලැබූ වෙසවුනු රජු විසින් අණකරන ලදින්, නිල්පැහැ කෙහෙ රැවුලින් බබළන්නා වූ, විරූපී කැඩුණු නාසිකා ඇති, වැඩුණා වූ දළ ඇති, ලේ පැහැගත් ඇස් ඇති, ජලය සහිත වළාකුලු වර්ණයෙන් යුත්, ඉතා භයානක රූපයෙන් යුත් යක්‍ෂයෝ දෙදෙනෙක් පැමිණ ‘පව්කාර රේවතිය නැගිටිනු’ යනාදිය කියමින් අත්වලින් අල්වාගෙන මහජනයා දැක ගනිත්වායි මුළු නුවරම වීදියක් වීදියක් ගානේ ගෙන යමින් වීථි රවුම්වල ඇවිද්දවා අහසට නැගී තව්තිසා භවනට පමුනුවා නන්දියගේ විමානය ද සම්පත්තිය ද ඇයට පෙන්වා විලාප නගන්නට වූ ඇය උස්සද නම් නිරය අසලට පැමිණ වූහ. යමපල්ලෝ ඇය උස්සද නිරයේ බහාලූහ.
පව්කාර රේවතිය, නැගී සිටුව. දන් දෙන ස්වභාවය නැති තැනැත්තේ ඔබට නිරයට යාමට දොර විවෘතව ඇත. නිරයෙහි වෙසෙන දුකින් වැසී ගිය, දුක් විඳින සත්ත්වයෝ යම් නිරයක දුක් විදීද? අපි ඔබ එහි ගෙන යන්නෙමු.
එහි **උට්ඨෙහි** නැගී සිටුව. මේ දාන රසයට ඔබ අපාය දුකින් රැක ගැනීමට හැකි නොවේ. එබැවින් වහා නැගිට එනු - යන අර්ථයි. **රෙවතෙ** ඇයට නමින් ආමන්ත්‍රණය කිරීමයි. **සුපාප ධම්මෙ** යන ආදියෙන් නැගී සිටීමට හේතු දක්වයි. යම්හෙයකින් ඔබ ආර්යයන් වහන්සේලාට බැණීම් නිග්‍රහ කිරීම් ආදිය කෙළෙහි ද, එහෙයින් බොහෝ ලාමක පවු කළ තැනැත්තියේ යම් හෙයකින් **අපාරුතද්වාරං** ඔබට නිරයට පිවිසීම සඳහා දොර විවෘතව තිබේද, එහෙයින් නැගී සිටුව යන අදහසයි. **අදාන සීලෙ** කවරෙකුට හෝ කිසිවක් නොදෙන ස්වභාවය ඇති ලෝභී මසුරු තැනැත්තියේ, එයද ඇය නැගිටුවා ගැනීම සඳහා කියන ලද වචනයකි. යම්සේ දන් දෙන සිල් රකින මසුරු නොවන ඔබේ ස්වාමියා වැනි අයට සුගතියෙහි විමාන පහළ වේද, එසේ ඔබ වැනි දන් නොදෙන සිල් නොරකින මසුරු අයට නිරයෙහි නිවාස පහළ වෙයි. ඒ නිසා නැගී සිටුව, මොහොතක් හෝ ඔබට මෙහි සිටීමට ඉඩ නොදෙමු යන අදහසයි. **යත්‍ථ ථූනන්ති දුග්ගතා** දුක් සහිත ස්වභාවයට ගිය බැවින් **දුග්ගතා **යන පදය යෙදේ. **නෙරයිකා** නිරයෙහි විඳින දුකෙන්. **සමාජ්ජකා** යුක්ත වූවාහුය. යම්කිසි නිරයෙක දුක් විඳිත්ද, යම්තාක් කල් පාප කර්මය අවසන් නොවේද, ඒ තාක් කල් තිරයෙන් නික්මීමට නො ලබමින් දුක්විඳියි. ඔබ එහි **නෙස්සාම** පමුණුවන්නෙමු. බහාලන්නෙමු.
යම රජුගේ දූතයන් වූ රතු ඇස් ඇත්තා වූ, මහත් ශරීර ඇතා වූ ඒ යක්‍ෂයෝ දෙදෙන, මෙසේ කියා රේවතිය වෙන් වශයෙන් අත්වලින් අල්ලාගෙන දේව ගණයා වෙත ගෙන ගියහ.
[missing trans]
එහි **ඉච්චෙව වත්‍වාන** මෙසේ නැගී සිටුව ආදී වශයෙන් කියා **යමස්ස දූතා** ප්‍රතිෂේධාර්ථයක් නොමැතිම නම් ඒ යමරජුගේ දූතයෝ, වෛශ්‍රවණ විසින් ඔවුන් යවන ලද්දාහු විය හැක. එසේම ඔව්හු තව්තිසා භවනයට රේවතිය ගෙන ගියහ. ඇතැමෙක් ඔවුන් යම දූතයන් නො වෙතියි අදහස් කොට ‘න’ කාරය යම යන පදය හා සම්බන්ධකොට ඒ දූතයෝ වෛශ්‍රවණ දූතයෝය යනුවෙන් අර්ථ කියති. එය නොගැලපේ. **යමදූත** යන්නෙන් වෛශ්‍රවණගේ දූතයන් යන අර්ථය නොලැබේ. යාඥා කරති. එහි බිලි රැගෙන යන අරුතින් **යක්‍ඛො **යන පද්‍යයෙක්. **ලොහිකක්‍ඛා** රතු ඇත් ඇත්තේ, යක්‍ෂයන්ගේ ඇස් වනාහී ඉතා තද රතුපාට වේ. **රේවතං** රේවතී නම් තැනැත්තී ඇගේ නාමයයි. ඒ නිසා රෙවතෙ කියන ලදී. **පක්කාමයුං** පැමිණම රැගෙන ගියහ. **දෙවගණස්ස** තව්තිසාවේ දේව සමූහයා ගැනේ.
මෙසේ ඒ යක්‍ෂයෝ විසින් තව්තිසා භවනට පමුණුවා නන්දියගේ විමානයට නුදුරෙහි තබන ලදී. සූර්ය මණ්ඩලය මෙන් බබළන ඒ විමානය දැක රේවතිය ඒ යක්‍ෂයන්ගෙන් මෙසේ විචාළාය.
සූර්යයාගේ වර්ණය ඇත්තා වූ මනෝඥ වූ ආලෝකය විහිදුවන්නා වූ සොඳුරු වූ ස්වර්ණ ජාලයකින් වැසුණා වූ විමානයක් මෙහි වේ. ජනයාගෙන් පිරුණා වූ සූර්ය රශ්මිය මෙන් බබළන්නා වූ මේ විමාන කවරකුගේද?
සඳුන් සාරය ආලේප කරගත් කාන්තාවෝ විමානය අවටින් ශෝභමාන කරත්. එය සූර්ය වර්ණයට සමානව පෙනේ. පැමිණියා වූ කවරනම් තැනැත්තෙක් මේ විමානයේ සතුටින් වෙසේද?
ඒ යක්‍ෂයෝ ඇයට මෙසේ පිළිතුරු දුන්හ.
මසුරු නොවූ බොහෝ සේ දන් දෙන්නා වූ, යාචකයන්ගේ ඉල්ලීම් ගැන අවබෝධයෙන් යුක්ත වූ නන්දිය නම් උපාසක කෙනෙක් බරණැස් නුවර වාසය කළේය. දෙව්ලොව ජනතාවගෙන් පිරුණා වූ සූර්ය රශ්මියෙන් බබළන්නා වූ මේ විමානය ඒ නන්දිය උපාසකයාගේය.
සඳුන් සාරය ආලේප කරගත් දිව්‍ය කාන්තාවෝ විමානය අවටින් ශෝභමාන කරත්. එය සූර්ය වර්ණයට සමානව පෙනේ. ස්වර්ගයට පැමිණ වූ ඒ නන්දිය නමැත්තා මෙහි සතුටින් වෙසේ.

විස්තර මෙසේ කීහු. **චන්‍දන සාරලිත්ත** තෙල් බවට හරවා ගත් සුවඳ සඳුන් ආලේප කරගත් ශරීර ඇති. **උභතො විමානං** දෙපසින් ද අවටින් ද සංගීත නැටුම් ගැයුම් ආදියෙන් ද ශෝභමාන කරති.
ඉක්බිති රේවතිය මෙසේ කීවාය.
නන්දියගේ බිරිඳ වූ මම සම්පූර්ණ නිවාසයටම අධිපති වූ ගෘහනිය වීමි. දැනුදු මට ස්වමියාගේ විමානයෙහි සතුටින් සිටිය යුතු වෙමි. නිරය දැකීමට මම කැමති නොවෙමි.
**අගාරිනී** ගෘහයේ ස්වාමි දියණිය, භරියා සගාමිණී යයි ද සමහරු කියති. ‘එක්ව ක්‍රියා කරන බිරිඳ’ යන අර්ථයි. **සබ්බ කුලස්ස ඉස්සරා භත්**තු මගේ ස්වාමියා වූ නන්දියගේ සියලු සම්පතටම අධිපති ස්වාමි දියණිය වීමි. එහෙයින් දැනුදු විමානයේ අධිපතිනිය වන්නෙමියි කීවාය. **විමානෙ රමිස්සාමි දානහං** මෙසේ පෙළඹවීම් වශයෙන්ම ඔව්හු ඇය එහි පැමිණවූහ. **න පත්‍ථයෙ නිරයං දස්සනාය** නුඹලා මා කිසියම් නිරයකට ගෙනයනු කැමැත්තහුද, ඒ නිරය දැකීමට පවා කැමති නොවෙමි. එහි යන්නටය යනුවෙන් කුමක් කියන්නේද?
මෙසේ කියන්නා වූ ම ඇයට ඔබ කැමති වන්නෙහි හෝ වේවා, කැමති නොවන්නෙහි හෝ වේවා, ඒ ඔබේ කැමැත්තෙන් කවර ඵලයෙක්ද යයි යක්‍ෂයෝ කියා ඇය නිරය අසලට පමුණුවා මේ ගාථාව කීහ.
පාපී ස්ත්‍රිය, මේ ඔබගේ නිරයයි. ඔබ විසින් මිනිස් ලොවදී පිනක් නොකරන ලදී. මසුරු වූ, අනුන් කෝපයට පත් කරවන්නා වූ, පාපී තැනැත්තියකි. දෙවියන්ගේ සහායට යාම නො ලබන්නෙහිය.
එහි අර්ථය - මේ ඔබේ නිරයයි. ඔබ විසින් දිගුකලක් මහ දුක් අනුභව කළයුතු වන ස්ථානයයි. කුමක් හෙයින් ද යත්, **පුඤ්ඤං භයා අකතං ජීව ලොකෙ** යම්හෙයකින් මිනිස්ලොව දී ඔබ විසින් අල්පමාන වූ හෝ පින්කමක් නොකරන ලද්දේ ඔබ නිරයට යා යුතු වන්නේ එහෙයිනි. මෙසේ නොකරන ලද පින් ඇති ඔබ වැනි සත්ත්වයෙක් **මච්ඡරි** තමාගේ සම්පත් සඟවා තබාගැනීමේ ලක්‍ෂණ වශයෙන් මසුරු බවින් යුක්ත වූයේ, යන අරුතයි. අනුන් තුළ කෝපය ඉපිදවීම යන අරුතින් **රොසකො** යි යෙදේ. ලෝකය ආදී පාපී ස්වභාවය යන්නෙන් යුක්ත වූ බැවින් **පාප ධම්මො** හෙවත් පාපී ස්වභාවය ඇති තැනැත්තා යයි කියනු ලැබේ. **සග්ගූපහානං** දෙවියන්ගේ **සහව්‍යතං** සමාගමය නො ලබන්නේය.
මෙසේ කියා ඒ යක්‍ෂයන් දෙදෙන එහිදී අතුරුදන් වූහ. එවැනි වූ යමපල්ලන් දෙදෙනෙකු ‘සංසවක’ නම් වූ ගූථ නරකයේ දැමීමට තමන් අදිනු දැක ඒ නිරය ගැන මෙසේ විචාළාය.
මළ මූත්‍ර සහ අසූචි කුමක් නිසා දක්නට ලැබේද, අසූචියෙහි පැසවූ මේ දුගඳ කුමක් ද, මේ හමාගෙන යනුයේ කුමන දුගඳක්ද?
යමපල්ලන්ගේ පිළිතුර.
රේවතියනි! ඔබ අවුරුදු දහස් ගණනක් යම් නිරයක පැසෙන්නෙහිද, ඒ නම් පුරුෂයන් සිය දෙනෙකුගේ ගැඹුර ඇති ‘සංසවක’ නම් මේ නිරයයි.
එය කියන ලද කල්හි එහි ඉපදීමට හේතු වූ කර්මය විමසමින් රේවතිය මෙසේ ඇසුවාය.
කයින් වචනයෙන් මනසින් කවරනම් වැරදි දෙයක් මා කරන ලද්දේ ද, පුරුෂයන් සියයකගේ ගැඹුර ඇති සංසවක නම් නරකය කුමක් නිසා මා විසින් ලබන ලද්දේ ද?
ශ්‍රමණයෝ ද බ්‍රාහ්මණයෝ ද අන්‍ය වූ යාචකයෝ ද වෙළඳුන් ද ඔබ විසින් බොරුවක් වංචා කළෙහිය. ඔබ විසින් ඒ පව කරන ලදී
යනුවෙන් ඇගේ ඒ පාපකර්මය කියා නැවතත් ඔහු ඒ යමපල්ලෝ මෙසේද කීහ.
රේවතිය, ඉහත කී ඒ කර්මයේ හේතුවෙන් පුරුෂයන් සියයකගේ ගැඹුර ඇති සංසවක නම් නිරය ඔබ විසින් ලබන ලදී. ඔබ එහි අවුරුදු දහස් ගණන් පැසෙන්නෙහිය.
**සංසවකො නාම** හැමකල්හිම මළ මූත්‍ර ආදී අසූචි ගලාගෙන යන බැවින් ද, පැතිර පවත්නා බැවින් ද සංසවක නම් වේ.
ඔබට එහි හුදෙක් සංසවක නිරයේ උපත පමණක් ලැබෙන්නේ නොවේ. මෙහි බොහෝ අවුරුදු දහස් ගණනක් පැසී ඉන් නැගී අත් සිඳදැමීම් ආදී දුක් විඳීමට ද ලැබෙන්නේ ය.
අපායෙහි වධ දීම් වශයෙන් ඇගේ අත් ද පාදයන් ද, සිඳිත්. කන්ද නාසය ද සිඳිති. තව ද කැලෑ කවුඩු ගණයා සාමූහිකව එක් වී වෙවුලන්නා වූ ඇය කා දමත්
යනුවෙන් එහි දී ලැබිය යුතු ලැබිය හැකි දේ කීහ. එහි **කාකොලගණා** කවුඩු සමූහයෙන් ඔව්හු වූ කලී මැගේ තුන්ගවු පමණ වූ ශරීරයේ බොහෝ වූ සිය සිය ගණන් තල් කඳ සමාන වූ, මනාව මුවහත් කඩු ඇත්තා වූ, යකඩෙන් තැනූ මුව තුඩුවලින් විද විද අනුභව කරති. මස් කඩා ගත් ගත් තුනී කර්ම බලයෙන් නැවත පිරෙන්නේය. ඒ නිසා **කාකොළ ගණා සමෙච්ච සංගමම ඛාදන්ති විඵන්‍ද මානන්ති** යි කියන ලදී.
නැවත ඇය තමන් මිනිස් ලොවට ආපසු ගෙන්වා ගැනීම සඳහා යාඥා කිරීම් වශයෙන් විවිධ විලාප නැගීම් කළාය.
දන් දීමෙන් ද මනා හැසිරීමෙන් ද සංයමයෙන් ද තමා දමනය කර ගැනීමෙන් ද යන මේවායින් යමක් කොට යමෙකු සුවසේ වෙසේද, පසුතැවිල්ලට පත් නොවේද, එබඳු බොහෝ කුසල් කළ හැකිවනු පිණිස මා නැවත ආපසු යවන්න.
යමපල්ලෝ නැවත මෙසේ කීහ.
ඔබ පෙරදී ප්‍රමාද වී සිට දැන් වැළපෙන්නෙහිය. තමන් විසින් කරන ලද කර්මය විපාක දැන් අනුභව කරන්නේ ය.
නැවතත් ඇය මෙසේ කීවාය.
දෙව්ලොවින් මිනිස්ලොවට ගොස් ප්‍රශ්න කරන ලද්දා වූ කවර නම් අයෙක් දඬු බහා තබා (පරහිංසාවෙන් වැළකී) ඇඳුම් ද යහපත් ආහාරපානද, දන්දෙන්න. මසුරු වූ කෝපවන්ත වූ පාපී ස්වභාවය ඇත්තා වූ තැනැත්තා ස්වර්ගයට ගොස් සිටින්නවුන්ගේ සහාය නොලබන්නෙහිය යනුවෙන් මෙසේ මට කියන්නහුද, එසේ මට කී කෙනෙක් නැත.
ඒ මම ඒකාන්තයෙන් මේ භවයෙන් ගොස් මිනිස් දිවියක් ලබාගෙන පරිත්‍යාගශීලීව, ශීලයෙන් යුතුව, දන් දීමෙන් ද මනා හැසිරීමෙන් ද, සංයමයෙන් ද, දමනයෙන් ද, යුතු බොහෝ කුසල් කරන්නෙමි.
ප්‍රසන්න වූ සිතින් යුතුව උයන් වතු රෝපණය කිරීම, යාමට අපහසු මාර්ග සකස් කිරීම, දන්සල් හා ළිං තැනවීම, අව පක්‍ෂයෙහි පුර පක්‍ෂයෙහි අටවක් තුදුස්වක් පසළොස්වක් යන සියලු දිනයන්හි සංවර ලෙස අටසිල්වලින් යුතු උපෝසථය සමාදන් වෙමි. දන් දීමෙහි ප්‍රමාද නොවෙමි. අනුගමනය සඳහා මේ කරුණු දක්නා ලදී.


මෙසේ විලාප කියන්නා වූ එසේම වෙවුලන්නා වූ ඇය පාදයන් ඉහලට ද හිස පහළට ද සිටින සේ ඝෝර වූ නිරයෙහි බහාලූහ.
මේ සංගීති කාරකයන්ගේ වචනයි. ඇය නැවත අවසානයේ මෙසේ කීවාය.
මම පෙර මසුරු තැනැත්තියක වීමි. ශ්‍රමණ බ්‍රාහ්මණයන්ට ආයාස කරන්නියක් ද වූයෙමි. ස්වාමි පුරුෂයා ද බොරුවෙන් වංචාකොට මම ඝෝර වූ නිරයෙහි පැසෙමි.
**අහං පුරෙ මච්ඡරීනි** යන කථාව නිරයෙහි උපන්කල්හි කියන ලදී. අන්‍ය වූ ගාථාවන් එහි ඉපදීමට පෙර කියන ලදී. සෙස්ස පහසුවෙන් අවබෝධ කළහැකි වේ.
භික්‍ෂූහු, රේවතිය යක්‍ෂයින් විසින් අල්ලාගෙන ගිය බව ශාස්තෲන් වහන්සේට දැන්වූහ. එය අසා භාග්‍යවතුන් වහන්සේ මුල පටන් මේ කථාවස්තුව වදාරා පසුව විස්තර වශයෙන් දහම් දෙසූහ. දේශනාවගේ අවසානයේ බොහෝ දෙනා සෝවාන් ආදී මාර්ගඵලවලට පැමිණියහ. රේවතිය පිළිබඳ කථාව බොහෝ සෙයින්ම, රේවතී විමානය යයි ව්‍යවහාර කරනු ලැබේ. යම් හෙයකින් රේවතිය විමාන දේවතාවියක් නො වන්නීය. එසේ වුවත් නන්දිය දිව්‍ය පුත්‍රයාගේ විමානය ආදී සම්පත් සමග කථාවස්තුව සම්බන්ධ වේ. එනිසා පුරුෂ විමාන වස්තු කථාවන්හි දී මෙය සංග්‍රහවට නංවන ලද්දේ යයි දතයුතුය.
**යො වදතං පවරො මනුජෙසු** යනුවෙන් ඡත්ත මානවක විමාන වස්තුව ඇරඹේ. එහි උත්පත්ති කථාව කෙසේද යත්? භාග්‍යවතුන් වහන්සේ සැවැත්නුවර ජේතවනාරාමයේ වාසය කරන සේක. එ සමයෙහි සේතව්‍ය නගරයේ එක්තරා බ්‍රාහ්මණයකු හට අපහසුවෙන් ලැබුණු ඡත්ත නම් වූ තරුණ බ්‍රාහ්මණ කුමරෙක් වූයේය. හෙතෙම පියා විසින් මෙහෙයවනු ලැබූයේ උක්කට්ඨ නම් වූ නුවරට ගොස් පොක්‍ඛරසාතී නම් බ්‍රාහ්මණයාගේ සමීපයේ, තමන් නුවණැති බැවින් ද අනලස් බැවින් ද, සුලු කලකදීම මන්ත්‍රයෙන් ද දතයුතු දේ ද ඉගෙන බ්‍රාහ්මණ ශිල්පයේ නිමාවට පැමිණියේය. හෙතෙම ආචාර්යවරයා වැඳ මා විසින් ඔබගේ සමීපයේ ශිල්ප ඉගෙන ගන්නා ලදී. ඔබට කවර නම් ගුරු පූජාවක් දෙමිදැයි විමසීය. ඇදුරුතම ගුරු පූජා නම් ශිෂ්‍යයාගේ සම්පත් අනුව සිදුවිය යුතුය. කහවණු දෙදහසක් ගෙන එන්න යයි කීය. ඡත්ත මානවක තෙමේ ඇදුරුතුමන් වැඳ සේතව්‍ය නුවරට ගොස් මවුපියන් වැඳ ඔවුන් අධික සන්තෝෂයට පත්කරනු ලැබූයේ, කරන ලද පිළිසඳර කථා ඇත්තේ, එම ගුරු පඬුරු පූජාව පිළිබඳ කථාව පියාට දන්වා දිය යුතු දෙය මා හට දෙන්න. අදම දී එන්නෙමියි කීය. මව්පියෝ ඔහුට දරුව, අද සුදුසු කාලය නොවේ. හෙට යන්නැයි කීය. මව්පියෝ ඔහුට දරුව, අද සුදුසු කාලය නොවේ. හෙට යන්නැයි කියා කහවණු පිටතට ගෙන මිටියක් සේ බැඳ තැබූහ. මේ පුවත දැනගත් සොර මුලක් ඡත්ත මානවකයා යන ගමන්මගෙහි එක්තරා වන ලැහැබෙක මාණවකයා මරා කහවණු ගන්නෙමැයි සැඟවී සිටියහ.
උදෑසන කාලයෙහි මහා කරුණා සමාපත්තියෙන් නැගී ලොව බලා වදාරණ භාග්‍යවතුන් වහන්සේ ඡත්ත මාණවකයාගේ සරණ සිල්හි පිහිටීම ද, සොරුන් විසින් මරණ ලද කල්හි ඔහුගේ දෙව්ලොව ඉපදීම ද, ඉන්පසු විමානය සමග පැමිණෙන ඔහු නිසා පැමිණ සිටින පිරිසට පැමිණෙන ධර්මාවබෝධය ද දැක මාණවකයාට පළමුව ගොස් මාණවකයා යන මගෙහි එක්තරා රුක්මුලෙක වැඩහුන් සේක. මාණවකයා ආචාර්යවරයා සඳහා වූ ධනය රැගෙන සේතව්‍ය නගරයෙන් නික්ම උක්කට්ඨා නුවරට යන්නේ අතරමගදී වැඩහුන් භාග්‍යවතුන් වහන්සේ දැක උන්වහන්සේ සමීපයට පැමිණියේය. මාණවකය! ඔබ කොහි යන්නෙහිදැයි භාග්‍යවතුන් වහන්සේ විසින් ප්‍රශ්න කරන ලදුව, හෙතෙමේ ගෞතමයන් වහන්ස, මාගේ පොක්‍ඛරසාතී නම් ආචාර්යයන් වහන්සේට ගුරු දක්‍ෂිණා දීම සඳහා ‘උක්කට්ඨා නුවරට යමි’යි කීය. එවිට භාග්‍යවතුන් වහන්සේ මාණවකය, ඔබ තුන්සරණය හා පන්සිල් දන්නෙහිදැයි ඇසීය. අසා ඔහු විසින් මම නො දනිමි. මම නො දනිමි. ඒවායින් කවර ප්‍රයෝජනයක්ද, ඒවා කෙබඳු දැයි විමසූ කල්හි මේ මේ යයි සරණාගමනයේ ද, සීල සමාදානයේ ද පිළිවෙළ ප්‍රතිඵල හා ආනිසංස පැහැදිලිකොට මාණවකය, සරණ යන මේ ආකාරය ඉගෙන ගන්නැයි වදාළහ. ඒ මාණවකයා විසින් ස්වාමීනි, භාග්‍යවතුන් වහන්සේ යහපති. එය උගනිමි කියා මැනවැයි ඉල්ලා සිටි කල්හි භාග්‍යවතුන් වහන්සේ ඔහුගේ රුචියට අනුව සමණයා පිළිබඳ ගාථා බන්ධන වශයෙන් දක්වමින් ගාථාවන් තුනකින් මෙසේ දෙසූ සේක.
මිනිසුන් අතර ඉතාම උතුම් වූ කෙලෙස් නැසීම සඳහා නිමකරන ලද කටයුතු ඇත්තා වූ, ආත්ම දෘෂ්ටියෙන් එතෙර යයි අදහස් වන, පරතෙරට ගියා වූ කය නුවණ යන දෙ ආකාරයෙන්ම බලවත්, සම්‍යක් ප්‍රධාන වීර්යය යන මේවායින් ද යුක්ත වූ ශාක්‍ය මුනීන්ද්‍ර වූ භාග්‍යවතුන් වහන්සේ කෙනෙක් වෙත්ද, ඒ සුගතයන් වහන්සේ සරණ යන්න.
ආර්ය මාර්ගය වූ ආර්ය ඵලය වූ, පරමාර්ථ ධර්මය වූ, හේතුවකින් හට නොගන්නා වූ, අප්‍රිය නොවන්නා වූ, මධුර වූ සර්වඥතා ඥානය ඇසුරුකොට පවතින්නා වූ, මෙම ධර්මය සරණ යන්න.
යම්බඳු වූ ආර්ය සංඝ රත්නය වෙත දෙන ලද දෙය මහත්ඵල වන්නේ යයි කියන ලද්දේ ද, නිකෙලෙස් බැවින් පිරිසිදු වූ යුගල වශයෙන් සතරක් ලෙස දක්වන පුද්ගලයන් වශයෙන් අටක් වූ මෙම සංඝයා සරණ යන්න.
යන මේ ගාථා තුන වදාළහ.
එහි **යො** යනු නියමිත නොවන වචනයි. එහි සිව්වන පාදයේ මුල ඇති, **තං** යන්නෙන් මෙහි යො යන්නෙහි ස්ථිර අර්ථය ලැබේ. **වදතං** යනු (පුද්ගලයන් වශයෙන්) කියනු ලබන්නවුන් අතර **පවරො** ශ්‍රේෂ්ඨයා කියනු ලබන්නවුන් අතර උතුම් වූ බුදුන් වහන්සේ යන අර්ථයි. **මනුජෙසු **‘සත්‍ථා දෙව මනුස්සානං’ දෙව් මිනිසුන්ට ශාස්තෲ වූ යනුවෙන් යම්සේ ඉතා උසස් යයි දක්වන ලද්දේ යන අදහසයි. භාග්‍යවතුන් වහන්සේ වනාහී දෙව් මිනිසුන් හට ද, බ්‍රහ්මයන් හට ද, සියලු සත්ත්වයන් හට ද, උතුම් වන්නේය. භාග්‍යවතුන් වහන්සේ අවසාන භවයෙහි මිනිස්ලොව උපන් බැවින් **මනුජෙසු** යයි කියන ලදී. එහෙයින්ම **සක්‍යමුනී** යයි කියන ලදී. **සක්‍ය** ශාක්‍ය රාජකුලයෙහි උපන් බැවින් සක්‍ය යයි ද, කායිකව උසස් ලෙස හික්මීම් ආදියෙන් යුක්ත වූ බැවින් හා දතයුතු සියල්ල දැනගත් බැවින් මුනි යයි ද යන වචනය යොදා ‘සක්‍යමුනී’ නම කියනු ලැබේ. භාග්‍යවන්ත ආදී කරුණු සතරකින් භගවා නම් වේ. සෝවාන් ආදී මාර්ග සතරෙන් සිදුකළ යුතු ගැඹුරු අවබෝධය ආදී ප්‍රභේද ඇති සොළොස් වැදෑරුම් කාර්යයන් කරන ලද හා නිමකරන ලද බැවින් ‘කතකිච්ච’ නම් වේ. සක්කාය දිට්ඨියෙන් එතෙර පරතෙර වූ නිවනට ගියහ. තමාගේ නුවණින්ම අවබෝධ කළෙහිය යන අදහසින් **පාරගතො** නම් වේ. අසමාන කාය බලයෙන් ද අන් අයට සමාන නොවන ඤාණ බලයෙන් ද, සිව් වැදෑරුම් සම්‍යක් ප්‍රධන් වීර්යයෙන් ද, යුක්ත වූ බැවින් **බල විරිය සමංගී** යයි යෙදේ. ශෝභන වූ ගමන් ඇති බැවින් ද, නිවන නම් වූ සුන්දර තැනට පැමිණි බැවින් ද, මනා ලෙස ගිය බැවින් ද, **සුගත** නම් වේ. **තං සුගත** නම් වේ. **තං සුගතං** සම්මා සම්බුද්ධයන් වහන්සේගේ **සරණත්‍ථං** සරණ පිණිස පිහිට පිණිස සසර දුකෙන් අපාය දුකෙන් ආරක්ෂා වීම පිණිස, **උපෙහි** පැමිණෙන්න. අද පටන් අහිතකර දෙය නැවැත්වීමෙන් ද, හිතකර දෙය වර්ධනය කර ගැනීමෙන් ද, මේ භාග්‍යවතුන් වහන්සේ මා හට පිහිටය. ආරක්ෂා වන ස්ථානයය. ගමනට පිළිසරණය යනුවෙන් ඇසුරු කරන්න. සේවනය කරන්න. මෙසේ දැන ගන්න. අවබෝධ කරගන්න යන අර්ථයි.
**රාග විරාග** යනුවෙන් ආර්ය මාර්ගය ගනු කීය. එම ආර්ය මාර්ගයෙන් ආර්ය පුද්ගලයෙක් ඉතා දිගුකලක් භාවිත වූද, රාගය බැහැර කෙරෙත්, **අනෙජමසොකං** ආර්ය ඵලයයි. එය වනාහි එජා නම් වූ තෘෂ්ණාවන්ගේ ඉතිරි වූ ශෝක නිමිති වන, ක්ලේශයන් හැම අයුරින්ම සංසිඳුවීමේ හේතුවෙන් **අරියං අශෝකං **යි කියනු ලැබේ. **ධම්මං** ස්වභාව ධර්මය, ස්වභාවයෙන් ගතයුතු ධර්මය වන මෙය මාර්ගඵල නිර්වාණයන් ද වේ. පර්යාප්ති ධර්මය (හෙවත් උගතයුතු ධර්ම කොටස්) මෙන් නොවේ. පර්යාප්ති ධර්මය හෙවත් උගතයුතු ධර්ම කොටස් මෙන් නොවේ. ප්‍රඥප්ති හෙවත් ව්‍යවහාරික ධර්ම වශයෙනි. **ධම්මං** යනුවෙන් පරමාර්ථ ධර්මය ද හඟවයි. එයට නිර්වාණය යන අර්ථ වේ. එකතු වී එකට එක් වී, හේතූන් විසින් කරන ලද්දේය යන අරුතින් **සංඛතං **යන පදය සෑදේ. හේතූන්ගෙන් සිදු නොවනුයේ ‘අසංඛත’ නම් වේ. එයම නිර්වාණයයි. එහි කිසි පිළිකුල් බවක් නැත යන අදහසින් **අප්පටිකූලං** යී යෙදේ. ශ්‍රවණය කරන ලද වේලෙහිද, පිළිපදින වේලෙහි ද, යන සියලු කල්හිම සිත් ගන්නේ මේ යන අරුතින් **මධුරං** යි යෙදේ. සර්වඥතා ඥානය ආශ්‍රයෙන් අවබෝධ කරගැනීමේ සම්ප්‍රදායයෙහි පවත්වන ලද බැවින් ද, මනාව පවත්වන ලද බැවින් ද, හුරු පුරුදු වූ බැවින්ද අදහස් සඳහා **පගුණං** යන්න යෙදේ. බෙදිය යුතු යයි යන අර්ථයේ ස්කන්ධාදීන්ගේ වශයෙන් ද කුසල් ආදී වශයෙන් ද, පැහැදිලි කිරීම් ආදී වශයෙන් ද, මනාව බෙදන ලද බැවින් **සුවිභත්තං** යී යෙදේ. ඉහත කී පද තුනෙන්ම පර්යාප්ති අවබෝධ කළ යුතු, ධර්මයම කියවේ. ඒ නිසාම මෙයට ඉදිරියට හමු වූ අවස්ථාවක මෙන් බැහැර වී යන කාලයක වුව ද, කියන තැනැත්තන් සේම අසන තැනැත්තන් ද හමුවීමෙන් දෙපසින්ම සිදුවන ප්‍රත්‍යක්‍ෂ ලෙස දැකීම ඒ සඳහා **ඉමං** යී කියන ලදී. **ධම්මං** තත් වූ පරිදි අපාය දුකට වැටීමෙන් රැක ගැනීම යන අදහසින් එම අරුතින් ධම්මො යයි යෙදේ. මෙසේ මේ අර්ථයට මේ විමානයට සාධකයක් (සාක්‍ෂියක්) ලෙස දැක්විය යුතුය. සාධාරණ භාවයෙන් පෙර කියන ලද, ධර්මය ප්‍රත්‍යක්‍ෂ කොට දක්වමින් නැවත **ඉමං** යී කියන ලදී.
**යත්‍ථ **යම්බඳු වූ ආර්ය සංඝ රත්නයක් කෙරෙහි **දින්නං** පරිත්‍යාග කරන ලද ආහාර ආදී දිය යුතු දේ **දින්න මහප්ඵලං** ගාථාවේ පහසුව සඳහා (දින්නං යන පදයේ තිබූ) අනුනාසිකය ලොප් කරන ලදී. අපිරිසිදු කෙලෙස්වලින් අතිශයින්ම පිරිසිදු කරන බැවින්, **සුචිසූ** යන පදය යෙදේ. සෝවාන් වූ තැනැත්තා ඵලය ප්‍රත්‍යක්‍ෂ කිරීම සඳහා පිළිගන්නේය යනාදී වශයෙන් කියනු ලැබූ කල්හිය යන අදහසින් **චතුසු පුරිසයුගෙසු** යයි කියන ලදී. **අට්ඨ **මාර්ගඵලයන්හි පිහිටියවුන් යුගල වශයෙන් කොටස් නොකොට වෙන් වෙන්ව ගැනීමෙන් **අට්ඨ පුග්ගල** යයි යෙදේ. ගාථාවෙහි පහසුව තකාම මෙහිදී **පුග්ගල ධම්මාදසා** යනුවෙන් (පුග්ගල යන වචනයේ ‘ලා’ යන්නෙහි ‘ආ’ යන්න ‘අ’ යනුවෙන් භ්‍රස්ව කොට දක්වන ලදී. ධම්මදසා චතුරාර්ය සත්‍ය ධර්මයෝ ද, නිර්වාණ ධර්මයේ ද, ප්‍රත්‍යක්‍ෂ වශයෙන් දැක ගැනීමයි. දැහැමිමය ශීලයත් ශ්‍රමණ භාවයත් දියුණුකර ගන්නා ස්වභාවය නිසා **සංඝා** යන පදය සෑදේ.
මෙසේ භාග්‍යවතුන් වහන්සේ විසින් ගාථා තුනකින් තිසරණයේ ගුණ දැක්වීමත් සමගම, සරණාගමන විධි කියන ලද කල්හි ඒ මානවක තෙමේ ඒ ඒ සරණ ගුණයන් සිහිකිරීම් වශයෙන් සරණාගමන විධීන් තමාගේ හදවතෙහි පිහිටුවා ගත් බව දක්වමින් එක් එක් ගාථාවට අනතුරුව ගාථාවන් වෙන වෙනම කීවේය. බුදුන් වහන්සේට අනුව ගාථාවන් කියවා සිටි ඔහුට, ශික්‍ෂාපද පහ ඒවායේ යථා ස්වභාවය වශයෙන් ද, විපාක හා අනුසස් වශයෙන් ද, පැහැදිලි කොට ඒවා සමාදන් වන ආකාරය ද වදාළහ. හෙතෙමේ එයද මනාව සිත්හි දරාගෙන ප්‍රසන්න වූ සිත් ඇත්තේ භාග්‍යවතුන් වහන්සේට එසේනම් මම යන්නෙමි යි කියා රත්නත්‍රයේ ගුණය සිහි කරමින් මාර්ගයට පිළිපන්නේය. භාග්‍යවතුන් වහන්සේ ද මොහුට දෙව්ලොව ඉපදීම මේ පින ප්‍රමාණවත් යයි දැන ජේතවනයට වැඩි සේක.
ප්‍රසන්න වූ සිත් ඇති මානවක තෙමේ, තෙරුවන් ගුණ සැලකීම් වශයෙන් සරණ යමි යන්නම තමන්ගේ සිතෙහි පහළ වූ බැවින් තෙ සරණයෙහි පිහිටියේය. භාග්‍යවතුන් වහන්සේ විසින් දේශනා කරන ලද පිළිවෙළ අනුව පන්සිල් ඉටා ගැනීමෙන් පංච ශීලයේ ද පිහිටියේය. ඒ ආකාරයෙන්ම රත්නත්‍රයෙහිම ගුණ සිහි කරමින් යන අතරමගදී සොරු ඔහු වටකළහ. හෙතෙමේ ඔවුන් නොසළකාම තෙරුවන් ගුණ සිහි කරමින්ම යයි. වන ගොමුවක් තුළ ආවරණය ලැබ සිටි එක් හොරෙක් තියුණු විෂ පෙවූ හීයකින් ඔහුට විද ජීවිතක්‍ෂයට පමුණුවා කහවණු පොදිය ගෙන තමාගේ සහචරයන් සමග පිටවී ගියේය. මාණවකයා කළුරියකොට තව්තිසා භවනයේ තිස්යොදුන් රන් විමනෙක නිදා පිබිදියාක් මෙන්, දිව්‍යප්සරාවන් දහසක් පිරිවරා ගැල් සැටක් බර ආභරණයන්ගෙන් සැරසුණු සිරුරක් ඇතිව උත්පත්තිය ලැබුවේය. ඔහුගේ විමානයේ ආලෝකය යොදුන් විස්සකට වැඩි දුරක් පැතිර පවතී.
ඉක්බිතිව මානවකයා කළුරිය කළ බව දැන සේතව්‍ය නුවරට යන මිනිස්සු සේතව්‍ය නුවරට ගොස් ඔහුගේ දෙමව්පියන්ට ද, ඤාතීන්ට ද මේ බව දැන්වූහ. උක්කට්ඨා නුවරට යන මිනිස්සු එහි ගොස් පොක්‍ඛරසාති බමුණාට කීහ. එය ඇසූ ඔහුගේ දෙමාපිය නෑ හිත මිතුරෝ ද පොක්‍ඛරසාති ඇදුරුතුමාද, කඳුළු පිරි මුහුණින් යුතුව එහි පැමිණියහ. සේතව්‍ය නුවර වැසියෝ ද උක්කට්ඨා නුවර වැසියෝ ද නගුල් - වෑ ආදියද රැගෙන වැඩ කරමින් සිටි ගමන්ම පැමිණියෝය. එය මහා සමාගමයක් විය. මානවකයාගේ ඤාතීහු මාර්ගයට නුදුරෙහි චිතකයක් සාදවා මෘත ශරීරයට කළයුතු අවසන් ගෞරව පුද කිරීමට පටන් ගත්හ.
ඉක්බිති භාග්‍යවතුන් වහන්සේ මෙසේ සිතූහ. මා දැන් එහි ගිය කල්හි ඡත්ත මානවකයා මා වැඳීමට එහි එන්නේය. පැමිණියා වූ ඔහු ලවා කරන ලද පුණ්‍ය කර්මය කියවමින් කර්මඵලය ප්‍රත්‍යක්‍ෂ කරවා දහම් දේසනා කරන්නෙමි. එසේ කළ කල්හි මහජනයා ධර්මාවබෝධය වන්නේ යයි, මෙසේ සිතා මහත් වූ භික්‍ෂු සංඝයා පිරිසක් සමග ඒ පෙදෙසට පැමිණ බුදුරැස් විහිදුවමින් එක්තරා රුක් මුලක වැඩහුන්හ. ඉක්බිති ඡත්ත මානවක දිව්‍යපුත්‍රයා ද තමාගේ සම්පත් ගැන සලකා බලා එයට හේතු වූ කරුණු විමසනුයේ සරණාගමනය ද සීල සමාදානය ද, දැක විස්මයට පත්ව භාග්‍යවතුන් වහන්සේ කෙරෙහි උපන් ප්‍රසාද ගෞරව ඇතිව, මම දැන්මම ගොසින් භාග්‍යවතුන් වහන්සේ ද භික්‍ෂු සංඝයා ද වඳින්නෙමි. රත්නත්‍රයෙහි ගුණයද මහජනයාට පැහැදිලි කරන්නෙමියි සිතමින් කෘතඥභාවය නිසා ඒ මුලු වන පියසම ඒකාලෝක කරමින් විමානය සමගම පැමිණ විමානයෙන් බැස මහ පිරිවර සමග පෙනෙන රූ ඇතිව භාග්‍යවතුන් වහන්සේ වෙත එළඹ ශ්‍රී පාදයන්හි සිරස තබා වැඳ ඇඳිලි බැඳගෙනම එකත්පස්ව සිටියේය. මහජනයා ඔහු දැක මේ කවර නම් දෙවියෙක් ද, කවර නම් බ්‍රහ්මයෙක්දැයි ආශ්චර්ය අද්භූත භාවයට පත්ව භාග්‍යවතුන් වහන්සේ සමීපයට පැමිණ පිරිවරා ගත්හ. භාග්‍යවතුන් වහන්සේ ද ඔහු විසින් කරන ලද පින්කම් ප්‍රකට කිරීම පිණිස ඒ දේවපුත්‍රයාගෙන් මෙසේ විචාළහ.
අහසෙහි සූර්යයා හෝ චන්ද්‍රයා මෙසේ දීප්තිමත් නොවේ. ඵුස්ස තාරකාව ද මෙසේ නො බබළයි. වෙනත් කිසිවක් හා සමාන නොවන මේ මහත් ආලෝකයක් ඇතිව දෙව්ලොවින් පොළවට පැමිණි ඔබ කවරනම් තැනැත්තෙක් වන්නෙහිද?
පිරිසිදු වූ විමල වූ, සුන්දර වූ ඔබේ විමානය සූර්යයාගේ රශ්මිය ද යටපත් කරයි. යොදුන් විස්සකට වැඩි දුරක් ආලෝකය විහිදුවයි. රාත්‍රියද දහවල මෙන් ආලෝක වේ.
බොහෝ වූ රත් පියුමින් ද, විසිතුරු සුදු නෙළුමින් ද වෙනත් මලින් ද ගැවසීගෙන විසිතුරු ලෙස රජසින් තොරව රන්දැලින් වැසී සූර්යයා මෙන් අහසෙහි බබළයි.
රතු සුදු කහ පැහැති වස්ත්‍රයන්ගෙන් සැරසී අඟිල් පුවගු, සඳුන් ආදී රාශියකින් ද ආලේපිතව, රත්රන් පැහැති සමකින් යුතුව තරුවලින් පිරුණු ගුවන මෙන් බබළයි.
විවිධ වර්ණයන්ගෙන් යුත් බොහෝ වූ දිව්‍ය ස්ත්‍රී පුරුෂයෝ වෙත් තවද මෙහි මලින් අලංකාර වූ ආභරණ පැළඳි සොඳුරු සිත් ඇති දෙව්ලියෝ ද පුරුෂයෝ ද වෙත්. වාතය නිසා නිදහස් වූ සුගන්ධය හමාගෙන යයි. ආලෝකය විහිදෙන්නා වූ රත්තරන් ශරීර ආවරණය කරගෙන ඇත.
මෙය කවරනම් දමනය වීමක ඵලයක්ද, කවරනම් කර්ම විපාකයකින් ඵලයකින් මෙහි උපනෝ වහුද, ඔබට මේ විමානය යම් අයුරකින් ලැබෙන්නේ ද එයද ප්‍රශ්න කරනු ලැබූ පිළිවෙළින් මට කියන්න.
මෙසේ ඒ දේව පුත්‍රයාගෙන් විචාළේය.
එහි **තපති** බැබළේ. **නභස්මිං** - අහසේ, **ඵුස්සො** ඵුස්ස නම් තාරකාව. **අතුලං** උපමා රහිත අප්‍රමාණ යන අදහස හෝ විය හැක. මෙය කියන ලද්දේ වෙයි යන අදහස සඳහා. **යථාඉදං** යම්සේ මේ ඔබේ විමානය බබළන ස්වභාවයෙන් සමාන කළ හැක්කකින් තොරය. ප්‍රමාණ රහිතය. එහෙයින්ම **මහප්පභාසං** මහත් වූ ආලෝකය අහසෙහි බැබළේ. තාරකා එසේ නො බැබළේ. **නචන්‍දො** සඳ ද නො බබළයි. ඒවා එසේම පවතීවා. **සුරියො** සූර්යයා ද නො බබළන්නේ වේ. මෙසේ වූ **කොනු ත්‍වං** දෙව්ලොවින් මේ භූමි ප්‍රදේශයට පැමිණි ඔබ කවරෙක්ද, එය ප්‍රකට කොට කියන්න.
**ඡින්‍දති** විනාශ කරයි. පැවතීමට ඉඩ නොදෙමින් විනාශ කරයි. **රංසි** රශ්මීහු, **පභංකරස්ස** සූර්යයාගේ, ඒ විමානයේ ආලෝකය හාත්පසින් විසි යොදුනක් පැතිර සිටියි. එහෙයින් **සාධිකං වීසති යොජනානි ආභාති රත්තිම්පිච යථා දිවං කරොති** තමාගේ ප්‍රභාවයෙන් අඳුර නසමින් රාත්‍රී කාලය ද දිවා කාලය ද දිවා කාලය වෙන් කරයි. හාත්පසින් ඇතුළෙහි ද පිටතද පිරිසිදු නිසා **පරිසුද්ධං** හැම අයුරකින්ම අපිරිසිදු බවක් නැති **විමලං** සොඳුරු බව නිසා **සුභං** යි කියන ලදී.
**බහු පදුම විචිත්ත පුණ්ඩරීකං** බොහෝ වූ රතු නෙළුම් ද විසිතුරු වර්ණයෙන් සේ සැලකෙන සුදු නෙළුම් ද යන වර්ග දෙක සුදු නෙළුම් පදුම යයි ද රතු නෙළුම් පුණ්ඩරීක යයි ද කියත්. **වොකිණ්ණං** කුසුමෙහි අන්‍ය වූ ද විවිධ මල්වලින් ගැවසී ගත් **නෙක චිත්තං** මල්කම් ලියකම් ආදී නොයෙක් අයුරින් විසිතුරු වූ **අරජ විරජ හෙමජාලච්ඡන්නං** දුරු වූ රජස් ඇති තමා, රජස් නැත්තා වූ දෝෂ නැත්තා වූ, පිරිසිදු වූ රන්දැලින් වසන ලද.
**රත්තම්බර පීත වාසසා** රතු වස්ත්‍ර ද කහපාට වස්ත්‍ර ද, එක තැනැත්තියක් රතු දිව්‍ය වස්ත්‍රයක් හැඳගෙන, කහපාට වස්ත්‍රයක් උතුරු සළුව කරයි. ඒ සඳහා රත්තම්බර පීත වාසසාය යනු කියන ලදී. **අගරු පියංගු චන්‍දනුස්සදාභී** අඟිල් සුවඳින් පුවගු මලින් හා සඳුන් සුවඳින් පිරුණා වූ ඉතා අධික වූ දිව්‍යමය අගිල් සුවඳ ආදියෙන් යුක්ත යන අදහසයි. **කඤ්චනතනු සන්නිභත්ත වාහී** රන් හා සමාන වර්ණ ඇති සියුමැලි සමෙන් **පුරිපූරන්ති **ඒ ඒ තන්හි හැසිරෙන සංගීත බිහිකළවුන් විසින් ද සම්පූර්ණ කරන ලදී.
**බහුතෙත්‍ථ** මෙහි බොහෝ දෙනෙක් **අනෙක වණ්ණාති**. විවිධ වර්ණවත් **කුසුම විභූසිත භරණා** විශේෂ වශයෙන් සුවඳ හැමීම සඳහා දිව කුසුමින් අලංකාර කරන ලද, දිව්‍යාභරණ, **එත්‍ථ** මේ විමානයෙහි, **සුමනා** සොඳුරු මනසක් ඇති, සතුටු සිතක් ඇති, **අනිල පමුඤ්චිතා පවත්ති සුරභිං** වාතයෙන් මිදුණු සුවඳ ඇති මල්වල වාතයෙන් මිදුණු කොළ ගොටුවක් මෙන් බැඳීමෙන් තොර බැවින් ද, පිපී ඇති බැවින් ද සුවඳ හමා යයි. ‘අනිලපධූපිතා’ යයි ද සමහරු කියත්. කණේරු ආදී මල්වලින් කෙහෙරැළි ඔතා සරසාගෙන යන අදහසින් **තපනීය විතතා** යනු යෙදේ. බෙහෙවින් ස්වර්ණාභරණවලින් වැසූ සිරුරු ඇති බැවින් **සුවණ්ණච්ඡදනා **යි යෙදේ. **නර නාරියො** දිව්‍ය පුත්‍රයෝ සහ දිව්‍ය දුහිතෲ වූ, **බහුතා එත්‍ථ** බොහෝ දෙනෙක් මෙහි එති. ඔබගේ විමානයෙහි යයි දක්වයි.
**ඉංඝ **චෝදනා කිරීම් අර්ථයෙහි නිපාතයි. **පුට්ඨො** ප්‍රශ්න කරනු ලැබූයේ, මේ මහජනතාව කර්මඵල ප්‍රත්‍යක්‍ෂ වීම පිණිස.
ඉක්බිති දේවපුත්‍රයා ගාථාවන්ගෙන් පිළිතුරු ප්‍රකාශ කළහ.
1. මේ මහා මාර්ගයේ පැමිණ අනුකම්පා සහිත වූ ශාස්තෲන් වහන්සේ ඡත්ත මාණවයාට යම් අනුශාසනාවක් කළහ. සර්වඥයන් වහන්සේගේ ඒ අනුශාසනය අසා ඡත්ත මාණවක තෙමේ ඒ අනුව ක්‍රියා කරන්නෙමියි.
2. බුදුන් වහන්සේ ද ධර්මය ද සංඝයා ද සරණ යමි. ස්වාමීනි, මම පළමුව තිසරණ හා සිල් නො දනිමියි කීමි. එහෙත් පසුව ඔබ වචනය එසේ ඉටු කළෙමි. හෙවත් තිසරණ පන්සිල් ගතිමි.
3. විවිධ වූ කෙලෙස්වලින් අපිරිසිදු වූ ප්‍රාණඝාතයෙන් වළකින්න යයි ප්‍රඥාවන්ත ලෙස ඔබවහන්සේ වර්ණනා කළහ. ස්වාමීනි, මම පළමුව නොදනිමියි කීවෙමි. පසුව ඔබවහන්සේගේ වචනය එසේම ඉටු කළෙමි.
4. අනුන් විසින් රැකබලා ගන්නා ලද අනුන්ගේ වස්තු නොගත යුතුයයි දැන ගතිමි. ස්වාමීනි, මම පළමුව නො දනිමියි කීමි. පසුව ඔබවහන්සේගේ වචනය ඉටු කළෙමි.
5. අනුන් විසින් රක්නා ලද පර ස්ත්‍රීන් වෙත යාම අන්තරා යයි ඔබවහන්සේගෙන් දැනගෙන ඉන් වැළකුනෙමි. පළමුව මම නොදනිමියි කීවෙමි. පසුව ඔබවහන්සේගේ වචනය ඉටු කළෙමි.
6. කියූ දේ වෙනකොට නො කියන්නයි කීය. මුසාවාද නො කියන්නැයි නුවණින් කීහ. ස්වාමීනි, මම පළමුව සරණ සිල් නොදනිමියි කීමි. පසුව ඔබවහන්සේගේ වචන සේ එය ඉටුකළෙමි.
7. කිසියම් පුද්ගලයකුගේ සංඥාව සිහිය කල්පනාව පහවේද ඒ සියලු මද්‍ය පානය අත්හරින්නැයි නුවණින් කීහ. ස්වාමීනි, මම පළමුව මත්පැනෙහි දොස් නො දනිමියි කීවෙමි. පසුව ඔබවහන්සේගේ වචනය අනුව එය සමාදන්ව ඉටු කළෙමි.
8. ඒ මම මේ මාර්ගයෙහි පන්සිල් සමාදන් වී තථාගත ධර්මය පිළිපැද යම් දෙයකට මා පිටත්විනිද, එය ඉටුකිරීම සඳහා සොරුන් මැදදීම ගියෙමි. ඔව්හු ධනය හේතුවෙන් වනයේදී මා මරා දැමීය.
9. මේ කුසලය පමණක් සිහිපත් කරමි. ඉන් වැඩි කුසලයක් මා හට නැත්තේය. එම යහපත් පුණ්‍යකර්මයෙන් මම කැමති තම ගුණයන් ද ඇතිව දෙව්ලොව උපන්නෙමි.
10. ක්‍ෂණයක් මොහොතක් රකින ලද සීලය ප්‍රතිපත්ති රැකීමෙහි විපාක බලනු මැනවි. යසසින් බබළන මා දෙස බලන්න. මා දෙස බලන්නා වූ අඩු පුණ්‍යකර්ම ඇති බොහෝ දෙනා මගේ තත්ත්වයට පැමිණීමට ප්‍රිය කරති.
11. බලන්න දේශනාවන් කීපයකින් පමණක් සුගතියට ගියෙමි. සුවයට පැමිණියෙමි. යමෙකු ඔබවහන්සේගේ ධර්මය නිතර ශ්‍රවණය කරත්නම් ඔවුන් ආරක්ෂා සහිතව නිවනට පැමිණෙන්නාහු යයි සිතමි.
12. තථාගත ධර්මයෙහි අවවාදයෙහි පිහිටා කරන ලද සුලු වූ පුණ්‍යකර්මය පවා මහත් විපාක සහිත උදාර ඵල ලබා දෙන්නේය.
13. මේ කුසලය නම් කුමක්ද, කෙසේ නම් හැසිරෙමුද, මෙසේ ඇතැමෙක් එකතු වී සාකච්ඡා කරති. නැවත ද ලබන ලද මිනිස් බවට පිළිපන්නා වූ ඒ අපි සීලවන්තව වාසය කරමු
14. බොහෝ උපකාර සහිත වූ කාරුණික වූ ශාස්තෲන් වහන්සේ මෙසේ මගේ සිහිය ඇතිකල්හිම දවසේ දහවල් කාලයේ ඒ ඡත්ත මාණවක නම් වූ මම සත්‍ය වූ නාමයට හෙවත් බුදුන් වහන්සේගේ නාමයට එළඹුනෙමි. අනුකම්පා කරනු මැනවි. නැවත නැවත ද ඔබවහන්සේගේ ධර්මය අසන්නෙමි.
15. යමෙක් මේ සංසාර ගමනෙහි දී භවයෙහි ආශාව හා මෝහය ද ඉවත්කොට කාම රාගය දුරු කරත් ද ඔව්හු නැවත ඉපදීමකට නො පැමිණෙත්. කුමක් හෙයින් ද යත් සන්සිඳීමට පත් වූ බැවිනි.
විස්තර - **යමිධ පථෙ සමෙච්ච මාණවෙතා ඉධ** යනු මෙහි යන අදහසයි. **පථෙ** යනු මහා මාර්ගයෙහිය. තමාම හුදෙකලාව පැමිණ බ්‍රාහ්මණ කුමාරයා විසින් **සමෙච්ච** පැමිණ මෙලොව වශයෙන් ද පරලොව වශයෙන් ද, පරමාර්ථ ධර්මයන්ගෙන් සත්ත්වයන් හට සුදුසු සේ අනුශාසනා කරන බැවින් **සත්‍ථා** නම් වෙති. භාග්‍යවතුන් වහන්සේ ඔබවහන්සේ **යං** යම් මාණවකයකුට ධර්මානුකූලව **අනුසාසි අනුකම්පමානො** අනුග්‍රහ කරමින් **නව රතනවරස්ස** අග්‍ර රත්නය වූ සම්මා සම්බුදුන් වහන්සේගේ **ධම්මං සුත්‍වා ඉති** ධර්මය අසා මෙසේ **කරිස්සාමි** අනුශාසනා කළ පරිදි පිළිපදින්නෙමියි එම **ඡත්තො** ඡත්ත මාණවකයා **බ්‍රවිත්‍ථ** කීවේය යනුවෙන් පද යෙදීම වේ.
මෙසේ ප්‍රශ්න කරන ලද පරිදි කර්මය කරුණු වශයෙන් දක්වා දැන් එය යථා තත්ත්වය වශයෙන් ද විස්තර වශයෙන් ද දක්වනුයේ තථාගතයන් වහන්සේ විසින් සමාදන් කරවන ලදී. පසුව තමා එහි පිහිටි බවද දක්වනු පිණිස **ජිනවර පවරං** යනාදිය කීහ. **නොති පඨමං** අවොචාහං භන්තෙ ස්වාමීනි, භාග්‍යවතුන් වහන්ස, සරණාගමනය දන්නෙහිදැයි ඔබවහන්සේ විසින් මගෙන් අසන ලදී. නො නොදනිමියි මම පළමුව කීවෙමි. **පච්ඡා තෙ වචනං තථෙව කාසිං** පසුව ඔබවහන්සේ විසින් කියන ලද ගාථාව අවබෝධ වුණු ප්‍රමාණයට තේරුම් කරගනිමින් ඔබවහන්සේගේ වචනය එසේම පිළිපැද්දෙමි. තුන් සරණයට පැමිණියෙමි යන අර්ථයි.
**විවිධං** උසස් පහත් ලොකු කුඩා අල්ප සාවද්‍ය මහා සාවද්‍ය සුළු වැරදි මහ වැරදි යන අදහසයි. **මා චරස්සු** සිදු නොකරනු**. අසුචිං** කෙලෙස් මල මිශ්‍ර වූ නිසා පිරිසිදු නොවන. **පාණෙසු අසඤ්ඤතං** ප්‍රාණඝාතයෙන් ඉවත් නොවූ, **නහි අවණ්ණයුං** වර්ණනා නොකරත්. මේ අතීතකාල වචනය වර්තමාන කාලාර්ථයෙහි වේ. **අවණ්ණයිංසු** එක කොටසකින් සම්පූර්ණ කාලයේම වෙනස සලකා බැලීමයි. එහෙයින් යම්සේ අතීත කාලය පිළිබඳව වර්ණනා නො කළාහුද, එසේම දැනුදු වර්ණනා නො කරත්යයි කියන ලද්දේ වේ.
**පර ජනස්ස රක්‍ඛිතං** අනුන් හට අයිති වස්තුව එහෙයින්ම **අදින්නං** යයි කීහ. **මා අගමා** ඉක්මවා නොයන්න. **විතථං** අතථය මුසාව යන අර්ථයි. **අඤ්ඤථා** අන් ආකාරයකින්ම පැවතීම. අසත්‍යය යන සංඥාව, ඇති බව මෙසේ අසත්‍යයයි දන්නා තැනැත්තාම **මාභාණි** නො කියන්නැයි කියන අර්ථයයි.
[missing trans]
**ස්වාහං** එකල්හි ඡත්ත මානවක වූ ඒ මම **ඉධ** ඒ මාර්ගයෙන් ‘ඉධ’ යන්නෙහි ඔබවහන්සේගේ මෙම සසුනෙහි යන අර්ථය ද ඇත්තේය. එහෙයින් **තථාගතස්ස ධම්මෙ** තථාගතයන් වහන්සේගේ ධර්මයෙහි යයි කීය. **පඤ්චසික්‍ඛා **පන්සිල්. **කරිත්‍වා** අවබෝධ කරගෙන, දැනගෙන, රැගෙන - අධිෂ්ඨාන කොටගෙන යන අර්ථයි. **ද්වෙපථං** ග්‍රාම සීමාවන් දෙකට මධ්‍යයෙහි වූ ප්‍රදේශයේ සීමාවන් අතර මහමග, **තෙ** ඒ සොරු. **භොගහෙතු** සුළු ආමිෂයක් නිමිති කොට,
**කතො** පෙර කියන ලද කුසලයෙන් **පරං** මත්තෙහි **අඤ්ඤං කුසලං නවිජ්ජති** මම යමක් සිහිකරන්නෙම්ද, එය නොලැබේ යන අර්ථයයි. **කාමකාමී** කැමතිවන කාම ගුණයන්ගෙන් යුක්ත වූ.
**බණ මුහුත්ත සඤ්ඤමස්සා** ක්‍ෂණයක් මොහොතක් පැවතුනා වූ සීලයේ **අනුධම්මපටිපත්තියා** යම්සේ පැමිණි ඵලයට අනුරූපී වූ, දහම් පිළිවෙතින් කියන ලද ආකාරයෙන්ම සරණාගමනය ද සීල සමාදානයද යන අර්ථයි. **ජලමිව යසසා** සෘද්ධියෙන් ද පරිවාර සම්පත්තියෙන් ද බබළන්නාක් මෙන් **සමෙක්‍ඛමානා** බලන්නාහු, **බහුකා** බොහෝ වූ. **පිහයන්ති** කෙසේ නම් අපිදු මෙසේ වන්නෙමු යයි ප්‍රාර්ථනා කරත්. **හීන කාමා** පහත් පෙළේ භෝගයන් සහිත වූ මගේ සම්පත්තියෙන්,
**කතිපයා** අල්ප වූ, **යෙති** යම්කිසි භික්ෂූහු ද, උපාසක ආදීහුද, ච ශබ්දය අමතර කරුණක් සඳහාය. **තෙ **ඔබවහන්සේගේ **සතතං** දිනපතා.
**විපුලං ඵලං** උසස් වූ ප්‍රතිඵල විපුල වූ ආනුභාවය, **තථාගතස්ස ධම්මෙ** තථාගතයන් වහන්සේගේ සසුනෙහි, අවවාදයෙහි පිහිටා, **කතං** කරන ලද්දේය යන අදහසයි. මෙසේ අනුද්දේසික වශයෙන් කියන ලද අර්ථයට අනුසික වශයෙන් දක්වමින් **පස්ස **බලන්න යනාදිය කීහ. පස්ස යනුවෙන් භාග්‍යවතුන් වහන්සේ ගැන කියයි. තමාම හෝ අන් අයකු මෙන් හෝ සලකා එසේ කියයි.
**කිමිදං කුසලං කිමාචරෙමා** මේ කුසල වනාහි කුමන ස්වභාවයක් ඇත්තේද කෙබඳු වේද එය කෙසේනම් සිදු කරන්නෙමුද, **ඉච්චෙතෙහි සමෙච්ච මන්තයන්ති** මෙසේ ඇතැම් අය එකතු වී එක්ව පැමිණ පොළව පෙරලන්නාක් මෙන් ද, මහාමේරු පර්වතය උගුලුවන්නාක් මෙන් ද අති දුෂ්කර වූ බව සලකා විමසා බලත්. සාකච්ඡා කරත්. අපි වනාහි අපහසුතාවයකින් තොරව නැවත ද කුසල්හි හැසිරෙමු යන අදහසයි. මේ නිසා **මයං** ආදිය කීය.
**බහුකාරො** බොහෝ සේ උපකාරී වූ හෝ මහත් සේ උපකාරී වූ **අනුකම්පකො** කරුණාවන්ත වූ, **ඉති **මෙසේ මෙය භාග්‍යවතුන් වහන්සේ කෙරෙහි පිළිගත් ආකාරය සඳහා කියයි. **වෙසති** මගේ සිහිය පවත්නා කල්හිම සොරුන් විසින් නසනු ලැබූ කල්හිම යන අර්ථයි. **දිවා දිවස්ස** දවසේ දවල් කාලයේ යන අර්ථයි. **ස්වාහං** ඡත්තමාන වූ ඒ මම **සච්චනාමං** භගවා ය, අරහං ය, සම්මා සම්බුද්ධය යන ආදී නම්වලින් යුත් සත්‍ය වූ නාමයි. සිද්ධීන්හි අර්ථයන් අනුව ඇති වූ නාමය. **අනුකම්පස්සු** අනුග්‍රහ කරන්න. **පුනපි** බොහෝසෙයින් **සුණෙමු තව ධම්මං **ඔබගේ ධර්මය අසන්නෙමු.
යම්සේ දිව්‍යපුත්‍ර තෙමේ මේ සියල්ල කෘතඥතා ස්වභාවයෙහි සිට ශාස්තෲන් හා ඇසුරු කිරීමෙහි ද, ධර්ම ශ්‍රවණයෙහි ද, ඇතැයි යන ස්වභාවයක් නැති බව දක්වමින් කියයි. භාග්‍යවතුන් වහන්සේ දිව්‍යපුත්‍රයාගේ ද, එහි රැස්වූ පිරිසගේ ද අදහස බලා අනුපිළිවෙළ කථාව දෙසූහ. දේශනාවන්ගේ අවසානයෙහි දිව්‍යපුත්‍ර තෙමේ ද ඔහුගේ මව්පියෝ ද සෝවාන් ඵලයෙහි පිහිටියාහුයි මහත් වූ ජනකායට ද ධර්මාවබෝධය විය.
ප්‍රථම ඵලයෙහි පිහිටි දිව්‍යපුත්‍ර තෙමේ උසස් මාර්ගයන්හි සිත තමාගේ ගෞරව දැක්වීම ද එම උසස් මාර්ගය වෙත පැමිණීමේ මහත් ආනිසංස ද පැහැදිලි කරයි. ‘යෙධ පජහන්ති කාමරාගං’ යන අවසාන ගාථාව කීහ.
යෙ ඉධ මෙ සසුනෙහි සිටියාහු **පජහන්ති** ඉතිරි නොකරම විනාශ කරයි. **කාමරාගං** කාමරාගය, **නච තෙ පුන උපෙන්ති ගබ්භසෙය්‍යං** ඕරම්භාගිය සංයෝජනයන් මුළුමනින්ම සිදී ගිය බැවින් යමෙක් වනාහී **පහාය මොහං** සර්වප්‍රකාරයෙන්ම මෝහය උදුරා දමා **භවරාගානුසයඤ්ච **භවයෙහි ඇලීම නම් වූ ක්ලේශය ඉවත් කරති. දුරු කරති. ඔවුන් නැවත උපදින්නාහු යයි කිවයුතු වන්නේ නොවේ. කුමක් නිසාද යත් **පරිනිබ්බාණ ගතාහි සීතිභූතා** ඒ උතුම් පුද්ගලයෝ අනුපාදිශේෂ පරිනිර්වාණ ධාතුවෙන් පිරිනිවීමට ගියාහුය. මෙසේ මෙහිම සියලු වින්දනයන්ගේ ද, සියලු දැන්වීම්වල ද නැතිවී යාමෙන් සංසිඳීමෙන්, සිදුවිය.
මෙසේ දිව්‍යපුත්‍ර තෙමේ තමාගේ ආර්ය ප්‍රවාහයට පැමිණි බව දන්වමින් අනුපාදිශේෂ නිර්වාණ ධාතුවෙන් දේශනාව කුළුගන්වා භාග්‍යවතුන් වහන්සේ වැඳ පැදකුණු කොට භික්‍ෂු සංඝයාට ගෞරව දක්වා, මව්පියන් විචාරා දෙව්ලොවටම ගියේය. ශාස්තෲන් වහන්සේ ද හුනස්නෙන් නැගිට භික්‍ෂු සංඝයා සමග වැඩි සේක. මාණවකයාගේ මව්පියෝ ද පොක්‍ඛරසාති බ්‍රාහ්මණයා ද, සියලු මහජනතාව ද භාග්‍යවතුන් වහන්සේ අනුව ගොස් නැවතුනහ. භාග්‍යවතුන් වහන්සේ ජේතවනයට ගොස් රැස් වූ පිරිසට මෙම විමාන වර්ණනාව විස්තර වශයෙන් වදාළහ. ඒ දේශනාව මහජනයාට සාර්ථක විය.
**උච්චමිදං මණිථූනං විමානං** යනුවෙන් කක්කටක රසදායක විමාන වස්තුව ඇරඹේ. එහි උත්පත්ති කථාව කෙසේද යත්? භාග්‍යවතුන් වහන්සේ රජගහනුවර වේළුවනයෙහි වාසය කරන සේක. එකල්හි එක්තරා භික්‍ෂුවක් කණේ රුජාවකින් පෙළුනේ, සෞඛ්‍යයේ හීනතාවය නිසා විදර්ශනාව දියුණු කරගැනීමට නොහැකි වූයේය. වෛද්‍යවරුන් විසින් කියන ලද ආකාරයෙන් පිළියම් කළේ නමුදු රෝගය සන්සිඳුනේ නැත. හෙතෙමේ භාග්‍යවතුන් වහන්සේට මේ බව දැන්වීය. ඉක්බිති භාග්‍යවතුන් වහන්සේ ඒ භික්‍ෂුවට කකුළු රසය සහිත මාළුවක්, (කකුළු වෑංජනයක්) සුදුසු යයි දැන ‘භික්‍ෂුව, ඔබ යන්න. මගධ ක්‍ෂේත්‍රයේ පිඬු පිණිස හැසිරෙන්නැ’යි කීය.
ඒ භික්‍ෂුව දුර දක්වා වූ භාග්‍යවතුන් වහන්සේගේ නුවණින් යමක් දකින්නට ඇතැයි සිතීමෙන් එසේය ස්වාමීනියි පිළිවදන් දී භාග්‍යවතුන් වහන්සේට වැඳ පාසිවුරු ගෙන මගධ දේශයට ගොස් එක් ක්‍ෂේත්‍රයක, ක්‍ෂේත්‍ර පාලකයකුගේ ගෙදොර ඉදිරිපිට පිඬු පිණිස සිටියේය. එදින කකුළු වෑංජනයක් සකස්කොට බත් පිස මදක් විඩා හරිමියි සිතා පාලකයා නිවිහැනේ සිටියහ. එසේ සිටිද්දී ඔහු තෙරුන් වහන්සේ දැක පාත්‍රය ගෙන සිය කුටියේ වඩා හිඳුවා කකුළු වෑංජනය සහිත බත් පිළිගැන්වීය. ඒ බත් මදක් වැළඳූ සැනින්ම තෙරුන්ගේ කණේ වේදනාව සංසිඳුනේය. වතුර කළගෙඩි සියයකින් නහන්නකු මෙන් විය. යෝග්‍ය වූ ආහාර ගැනීම් වශයෙන් සිතට පහසුවක් ලැබී විදර්ශනාව වෙත නැමී ගිය සිත් ඇති ඒ තෙරණුවෝ විදර්ශනා වඩා කෙලෙස් අවසන්කොට රහත් බැව්හි පිහිටා ක්‍ෂේත්‍ර පාලකයාට ‘උපාසකය, ඔබේ පිණ්ඩපාතය වැළඳීමෙන් මගේ රෝගය සන්සිඳී කය ද සිත ද සුවපත් විය. ඔබ ද මේ පින් බලෙන් කය ද සිත ද දුකින් වෙන්වූවෙක් වන්නෙහි යයි කියා අනුමෝදන් කොට පිටත් වී ගියහ.
ඒ ක්‍ෂේතු පාලක තෙමේ පසුකලෙක කලුරියකොට තව්තිසා භවනයේ දොළොස් යොදුන් වූ මැණික්මය කුළුණින් යුතු රන් විමනෙක්හි සත්සියයක් කූටාගාර සහිත වෛධූර්ය මැණික්මය කාමරයක උපන්නේය. ඔහුගේ දොරෙහි ද රැස්කරන ලද පුණ්‍යකර්මය දක්වමින් කත් ලී කොණකින් එල්ලෙන්නාක් වැනි රන්මය කකුළුවෙක් එල්ලී සිටියේය. ඉක්බිති ආයුෂ්මත් මහ මුගලන් තෙරණුවන් පෙර කියන ලද පරිදිම දිව්‍ය ලෝක චාරිකාව සඳහා තව්තිසා භවයට ගොස් මහත් වූ දිව්‍යමය සෘද්ධියෙන් බබළමින් දහසක් අප්සරාවන් පිරිවරකොට සැට ගැල් පමණ දිව අබරණවලින් බබළන සිරුරු ඇතිව, හාත්පස සඳු මෙන් ද, හිරු මෙන් ද බබළන ඒ දිව්‍යපුත්‍රයා දැක මේ ගාථාවන් මගින් ප්‍රශ්න කළහ.
උස් වූ මැණික්මය කුළුණු ඇති මේ විමානය හාත්පසින් දොළොස් යොදුන් වේ. උස් වූ කූටාගාර සත්සියයක් වේ. වෛධූර්මය කුළුණු ද ඒ මහල්හි අතුරන ලද ස්වර්ණමය මනෝඥ වූ ඵලකයන් ද වේ.
ඔබ එහි වෙසෙන්නෙහිය. දිව්‍යමය ආහාරපාන ගන්නෙහිය. මිහිරිමය වූ දිව්‍යමය වූ වීණාවන් ඔබ වෙනුවෙන් වාදනය කෙරෙත්. මෙහි දිව්‍යමය වූ පංචකාම ගුණ ඇතුළත් රසයන් පවතී. රන් අබරණින් සිරුර වසා ගත් දිව්‍ය ස්ත්‍රීහු නැටීමෙහි යෙදෙති.
මනසට ප්‍රිය වූ යමක් වේද, ඒ සම්පත් ඔබට ලැබෙන්නේය. ඔබට බබළන වර්ණයක් කුමක් නිසා ලැබුනේද, ඔබට එබඳු සමෘද්ධියක් කුමක් නිසා ලැබුනේද,
මහත් වූ ආනුභාව ඇති දිව්‍ය පුත්‍රයාණනි, ඔබේ වර්ණය සියලු දිශාවන්ම බබළුවන මෙවැනි දීප්තිමත් ආත්මභාවයක් කුමක් නිසා ලැබුනේද, මනුෂ්‍යයකුව සිටිමින් කවරනම් පිනක් කළහිදැයි ඔබෙන් අසන්නෙමි.
ඒ දිව්‍යපුත්‍රයා තෙරුන් වහන්සේ මෙසේ පිළිතුරු දුන්නේය.
මුගලන් මහතෙරුන් විසින් ප්‍රශ්න කරන ලදින් සතුටට පත් සිත් ඇති ඒ දිව්‍යපුත්‍ර තෙමේ මේ ඵලය කවරනම් පුණ්‍යකර්මයක්හුගේ දැයි යනුවෙන් අසන ලද ප්‍රශ්නයට පිළිතුරු වශයෙන් පහත දැක්වෙන අයුරින් ප්‍රකාශ කළේය.
සිහිය ඇති කරවන්නා වූ මතක් කරවන්නා වූ රිදීයෙන් තනන ලද පාද දහයක් ඇති කකුළුවෙක් දොරටුවෙහි සිටියේය.
මා පෙර කළ ඒ ක්‍රියාවන්ගේ හේතුවෙන් මට මෙබඳු වර්ණයක් ඇතිවිය. එම හේතුවෙන්ම මට මේ සමෘද්ධිය ඇතිවිය. මනසට යමක් ප්‍රිය වෙයි ද ඒ සම්පත් ද මට ලැබෙන්නේ ය.
ඒ පින්කමේ හේතුවෙන් මෙසේ දීප්තිම මෙසේ දීප්තිමත් ආනුභාවයක් ඇත්තෙක් වෙමි. මාගේ වර්ණය ද සියලු දිසාවන්ම ආලෝකමත් කරයි.
එහි ගාථා පද විස්තර **උච්චං** ඉතා උසස්. **මණිථූණං** පද්මරාග මැණික් ආදියෙන් තැනූ කුළුණු. **සමන්තතො** සතර දිසාවන්හි. **රුචකත්‍ථතා** ඒ ඒ භූමියෙහි, මහළෙහි, රන්මුවා ලෑලි අතුරා ඇති,
**පිචසි බාදසි ච** කලින් කල ප්‍රයෝජනයට ගන්නා වූ සුවඳ පානයක් ද දිව්‍ය භෝජන ද සඳහා මෙසේ කියයි. **පවදන්ති** වාදනය කරත්. **දිබ්බාරසා කාම ගුණෙත්‍ථ** පංචා දිව්‍යමය වින්දනයෙන් යුත් බොහෝ වූ පංචකාම ගුණයන් **එත්‍ථ** ඔබගේ මෙම විමානයෙහි පවතින්නේය යන අර්ථයි. **සුවණ්ණ ඡන්නා** රන් අබරණින් අලංකාරවත් වූ,
**සතිං සමුප්පාදකරො** සිහිය හෙවත් මන කය උපදවා ගැනීම කරන්නා වූ, යම් පිනකින් මේ දිව්‍යමය සම්පත්තිය මා විසින් ලබන ලද්දේ ද, යන බව සිහියට නගා ගැනීම කරවන්නා වූ කක්කටක රස (කකුළු රසයක්) දීමෙන් මා විසින් මේ සැපත ලබන ලද්දේ යයි යනුවෙන් මෙසේ මගේ සිහියට ලබාගැනීම කරවන්නා වූ යන අර්ථයි. **නිට්ඨිතො ජාත රූපස්ස** රිදීවලින් නිමවන ලද රිදීයෙන්ම කළ එක් එක් පැත්තෙහි පහත් පහත් බැගින් තැනුන පාද දහයක් මෙහි ඇත යන අදහසින් **දස පාදකො** යයි යෙදේ. **දස පාදකො ද්වාරෙ කක්කටකො ඨිතො සොභති** එම කකුළු නිර්මාණයට මගේ පුණ්‍ය කර්මය එබඳු මහෝත්තමයන් හට පැහැදිලිව දක්වයි. මෙහි මා විසින් කිවයුතු යමක් නැත්තේය යන අදහසයි. එහෙයින් **කෙන මෙ තාදිසො වණ්ණො** යන ආදිය කියන ලදී. සෙස්ස කිය ලද පරිදිම වේ.
**උච්ඡමිදං මණිථූනං** යනු ද්වාර පාලක විමානයයි. එහි උත්පත්ති කථාව කෙසේද? භාග්‍යවතුන් වහන්සේ රජගහ නුවර නිසා වෙළුවන විහාරයේ වැඩවාසය කරන සමයෙහි රජගහනුවර එක්තරා උපාසකයෙක් මහා සංඝයා වෙත නිති බත් සතරක් පූජා කරයි. ඔහුගේ ගෙදර පිට පැත්තේ මහදොරින් සොරු ඇතුළට එන නිසා බොහෝසෙයින් දොර වසා තිබේ. ඔහුගේ දානය පිණිස වැඩමවන භික්‍ෂූන් වහන්සේලා සමහර දවස්වල දොර සමීපයට වැඩ දොර වසා ඇති බැවින් දානය නොලැබ ආපසු යන්නාහු වෙති. උපාසකයා තම බිරිඳගෙන් දිනක් මෙසේ ඇසීය. කෙසේද, ඔබ ආර්යයන් වහන්සේලාට සමකොට දානය පිරිනැමුයේද? ඕ තොමෝ සමහර දවස්වල භික්‍ෂූන් වහන්සේලා නොවඩින බව කීවාය. කවර හේතුවක් නිසාද? සමහරවිට ගෙයි දොර වසා ඇති බැවින් වන්ට පුළුවන. ඒ අසා උපාසකයා සංවේගයට පැමිණ එක් පුරුෂයෙක් දොරටුපාලයා ලෙස පත් කළේය. ඔබ අද පටන් මේ දොරටුව ආරක්ෂා කරව. යම්කිසි විටක ආර්යයන් වහන්සේලා වැඩම කළවිට ඒ බව අපට දන්වා පිවිස උන්වහන්සේලාගේ පාත්‍රා ගෙන ආසන පැනවීම් ආදී සියලු ඇවැත් කාර්යයන් සම්පූර්ණ කරව. හෙතෙම මැනවැයි පිළිගෙන භික්‍ෂූන් සමීපයෙන් බණ අසා උපන් ශ්‍රද්ධාව ඇතිව කර්මඵල අදහා තිසරණ සරණයෙහි ද, ශීලයෙහි ද පිහිටා, සකසා භික්‍ෂූන්ට උවටැන් කළේය.
පසුකලෙක නිති බත් දුන් උපාසකයා කළුරියකොට යාම දිව්‍ය ලෝකයේ උපන්හ. දොරටුපාලයා වනාහි සකස්කොට භික්‍ෂූන් වඩා හිඳුවා අනුන්ගේ දේ පරිත්‍යාග කොට වතාවත් කිරිමෙන්ද, අනුමෝදනා ඇසීමෙන්ද තව්තිසා දෙව්ලොව උපන්හ. ඔහුට දොළොස් යොදුනක රන් විමනක් ද ආදී කර්කට විමාන වස්තුවෙහි දැක්වූ පරිදි සියල්ල පහළ වූ බව දතයුතුයි. ප්‍රශ්න විචාරණ ගාථාව මෙසේ ආවේය.
දොළොස් යොදුනක් හාත්පස පැතිරුණා වූ ඉතා උස් වූ මැණික්වලින් කරන ලද මේ විමානයේ සත්සියයක් කුළුගෙවල් වෙති. වෛධූර්ය මැණික්වලින් උසට තනන ලද ස්ථම්භ ඇත්තාහ. තමන් යමක් කැමති වේද ඒ කැමති වන්නා වූ කෑ යුතු දේ ද පිය යුතු දේ ද ඇත. දිව්‍ය වීණාවන්ගෙන් සංගීත රාවය උපදවයි. දිව්‍යමය වූ පංචකාම ගුණ සම්පත් වෙති. රන්වන් වූ දෙවඟනෝ රන්වන් වස්ත්‍ර හැඳ නටත්.

සියලු දිසාවන් බබුළුවන්නා වූ මේ අන්දමේ වර්ණයක් හා මේ අන්දමේ මාහ සම්පත් කවර කුසලයකින් ලැබුයේද?
ඒ දේවපුත්‍රයා තමන් විසින් කරන ලද කර්ම හා එයින් ලත් විපාක විස්තර කරමින් මෙසේ කීය.
මම මිනිස්ලොව ඉපිද එක් දොරටු පාලකයෙක් වීමි. එහිදී ආර්ය භික්‍ෂු සංඝයාට මෙහෙන් වඩින්න, මෙහෙන් වැඩ ඉන්න ආදි වශයෙන් ගෞරවයෙන් අසුන් පැනවීමි. මේ ආර්යයන් වහන්සේලා ධර්මචාරී බ්‍රහ්මචාරී සුපේශල භික්‍ෂූන් යයි සිත පහදවා ගතිමි. දානය පිරිනැමුවෙමි. මේ පින්කම් නිසා දිව්‍යමය වූ පංචකාමයන්ගෙන් පරිසේවිත වූ මෙබඳු සම්පත් හා විමාන ද ලදිමි. මම දිව්‍යමය වර්ෂ අවුරුදු දාහක් ආයුෂ ඇත්තේ වෙමි.


එහි **දිබ්බං මමං වස්ස සහස්සමායු** යනු යම් දේව නිකායෙක්හි තෙමේ උපන්නේ ඒ තාවතිංස දෙවියන්ගේ ආයු ප්‍රමාණයම කියයි. මිනිසුන්ගේ ගණනින් වර්ෂ සියයක් එක් දවසකි. (දිවා රැයකි) එබඳු වූ රාත්‍රී තිහක් මාසයක් වේ. එවැනි මාස දොළසක් එක් වසරක් වේ. එවැනි අවුරුදු දහසක් ආයු කාලය වේ. එය මිනිස් ලොව ගණනින් වර්ෂ කෝටි තුනක් වර්ෂ හැටලක්‍ෂයක් වේ. **වාචාහිගීතං** යනු වචනයෙන් අභිගීත ගැයීමයි. මෙහෙන් වැඩමවන්න. මෙහි වාඩිවන්න. ආර්යයන් වහන්සේලාගේ සුවදුක් වසයෙන් කිම් පමණකි. **මානස පවත්තිකං** මේ ආර්යයන් වහන්සේලා සුපේශල ශික්‍ෂාකාමිය බ්‍රහ්මචරියාවේ හැසිරෙන්නෝය. ධර්මයෙහි හැසිරෙන්නෝය. ආදී සිතෙන් ප්‍රසාදයට පත්වූයේ පමණයි. මා සතුව පරිත්‍යාග කිරිමට වස්තුවක් තිබුනේ නැත. **එත්තාවතා** මෙතෙකින් කිම් පමණක් හා ප්‍රසාද සිත් ඇතිවීම පමණකි. **ඨස්සති පුඤ්ඤ කම්මො** මේ කරන ලද පින්කම්වලින් දෙව්ලොව සිටිමි. බොහෝ කලක් සැප විඳිමි. සිටින්නේ ද **දිබ්බෙහි** දිව්‍ය පංචකාම සම්පත්තියෙන් යුක්ත වූයේ වෙමි. එම දේව නිකායෙහි දෙවියන් සැප වළඳින ලෙසින්ම සුව විඳිමි. **දිබ්බෙහි පඤ්චහි කාම ගුණෙහි සමංගිභූතො** දිව්‍යමය වූ පංචකාම ගුණයන්ගෙන් සමන්විතව ඉන්‍ද්‍රියන් පිරිවරා වසන්නේ යන අර්ථයි.
**උච්චමිදං මණිථුණං** යනු කරණීය විමාන වත්‍ථුවයි. එහි උත්පත්තිය කවරේද? භාග්‍යවතුන් වහන්සේ සැවැත්නුවර ජේතවනයෙහි වැඩවාසය කරති. ඒ කාලයේ සැවැත්නුවර වැසි එක් උපාසකයෙක් නාන උපකරණ ගෙන අචිරවතී ගඟට ගොස් නා ආපසු එන්නේ භාග්‍යවතුන් වහන්සේ සැවැත් නුවර පිඬු පිණිස හැසිරෙනු දැක උන්වහන්සේ වෙත එළඹ වැඳ මෙසේ කීය. ස්වාමීනි, කවරෙකු විසින් ආරාධනා කරන ලද්දේ ද? භාග්‍යවතුන් වහන්සේ නිශ්ශබ්ද වූහ. හෙතෙම කිසිවකු විසින්වත් ආරාධනා නොකළ බව දැන, මෙසේ කීය. ස්වාමීනි, මා කෙරෙහි අනුකම්පා උපදවා අද දානය මගෙන් පිළිගත මැනවයි ආරාධනා කළේය. භාග්‍යවතුන් වහන්සේ ඒ ආරාධනය ඉවසා වදාළහ. හෙතෙම භාග්‍යවතුන් වහන්සේ - තමන්ගේ ගෙදරට වඩමවාගෙන ගොස් බුදුන්ට සුදුසු ආසනයක් පනවා එහි භාග්‍යවතුන් වහන්සේ වඩා හිඳුවා ප්‍රණීත ආහාරපානවලින් සැතැප්පවිය. භාග්‍යවතුන් වහන්සේ නිමවන ලද බත්කිස ඇත්තේ ඔහුට අනුමෝදනා කොට වැඩමවූහ. ඉතිරි ශේෂය අනන්තර විමාන වස්තුව හා සමානයි. එහෙයින් කියන ලදී.
දොළොස් යොදුනක් හාත්පස පැතිරුණා වූ ඉතා උසස් වූ මැණික්වලින් කරන ලද මේ විමානයේ සත්සියයක් කුළුගෙවල් වෙති. වෛධූර්ය මැණික්වලින් උසට තනන ලද ස්තම්භ ඇත්තාහ.
තමන් යමක් කැමති වේද, ඒ කැමති වන්නා වූ කෑ යුතු දේ ද පිය යුතු දේ ද ඇත. දිව්‍ය වීණාවන්ගෙන් සංගීත රාවය උපදවයි. දිව්‍යමය වූ පංචකා ගුණ සම්පත් වෙති. රන්වන් වූ දෙවඟනෝ රන්වන් වත්‍ර හැඳ නටත්.
සියලු දිසාවන් බබුළුවන්නා වූ මේ අන්දමේ වර්ණයක් හා මේ අන්දමේ මහා සම්පත් කවර කුසලයකින් ලැබුයේද?
ඒ දේවපුත්‍රයා මහා මුගලන් තෙරුන් විසින් තමගෙන් විමසන ලද ප්‍රශ්නයට පිළිතුරු දෙමින් තමන් විසින් කරන ලද කර්මය හා කර්මඵලය විස්තර කරමින්
කළයුතු කටයුතු දන්නා වූ පණ්ඩිතයන් විසින් පින්කම් නම් කළ යුතුමය. යහපකොට පැමිණි බුදුවරුන් විෂයෙහි යමක් දෙන ලද නම් එය මහත්ඵල මහානිසංස වේ.
අරණ්‍යයෙහි සිට එන මට හිත වැඩ පිණිස බුදුන් වහන්සේ හමුවිය. උන්වහන්සේ කෙරෙහි සිත පහදවාගෙන දන් දුන් පිනින් තව්තිසා දෙව්ලොව උපත ලදිමි.
ඒ පින්කමේ විපාකයෙන් සකල දිසාවන් බබලවන වර්ණය හා අනෙක් සම්පත් ලදිමි.
එහි **පණ්ඩිතෙන** ප්‍රඥා සහිත වූවන් විසින් විජානතා තමන්ට හිත අහිත බව දැනගත්තවුන් විසින් **සම්මග්ගතෙසු** මනාව පිළිපන්නා වූ **බුද්ධෙසු** සම්මා සම්බුද්ධයන් වහන්සේලා කෙරෙහි
**අත්‍ථාය** හිතවැඩ පිණිස අරඤ්ඤානි වාසය කරන්නේ ජේතවන විහාරය සඳහා කියන ලදී. **තාවතිංසුපගො** තව්තිසා දිව්‍ය සමූහයා තව්තිසා දෙව්ලොව ඉපදීම් වශයෙන් පැමිණියේ සෙස්ස පළමු කී නයින්ම දතයුතු.
සත්වැනි විමාන වතුවයි. සයවැන්න හා සමානයි. එක්තරා උපාසකයකු විසින් භාග්‍යවතුන් වහන්සේට ආහාර පූජාව පවත්වන්නේය. දිනක් මේ උපාසක තෙමේ එක්තරා තෙරණුන් වහන්සේ නමක් හමු වී උන්වහන්සේ ගෙදරට වැඩමවාගෙන ඇවිත් සකසා දන් දුන්නේය. සෙස්ස පෙර කථාවල සඳහන් අයුරින් දතයුතුය.
දොළොස් යොදුනක් හාත්පස පැතිරුණා වූ ඉතා උස් වූ මැණික්වලින් කරන ලද මේ විමානයේ සත්සියයක් කුළුගෙවල් වෙති. වෛධූර්ය මැණික්වලින් උසට තනන ලද ස්තම්භ ඇත්තාහ.
තමන් යමක් කැමති වේද ඒ කැමති වන්නා වූ කෑ යුතු දේ ද, දිය යුතු දේ ද ඇත. දිව්‍ය වීණාවන්ගෙන් සංගීත රාවය උපදවයි. දිව්‍යමය වූ පංචක ගුණ සම්පත් වෙති. රන්වන් වූ දෙවඟනෝ රන්වන් වස්ත්‍ර හැඳ නටත්.
සියලු දිසාවන් බබුළුවන්නා වූ මේ අන්දමේ වර්ණයක් හා මේ අන්දමේ මහා සම්පත් කවර කුසලයකින් ලැබුයේද?
ඒ දේවපුත්‍රයා මහ මුගලන් තෙරුන් විසින් තමන්ගෙන් අසන ලද ප්‍රශ්නයට පිළිතුරු වශයෙන් තමන් විසින් කරන ලද කර්මයන් පිළිබඳ විස්තරය ප්‍රකාශ කරන ලදී.
බුද්ධිමත් නුවණැත්තන් විසින් පින්කම් කළ යුතුය. තුන් සිත පහදවාගෙන බුදුවරුන් කෙරෙහි දෙන දානය මහත්ඵල මහානිසංස වේ.
ආරණ්‍යයේ සිට ගමට වඩින්නා වූ එක් භික්‍ෂුනමක් මට හමුවිය. උන්වහන්සේ කෙරෙහි සිත පහදවා ගෙදරට වඩමවා මගේ අර්ථය සඳහා උන්වහන්සේට සමකොට දන් පිරිනැමීමි. ඒ පිනෙන් තව්තිසා දෙව්ලොව උපත ලැබුවෙමි.
සියලු දිසාවන් බබළන වර්ණයක් හා මේ සියලු සම්පත් ඒ දන්දීමේ පිනෙන් මම ලදිමි.
**උච්චමිදං මණිථූනං** යනු සුචි විමාන වස්තුවයි. එහි උපත කෙසේ වීද යත්? භාග්‍යවතුන් වහන්සේ රජගහ නුවර ඇසුරුකොට වෙළුවනයෙහි වැඩ වසති. එ සමයෙහි ආයුෂ්මත් සැරියුත් තෙරණුවන්ගේ සිවුරු මැසීම් කළයුතු වූයේය. ඒ සඳහා ඉඳිකටුවල අවශ්‍යතාවයක් විය. සැරියුත් හිමියෝ රජගහ නුවර පිඬු සිඟා හැසිරෙමින් කර්මාන්තකරුගේ ගෙදරට වැඩ ගේ දොරකඩ වැඩ සිටියේය. කර්මාන්තකරු උන්වහන්සේ දැක පැමිණ ස්වාමීනි, කුමක් අවශ්‍යදැයි ඇසීය. සිවුරක් මසා ගැනීමට තිබේ. ඉඳිකටුවල අවශ්‍යතාවයක් ඇත. කර්මාන්තකරු ප්‍රසන්න වූ සිතින් ආරක්ෂා කරන ලද ඉඳිකටු දෙකක් ගෙනැවිත් පූජාකොට, ස්වාමීනි, නැවතත් ඉඳිකටුවල අවශ්‍යතාවයක් ඇතොත් මා වෙත දන්වන්නැයි කියා පසඟ පිහිටුවා වැන්දේය. ස්ථවිරයන් වහන්සේ ඔහුට අනුමෙවැනි බණ වදාරා වැඩියහ. හෙතෙම පසුකලෙක කළුරියකොට තව්තිසා දෙව්ලොව උපණි. ඉක්බිති මහා මුගලන් ස්ථවිරයන් වහන්සේ දෙව්ලොව චාරිකාවේ හැසිරෙන්නේ ඒ දේවපුත්‍රයා වෙතින් මේ ගාථාවන්ගෙන් කරුණු විචාළේය.
දොළොස් යොදුනක් හාත්පස පැතිරුණා වූ ඉතා උස් වූ මැණික්වලින් කරන ලද මේ විමානයේ සත්සියයක් කුළුගෙවල් වෙති. වෛධූර්ය මැණික්වලින් උසට තනන ලද ස්තම්භ ඇත්තාහ.
තමන් යමක් කැමති වේද, ඒ කැමති වන්නා වූ කෑ යුතු දේ ද, පිය යුතු දේ ද ඇත. දිව්‍ය වීණාවන්ගෙන් සංගීත රාවය උපදවයි. දිව්‍යමය වූ පංචක ගුණ සම්පත් වෙති. රන්වන් වූ දෙවඟනෝ රන්වන් වස්ත්‍ර හැඳ නටත්.
කුමන කුසල කර්මයක් හේතුවෙන් මේ අන්දමේ රූප සම්පත්තියක් මෙවැනි භවභෝග සම්පත් ලැබුවේද? සිතේ සතුටින් කරන ලද කුසලය කවරේද?
මහානුභාව සම්පන්න දෙවිය, සියලු දිසාවන් බබුළුවන්නා වූ ප්‍රභාවයක්, වර්ණයක් කෙසේ ලැබුවේදැයි විමසමි.
ඒ දේවපුත්‍රයා මහා මුගලන් හිමි තමන්ගෙන් අසන ලද ප්‍රශ්නයට පිළිතුරු වශයෙන් තමන් විසින් කරන ලද කුසල කර්මය ප්‍රකාශ කරමින් ප්‍රශ්නයට පිළිතුරු සැපයීය.
යමක් දෙයිද, එයම නො ලැබේ. යමක් පිරිසිදු සිතින් දෙන්නේ ද ඒ දීමම ශ්‍රේෂ්ඨය. ඉඳිකටු දානය ඉඳිකටු තුඩ මෙන්ම ශ්‍රේෂ්ඨය.
ඉඳිකටු දානමය කුසල කර්මයෙන් මේ සමාන වර්ණයක් සකල දිසා බබුළුවන රූ සපුවක් ලදිමි.
එහි **යං දදාති** යම් බඳු වූ දාන වස්තුවක් දෙය්‍ය ධර්මයක් න තං හොති යනු ඒ දෙන දෙයක්ම විපාකය වශයෙන් නොලැබේ. ඉක්බිති ක්‍ෂේත්‍ර සම්පත්තිය ද චිත්ත සම්පත්තිය ද මහත් වූ ද විපුලතර වූ ද විපාක ලබා දෙයි. එහෙයින් **යඤ්වෙව දජ්ජා තඤ්චෙව සෙය්‍යො** පෙනෙන්නා වූ යම්කිසි දෙයක් දෙන්නේ නම් එයම දීම ශ්‍රේෂ්ටය. නිවැරදි අන්දමින් දෙන්නා වූ දෙය්‍ය ධර්මයමැ දාන වස්තුවම ශ්‍රේෂ්ටය කවර හෙයින්ද, මා විසින් **සුචිදින්නා සුචි මෙව සෙය්‍යො** දෙන ලද ඉඳිකටු දානය ශ්‍රේෂ්ඨය. මෙවැනි සම්පත් ලැබුයේ ඒ කුශලයෙනි.
**උච්චමිදං මණිථූනං** යනුවෙන් ආරම්භ වන දෙවැනි සුචි විමාන වස්තුවයි. එහි උපත කවරේද? භාග්‍යවතුන් වහන්සේ රජගහ නුවර වේළුවන විහාරයේ වැඩවසන සේක. ඒ සමයෙහි දී රජගහ නුවර වැසි එක් රෙදි වියනක් විහාරය අසල ජීවත් වූයේ දිනක් විහාරයට පැමිණියේය. එහිදී එක්තරා භික්‍ෂූන් වහන්සේ නමක් ඉඳිකටුවකින් සිවුරු ගෙත්තම් කරනු දැක, ඉඳිකටු ගුලාවක් ද සහිතව ඉඳිකටු පූජා කළේය. ඉතිරි සියල්ල පෙර කියන ලද අයුරිනි.
හාත්පසින් උස්ව නැංගා වූ මිණිමය ටැම් හා කුළුගෙවල් සහිත ස්වර්ණමය විමානයකි. හාත්පස දොළොස් යොදුනක් ඒ විමානය පැතිර සිටී. ඔබගේ ඡවි වර්ණය ද සියලු දිසාවන් බබුළුවයි. ආදි වශයෙන් මුගලන් තෙරුන් විමසීය.
ඒ දේවපුත්‍රයා මුගලන් මහ තෙරුන් විසින් තමන්ගෙන් විමසන ලද ප්‍රශ්නයට පිළිතුරු දෙමින් තමන් විසින් යම් කර්මයක් කරන ලද එහි කර්ම විපාකය පවසන්නේ,
මෙයින් පෙර ආත්මභාවයේ මම මිනිස්ලොව මිනිසකු වී ඉපදුනෙමි. එහිදී
හද තුළ ප්‍රසාදය උපදවන්නා වූ රජස් දුරු කළා වූ එක් භික්‍ෂූන් වහන්සේ නමක් හමු වී උන්වහන්සේට ප්‍රසන්න වූ සිතින් මගේ දෑතින්ම ඉඳිකටුවක් පූජා කළෙමි.
ඒ ඉඳිකටු පූජාවේ ආනිසංසයෙන් සියළු දිසා බබළවන්නා වූ මෙවැනි ප්‍රභාවයක් ද, මෙබඳු ඡවි වර්ණයක් ද ලැබුවෙමි.
ඉතිරි සියල්ල පෙර කී පරිද්දෙන් දත යුතු.
**සුසුක්‍ඛන්‍ධං අභිරුය්හ නාගං** යනුවෙන් ආරම්භ වන්නේ නාග විමාන වස්තුවයි. එහි උත්පත්ති කථාව කවරේද? භාග්‍යවතුන් වහන්සේ සැවැත් නුවර ජේතවනයෙහි වැඩවසන සේක. එසමයෙහි ආයුෂ්මත් මහා මුගලන් තෙරණුවෝ දෙව්ලොව චාරිකාවේ සැරිසරන්නේ මින් පෙර කියන ලද පරිද්දෙන්ම තව්තිසා දෙව්ලොවට වැඩි සේක. එහිදී සම්පූර්ණයෙන්ම ධවල වූ හොඳ උස මහත ඇති දිව්‍ය හස්තිරාජයකු පිට නැගී මහත් පිරිවර සමගින් මහත් දිව්‍යානුභාවයෙන් හිරු සඳු නැගුණා සේ සකල දිසාවන් බබළවමින් යන්නා වූ එක්තරා දිව්‍ය පුත්‍රයකු දැක්කේය. ඔහු දැක ඒ දේවපුත්‍රයා වෙත වැඩමවීය. ඉක්බිති දිව්‍යපුත්‍රයා උන්වහන්සේ දැක ඇත්කඳින් බැස ආයුෂ්මත් මුගලන් තෙරුන් නැමද ඇඳිලි බැඳගෙන සිටියේය. ඉක්බිති තෙරුන් වහන්සේ -
සර්වාංගයම ධවල වූ මනාව වැඩුණු දළ ඇති මහත් ජව සම්පන්න වූ මනා සිරුරින් යුත්, උතුම් වූ ගජයානයට නැගි අහස් කුස පුරා ආලෝකය පතුරුවමින් කොහි යන්නෙහිද?
ඇතාගේ දළ දෙක අග පිරිසිදු සිහිල් දිය සපිරි මනාව පිපී ගියා වූ නෙළුම් මානෙල් ආදී මල්වලින් ගැවසී ගත් පොකුණු ඇත්තේය. ඒ පොකුණුවල පිපුණු මල් පෙති සිට තූර්ය නාදයන්ට අනුව මනහර නර්තනයන් දක්වන දිව්‍යාංගනාවෝ රඟ දෙන්නාහ.
මහානුභාව සම්පන්න දේව පුත්‍රයාණනි, මෙවැනි දිලිසෙන්නා වූ සිරුරක් ලබා, සියලු දිසා බබුළුවන ප්‍රභාවයක් සහිත මේ මහා සම්පත් ලබන්නට ඔබ මිනිසෙකු වී කිනම් පුණ්‍ය කර්මයක් කළේද?

එහි **සුසුක්‍ඛන්‍ධං** යනු මනාව ධවල වූ ශරීරය ඒ ඇතුගේ පා සතර වස්ති කෝෂය මුහුණු පෙදෙස, කන් දෙක වලිගය ඇතුළත් මෙපමණක් හැර මුළු සිරුරම ධවලය. කඳ පෙදෙස අතිශයින්ම ධවල වේ යයි කියන ලදී. ඒ නිසා **සුසුක්‍ඛන්‍ධං** යනු කීහ. **නාගං** දිව්‍යමය වූ හස්ති නාගයා **අකාවිනං** දොස් රහිතය. කබර ලකුණු තිත් පැල්ලම් කැළැල් ආදි කිසිවක් නැති යන අර්ථයි. ‘ආජානීයං’ පෙළ ආජානීය ලක්‍ෂණ දක්වන්නේ යයි කියන ලද **දන්තීනං** දත් මනාව වැඩුණු සිත්කළු දළ ඇත්තේය. **බලිං** මහා බලවත්ය. **මහාජවං** ශීඝ්‍ර වූ ගමන් වේග ජව ඇත්තාය. **අභිරුය්හා** යනු මෙහි අනුනාසිකය ලොප් වූ බව දතයුතුයි. ආරෝහ පරිණාහයෙන් යුත් දේහයකින් යුක්තය. සෙසු විස්තර සඳහන් පරිදිය.
මෙසේ තෙරුන් වහන්සේ විසින් විචාරන ලදුව ඒ දේවපුත්‍ර තෙමේ තමන් විසින් කරන ලද පුණ්‍යකර්මය විස්තර කරමින්
මහර්ෂි වූ කාශ්‍යප බුදුන් වහන්සේගේ ධාතු නිදන් කළ ස්ථූපය වෙත ප්‍රසන්න වූ සිතින් මගේ දෑතින්ම මල් අටක් පූජා කළෙමි.
ඒ කුසල කර්මය හේතුවෙන් සියලු දිසා බබුළුවන සුළු මෙවැනි වර්ණයක් ද ඡවි වර්ණයක් ද මේ සම්පත්තීන් ද ලදිමියි මේ ගාථාවලින් හෙළි කළේය.
එහි අර්ථය - [missing trans]
අතීතයේ යටගිය දවස කස්සප සම්මා සම්බුදු රජුන් උදෙසා තනවන ලද යොදුනක් පමණ වූ රන්වන් ස්ථූපය අබියස කසී රජ වූ කිකී රජු පිරිවර සහිතවද නාගරිකයෝ ද ගම්වැසියෝ ද ජනපද වැසියෝ ද දිනපතා මල් පූජා කරති. මේ නිසා මල් ඉතා මිල වැඩි වූද අනර්ඝ වූද දුර්ලභ වූද වස්තුවක් විය. ඉක්බිති එක් උපාසකයෙක් මල් කඩ ඇති වීදියේ ඇවිද එක කහවණුවකට එක මලක්වත් මිලදී ගත නොහැකි වූයේ මල් නොලැබ කහවණු අට ගෙන උයන් ගොව්වා වෙත ගොස් මේ කහවණු අට ගෙන මල් අටක් දෙන්නැයි ඉල්ලීය. යහළුව, එකම මලක්වත් උයනේ නැත. සියළුම මල් කඩා දී ඇත. මිත්‍රය, මම එසේ නම් මල් උයනට ගොස් මල් තිබේ නම් කඩා ගන්නැයි කීය. උපාසකයා මල් උයනට ගොස් විමසන්නේ සොයා බලන්නේ එක් මල් ගහක් යට නටුවෙන් ගිලිහී බිම වැටුණු මල් අටක් දැක එය ගෙන මල්කරු වෙත ගොස් යහළුව, මම මල් අටක් ලදිමි. ඒ වෙනුවෙන් මේ කහවනු අට ගන්නැයි උපාසකයා පැවසීය. එවිට මල්කරු යහළුව, මේ මල් අට ඔබගේ පිනින් ලද දෙයකි. ඒ සඳහා මම මුදල් නොගනිමියි පැවසීය. උපාසක තෙමේ මේ මල් භාග්‍යවතුන් වහන්සේ වෙත මම පූජා කරමියි මල්කරු ඉදිරියේ කහවණු තබා මල් ගෙන සෑ මළුව වෙත ගොස් පැහැදුණු ශ්‍රද්ධා සිතින් සෑයට මල් පූජා කළේය. හෙතෙම සන්ධ්‍යා සමයේ කළුරියකොට තතිසා දෙව්ලොව ඉපිද ඒ පින් බලෙන් නැවත නැවත දිව්‍යලෝක උත්පත්තිය ලබා මිනිස්ලොව හා දෙව්ලොව සැරිසරන්නේ අපගේ බුදුරදුන්ගේ කාලයේ තව්තිසා දෙව්ලොව උපත ලැබීය. මේ කාරණය පැහැදිලි කිරීම සඳහා ඉහත සඳහන් පුවත කියන ලදී. **තත්‍ථ අද්දස අඤ්ඤතරං දෙවපුත්තං** ආදි විස්තරය සඳහන්ය.
මේ ප්‍රවෘත්තිය ආයුෂ්මත් මහා මුගලන් තෙරණුවෝ මිනිස්ලොවට පැමිණ තථාගතයන් සමග පැවසීය. භාග්‍යවතුන් වහන්සේ එම පුවත අර්ථෝත්පත්ති කොටගෙන සහභාගිව සිටි පිරිසට විස්තර වශයෙන් ධර්මය දෙසූ සේක. ඒ දේශනාව මහජනයාට සාර්ථක විය.
**මහන්තං නාගං අභිරුය්හ** මේ දෙවැනි නාග විමාන වස්තුවයි. එහි උත්පත්තිය කවරේද? භාග්‍යවතුන් වහන්සේ රජගහ නුවර වේළුවන විහාරයෙහි වසන සමයෙහි රජගහ නුවර ශ්‍රද්ධාවන්ත උපාසකයෙක් වූයේය. ඔහු පන්සිල්හි පිහිටියේ පොහෝ දවස්හි උපෝසථ සීලය සමාදන්ව පෙර බත් කාලයේ තම සම්පත් අනුව භික්‍ෂූන්ට දන් දී තමන් ද අහර ගෙන සවස් කාලයේ පිරිසිදු වස්ත්‍රයක් ඇඳ පිරිසිදු වස්ත්‍රයක් උතුරු සළුව වශයෙන් පැළඳ බොහෝ වූ අට්ඨ පාන වර්ග ගෙන විහාරයට ගොස් භික්‍ෂු සංඝයාට පරිත්‍යාගකොට භාග්‍යවතුන් වහන්සේ වෙත එළඹ බණ අසයි. මෙසේ හෙතෙම සකස්කොට දන් දී සිල් රැක බොහෝ සුචරිත කුශල කර්මයන් කොට මිනිස්ලොව ආයු ගෙවා මනුලොවින් චුතව තව්තිසා දෙව්ලොව උපන්නේය. ඔහුගේ පුණ්‍ය මහිමයෙන් සම්පූර්ණයෙන් ධවල වූ දිව්‍ය හස්තියෙක් පහළ විය. හෙතෙම ඒ ඇතුපිට නැගී මහත් වූ පිරිවරින් මහත් වූ දිව්‍යනුභාවයෙන් කලින් කලට උයන්කෙළි පිණිස යයි.
ඉක්බිති එක් දවසක් කළගුණ සළකන්නෙමියි යන පිරිසිදු අදහසින් අර්ධ රාත්‍රී කාලයේ ඒ ඇතු පිට නැගී මහත් පිරිවර සහිතව භාග්‍යවතුන් නමදින්නෙමියි යන සැදැහැ සිතින් දෙව්ලොවින් ඇවිත් වේළුවනය හාත්පස බබුළුවමින් ඇතුපිටින් බැස භාග්‍යවතුන් වහන්සේ වෙත සපිරිවරින් පැමිණ තථාගතයන් වැඳ ඇඳිලි බැඳ ගත්වනම එකත්පස්ව සිටියේය. භාග්‍යවතුන් වහන්සේ සමීපයේ සිටි වංගීස තෙරණුවෝ භාග්‍යවතුන්ගේ අනුදැනීමෙන් මෙම ගාථා මගින් මෙසේ කරුණු විචාළහ.
සකල ශරීරයම ධවල වූ, උතුම් වූ දිව්‍යමය හස්ති රාජයකු පිට නැගී පිරිවර වශයෙන් දෙවි දේවතාවියන් පෙරටු කරගෙන සමස්ත වේළුවනයම බබළවමින් ඕසධී තාරකාව මෙන් දීප්තිමත්ව බැබළෙමින් මෙහි පැමිණියා වූ ඔබ
මෙවැනි ඡවි වර්ණයක්, ප්‍රිය උපදවන්නා වූ පැහැපත් සිරුරක් සියළු දිසා බබළවන්නා වූ ප්‍රභාවක් මේ අන්දමේ පිරිවරක් ලබන්නට ඔබ මිනිස්ලොව මිනිසකු වී කිනම් පුණ්‍යකර්මයක් කළේද කවර කුසලයකින් මේ සම්පත් ලද්දේ ද?

වංගීස තෙරුන් විසින් තමන්ගෙන් විමසන ලද ප්‍රශ්නවලට පිළිතුරු වශයෙන් තමන් විසින් කරන ලද කර්මයන් විස්තර කරමින් පිළිතුරු දෙමින් මෙසේ කීය.
‘මම මිනිස් ලොව මිනිසකු වී නුවණැති උපාසකයකු වීමි. ප්‍රාණඝාතයෙන් වැළකුණෙමි. නුදුන් දේ තමන්ට අයත් නැති දේ ගැනීමෛන් දුරු වූයෙමි.
මන්ද්‍රව්‍ය පානය නො කෙළෙමි. මුසාවාදාදිය නොකීවෙමි. ස්වකීය භාර්යාවන්ගෙන් සතුටට පත් වී පරදාර කර්මයෙහි නො ඇලුනෙමි. ප්‍රසන්න වූ සැදැහැ සිතින් ආහාරපාන ආදිය සකසා මනාකොට මහත් සේ දන් දුන්නෙමි.
කුසල කර්මයන්ගේ විපාක වශයෙන් සියලු දිසා බබුළුවන ප්‍රභාවය ද මෙවැනි ඡවි වර්ණයක් ද ලද්දෙමි.
එහි පෙර නොකී අලුත් යමක් නැත. ඉතිරි සියල්ල කලින් කී ක්‍රමයෙන් ම දතයුතුය.
**කොනු දිබ්බෙන යානෙන** යනුවෙන් ඇරඹෙන තුන්වන නාගවිමාන වත්‍ථුවයි. එහි උත්පත්ති කථාව කෙසේද යත්? භාග්‍යවතුන් වහන්සේ රජගහ නුවර වේළුවනයෙහි කලන්දක නිවාපයෙහි හෙවත් ලෙහෙණ අභය භූමියෙහි වාසය කරන සේක. එසමයෙහි රහතන් වහන්සේලා තෙනමක් ගැමි ආවාසයක වස් එළඹියහ. වැස නිමවන ලද වස් ඇති උන්වහන්සේලා පවාරණය කොට භාග්‍යවතුන් වහන්සේ වඳින්නෙමුයි රජගහ නුවර වෙතට යන්නාහ. අතරමග සවස් වේලෙහි එක්තරා ගමක මිසදිටු බමුණකුගේ උක් කෙතක් ළඟට ගොස් මිත්‍රය, අපට අද රජගහ නුවරට යාමට හැකිවේදැයි උක් කෙතෙහි පාලකයාගෙන් විමසූහ. නොහැක ස්වාමීනි, රජගහ නුවර මෙයින් අඩ යොදුනක් දුරින් පිහිටියේය. මෙහිම නැවතී හෙට යනු මැනවැයි කීය. වාසයට සුදුසු කිසියම් ආවාසයක් මෙහි තිබේද? නැත ස්වාමීනි, ඔබ වහන්සේලාට වාසයට සුදුසු ස්ථානයක් මම දනිමි. තෙරුන් වහන්සේලා එයට එකඟ වූහ.
හෙතෙමේ උක්ගස් එසේ තිබියදීම උක්දඬු එකට බැඳ උක් පත්‍රවලින් මතුපිට වසා යටට පිදුරු අතුරා එක් තෙර කෙනකුන් හට දුන්නේය. දෙවන තෙරුන් හට උක්ගස් තුනක් සුළුවෙන් බැඳ තණපතින් වසා යටට ද තණපත් ඇතිරිල්ලක් එළා, සකස්කොට දුන්නේ ය. අනෙක් තෙරුන් හට, තමාගේ කුටියෙහි උක්දඬු ශාඛා දෙක තුනක් ඉවත්කොට සිවුරෙන් ආවරණය කරමින් සිදුරු කුටියක් තනා දුන්නේය. උන්වහන්සේලා ඒ ඒ තන්හි වාසය කළහ. ඉක්බිති රැය පහන් වූ කල්හි කල් ඇතිවම බත් පිස දැහැටි ද මුව දෝනා පැන් ද දී උක්පැණි සමග බත් දුන්නේය. ආහාර වළඳා අනුමෝදනාකොට පිටත්ව යන්නා වූ උන්වහන්සේලා හට මෙය මාගේ කොටස වන්නේ යයි සිතා එක් උක්ගස බැගින් දුන්නේය. ටික දුරක් උන්වහන්සේලාට පසුගමන් කළා වූ හෙතෙමේ, තමාගේ වතාවත ද දානය ද අරභයා උදාර වූ සතුටක් සොම්නසක් විඳිමින් නැවතුනේය.
යන්නා වූ භික්‍ෂූන්ගේ ඉදිරිපිට එන්නා වූ කෙත්හිමියා මුණගැසී, ඔබ කොතැනින් උක්ගස් ලැබුවාවුදැයි ඇසීය. උක් කෙතෙහි පාලකයා විසින් දෙන ලදැයි භික්‍ෂූහු කීහ. එය අසා කෝපයෙන් නො සතුටු සිත් ඇතිව තම කට හඬින් දත් සපමින් ක්‍රෝධයෙන් මඩනා ලද බ්‍රාහ්මණයා ඒ උක්කෙත පාලකයාගේ පිටුපසින් දුවගෙන ගොස් මුගුරකින් ඔහුට පහර දී එක පහරින්ම ඔහුගේ දිවි තොර කළේය. ඒ උක් කෙත පාලකයා තමන් විසින් කරන ලද පුණ්‍යකර්මයම සිහිකරමින් කළුරිය කොට සුධර්මා නම් දේව සභාවෙහි උපන්නේ ය. ඔහුගේ පින් මහිමයෙන් සම්පූර්ණයෙන්ම සුදු පැහැති වූ මහත් වූ දිව්‍යමය වූ උතුම් හස්තියෙකු ද උපන්නේය.
උක් කෙත පාලකයාගේ මරණය අසා ඔහුගේ මවුපියෝ ද, ඥාති මිත්‍රයෝ ද කඳුළු වගුරුවමින් හඬමින් එතැනට ආහ. සියලු ගම්වැසියෝ ද රැස්වූහ. එහිදී ඔහුගේ මවුපියෝ ඔහුගේ මළසිරුර සඳහා කළයුතු අවසන් කටයුතු ආරම්භ කළහ. එකෙණෙහිම ඒ දෙව්පුත් තෙමේ ද තම දිව්‍යමය හස්තියා පිට නැගී සියලු තූර්ය වාදනයන් සහිතව මහත් වූ පිරිවරින් යුතුව, මහත් වූ දිව්‍යමය ඍද්ධියෙන් යුතුව එම පිරිස අතරට පැමිණ, එම පිරිසට පෙනෙන අයුරින් අහසෙහි සිටියේය. එකල්හි එහි සිටි එක්තරා නුවණැති පුද්ගලයෙක් ඔහු විසින් කරන ලද පුණ්‍යකර්මය මේ අන්දමින් විමසීය.
සම්පූර්ණයෙන්ම සුදු පැහැති වූ ඇතෙකු දිව්‍යමය වූ යානාව වශයෙන් යොදාගෙන, තූර්යවාදන ඝෝෂා සහිතව අහස් ගැබෙහි බුහුමන් ලබමින් සිටින ඔබ කවරනම් අයෙක්ද?
ඔබ දේවතාවෙක් ද, ගාන්ධර්වයෙක් ද, නොහොත් පුරින්දද නම් වූ ශක්‍රයාද, ඒ බව නොදන්නා වූ අපි ඔබගෙන් විමසමු. ඔබ කවරෙකුදැයි අපි හඳුනා ගන්නෙමුද?
ඒ දිව්‍යපුත්‍ර තෙමේ ද ඔවුන් විසින් අසන ලද ප්‍රශ්නයන්ට පිළිතුරු දෙමින් මෙසේ පැවසීය.
මම දෙවි කෙනෙක් නො වෙමි. ගාන්ධර්වයෙක් නො වෙමි. පුරින්දද නම් ශක්‍රයා ද නොවෙමි. සුධර්මා නම් යම් දේව කොට්ඨාශයක් වෙයිද මම ඔවුන් අතුරෙන් එක් අයෙක් වෙමි.
ඒ නුවණැති පුරුෂයා යළි මෙසේ විචාළේය - සුධර්මා නම් වූ දේව නිකායෙහි වූ ඔබ වෙතට ඇඳිලි බැඳේ. මිනිස් ලොවදී කිනම් පුණ්‍යකර්මයක් කොට ඔබ සුධර්මා නම් දේව නිකායෙහි උපන්නේ දැයි විමසන්නෙමු යයි නැවත ප්‍රශ්න කළේය.
නැවත මෙසේ ඔහු පිළිතුරු දුන්නේය - යමෙක් උක්දඬුවලින් තැනූ ගෙයක්, තණපතින් තැනූ ගෙයක් රෙදිවලින් වැසූ ගෙයක් දෙන්නේද, නැතහොත් ඒ නිවෙස් තුනෙන් එකක් දී හෝ සුධර්මා නම් දිව්‍ය නිකායේ උපදිත් යනුවෙන් පිළිතුරු දුන්නේ ය.
ගාථාවන්හි විස්තර - **තුරියතාළිත නිග්ඝොසො** වාදනය කරනු ලබන දිව්‍යමය පංචාංගික තුර්ය වාදනයෙහි හඬ, තමා උදෙසා වාදනය කරනු ලබන දිව්‍යමය තූර්ය නාදයේ ශබ්ද, අන්තලික්‍ඛ මහීයති අහසෙහි සිට අහසෙහි සිටින්නා වූම මහත් පිරිවර විසින් පුදනු ලැබේ. ගරු කරනු ලැබේ.
**දෙවතානුසි** දෙවතා නු අසි - යන පද තුනෙහි එකතුවයි. කිම ඔබ දේවතාවෙක් වන්නෙහි ද යන අර්ථයි. **ගන්‍ධබ්බො** ගාන්ධර්ව නිකායික දේවතාවෙක් වන්නෙහි ද යන අර්ථයි. **ආදු සක්කො පුරින්‍දෙදො** එසේ නැතහොත් පෙර නගරයන්හි දන් දෙන තැනැත්තා විය යන අදහසින් පුරින්දද යන නමින් ප්‍රසිද්ධ වූ ශක්‍රය වන්නෙහි ද යන අර්ථයි. තවද ශක්‍ර නම් නම් වූ දිව්‍ය රාජයා වන්නෙහි ද, මෙහිදී ශක්‍ර ගාන්ධර්ව ආදී දිව්‍ය ස්වභාව ඇත්තවුන් ඇති කල්හි ද ඔවුන් වෙන්කොට ගන්නා ලද බැවින් ‘ගෝබලිවද්ද’ න්‍යායයෙන් ඔවුන්ගෙන් වෙනස් වූ දිව්‍ය කොට්ඨාශයක් හැඳින්වෙන දේව ශබ්දයන් හෙවත් නාම ප්‍රකෘතියක් ලෙස දැක්විය යුතු වේ.
ඉක්බිති ඒ දේවපුත්‍ර තෙමේ ප්‍රශ්නයන්ට පිළිතුරු දීම නම් ප්‍රශ්නයක් අනුව සිදුවන්නේ යයි සිතා මිනිසුන් විසින් ප්‍රශ්න කරන ලද දිව්‍ය බ්‍රහ්ම ශක්‍ර ස්වභාවයන් ප්‍රතික්‍ෂේප කොට තමා කවරේදැයි හෙළි කරනුයේ **නම්හි දෙවො න ගන්‍ධබ්බො** යනාදිය කීහ. **නම්හි දෙවො** ඔබ විසින් අනුමාන කරනු ලැබූ යම්කිසි දෙවියෙක් නො වෙමි. ගාන්ධර්වයෙක් නො වෙමි. ශක්‍රයෙක් නො වෙමි. එසේ වුවද **සුධම්මා නාම යෙ දෙවා තෙසං අඤ්ඤතරො අහං** සුධර්මා දෙවියෝ නම් තව්තිසා දේව නිකායේම එක්තරා දේව නිකායකි. මම එහි එක් අයෙක්මි. ඒ උක්වතු පාලකයා එම දෙවිවරුන්ගේ සම්පත් පිළිබඳව අසා පෙර සිටම එහි සිත පිහිටුවා සිටියේ යයි ඇතැම්හු කියත්.
**පුථුං** මහත් වූ සම්පූර්ණකොට යන අර්ථයි. සැලකිල්ලෙන් යුතුව ක්‍රියා කිරීම දැක්වීම පිණිස මෙය කියන ලදී.
සුධර්මා නම් දිව්‍ය ස්වභාවයට පැමිණීම පිළිබඳව විමසන ලද්දා වූ, දිව්‍යපුත්‍ර තෙමේ කටුසු නිමිත්තක් කියන්නකු මෙන් දක්නා ලද දෙයම පමණක් සිතට ගෙන තමා විසින් කරන ලද පින පිළිබඳව කියන්නේ උච්ඡාගාරං යන ගාථාව කීය. එහි **සණ්ණ මඤ්ඤතරං දත්‍වා** ඉදින් මා විසින් නිවාස තුනක් දෙන ලද්දේ ද, ඒ තුනෙන් එකකින් ද මේ අර්ථය සිද්ධ වන්නේය යන න්‍යාය ගෙන දිව්‍යපුත්‍ර තෙමේ මෙසේ කීය. සෙස්ස පහසුවෙන් අවබෝධ වේ.
මෙසේ එම නුවණැති පුරුෂයා විසින් ප්‍රශ්න කරන ලද කරුණට පිළිතුරු දී ඒ දිව්‍යපුත්‍රයා රත්නත්‍රයෙහි ගුණයන් ප්‍රකාශ කරමින් මවුපියන් සමග පිළිසඳර කථාකොට දෙව්ලොවට ගියේය. මිනිස්සු දිව්‍ය පුත්‍රයාගේ කීම අසා භාග්‍යවතුන් වහන්සේ කෙරෙහිද භික්‍ෂු සංඝයා කෙරෙහි ද හටගත් ප්‍රසාද බුහුමන් ඇත්තාහු බොහෝ දානෝපකරණ පිළියෙල කොට ගැල් පුරවා වේළුවනයට ගොස් බුදුන් ප්‍රමුඛ භික්‍ෂු සංඝයාට මහදන් දී ශාස්තෲන් වහන්සේට ඒ ප්‍රවෘත්තිය කීහ. ශාස්තෲන් වහන්සේ ඒ ප්‍රශ්න විසඳීම එසේම ප්‍රකාශකොට ඒ කරුණම හේතුකොටගෙන විස්තර වශයෙන් දහම් දෙසා ඔවුන් තිසරණයෙහි ද සිහි ද පිහිටවූහ. ඒ මිනිස්සු ද පිහිටි ශ්‍රද්ධාව ඇත්තාහු භාග්‍යවතුන් වහන්සේට වැඳ තමන්ගේ ගමට ගොස් උක් කෙත් පාලකයා මළ ස්ථානයේ විහාරයක් කරවීය.
**දළ්හ ධම්මා නිසාරස්ස** යනුවෙන් චූළරථ විමාන වස්තුව ඇරඹේ. එහි උත්පත්ති කථාව කෙසේද යත්, භාග්‍යවතුන් වහන්සේ පිරිනිවි කල්හි ධාතු නිධන්කොට ස්තූප පිහිටුවන අවධියෙහි, මහා කසුප් මහතෙරුන් ප්‍රමුඛ ධර්ම සංගායනාව කිරීම සඳහා තෝරාගන්නා ලද ශ්‍රාවකයන් වස් එළඹීම දක්වා විනයනය ලැබීමේ අපේක්‍ෂාව ඇති තමාගේ පිරිස සමග ඒ ඒ තන්හි වසන කල්හි ආයුෂ්මත් මහා කච්චායන තෙරණුවෝ පසල් දනවෙක එක්තරා ආරණ්‍ය ආයතනයක වාසය කරති. ඒ සමයෙහි අස්සක නම් රටෙහි මහාකලී නම් නගරයෙහි අස්සක නම් රජතෙමේ රාජ්‍යය කරයි. ඔහුගේ අග මෙහෙසියගේ පුත් සොළොස් හැවිරිදි පමණ වූ සුජාත නම් කුමාරයා රජුන්ගේ කණිටු බිසවගේ මෙහෙයවීමෙන් පියාගේ රටින් නෙරපනු ලැබූයේ වනයට පිවිස වනවාසීන් ඇසුරුකොට වනයෙහි වාසය කරයි. හේ තෙමේ වූ කලී කාශ්‍යප බුදුරජාණන් වහන්සේ ශාසනයේ පැවිදි වී යම්කිසි සීලයක පිහිටියේ පුහුදුන් අයකු ලෙස කළුරියකොට තව්තිසාවෙහි ඉපිද එහි ආයු ඇති තෙක් වැස මතු මතු ද සුගතියෙහිම හැසිර මෙම ගෞතම බුදුන් දවස භාග්‍යවතුන් වහන්සේගේ තිස්වන වස අස්සක රටෙහි අස්සක රජුගේ අග මෙහෙසියගේ කුසෙහි උපන්නේය. ඔහුගේ නම සුජාත නම් විය. හේ මහත් පිරිවරින් යුතුව වැඩෙයි.
ඔහුගේ මව කළුරිය කළ කල්හි රජු වෙනත් රජ දියණියක අග මෙහෙසුන් තනතුරේ තැබීය. පසුකලෙක ඇය පුතකු වැදුවාය. රජතෙමේ ඇයගේ පුතු දැක පහන් සිත් ඇත්තේ සොඳුර, ඔබ කැමති වරයක් ගනු යයි වරයක් දුන්නේය. ඇය ඒ වරය ගන්නා ලද්දක් සේ තිරකොට තබා සුජාත කුමාරයා සොළොස් හැවිරිදි පමණ වයස් ඇත්තේ වීද, එකල්හි රජුට මෙසේ කීවාය. දේවයිනි, මගේ පුතු දැක සතුටු සිතින් ඔබ විසින් මට වරයක් දෙන ලදී. එය දැන් දෙන්න. දේවිය එය ගන්න. මගේ පුතුට රජකම දෙන්න. එසේ විය නොහැක. වසලිය, මගේ දෙටු පුත් වූ දෙව්කුමරු වැනි සුජාත පුතු සිටින කල්හි කුමක් නිසා මෙසේ කියන්නෙහිදැ’යි කියා එය ප්‍රතික්‍ෂේප කළේය. දේවිය නැවත නැවත ද පෙළඹවීම් කරන්නී වුවද කැමැත්ත නො ලබා සිට එක් දවසක් මෙසේ කීවාය. දේවයන් වහන්ස, ඉදින් ඔබ සත්‍යයෙහි පිහිටන්නෙහි නම් මට මේ දුන් වරය දෙන්නෙහිමය. රජතෙමේ මා විසින් කල්පනා නොකොට මැයට මේ වරය දෙන ලදී. මැය ද මෙසේ කියන්න යයි පසුතැවිල්ලට පත්වී සුජාත කුමරුන් කැඳවා මේ කරුණ කියා කඳුළු සැලුවේය. කුමාරයා සෝක කරමින් වැළපෙන්නා වූ පියාණන් දැක සොම්නස් වූයේ කඳුළු සලා පියාණන් වහන්ස, මම අන් තැනකට යන්නෙමි. එයට අවසර දෙනු මැනවයි කීය. එය අසා රජු විසින් ‘ඔබට වෙනත් නගරයක් තනවන්නෙමි’ එහි වාසය කරන්නැ’යි කියන ලද කල්හි කුමාරයා එය නො ඉවසීය. මගේ සහායක රජදරුවන් වෙතට ඔබ යවන්නෙමි’යි කී කල එය නො පිළිගත්තේය. දේවයන් වහන්ස, මම ආරණ්‍යයටම යන්නෙමියි කීය. රජ තෙමේ පුතු වැළඳගෙන හිස සිඹ සනසා ‘මගේ ඇවෑමෙන් පසු මෙහි පැමිණ මගේ රාජ්‍යයෙහි පිහිටන්නැ’යි කියා පිටත් කළේය.
ඒ කුමාරයා වනයට පිවිස වනයෙහි වෙසෙන්නේ එක් දිනක් මුව දඩයමේ ගියේය. ඔහු මහණ වී සිටි සමයේ සහායව සිටි එක් දිව්‍ය පුත්‍රයෙක් මිතුරු බව නිසා මුවකුගේ රූපයෙන් ඔහු ආශාවට පත්කරවමින් දුවගොස් මහා කච්චාන තෙරුන් වසන තැන අසලට පැමිණ අතුරුදහන් වූයේය. ඒ කුමාර තෙමේ මේ මුවා දැන් අල්වා ගනිමියි සිත සිතා පසුපසින් දුවන්නේ තෙරුන් වහන්සේ ළඟට පැමිණ ඌ නොදක්නේ පන්සලෙහි පිටුපස උන් තෙරුන් දැක උන්වහන්සේ ඉදිරියේ දුනු කෙළවරට බර දී සිටගත්තේය. තෙරණුවන් ඔහු දැක ඔහුගේ සියලු පුවත් දැන අනුග්‍රහ කරමින් නො දන්නහු මෙන් සංග්‍රහ කරන්නාහු,
රුකක තද අරටුවෙන් තැනූ ශක්තිමත් දුන්නට බර දී සිටින ඔබ ක්‍ෂත්‍රියයෙක් ද, රාජ කුමාරයෙක් ද, නැතිනම් වගේ හැසිරෙන වැදි පුත්‍රයෙක්ද?
එහි **දළ්හ ධම්මා** දළ්හ ධනු හෙවත් ශක්තිමත් දුන්න දළ්හ ධනු යනුවෙන් **ද්විසහස්සත්‍ථාව** හෙවත් දෙදහසක් වන වීර්යයන් ගැන ද කියනු ලැබේ. ද්විසහස්සත්‍ථාව යනුවෙන් යමකට සම්බන්ධ කරන ලද දුනු දිය හෙවත් ලණුවට බැඳුනු ලෝහ ඊයම් ආදී බර ද්‍රව්‍යයක් ලීයක් ගෙන පොළවෙන් ඊ තලයක් පමණ උසක් ඉහළට ඔසවා මුදාහැරීමයි. **නිසාරස්ස** අතිශයින් හරවත්, උසස් අරටුවක් ඇති වෘක්‍ෂයේ **ධනුං** දුන්න අදහස් වේ. තද අරටුවක් ඇති වෘක්‍ෂයකින් කරන ලද දුන්න යන අර්ථයයි**. ඔලුබ්භ** බරකින් තදකරගෙන **රාජඤ්ඤො** රාජ කුමාරයෙක් **වනචරො** වනයෙහි හැසිරෙන්නා.
ඉක්බිති හෙතෙම, තමන් කවරෙක්දැයි හඟවමින් හෙළි කරමින් මේ ගාථා කීය.
ස්වාමීනි, වනයෙහි හැසිරෙන මම අස්සක රටේ අධිපතිවරයාගේ (රජුගේ) පුත්‍රයා වෙමි. භික්‍ෂුවරයාණනි, මගේ නම ඔබවහන්සේ කියමි. මා සුජාත නමින් හඳුන්වයි.
මම මුවන් සොයමින් මහ වනයට ඇතුල් වීමි. ඒ මුවා ද නො දිටිමි. ඔබවහන්සේ දැක මම නැවතුනෙමි.
**අස්සකාධිපතිස්ස** අස්සක නම් රටේ අධිපති අස්සක රජුගේ භික්‍ඛූ තෙරුන් වහන්සේට ආමන්ත්‍රණය කරයි. **මිගෙ ගවෙසමානො** මුව හුරු ආදීන් සොයමින්, හැසිරෙමින්.
ඒ අසා තෙරණුවෝ ඔහු සමග පිළිසඳර කථා කරමින්
මහා පිනැතියාණනි, ඔබට ශුභ වූ පැමිණීමක්ම වේවා. වඩාම දුර සිට නො පැමිණියේ වුවත් මෙතැනින් ජලය ගෙන ඔබේ පා සෝදාගත මැනවි.
ගිරි ගුහාවෙන් ගෙන එන ලද මේ පැන් සිසිල්ය. රජ කුමරුනි, එයින් පැන් බී මේ ඇතිරිල්ල මත හිඳගනු මැනවි යනුවෙන් කීය.
විස්තර - **අදුරාගතං** දුර ගමනින් තොර, **මහා පුඤ්ඤතෙ** මහා පිනැතියාණනි, ඔබගේ මෙහි පැමිණීම යහපත් වූවකි. ඔබගේ ද මගේ ද ප්‍රීතිය සොම්නස ඉපදවීමෙන් සිදුවන සුලු හෝ අයහපත් යමක් සිදු වී නැත යන අදහසයි. අධුනාගතං යි ද පාඨයක් වේ. දැන් මේ පැමිණීම යන අර්ථයයි.
**සත්‍ථතස්මිං උපාවිසා** ස්පර්ශ වන තරම් ආසන්න භූමියෙහි හිඳ නොගෙන මෙම තණ ඇතිරියෙහි හිඳ ගන්න.
ඉක්බිති රජ කුමරුවෝ තෙරුන්ගේ පිළිසඳර කථාව පිළිගනිමින් මෙසේ කීය.
ගෞරවනීය මුණිවරයාණනි, ඔබගේ වදන් සත්‍ය වශයෙන්ම සොඳුරුය. ඇසීමට සුදුසුය. දොසින් තොරය. අර්ථවත්ය. මිහිරිය. අවබෝධ කරන්නේම අර්ථ සහිතව කියන්නෙහිය.
උතුම් වූ සෘෂිවරයාණනි, වනයෙහි විසීමෙන් ඔබට ඇතිවන ප්‍රියතාවය කුමක්ද යන බව ප්‍රශ්න කරනු ලැබූ ඔබ මට කියන්න. අර්ථවත් වූ දහම්පද අනුව පිළිපදින්නෙමු.
එහි **කල්‍යාණී** සොඳුරු වේ. ශෝභන වේ. **සවණීයා** අසා ගැනීමට සුදුසුය. **නෙලා** දොස් රහිතය. **අත්‍ථවතී** අර්ථයෙන් සම්පූර්ණ වූ, මේ භවයට අයත් වූ, යහපත් දෙයින් යුක්ත වූ, **වග්ගු** මිහිරි වූ **මන්තවා** දැනගෙන, ප්‍රඥාවෙන් පිරිසිඳ **අත්‍ථං** අර්ථයෙන් තොර නොවූ, ඒකාන්තයෙන් යහපත ගෙන දෙන්නා වූ,
**ඉසිනිසංග** ඍෂීන් අතුරෙහි ශ්‍රේෂ්ඨ වූ අශ්වයන් අතර ආජානීයකු වැනි, **වචනපථං** වචනයයි. වචනයම අර්ථාවබෝධයට හේතුවන බැවින්, වචනපථං යනුවෙන් කියන ලදී. **අත්‍ථ ධම්මපදං සමාචරෙමසෙ** මෙලොවෙහිද, පරලොවෙහි ද යහපත ගෙන දෙන සීලාදී ධර්ම කොටස් පිළිපදින්නෙමු.
මීළඟට තෙරණුවෝ තමාගේ යහපත් ප්‍රතිපත්ති ද, එහි සුදුසු බවද දක්වමින් මේ ගාථා දෙක කීහ.
කුමරුනි, සියළු ප්‍රාණීන් කෙරෙහි අහිංසාව ද, සොරකමින් වැරදි කාම සේවනයෙන් හා මත්පැනින් තොරවීම ද අපට රුචි වේ.
පාපයන්ගෙන් වෙන්වීම, සන්සුන් පැවැත්ම, බහුශ්‍රැත භාවය හා කෘතඥතාවය යන මේවා මෙලොවදීම ප්‍රශංසා ලබන ධර්මයන් වේ. මේ ධර්මයන් පැසසිය යුතුය.
විස්තර **ආරති සමචරියාච** කියන ලද්දා වූ පාපධර්මයන්ගෙන් වෙන්වීම වේ. ඉවත්වීම වේ. කායික සම බව ආදී වූ චර්යාවන් අදහස් කෙරේ. **බාහුසච්චං **පර්යාප්ති බහුශ්‍රැත භාවය, **කතඤ්ඤුතා** අන් අය විසින් තමාට කරන ලද උපකාර දන්නා බව. **පාසංසා** යහපත කැමති කුලපුත්‍රයන් විසින්, පිළිවෙළක් ඇතිව ආශිර්වාද කළ යුතු **ධම්මා එතෙ** කියන ලද ආකාර ඇති අහිංසා ආදී ධර්මයන් **පසංසියා** ඤාණවන්තයින් විසින් ප්‍රශංසා කළයුතු.
මෙසේ තෙරණුවෝ ඔහුට සුදුසු වූ යහපත් ප්‍රතිපත්තිය කියා අනාගත ඥානයෙන් ආයු සංස්කාරය බලන්නාහු පස්මසක් පමණ වේයයි දැන ඒ පිළිබඳව සංවේග උපදවා දැඩි සම්‍යක් ප්‍රතිපත්තියක පිහිටනු පිණිස මෙසේ කීහ.
රජ කුමරුනි, ඔබගේ මරණය පස් මසකට පෙර සමීප කාලයකදී සිදු වේ. ඒ නිසා තමන් අපාය දුකින් මිදෙන්න. ඒ සඳහා වෙර දරන්න.
[missing trans]
එවිට කුමාරයා තමන්ට අපාය දුකින් මිදෙන්නට උපායක් විමසමින්,
මා කවරනම් ජනපදයකට ගොස් කිනම් කර්මයක් පුද්ගලයන් විසින් කළ හැකි කිනම් කර්මයක් ක්‍රියාවක් කයින් හෝ දැනුමෙන් විද්‍යාවෙන් සිදුකොට අජරාමර වූවෙක් වන්නෙම්ද, අපායෙන් ගැළවිය හැකිද,
එහි **කතමං ස්වාහං** කතමං සු අහං යන පද එකතුවයි. කවරනම් යන අර්ථයයි. **කිං කම්මං කිඤ්ච පොරිසං** පුද්ගලයකු විසින් කළයුතු කාර්යයන්.
ඉක්බිති තෙරණුවෝ ඔහුට මෙසේ දහම් දෙසූහ. ඒ සඳහා ගාථාව වදාළහ.
රජකුමරුනි, මනුෂ්‍යයා යම්තැනකට ගොස් අජරාමර වන්නේ ද, එබඳු ප්‍රදේශයක් කර්මයක්, විද්‍යාවක් හෝ පුද්ගල ක්‍රියාවක් නොවන්නේය. නො පවත්නේය.
මහත් වූ ධනය ඇත්තාහු ද, රටවල් හිමියෝ ද, ක්‍ෂත්‍රියයෝ ද බොහෝ ධන ධාන්‍ය ඇත්තෝ ද, යන ඔවුන් හෝ අජරාමර නො වන්නේය.
ඉදින් ශූර වූද, වීර්යවන්ත වූද, ආක්‍රමණශීලිව පහර දෙන්නා වූද අන්ධක වෙණහුගේ පුත්‍රයෝ වුවද, ආයු නිමවීමෙන් වැනසී ගියහ. සදාකාලිකයි කියනු ලැබුවාවහුද එසේ නොවූහ.
ක්‍ෂත්‍රිය, බ්‍රාහ්මණ, වෛශ්‍ය, ශුද්‍ර, චණ්ඩාල, පුක්කුස යන මේ ජාතීහු ද කිසිවෙක් අජරාමර නොවෙත්.
යමෙක් අංග සයකින් යුත් බ්‍රහ්මයන් විසින් සිතා දක්වන ලද වේද, මන්ත්‍ර ජප කරත් ද මොව්හු ද අන්‍යයෝ ද අජරාමර නොවෙත්.
ශාන්ත වූ සිත් ඇත්තා වූ තපසින් යුක්ත වූ යම් සෘෂීහු වෙත්ද ඔව්හු ද කලකදී සිරුර හැරදා යත්.
දමනය කළ ඉඳුරන් ඇත්තා වූ, සිදුකොට නිමවන ලද ක්‍රියාවන් ඇත්තා වූ කෙලෙස් රහිත වූ රහතුන් වහන්සේලා ද, පින්කම් ක්‍ෂය වීමෙන් මේ ශරීරය හැර දමත්.
විස්තර **යත්‍ථ ගනත්‍වා** යම් පෙදෙසකට ගොස් කර්මයද, දැනුමද පුරුෂ කාර්යය ද යන තත්ත්වයකට ශාරීරිකව යෙදීමෙන් හෝ වෙනත් යෙදීමකින් හෝ එළඹ පැමිණ අජරාමර වන්නේ ද යන අර්ථයි.
යටත්පිරිසෙයින් කෝටි සියයක් ආදී ප්‍රමාණයක් එකතුකොට තබන ලද මහත් වූ ධනයක් මේ අයට ඇතැයි යන අදහසින් **මහද්ධනා **යන පදය සෑදේ. කළගෙඩි තුනක පමණ කහවණු වැය කළ හැකි මහත් වූ සම්පත් මොවුන්ට ඇත යන අදහසින් **මහා භෝගා** යන පදය සෑදේ. **රට්ඨවන්තො** රටෙහි ස්වමිවරු බොහෝ යොදුන් ගණනකින් යුත් රටකට අනුශාසනා කරන්නෝ, **ඛත්තියා ක්‍ෂත්‍රිය** වර්ගයකට අයත් වූවෝ, **පහූත ධන ධඤ්ඤසො** මහත් වූ ධන ධාන්‍ය රාශියක් ඇත්තාහු තමන්ගේ පිරිසට ද අවුරුදු හත අටකට සෑහෙන ධන ධාන්‍ය රාශියක් ඇත්තාහු **තෙ පි න අජරාමරා** ජරාමරණ ස්වභාවය ඇත්තාහුමය. මහා ධනවතුන්ගේ වුව ද ඔවුන් මත පතිතවන ජරා මරණ නැවැත්වීමට අපොහොසත් වන්නාහුය යන අර්ථයි.
**අන්‍ධක වෙණහු පුත්තො** අන්‍ධක වෙණහුගේ පුත්‍රයෝ යයි ප්‍රකට, සූරා කීර්තිමත්, **වීරා** වීර්යවන්ත **චිත්තප්පභාරිතො** ශූර වීර භාවයෙන්ම සතුරු බලය මැඩපවත්වා වීර්යයෙන් යුතුව පහරදෙන ස්වභාවයෙන් යුත්, **විද්ධසනා** විනාශ වූ **සස්සති සමා** කුල පරපුරෙන් සදාකාලිකයයි කියනු ලබන, සඳ හිරු ආදීන් සමාන වූ අය, ඒ කුල පරම්පරාවන් ද සුළු කලක් පමණක් පැවැත්තාහුය.
**ජාතියා **තමාගේ ජාතියෙන්, වඩාත් උසස් වූ ජාතියෙන් ද ඔවුන්ගේ ජරාමරණ නැවැත්වීමට නොහැක්කෝ වූහ.
**මන්තං** වේදය **ඡලංගං** කල්ප ව්‍යාකරණ, නිරුත්ති, ශික්‍ෂා ඡන්‍දස්, ජ්‍යොතිෂ, යන අංග සයෙන් යුක්ත වූ. **බ්‍රහ්ම චින්තිතං** අට්ඨක ආදී බ්‍රහ්මයන් විසින් සිතන ලද ප්‍රඥාව නමැති ඇසින් දක්නා ලද.
**සන්තා** උපශාන්ත වූ කාය කර්ම හා වාක් කර්ම ඇති, **තත්තං** සංයත වූ සිත් ඇත්තාහු, **තපස්සිනො** කෙලෙස් තවන්නා වූ,
මීළඟට කුමාරයා තමන් විසින් කළයුත්තා වූ, දෙය කියන්නේ
ගරු කටයුතු මුනිවරයාණනි, ඔබගේ ගාථාවන් මනාව කියන ලදී. අර්ථවත්ය. ඒවායේ යහපත් වූ කියමනෙන් වටහා ගතිමි. මට පිහිට වන්න.
[missing trans]
ඉක්බිති ස්ථවිරයෝ ඔහුට අනුශාසනා කරන්නේ මේ ගාථාව කීය.
ඔබ මා සරණ නො යන්න. මම යම්බඳු මහා වීර්ය වූ ශාක්‍යපුත්‍රයන් වහන්සේ කෙනෙක් සරණ ගියෙම් ද ඔබ ද උන්වහන්සේ සරණ යන්න.
ඉක්බිති රජ කුමරු මෙසේ ඇසීය.
උතුමාණනි, ඔබගේ ශාස්තෲන් වහන්සේ කිනම් ජනපදයක වෙසෙත්ද, අසමාන පුද්ගලයා වූ ඒ බුදුන් වහන්සේ දැකීමට මම ද යන්නෙමි.
තෙරණුවෝ නැවත කීහ.
මෙයින් පෙරදිග ජනපදයෙහි ඔක්කාක කුලයෙහි උපන් පුරුෂ ශ්‍රේෂ්ඨ වූ උන්වහන්සේ වාසය කළහ. උන්වහන්සේ ද පිරිනිවියහ.
තෙරණුවන් සිටි මධ්‍ය දේශයට පෙරදිගින් පිහිටි යයි කියවුනේ පෙරදිග ජනපදයෙහි යන අදහස සඳහා **පුරත්‍ථිමස්මිං ජනපදෙ** යන්න කියන ලදී.
මෙසේ රජකුමරුවෝ තෙරුන්ගේ ධර්ම දේශනය අසා පහන් වූ සිත් ඇත්තේ සරණ සිල්හි පිහිටියේය. ඒ නිසා ඉන් පසුව මෙසේ කීහ.
උතුම් තෙරණුවනි, ඉදින් ඔබගේ ශාස්තෲ වූ බුදුරජුන් වැඩසිටින සේක් නම් උන්වහන්සේ ඇසුරු කිරීම සඳහා යොදුන් දහස් ගණනක් වුවද යන්නෙමි.
උතුම් තෙරණුවනි, යම් හෙයකින් ඔබගේ ශාස්තෲන් වහන්සේ පිරිනිවියාහු ද, එම නිවී ගියා වූ එම මහා වීරයන් වහන්සේ සරණ යමි.
මම බුද්ධ රත්නය ද, උතුම් වූ ධර්ම රත්නය ද සරණ යමි. බුදුන් වහන්සේගේ සංඝ රත්නය ද සරණ යමි.
මහාම ප්‍රාණඝාතයෙන් වෙන් වෙමි. ලොව නුදුන් දෙය දුරු කරමි. මද්‍ය පානය නො කරන්නෙමි. මුසාබස් නො කියමි. සිය බිරිඳගෙන්ම තුටු වෙමි.
මෙසේ සරණයෙහි ද සිල්හි ද පිහිටි ඔහුට තෙරණුවෝ මෙසේ කීහ. රජකුමරුනි, ඔබට මෙහි වන වාසයෙන් ප්‍රයෝජන නැත. ඔබේ ජීවිතය වැඩිකල් පවතින්නේ නැත. පස් මසක් තුළම කළුරිය කරන්නෙහිය. එබැවින් ඔබ පියා වෙතට ගොස් දානාදී පින්කම් කොට ස්වර්ගයට පැමිණෙන්න. මෙසේ කියා තමා සමීපයෙන් ධාතූන් ද දී පිටත් කළේය. ස්වාමීනි, මම ඔබවහන්සේ වචනයෙන් මින් යමි. ඔබවහන්සේ ද මට අනුකම්පාවෙන් එහි පැමිණෙන්න කියා තෙරණුවන් එය ඉවසූ බව දැන වැඳ පැදකුණු කොට පියාගේ නුවරට ගොස් උයනට පිවිස තමන් පැමිණි බව පියරජුට කියා යැවීය.
රජතෙම එය අසා පිරිවර සමග උයනට ගොස් කුමරු වැළඳගෙන ඇතුළු නුවරට පමුණුවා අභිෂේක කරනු කැමැත්තේ විය. කුමර තෙම, දේවයන් වහන්ස, මගේ ආයුෂය මෙයින් මාස හතරක ඇවෑමෙන් මරණය වන්නේය. මට රජයෙන් කවර පලක්ද, ඔබ ද පිහිට කොට පින්ම කරන්නෙමියි කියා තෙරුවන්ගේ ගුණ ද ආනුභාවය ද දැක්වීය. මෙය අසා රජු සංවේගයට පැමිණියේ රත්නත්‍රයෙහි පැහැදුණු සිත් ඇත්තේ මහත් වූ විහාරයක් කරවා කච්චායන හිමියන් වෙත දූතයන් යැවීය. තෙරණුවෝ රජුට ද මහජනයාට ද අනුකම්පාවෙන් එරටට පැමිණි සේක. රජතෙමේ පිරිවර සහිත වූයේ දුර සිටම පෙරගමන් කොට තෙරුන් වහන්සේ විහාරයට වැඩමවා සිවුපසයෙන් මනාව උවටැන් කරමින් සරණ සිල්හි පිහිටියේය. කුමාරයා ද සිල් සමාදන් වී තෙරුන්ට ද, භික්‍ෂූන්ට ද මනාව උවටැන් කරමින් දන් දෙමින් දහම් අසමින් සිට සිව් මසක් ඇවෑමෙන් කළුරියකොට තව්තිසා දෙව්ලොව උපන්නේය. ඔහුගේ පින් මහිමයෙන් සත් රුවනින් යුක්ත වූ සත්යොදුන් පමණ වූ රථයක් ද පහළවිය. අප්සරාවෝ දහස් ගණනින් පිරිවර වූහ.
රජු කුමාරයන්ගේ සිරුරට සත්කාරකොට භික්‍ෂු සංඝයාට මහදන් පවත්වා චෛත්‍ය පූජාවන් ද කළහ. එහි මහජනයා රැස් වූහ. තෙරණුවෝ ද පිරිවර සහිත ඒ පෙදෙසට පැමිණියහ. ඉක්බිති දෙව්පුත් තෙමේ තමන් විසින් කරන ලද පුණ්‍යකර්මය කුමක්දැයි පිරික්සා බලා කෘතඥතාවයෙන් යුතුව ගොස් තෙරුවන් වඳින්නෙමියි ද ශාසන ගුණය ප්‍රකට කරන්නෙමියි ද සිතා දිව්‍ය රථයට නැගී පිරිවර සහිතව පෙනෙන රූපයෙන් යුතුව අවුත් රියෙන් බැස තෙරණුවන්ගේ පා වැඳ පියා සමග පිළිසඳර කථාකොට තෙරුන් ඇසුරු කරමින් ඇඳිලි බැඳ සිටියේය. තෙරණුවෝ මේ අන්දමින් ඔහුගෙන් ප්‍රශ්න කළේය. ප්‍රශ්න කළ ගාථාවන්ගේ අදහස් -
මහත් වූ ප්‍රභාවයක් ඇති සූර්යයා යම්සේ බබළන්නේ ද, ගමන් කරමින්ම දිසාවන් බබුළුවන්නේ ද එබඳු ආකාර ඇති ඔබගේ මහා රථය හාත්පසින් සත් යොදුන් ප්‍රමාණයක් බබුළුවයි.
රන්මුවා පිළියෙන් වටටම වැසී ගියා වූ ඒරියා කඳෙහි මුල මුතු මැණික්වලින් විසිතුරු වූ රන් හා රිදී වස්ත්‍රයන්හි කරන ලද විසිතුරු රූ ඇති වෛරෝඩි මාණික්‍යමය වූ රථය බබුළුවයි.
වෛරෝඩි මැණිකෙන් යුක්ත වූ රිය හිස ද, රතු මැණිකෙන් විසිතුරු කළ ඒරියා කඳ ද රන් හා රිදී යොදා සැරසූ රථය ද මනා වේගයෙන් දුවන අශ්වයෝ ද ශෝභමාන වෙත්.
එබඳු වූ ඔබ දහසක් වාහන ඇති ශක්‍රයා මෙන් ස්වර්ණමය රථයෙහි අධිගෘහිතව සිටින්නෙහි ය. යසසින් යුක්ත වූ දක්ෂ වූ ඔබගෙන් මම මෙසේ ප්‍රශ්න කරමි. මේ උතුම් යසස ඔබ කෙසේ ලබන ලදද?
ගාථා විස්තර :- **සහස්සරංසි** සූර්යයා. ඒ සූර්යයා වනාහි බොහෝ වූ රැස් දහස් ගණනකින් යුක්ත වූ බැවින් සහස්ස රංසි යයි කියති. **යථා මහප්පභො** තමාගේ උසස් බවට අනුරූප වූ ප්‍රභාවය. යම්සේ මහත් වූ සූර්ය මණ්ඩලය හා සමාන වූ බබළන තාරකා මණ්ඩලයක් නැත්තේ ද, එසේම ප්‍රභා මණ්ඩලයක් නැත්තේ ද, එසේ එය එක ක්‍ෂණයකදී මහද්වීප තුනක ආලෝකය පතුරවමින් පවතියි. **දිසං යථා භාති නහෙ අනුක්කමං නභෙ** අහසෙහි සුදුසු දිසාවකට අනුක්කමන්තො යමින්, යම්සේ යම් ආකාරයකින් බබළයිද, දිළිසේද, ප්‍රකට වේද යන අදහස් ඇත්තේය. **තථප්පකාරො** එබඳු ආකාර ඇති, **තවයං** තව+අයං යන පද දෙකේ සන්ධියයි. ඔබගේ මෙම යන අර්ථයයි.
**සුවණ්ණ පට්ටෙහි** රන්මුවා පිළියෙන් **සමන්ත මොත්‍ථථො** හාත්පසින් වැසුණු, **උරස්ස** මොහුගේ උරය යනු එක් අරුතකි. රථස්ස උරො යනුවෙන් ඒරියාකඳෙහි මුල යන අදහසද කියවේ. **ලොඛා **වෛරෝඩි මැණිකෙන් කළ මල්කම් ලියකම් ආදී රේඛාවන් ඒ ඒ තැන්හි ස්වර්ණමය වස්ත්‍රවලද රජතමය වස්තුවලද දිස්වන බැවින් **සුවණ්ණස්ස ච රූපියස්සච** යයි කියන ලද සොභන්ති රථය සෝභමාන කරත්.
**සීසං** රථයේ රියා කළේ හිස **වෙළුරියස්ස නිම්මිතං** වෛරෝඩි මැණික්වලින් තැනූ වෛරෝඩි මාණික්‍යමය යන අදහස. **ලෝහිත කායා** රත් පැහැයෙන් සලකුණු වූ මැණිකෙන් ඇතැමුන් විසින් රතු මැණිකෙන් යයි ද කියනු ලැබේ. **යුත්තා** යොදන ලද්දාහු, නොහොත් රනින් ද රිදීයෙන් ද කළ රැහැන් සැකිල්ල යන අර්ථයි.
**අධිට්ඨිතො** තමාගේ දිව්‍යමය ඍද්ධියෙහි මේ සියලු දේ යටපත්කොට සිටියේය. **සහස්ස වාහනො** දහසකින් යුත් වාහන ඇති. ආජානීය අසුන් යෙදූ රථය**. දෙවානමින්‍දො** ශක්‍රයාගේ බඳුය. **යසවන්තා** ආලපන විභක්තියි. යශස් ඇත්තාණනි, **කොවිදං** දක්ෂ බව නුවණැති. **අයං උළාරො** මේ උතුම් යසස් යසස - යන අදහසයි.
තෙරණුවන් විසින් මෙසේ ප්‍රශ්න කරනු ලැබුවා වූ දිව්‍ය පුත්‍ර තෙමේ මෙසේ පිළිතුරු දුන්නේය.
ස්වාමීනි, මම පෙර භවයෙහි සුජාත නම් රජකුමරුවෙක් වීමි. ඔබවහන්සේ අනුකම්පාවෙන් යුතුව මා සංයමයෙහි පිහිටුවීය.
හීන ආයුෂ ඇති මා පිළිබඳව ඔබවහන්සේ දැන, ශාස්තෲන් වහන්සේගේ ශාරීරික ධාතුන් වෙත මා භාර කළේය. සුජාතයෙනි, එසේ වූ මේ ධාතුන් වහස්ට පූජා කරන්න. එය ඔබගේ යහපත පිණිස පවතින්නේය.
ඒ මම උනන්දුවෙන් යුතුව සුවඳ දුමින් සුවඳ මලින්, පුදා මිනිස්ලොවින් චුත වී නන්දන උද්‍යානයෙහි උපන්මි.
විවිධ පක්‍ෂීන්ගෙන් ගැවසී ගත් නන්දන (වනය) උයනෙහි අප්සරාවන් විසින් පෙරටු කරගෙන කරනු ලබන නෘත්‍ය ගීතයන්ගෙන් සතුටට පත් වෙමි.
ගාථා විස්තර : **සරීරං** ශාරීරික ධාතු. **භෙභීති** සිදුවන්නේය. **සමුය්‍යතො** මනාව යොදන ලදී. උසස් ලෙස යොදන ලදී.
මෙසේ දිව්‍යපුත්‍ර තෙමේ තෙරණුවන් විසින් විමසන ලද කරුණට පිළිතුරු කියා තෙරුවන් වැඳ පැදකුණු කොට, පියාගෙන් විමසා රථයට නැගී දෙව්ලොවට ගියේය. තෙරණුවෝ ද ඒ කරුණ අර්ථෝත්පත්ති කොටගෙන පැමිණි පිරිසට විස්තර වශයෙන් ධර්ම කථාවක් දේශනා කළහ. ඒ ධර්ම කථාව මහජනයාට ප්‍රයෝජනවත් විය. ඉන්පසුව ඒ තෙරණුවෝ මේ සරණ පුවත පිළිවෙළින් සංගීති කාලයෙහි සංගීතිකාරක තෙරුන් වහන්සේලාට දැන්වූහ. උන්වහන්සේලා එය සංගායනාවට එකතු කළහ.
**සහස්ස සුත්තං භයවාහනං සුභං** යනුවෙන් මහා රථ විමාන වස්තුව ඇරඹේ. එහි උත්පත්ති කථාව කෙසේද යත්? භාග්‍යවතුන් වහන්සේ සැවැත් නුවර ජේතවනාරාමයේ වාසය කරන සේක. එසමයෙහි පෙර කථාවෙහි කියන ලද පරිදිම දිව්‍යලෝක චාරිකාවේ යෙදුනු ආයුෂ්මත් මහ මුගලන් මහ රහතන් වහන්සේ, තව්තිසා භවනයේ තමන්ගේ විමානයෙන් නික්ම, දහසක් අසුන් යෙදූ මහත් වූ දිව්‍යරථයට නැග මහත් පිරිවරක් සමග මහත් වූ දිව්‍යමය සෘද්ධියෙන් යුතුව උයන්කෙළි සඳහා යන්නා වූ ගෝපාල නම් දිව්‍යපුත්‍රයාගේ නුදුරෙහි පහළ වූ සේක. දිව්‍ය පුත්‍ර තෙමේ උන්වහන්සේ දැක හටගත් ගරු බුහුමන් ඇත්තේ වහාම රථයෙන් බැස තෙරණුවන් සමීපයට පැමිණ පසඟ පිහිටුවා වැඳ හිසෙහි ඇඳිලි බැඳ සිටියේය.
ඔහුගේ පූර්ව කර්මය මෙසේ විය. ඈත අතීතයේ එක් කාන්තාවක් විපස්සී නම් බුදුන් හට රන් මලින් පුදා මේ පිනේ ආනුභාවයෙන් මට භවයක් පාසා ස්වර්ණමය වූ ළය වසන ළය ආවරණ මාල ලැබේවායි ප්‍රාර්ථනා කළාය. ඒ පිනෙන් බොහෝ වූ කල්ප ගණනක් සුගතීන්හි සැරිසරමින් කාශ්‍යප බුදුරදුන්ගේ කාලයෙහි ‘කිකී’ නම් වූ කාසි රජුගේ අග මෙහෙසියගේ කුසෙහි උපන්හ. ඇගේ ප්‍රාර්ථනාව අනුව ළය පෙදෙස සැරසීම සඳහා ලැබීමෙන් ‘උරච්ඡද මාලා’ යන නම් ඇතිව දේව කන්‍යාවකට සමාන වූ රජදුවක්ව උපනි. ඇගේ ආචාර්ය වූ ගෝපාල නම් වූ බ්‍රාහ්මණයා, ශ්‍රාවක සංඝයා සහිත වූ කාශ්‍යප බුදුරජාණන් වහන්සේට අසදස මහා දානය ආදී මහදන් පවත්වා ඉන්‍ද්‍රියයන් මුහුකුරා නො ගිය බැවින් තමාද රජ දුවද උදෙසා ශාස්තෲන් වහන්සේ ධර්මය දේශනා කළද සෝවාන් ආදී විශේෂත්වයක් උපදවාගත නොහැකි වූයේ පුහුදුන් ලෙසටම කළුරියකොට රැස් කරගෙන තිබූ පින් බලයෙන් තව්තිසාවේ යොදුන් සියයක් වූ රන් විමනෙක උපන්නේය. කෝටි සංඛ්‍යාත ප්‍රමාණයක් අප්සරාවෝ පිරිවරා සිටියහ. ඔහුට සත්රුවනින් හෙබි දහසක් අසුන් යෙදුවා වූද මනරම් ලෙස විසිතුරු කරන ලද බිත්ති ඇත්තා වූ සිනිඳු මිහිරි නාද ඇත්තා වූද, තමන්ගේ ප්‍රභා රශ්මීන්ගෙන් සූර්ය මණ්ඩලයට අපහාස කරන්නාක් වැනි වූ දිව්‍යමය වූ ආජානීය අශ්වරථයක් පහළ විය.
ඒ දිව්‍යපුත්‍ර තෙමේ එහි දිවි ඇති තාක් දිව සැපත් අනුභවකොට නැවත නැවත දෙව්ලොවම සැරිසරමින් මෙම ගෞතම බුද්ධෝත්පාද සමයෙහි ඒ පෙර කර්මයේම විපාක ඉතිරිව තිබූ බැවින් කියන ලද ආකාර සම්පත් ඇතිව, ගෝපාල යන නමින්ම තව්තිසාවේම උපනි. ඒ සඳහා ‘තෙන ච සමයෙන ආයස්මා මහා මොග්ගල්ලානො පෙ- අඤ්ජලිං සිර පග්ගය්හ අට්ඨාසි’ යයි කියන ලද්දේය.
මෙසේ තමා වෙතට එළඹ සිටි ඒ දිව්‍ය පුත්‍රයාගෙන් ආයුෂ්මත් මහ මුගලන් තෙරණුවෝ ගාථා මගින් මෙසේ ප්‍රශ්න කළහ. (ගාථාවන්හි අදහස්)
දහසක් අසුන් යෙදූ යහපත් වූ අනේක ලෙස විචිත්‍ර වූ අශ්ව වාහනයට නැග උයන් බිම සමීපයට යන්නා වූ ඔබ, දෙවියන්ගේ නායකයා වන ශක්‍ර දේවේන්ද්‍රයා ලෙස බබළන්නේය.
උසස් ලෙස ශිල්ප දන්නා වූ පුරුෂයන් විසින් තනන ලද ඔබගේ රථයෙහි දෙපස බිත්තිවලින් ද කුළුණු වලින් ද යුක්තය. සියල්ල රත්තරනින් නිමවන ලද්දේය. ඔබගේ රථයෙහි ඉදිරිපස කිඹුල් මුව දෙක පසළොස්වක පුන්සඳ මෙන් බබළයි.
රන් දැලකින් වසා ඇති මේ රථය බොහෝ වූ රත්න වර්ගයන්ගෙන් විසිතුරු කර ඇත. එය මනා වූ හඬකින් යුක්තය. ශෝභමානය. චාමර ගත් අත් ඇති අප්සරාවෝ සමූහයක් එහි වසති. ඔව්හුද බබළති.
මේ රථ රෝදයන්හි බොස්ගෙඩි විචිත්‍ර ලෙස නිමාකොට ඇත. රථයේ චක්‍ර හා නිම්වළලු චක්‍රාකාරයෙන් විදුලිය මැද දිළිසෙන්නා සේය. සිය දහස් ගණන් රේඛා සමූහය ගන රනින් නිමියේ ය.
අනේකවිධ රත්නයන්ගෙන් නිමියා වූ, නිම් වළලු සහිත රිය සක් පෙල ශෝභාමත් වෙයි. ඒවායේ හඬ පංචාගික තූර්ය නාදය මෙන් ගීතවත්ව ඇසේ.
රථ ශීර්ෂයෙහි යොදා ඇති රන්වන් රේඛාවන් නිසා මනෝඥ වූ ප්‍රභවයක් ඇති වන්නේය. වෛධූර්ය මැණික්වල රශ්මිය චන්ද්‍ර මණ්ඩලයේ සඳරැස් මෙන් බබළන්නේය.
රථයෙහි යොදා ඇති අශ්වයෝ නියම උසින් ද, ඊට අනුරූප වූ මහතින් ද යුක්තය. මනා ලෙස ජව සම්පන්නය. හැම අතින්ම වැඩිදියුණු වී ඇති ඔහු බලසම්පන්නය. මේ අශ්වයන් ඔබගේ සිත අවබෝධ කරගෙන ඒ අනුව හැසිරෙන්නෝය.
ජවය ආදී ගුණයන් දරන්නා වූ, මෘදු ස්වභාව ඇත්තා වූ, සන්සුන් ගති ඇත්තා වූ, ප්‍රමෝදයට පත් කරන්නා වූ, මේ සියලුම සත්ත්වයෝ ඔබගේ සිතැඟි අවබෝධ කරගෙන ඒ අනුව හැසිරෙති.
මනාව පිළියෙල කළ ඇඳුම් පැළඳුම් සහිතව අහසෙහි සිටින අය විවිධ කෘත්‍යයන් දක්වති. සමහරු සාමාන්‍ය ලෙස පවතී. ඔවුන්ගේ ඇඳුම් පැළඳුම් චලනය වීමේ දී පසඟතුරු නද ඇසේ. වාදනය කරනු ලබන සංගීත භාණ්ඩයන්ගේ හඬද මිහිරි ලෙසින් ඇසේ.
රථයේ හඬ ද, පළඳනාවන්ගේ හඬද, අස්කුර නාදයද අශ්වයන්ගේ වේගවත් ගමන් හඬද, යන මේ සියලු ශබ්ද චිත්‍රලතා වනයේ ගාන්ධර්ව තූර්ය නාද මෙන් ඇසේ.
රථයෙහි සිටින අප්සරාවන්ගේ ඇස් ළදරු මුව පොව්වන්ගේ ඇස් වැනිය. ඈලා වසු පැටවුන්ගේ මෙන් ඇසිපිය ඇත්තාහ. සිනහ සහිත මුව ඇත්තාහ. පියකරු තෙපුල් ඇත්තාහ. වෛරෝඩි මාණික්‍ය වැනි දැලින් වැසුණු ශරීර ඇත්තාහ. හැම කල්හිම ගාන්ධර්වයන්ගේ හා සුරයන්ගේ ගෞරවයට පාත්‍ර වන්නාහ.
සිත්කලු රූපයන් ද රතු සහ කහ පැහැති වස්ත්‍ර ද රතු රේඛාවන්ගෙන් අලංකාර වූ ඇස් ද සොඳුරු සිරුරු ද ඇති ඒ අප්සරාවෝ සින්ධව කුලයේ උපන්නාහු වෙති. ඈලා ඇඳිලි බැඳගෙනම රථයට පැමිණ සිටිති.
රනින් කළ බාහු වළලු පැළඳ, මනා වූ සුවඳ සුණු ගා පිරිමැදි අඟපසඟ ඇති, සොඳුරු ඉඟටියක් ඇති, මනා වූ කලවා හා පියයුරුවලින් යුත්, රවුම් ඇඟිලිවලින් හා සොඳුරු මුහුණකින් සෝභමාන වූ අප්සරාවෝ ඇඳිලි බැඳ රථයේම උන්නේ දැකීමට ප්‍රිය උපදවයි.
ඇතැම් අප්සරාවෝ යහපත් කෙස් කළඹකින් යුක්ත වූවාහ. ළාබාල වූවාහ. මිශ්‍ර ලෙස සැරසූ කෙස් වැටි ඇත්තාහ. සමහරු මැණික් ආදියෙන් සැරසූ, විවිධ ලෙස බෙදුණු කේශකලාප ඇත්තාහ. ඒ අප්සරාවෝ ඔබගේ සිතැඟි අනුව මනසට ප්‍රිය ලෙස ඇඳිලි බැඳගෙනම ඔව්හු රථයේ සිටිත්.
පියුම් හා උපුල් මල්වලින් කරන ලද මල්දම් සිරුර වැසෙන සේ පැළඳගත් සුවඳ සඳුන් සුනෙන් සුවඳවත්ව, ඔබේ සිතැඟි අනුව මනසට ප්‍රියමනාප ලෙස ඒ අප්සරාවෝ ඔබගේම රථයේ සිටිති.
නෙළුම් මානෙල් හෙල්මැලි ආදී මල්වලින් කළ මල්දම් පැළඳ සඳුන් සුණු ඇඟ තවරා, ඔබගේ සිතැඟි අනුව ප්‍රියමනාප ලෙස ඒ අප්සරාවෝ සැරිසරති.
ඔබගේ ගෙළෙහි ද අත් පාවලද, හිසෙහිද ඇති පළඳනාවන් දස දිසාවන් බබළවත්. සරත් කාලයේ සූර්යයා නැග එන්නාක් මෙනි.
වාතයේ වේගය නිසා චලනය වන මල් මාලා සහ පළඳනාවන් මනහර වූ සොඳුරු වූ, යහපත් වූ වාදන ශිල්පය දන්නවුන් විසින් ශ්‍රවණය කළයුතු වූ නාදයන් නිකුත් කරති.
දෙවිඳුනි, උයන් බිමෙහි අඩක් දෙපසින් සිටි රිය පෙළ ඇත්තේද, ඒ රථවල තූර්ය භාණ්ඩයන්ගෙන් නිකුත්කරන හඬ ඔබ ප්‍රමෝදයට පත් කරත්. සොඳුරු අත්වලින් වාදනය කරන වීණා වාදනයන් මෙන්.
මේ වීණාවන්හි බොහෝ වූ මිහිරි ස්වරයන්ගේ මනෝඥ වූ, හෘදයංගම වූ ප්‍රීතියට හේතුවන්නා වූ වාදනයන් වාදනය කරනු ලබන කල්හි පුහුණු වූ අප්සරා කන්‍යාවියෝ පියුම් මත නැටුම් දක්වත්.
මේ ගීතයන් ද වාදනයන් ද, මේ නැටුම් ද එකට ඒකරාශී වේ. මේ උතුම් අප්සරාවන්ගේ නැටුම් මනහර ලෙස බබළති.
බෙහෙවින් මිහිරි වූ මේ වීණා වාදනයන්හි මනෝඥ ස්වරූපය හදවතට ගත් ඔබ, තූර්ය වාදනයන් විසින් බුහුමන් ලැබුවා වූ ද ප්‍රබෝධමත් කරනු ලැබුවා වූද ශක්‍රයා මෙන් ඔබ ද ප්‍රබෝදයට පත් වන්නේය.
ඔබ පෙර කවරනම් පුණ්‍යකර්මයක් කළහිද, පෙර භවයෙහි මිනිසෙක් වී කවරනම් පෙහෙවස් රැකීමක් කළෙහිද, කවර නම් ධාර්මික ප්‍රතිපත්තියක් අනුගමනය කළහිද,
මෙය අල්ප වූ කුසල කර්මයක ඵලයක් විය නොහැක. පෙර දිගු කලක් පුහුණු කළ පෙහෙවස් සමාදානයක ඵලයක් හෝ විය යුතුය. ඔබගේ මෙම මහත් වූ දිව්‍ය සමූහයා බෙහෙවින් සතුටට පත් වන්නෙහිය.
ඔබගේ මෙම පුණ්‍ය ඵලය දන් දීමෙහි ඵලයක් ද නැතහොත් සිල් රැකීමේ ඵලයක් ද, එසේත් නැත්නම් වන්දනා කිරීමක ඵලයක් ද, මා විසින් ප්‍රශ්න කරන ලද්දට පිළිතුරක් දෙන්න.
ගාථාවන්හි විස්තර :- **සහස්ස යුත්තං** දහසකින් යුක්ත වූයේ, දහසක් යොදනු ලැබූයේ, යොදන ලද්දේ මෙහිය යන අදහසින් සත්‍යය යුත්තං යන පදය සෑදේ. මෙය කවුරුන්ගේ නම් දහසක් ද යත් **භයවාහනං **අශ්වයන් නමැති වාහනයයි. අනතුරුව කියවෙන බැවින් ‘අශ්වයන්ගේ’ යන අර්ථය ඇතැයි අවබෝධ වේ. අශ්වයන් විසින් වහනය වූයේ මේ රථයයයි යන අරුතින් භයවාහනං වේ. ඇතැමෙක් ‘සහස්සු යුත්ත භයවාහනං’ යනුවෙන් සිටින මේ අනුනාසිකය හෙවත් බින්දුව ලොප්කොට එකම සමාස පදයක් ලෙස යොදත්. මෙසේ කීමෙන් අශ්වරථය වැනි වාහන යයි ද අර්ථ යෙදිය හැකිය. අශ්වරථ දහසකින් යුත්, යොදන ලද අඩිහු ඇති, වාහන දහසක් ඇති යන අර්ථ ඇත්තේ වේ. වෙනත් අය වනාහි **සහස්ස යුත්තං** යන්නෙන් දහසක් වූ දිව්‍යමය ආජානේය අසුර යෙදූ යන අදහස ඇතැයි කියති. **සන්‍දනං** රථය, **නෙක්‍ඛිත්තං** බෙහෙවින් විසිතුරු බොහෝ ආකාරයගෙන් විසිතුරු බව ඇති, **උය්‍යාන භූමිං අභිතො** උයන්බිම සමීපයෙහි ‘අභිතො’ යන පදය අපේක්‍ෂාකොට ස්වාමි අර්ථයෙහි හෙවත් සම්බන්ධ විභක්ති අර්ථයෙහි මේ වචනය යෙදේ. ඇතැමෙක් වනාහී ‘උය්‍යාන භූම්‍යා’ යයි ද කියත්. ඔව්හු වචන පිළිබඳ නීතිය ද පරික්‍ෂාකොට එසේ කියත්. **අනුක්කමං** යන්නාහු, **පුරින්‍දදො භූතපතීව වාසවො** බබළන්නෙහිය යන්න හා සම්බන්ධ වේ.
**සොවණ්ණමයා** රත්තරනින් කරන ලද, **තෙ** ඔබගේ **රථකුබ්බරා උභො** රථයේ දෙපස වේදිකාවන්ය. යමෙකු රථයේ ශෝභනත්වය සලකා ද, රථය තුළ සිටින්නවුන්ගේ ආරක්ෂාව සඳහා ද, දෙපාර්ශවයෙහි වේදිකා ආකාරයෙන් ආවරණය කරනු ලැබේ. ඒ රථයේ ඉදිරි කොටසේ දෙපසෙහි රථ ශීර්ෂය දක්වා අත්වලින් මනාලෙස අල්වා ගැනීමට යෝග්‍ය වූ රථයේ පවත්නා අවයව විශේෂයකි. මෙහිදී එයම කුම්බර යන්නෙන් අදහස් වේ. එහෙයින්ම ‘උභො’ යයි කීය. අන් තැන්හි වනාහි රථයේ ඒරියා කඳ ‘කුබ්බරා’ යයි කියන ලදී. **ථලෙභි** රථයට උපකාරී වන දකුණෙහි හා වමෙහි ඇති තට්ටු (තල) වැනි ලෑලිවලින්, මෙහිදී තල යනුවෙන් කෙළවරවල් ද අදහස් කෙරේ. **අංසෙහි** කුබ්බර ඵලයෙහි පිහිටි යට කොටසෙහි, **අතීව සංගතා** ඉතාම මනාලෙස එකිනෙකට ආසන්න ලෙස ස්පර්ශ වූ, සිදුරු රහිත යන අදහසයි. මෙය ද ශිල්පීන් විසින් නො සාදන ලද කෘත්‍රිම රථයෙහි ලැබෙන විශේෂයකි. එය ආරෝපණය කොට කියන ලද්දකි. එය ද පුද්ගලයකු විසින් නොසාදන ලද තමාම හටගත් කිසිවක් හා සම්බන්ධ නොවූවකි. **සුජාත ගුම්බා** මනාව පිහිටි.කුළුණු රැසකින්, වේදිකාවෙහි නිරතුරුව මනා හැඩයකින් යුත්, ජෙකඩ ආදී අවයව කොටස් යම් කුළුණු රැසකින්, ඒවා ස්වභාවය අනුව **යේ සුජාත ගුබ්බ** යි මෙසේ කියන ලදී. **නරවීර නිට්ඨිතා** ශිල්ප දන්නවුන් විසින් තනා නිමවන ලද, ශිල්ප දන්නා අය තමාගේ ශරීරයේ වෙහෙස ගැන ද නොසිතා ශක්තියේ බලයෙන්, ශිල්ප මැනවින් යෙදීමෙන් මිනිසුන් අතර වීර්යවන්තයෝය යන අදහසින් මෙහිදී නරවීර යයි කියන ලදී. නරවීර යන්න ඇතැම් විට මෙහි යට සඳහන් දිව්‍ය පුත්‍රයාට කරන ආමන්ත්‍රණයක් ද වේ. නිට්ඨිතා යනු නිමකරන ලද, සම්පූර්ණ වූ උසස්ම ශෝභාව යන අදහස් ඇත්තේ වේ. ‘නරවීර නිට්ඨිතා’ යයි ද පාඨයක් වේ. මිනිසුන් අතර ධෛර්යය සම්පන්නයන් විසින් සාදන ලද යන අර්ථයයි. මෙසේ වූ ඒරියා කඳ නිසා ඔබේ එම රථය **විරොචති** බබළයි. කුමක් මෙන්ද යත්, **පණ්ණරසෙව චන්‍දො **පුරපස පසළොස්වක සම්පූර්ණ වූ දවසේ පෙනෙන චන්ද්‍රයා මනි.
**සුවණ්ණාජාලාව තතො** රන් දැලකින් ආවරණය කරන ලද වසන ලද යන අදහසයි. ‘සුවණ්ණජාලා විභතොපි’ කියා ද පාඨයක් වේ. ක්ලේශවලින් ගැවසීගත් යන අදහසයි. **බහූහි** බොහෝ වූ, **නානා රතනෙහි** පද්ම රාග, පුෂ්පරාග ආදී නන් වැදෑරුම් රත්නයන්ගෙන් **සුනන්‍දිඝොසො** මැනවින් සතුටු විය හැකි නාදයක්. ඇසීමට මිහිරි වූ නාදයක්, ‘සුනන්‍දිඝොසො’ යන්නෙන් මනාව නිකුත් කරන ලද ප්‍රිය උපදවන හඬ යන අර්ථය ද ලැබේ. නැටුම් ආදිය දැක්වීමෙහි දී පැවැත්වෙන සාධුකාර ශබ්දය ආදී වශයෙන් සතුට සඳහා කරන නාද යන අදහසද එහි ඇත. කලින් කලට ආශිර්වාද වශයෙන් මනා ලෙස කරනු ලබන ප්‍රීතිමත්. හඬ නැවීම යයි ද කියත්. **සුභස්සරො** මනාව අතිශයින් බබළන ස්වභාවය. එහි පැවැත්වෙන දෙවිවරුන්ගේ මනා වූ ගීත වාදනය කළ, ස්වරය නිසා සුභස්සර යයි කියන ලදී. **චාමර හත්‍ථ බාහු හි** චාමර ගත් අත්වලින් යුත් දෙවියෝ බබළති. පෙරපසට ද පසුපසට ද සලන චාමර කලාපවලින් ඒ දෙවිවරුන්ගේ බැබලීම තියුණු වේ.
**නාභ්‍යො** රෝදවල නාභීන් හෙවත් මධ්‍යය - බොස් ගෙඩිය - **මනසාභි නිම්මිතා** මේවා මෙසේ වෙත්වායි හා සිතින් සාදා නිමකරන ලද. **රථස්ස පාදන්තර මජ්ඣ භූසිතා** රථයන්ගේ පාදයන්ගේ හෙවත් රථ රෝදවල බාහිර නිම් වළල්ලෙන් විවිධ රත්නයන්ගෙන් බැබළෙන අරයන්ගේ හෙවත් ගරාදිවල මැදින් සරසන ලද. **සතරාජි චිත්තිතා** බොහෝ වර්ණවලින් යුත් අනේක සියගණන් පේලි සහිත රේඛාවලින් සිතුවම් කරන ලදුව විචිත්‍රභාවයට පත් වූ, **සතෙරතා විජ්ජුරීව** සතරෙත නමින් හඳුන්වන විදුලිය මෙන්, **පභාසරෙ** බබළන්නේය.
**අනෙකචිත්තාවතතො** බොහෝ වූ මාලා කර්මාදී චිත්‍රයන්ගෙන් ආවරණය වූ, ගැවසී ගත්තා වූ, **අනෙක චිත්තා විතතො** යනුවෙන් ද පාඨයක් වේ. ගාථාව කියවීමේ පහසුව සඳහා ස්වරය දීර්ඝ කරන ලදී. **පුථුච නෙමී ච** පුළුල් නිම් වළලු ඇති යන අදහසයි. ‘ච’ කාර දෙකින් එක් ‘ච’ කාරයක් නිපාතයි. **සහස්සරංසිනො** බොහෝ දහස් ගණන් රැස් දහරා ඇති, යන අදහසයි. **සහස්ස රංසියො** යනු ද පාඨයකි. ‘නතා රංසියො’ යයි ද සමහරු කියත්. එහි ‘නතා’ යනු දුනුදිය නැති, දුනු දඬුව මෙන් පහතට නැමුණු නිම්වළලු යන අදහසයි. සහස්සරංසියො යනු හිරුමඬල මෙන් පැතිරෙන රශ්මි සමුහයක් ඇති **තෙසං** එල්ලෙන මිණිගෙඩි යෙදූ නිම්වළලු ප්‍රදේශයන්ගේ,
**සිරස්මිං** රථයේ හිසෙහි, මේ රථයෙහි සිරස යන අදහස ද වේ. **චිත්තං** විසිතුරු කරන ලදී. **මණිචන්‍දකප්පිතං** සිදුරු කිරීමෙන් දැක්වෙන මාණික්‍යමය (මණ්ඩල) රවුම් ඇති, සඳමඩලට සමාන සේ මැණික්වලින් විද සකස් කළ, **රුචිරං පභස්සරං** අලංකාර වූ පැහැසර වූ, යන මෙයින් චන්ද්‍ර මණ්ඩලයට ඇති සමානත්වය දැක්වේ. **සදා විසුද්ධං** යන මෙයින් ඒ රථය චන්ද්‍ර මණ්ඩලයට ද වඩා හොබනේ යයි දැක්වේ. **සුවණ්ණ රාජිනිං** තැනින් තැන රවුම් ආකාරයෙන් සටහන් වූ ස්වර්ණමය රේඛාවලින් **සංගතං **යුක්ත වූ, **වෙළුරිය රාජීව** රථයේ තැනින් තැන ඇති ස්වර්ණමය රේඛාවලින්, ඔබ්බන ලද මැණික්මය මණ්ඩලයක් ලෙස වෛරෝඩි මැණික්වලින් සැරසූ රේඛාවන් ලෙස ශෝභමාන වේ. ‘වෙළුරියරාජීහි’ යනුවෙන්ද සමහරු කියත්.
**වාළී** කෙඳි සහිත සම්පූර්ණ වල්ගා ඇති, මෙය අශ්වයන් සඳහා කියති**. වාජී** යයි ද පාඨයක් වේ. **මණිචන්‍දන කප්පිතං** චාමරයන් එල්වන ස්ථානයන්හි මැණික්වලින් චන්ද්‍රරූපය කැටයම් කළ **ආරොහ කම්බූ** උස් වූ ද එයට අනුරූප වූ මහතින් ද යුක්ත වූ, **සුජවා** යහපත් වූ වේග ඇත්තා වූ, මහත් වේගයෙන් දුවන, **බහූපමා** මහත් වූ ශරීරයක් ලෙස ප්‍රමාණ කළ යුතු. තමාගේ ප්‍රමාණයට වඩා වැඩි වූ අය මෙන් පෙනෙත්. **බ්‍රෑහ** වැඩී යන අර්ථයි. සියලු අඟපසග වර්ධනය වූ, **මහන්තා** මහානුභාව වූ, මහත් සෘද්ධි ඇති. **බලිනො** ශරීරයේ බලයෙන් ද, උත්සාහයේ බලයෙන් ද බලවත් වූ, **මහා ජවා** ශීඝ්‍ර වේග ඇති. **මනො තවඤ්ඤා** ඔබේ සිත හඳුනාගත් **තථෙව** සිතට අනුරූප වූ, **සිංසරෙ** හැසිරේ. පවතී.
**ඉමෙ** යනු පෙර කියන ලද අශ්වයින් සඳහා කියයි. **සබ්බෙ** දහසක් පමණ වූ, **සහිතා** සමාන වේග ඇති බැවින් ද සමාන ගමන් ඇති බැවින්ද, ගමනෙහි යුක්ත වූ නිසා අධික ගමන් ඇති. පා සතරින් ගමන් කරයි යන අරුතින් **චතුක්කමා** නම් වේ. සමං වහන්ති යන පද සහිතා යන පදයෙන් කියන ලද අර්ථයම වඩාත් ප්‍රකට කරයි. **මුදිකා** මෘදු ස්වභාවය ඇති, යහපත් ආජානීය යන අර්ථ දරයි. එහෙයින් **අනුද්ධතා **යන අර්ථ දරයි. උඩඟු බවින් තොර වූ මම එසේ නො කරන්නා වූ මම, **ආමොදමා නො** සතුටට පත් වන උතුම් ගති ඇති බැවින් රථයෙහි වූවන්ගේ අන්‍යෝන්‍ය තෘප්තිය ප්‍රකාශ කරන්නහු යන අර්ථයි.
**ධුනන්ති** චාමරයන් ද රෝමයන් ද වලිගයන් ද සොලවත්. **වග්ගන්ති** ඇතැම්විට, පියවරෙන් පියවර තබන්නා වූ, **පතන්ති** ඇතැම්විට ගලාගෙන යන්නාක් මෙන් වේගයෙන් යන, ඇතැමෙක් ‘පලවනති’ යයිද කියත්. **අබ්භුද්ධුනත්තා** කර්මාන්ත ශිල්පියකු විසින් මනාව කරන ලද, මනාව නිර්මාණය කළ, අශ්වාලංකාරයෙන් මනාව ඔසවමින්, අධික ලෙස ඔසවමින්, **තෙසං** ඒ පළඳනාවන්ගේ.
**රථස්ස ඝොසො** රථයෙහි ඝෝෂාව. **අපිළන්‍ධනානඤ්ච** පළඳින්නා වූ ආභරණයන්ගේ මුල අකාරය නිපාත මාත්‍රයෙකි. අපිලන්ධනං යනුද ආභරණ යන්නට සමාන පදයකි. රථයේ ද ආභරණවල ද ඝෝෂාව, හඬ, **ඛුරස්ස නාදො** අශ්වයන්ගේ කුර ගැටෙන හඬ, අහසෙහි යන්නා වූ අශ්වයන්ගේ යහපත් වූ කුර ගැටෙන හඬ ඔවුන්ගේ කර්ම ශක්තියෙන් මිහිරිව ඇසේ යන අර්ථයි. **අහිහිංසනාය ච** අයගේ අධිකතර ගැටීමෙන් ද වරින් වර අශ්වයින් විසින් වරින්වර කරන හේසාරව නාදයෙන්ද, ඇතැමෙක් ‘අභිභෙසනාය ච’ යයි ද කියත්. **සමිතස්ස** ප්‍රමෝදයට පත් වූ, දෙවියන්ගේ ඝෝෂාව ද මනහර ලෙස මිහිරි ලෙස ඇසේ. කුමක් හෙයින් ද ඇසීනම් **ගන්‍ධබ්බතුරියානි විචිත්ත සංවනෙ** චිත්‍රලතා නම් දේව උද්‍යානයෙහි ගාන්ධර්ව දිව්‍ය පුත්‍රයන්ගේ පංචාංගික තූර්ය නාදය මෙනි. තුර්ය භාණ්ඩයන් ඇසුරු කළා වූ ශබ්දය තුරියානි යනුවෙන් කියන ලදී. ගන්‍ධබ්බ ‘තුරියානි චිත්‍ර සංවතෙ’ යනුවෙන් ද පාඨයක් එයි. තුරියානං යනුවෙන් අනුනාසිකයක් ගෙන යෙදිය යුතුය. ඇතැමෙක් ගන්‍ධබ්බ තුරියානි විචිත්‍ර පවනෙ යනුවෙන් කියත්.
**රථෙ ඨිතා තා** රථයෙහි සිටින අප්සරාවෝ **මිගමන්‍ධලොචනො** මුව පැටවුන්ගේ ඇති මුදු සිනිදු බැල්මෙන්, **ආළාරපම්භා** මනා ලෙස ඝනව වැඩුණු ඇසිපිය සමග, ගව පැටවුන්ගේ ඇස් වැනි යන අර්ථයි. **හසිතා** සිනහ සහිත මුහුණු ඇති, **පියංවදා** ප්‍රිය වචන කියන, අප්සරාවන්, **වෙළුරියජාලවත්තා** වෛරෝඩි මැණික්වලින් තැනූ දැලෙන් ආවරණය කරගත් සිරුරු ඇති, **තත්‍රච්ඡවා** සියුම් සමක් ඇති. **සදෙව **හැමකල්හිම. **ගන්‍ධබ්බ සුරග්ග පූජිතා** ගාන්ධර්ව දේවතාවන්ගේ හා වෙනත් දේවතාවන්ගෙන් ලබන ලද පූජා ඇති,
**තා රත්තරත්තම්බර පීත වාසසා** රතු සහ කහ පැහැති වස්ත්‍රවලින් ඔපවත් වූ සිත්කළු රූප ඇති, **අභිරත්තලොචනා** විශේෂයෙන් රතුවන් රේඛාවන්ගෙන් ඔපවැටුණු ඇස් ඇති, **කුලෙ සුජාතා** විශිෂ්ඨ වූ සින්ධව නම් කුලයෙහි උපන්, **සුතනු** සුන්දර ශරීර ඇති, **සුචිම්භිතා** සොඳුරු සිනා ඇති,
**තා කම්බුකෙයූරධරා** සිහින් සොඳුරු දෙ අත්වල රන් වළලු පැළඳගත්, **සුමජ්ඣිමා** සොඳුරු ඉඟටි ඇති, **ඌරුථනූප්පන්නා** සම්පූර්ණ වූ කෙසෙල් කඳන් වැනි කලවා ද, කරඬු වැනි හැඩ හා උල් වූ පියවුරු ඇති, **වට්ටංගුලියො** අනුපිළිවෙළින් රවුම් වූ සිහින් ඇඟිලි ඇති, **සුමුඛා** ප්‍රමුදිත වූ පිපුණු සොඳුරු මුහුණු ඇති, **සුදස්සනා** දැකීමට ප්‍රියමනාප වූ.
**අඤ්ඤා** ඇතැම් අප්සරාවෝ **සුවෙණි** සොඳුරු කෙස්වැටි ඇති, **සුසූ** තරුණ වූ, **මිස්සකෙසියො** රත්පැහැති මල් ගැවසූ කෙස්වැටි ඇති **සමං විභත්තාභි පභස්සරාහි ච** එක් එක් කොටස්වලට බෙදා ඒ ඒ කොටස්හි වෙන් වෙන්ව රත්රන් පටි, ඉඳුනිල් මැණික්, ආදියෙන් සැරසිලි කරන ලදුව, විවිධ පැහැයෙන් හා විවිධ මාදිලියෙන් බබළන කෙස්වැටි ඇති අප්සරාවෝ, **අනුබ්බතා **අනුකූල වූ ක්‍රියාවන් ඇති ඒ අප්සරාවෝ,
**චන්‍දනසාරවාසිතා** දිව්‍යමය සඳුන් සාරය සිරුරෙහි ආලේප කොට, උලාගත් විසුරුවාගත් අප්සරාවෝ,
**කණෙඨසු** බෙල්ල, අත් පා, කන්, නාස්, හිස් ආදී තන්හි විවිධ ආභරණ පැළඳ, මේ සියලු අවයවයෝ බබළන්නේ යන අදහසයි. **අබ්භූද්දයං** ඉහළට මතුවනුයේ, ‘අබ්භුද්ද්‍යං’ යී ද පාඨයක් වේ. පෙර කී අර්ථමැයි. **සාරදිකො** සරත් කාලයට අයත්**, භානුමා** වළාකුළු ආදී බාධා රහිතව දස දිසාවන් බබුළුවන සූර්යයා -
**වාතස්ස වෙගෙන ච** සුවඳ හමා යන්නා වූ වේගයෙන්, ශබ්ද විහිද යන්නා වූ වේගයෙන් වාතයේ වේගයෙන්, රියෙහි යෙදු අශ්වයෝ (වේගයෙන් යති යන අදහසයි). **මුඤ්චන්ති **මුදාහරිත්. **රුචිරන්ති** පසඟතුරු නද මෙන් මතු මත්තෙහි ද රුචිය වඩන්නා වූ, **සුචිං** පිරිසිදු වූ මිශ්‍ර නොවූ, **සුභා** මනෝඥ වූ, **සබ්බෙහි විඤ්ඤූහි සුතබ්බ රූපං** සියලුම ඤාණවන්ත වූ, ගාන්ධර්ව ශාස්ත්‍රය දන්නා වූ අය විසින් ඇසිය යුතු වූ උතුම් ස්වභාවය ඇති ශබ්ද, **මුඤ්චන්ති** මුදා හරිත්.
**උය්‍යාන භූම්‍යා** උයන් බිමෙහි **දුවද්ධතො** අඩක් බැගින් දෙ පසෙහි පිහිටි, ‘දුහතො වනෙඨිතා’ යයි ද කියත්. **රථා** රථයනී. **නාගා **ඇත්තු, මෙය කරණාර්ථයෙහි ප්‍රථමා විභක්ති වචනයි. **සරො** රථවල ඇතුන් හා තූර්ය නාදවලින් උපන් හඬ**, දෙවින්‍දො** දෙව්පුතුට ආමන්ත්‍රණය කරත්. **වීණා යථා පොක්‍ඛර පත්ත බාහු හී** යම්සේ බාහුවට තදකොටගෙන මනාව දරාගත් වීණාව වාදනය කරන්නා. අසන්නවුන් මුසපත් වනසේ ප්‍රමෝදයට පත් කරවන්නේ ද එසේ රථ ආදිය තම නාදයෙන් ඔහු ප්‍රබෝධයට පත් කරයි. මනාලෙස පුහුණු වූ බැවින් නියම තතටම පැමිණ වීණාවාදකයාගේ අතින් වාදනය වූ වීණාව යම්සේ මහජනයා ප්‍රමෝදයට පත් කරයිද, එසේම රථ ආදිය හඬවන්නා වූ නාදයෙන් ඔහු ප්‍රමෝදයට පත් කරයි.
**ඉමාසු වීණාසු** මේ ගාථාවේ කෙටි අදහස මෙසේයි. උජු, කෝටි, වංක, බ්‍රහතී, නනින්‍ද්‍රී යනුවෙන් ස්වර ආදී භේද ඇති මෙම බොහෝ වීණාවන්හි සිනිඳු මිහිරි නාදය නිසා **වග්ගුනු** ඉතා මනෝඥ යයි කියන ලද්දේ ද, ඒ හේතුව නිසාම මනෝඥ වූ රූප ඇත්තා වූ, **හදයෙරිතං** හෘදයංගම වූ හද බැඳගන්නා වූ, **පති** ප්‍රීති නිමිත්ත, **පවිජ්ජමානා**, මනාව වාදනය කරන කල්හි, **අච්ඡරා** දිව්‍ය කන්‍යාවන් ප්‍රීතියෙන් උද්දාම වී සිටින බැවින්, තමාගේ මනා පුහුණුව නිසාද, දෙව්ලොව පියුම් මත නටමින් හැසිරෙති.
**ඉමානි** මේ පද වෙන් වෙන්ව යෙදිය යුතුය. මේ ගීතයන් මේ වාදනයන්, මේ නැටුම් ආදී වශයෙන්, **සමෙන්ති එකතො** එකට එකතු වේ. තවද **සමන්ති එකතො** යනු එක් අයුරකින් යුතුව, එක්වන් වූ ස්වභාවයකට පත් කරත්. වීණා තත්හි ස්වරය ගීත ස්වරය සමග ද, ගීත ස්වරය වීණා එහි ස්වරය සමග ද සසඳමින් නැටුමෙන් අවබෝධ කරවූ හාස්‍යය ආදී රසයන් නො පිරිහෙළමින් එකතු වේ. එක තැනකට ගෙන එයි යන අදහස දරයි. **අථෙත්‍ථ නච්චන්ති අතෙත්‍ථ අච්ඡරා ඔභාසයන්ති** මෙසේ ගීත ආදී එක්ව ගායනා කරන්නියෝ ද, අන්‍ය වූ ඇතැම් අප්සරාවෝ ද, මේ ඔබගේ රථයෙහි නටත්. **වරිත්‍ථියො** උතුම් ස්ත්‍රීහු නැටුම් බලමින් තමන්ගේ ශරීරා ලෝකයෙන් ද මෙහි මේ ප්‍රදේශයන්හි ද, දෙපසෙහිද දස දිසාවන්ම බබළවන්නාහ.
**සො** මෙසේ වූ, ඒ ඔබ **තුරියගණප්පබොධනො** දිව්‍ය තූර්ය සමූහයෙන් කරන ලද ප්‍රීති ප්‍රබෝධය ඇත්තේ, **මභියමානො** බුහුමන් කරනු ලබන්නේ, **වජිරාවුධො රිව** ශක්‍රයා මෙනි.
**උපොසථං කං වා භුවං උපාවසි** අන් අය විසිනිදු උපෝසථ ශීලය සමාදන් වනු ලැබේ. ඔබ කවර නම් වූ කෙබඳු වූ පෙහෙවස් සීලයක් සමාදන් වූයේ ද. **ධම්මචරියං **දන් දීම් ආදී පුණ්‍යක්‍රියාවන්හි දී, **වතං** පිළිවෙත් සමාදන් වීම, **අභිරොචසි** ප්‍රිය කළෙහි ද, රුචිය වර්ධනය කොට පිළිපන්නෙහි ද, ‘අභිරාධයිති’ යනුවෙන් ද පාඨයක් පෙනේ. භාවනා කරන්නෙහිය. නිපදවන්නෙහිය යන අර්ථයි.
**ඉදං** නිපාත මාත්‍රයකි. මේ ප්‍රතිඵලය යන අදහසයි. **අභිරොච සෙ** අන් අය යටපත් කොට බබළයි.
මෙසේ මහතෙරුන් විසින් විචාරන ලදින්, එයට පිළිතුරු වශයෙන් මෙසේ කියන ලදී.
දිනන ලද ඉඳුරන් ඇති, සම්බුද්ධත්වයට පත් වූ, කෙලෙස් තවන වීර්යයෙන් යුතු වූ, නිවනෙහි දොරටුව විවෘත කළා වූ දෙවියනට දෙවි වූ, සිය ගණන් පුණ්‍ය ලක්‍ෂණයන්ගෙන් හෙබි, මනුෂ්‍යයන්ට උත්තම වූ, ශ්‍රේෂ්ඨ පුද්ගල වූ කාශ්‍යප නම් වූ

කෙලෙස් මැඩීමෙන් ඇතෙකු වැනි වූ, ක්ලේශ ප්‍රවාහයෙන් එතෙර වූ ස්වර්ණමය රූපයක් හා සමාන වූ උන්වහන්සේ දුටුවෙමි. උන්වහන්සේ විසින් දේශිත ධර්මය නැමති කොඩිය දැක වහාම පිරිසිදු සිත් ඇත්තේ වීමි.
උන්වහන්සේට ආහාරපාන ද, සිවුරු ද පිදීමි. මල් විසුරුවා හරින ලද නිවසෙහි දී ඇලීම්වලින් තොර වූ, සිතින් යුතුව ප්‍රණීත රසයෙන් යුත් ආහාර පිදුවෙමි.
ආහාරපානයෙන් ද සිවුරුවලින් ද රසවත් ඛාද්‍ය භෝද්‍යයන්ගෙන් ද බුදුරජුන් සන්තර්පණය කළ ඒ මම අද ස්වර්ගයෙහි උපදිමින් දේව පුරයෙහි ප්‍රීතියෙන් වෙසෙමි.
කසුප් බුදුන් වහන්සේට දන් පිදූ මම පිළිවෙළින් තුන් ආකාරයකින් පිරිසිදු වූ මහදන් දී මිනිස් සිරුර අත්හැර දෙව්පුරයෙහි ශක්‍රයා මෙන් ප්‍රීතියෙන් වෙසෙමි.
මුනීන්ද්‍රයන් වහන්ස, ආයුෂය ද වර්ණය ද සැපය ද බලය ද යන මේවායින් යුත් ප්‍රණිතාගාර මනාව සකස්කොට රූපය කැමැත්තවුන් විසින් නික්ලේශීන් වෙත පිදිය යුතුයි.
මේ ලෝකයේ ද, වෙනත් ලෝකයක ද, බුදුන් සම වූවෙක් නැත්තේය. පින් කැමැත්තේ පිදිය යුත්තන් අතර පරම පූජනීය බුදුන් පුදා තමන් ද පූජනීය බවට පත්වේ.
ගාථා විස්තර **ජිතින්‍ද්‍රියං** මනස සයවැනි කොට ඇති ඉන්‍ද්‍රියයන් බෝධි මූලයෙහිදීම උතුම් වූ මාර්ගයෙන් දිනන ලද බැවින් මමත්වය නැති කරන ලද බැවින් ‘ජිතින්‍ද්‍රිය’ නම් වේ. දැනගත යුතු දෙය දත් බැවින් නිරවශේෂයෙන් මනාව අවබෝධ කළ බැවින් බුද්ධ නම් වේ. සම්පූර්ණ වීර්යයෙන් යුක්ත වන බැවින් **අනොමතික්කම** නම් වේ. අංග සතරකින් යුත් වීර්යයෙන් ද, සිව් වැදෑරුම් සම්‍යක් ප්‍රධානයන්ගෙන් ද සම්පූර්ණත්වයට පත්වීය යන අර්ථයි**. නරුත්තමං** මිනිසුන් අතර උත්තම වූ, දෙපා ඇත්තවුන් අතර උත්තම වූ, **කස්සපං** භාග්‍යවතුන් වහන්සේ පිළිබඳව ගෝත්‍ර නාමයෝ සඳහන් කරයි. **අවපුරන්තං අමතස්ස ද්වාරං** කෝනාගමන බුදුන්ගේ ශාසන අන්තර්ධනයේ පටන් වැසී තිබුණු නිර්වාණ නමැති මහා නගරයේ දොරටුව හෙවත් ආර්ය මාර්ගය විවෘත කළා වූ. **සත පුඤ්ඤ ලක්‍ඛණං** බොහෝ වූ සිය ගණන් පින් ඵල වශයෙන් හටත් මහා පුරුෂ ලක්‍ෂණ ඇති.
**කුඤ්ජරං** කෙලෙස් සතුරන් මැඩ පැවැත් වූ ඇතකු සම වූ මහා හස්තියා යන අර්ථයි. සතරමහා ඕඝයන් ද, සසර නමැති මහෝඝය ද තරණය කළ බැවින් **ඔඝතිණ්ණං** නම් වේ. **සුවණ්ණ සිංගී නද බිම්බ සාදිසං** ජාම්බෝ නද ස්වර්ණයාගෙන් කළ රූපයක් බඳු වූ, රන්වන් ඡවියෙන් යුක්ත වූ යන අර්ථයි. **තං දිස්වා ඛිප්පූමහූ සුචිමතො** ඒ කාශ්‍යප සම්‍යක් සම්බුද්ධයන් වහන්සේ දැක එකෙණෙහිම, මේ සම්‍යක් සම්බුද්ධයන් වහන්සේ යයි ප්‍රසාද වශයෙන් කෙලෙස් මල පහ කිරීමෙන් පිරිසිදු මනසක් ඇති වූයෙක් වූයෙමි. **තමෙව දිස්වාන** එය දැනගෙනම **සුභාසිත ද්වජමි** දහම් නමැති කොඩිය.
**තම්හන්න පානන්ති** ඒ භාග්‍යවතුන් වහන්සේ වෙත ආහාර ද පාන ද පිදුවෙමි. **අථාපි චීවරං** එයට අමතර වශයෙන් සිවුරු ද**, රසසා උපෙතං** රසයෙන් යුක්ත වූ, උදාර වූ මිහිරි රස, **පුප්ඵාභිකිණ්ණම්හි** ගොතනු ලැබුවා වූ ද, ගොතනු නොලැබුවා වූ ද, මල් එල්වීමෙන් ද, අතුරා තැබීමෙන් ද, විසුරුවා තබනු ලැබූ ‘මල් දම්’ සිය නිවසෙහි **පතිට්ඨාපෙසිං** පිළියෙළ කළෙමි. දන් දුනිමි. **අසංගමානසො** කිසියම් අරමුණෙක නො ඇලුණ සිත් ඇති ඒ මම යන අදහයි.
**සග්ගසො** මතු මත්තෙහි ද භවයෙන් භවයට ඉපදීම් වශයෙන් ස්වර්ගයෙන් ස්වර්ගය වශයෙන් ඉපදීම් වශයෙන් ස්වර්ගයෙන් ස්වර්ගය වශයෙන් ඉපදී. එහිදී ද **දෙවපුරෙ **සුදර්ශන නම් මහා නගරයෙහි **රමාමි** ක්‍රීඩා කරමි. සතුටු වෙමි.
**එතෙනුපායෙන** ගෝපාල බ්‍රාහ්මණ කාලයෙහි ශ්‍රාවක සංඝයා සහිත කාශ්‍යප නම් භාග්‍යවතුන් වහන්සේට යම්සේ අසදෘස දානය දුන්නෙම්ද, මේ පිළිවෙතින් (මම දෙව්ලොව ඉපදුනෙමි.) **ඉමං නිරග්ගලං යඤ්ඤං යජිත්‍වා තිවිධං විසුද්ධං** විවෘත වූ දොර ඇති බැවින් ද මුදාහළ (දෙන ලද) පරිත්‍යාගයෙන් ඇති බැවින් ද, බාධා රහිත වූ, තුන්කල්හි කාර්යයන් කිරීම කරවීම, සිහිකිරීම යන ආකාරයන්ගෙන් යුක්ත වූ යන **තිවිධ** තුන් ආකාරය එහි කිලිටු දේ නැති බැවින් **විසුද්ධ** වූ බොහෝ වූ මහා පරිත්‍යාග කිරීමෙන් මහා ත්‍යාගවන්ත භාවයෙන් **යඤ්ඤං යජීවා** මහදන් දී ගෙන යන අදහසයි. බොහෝකලක් කරන ලද කෙත්වත් වලින් ලත් ධනය පිළිබඳව උදාර ලෙස නොකඩවා සිහිකොට එයින් ප්‍රත්‍යක්‍ෂ ලෙස ලැබුණු දෙයින් ඒ දානය ‘ඉමං’ යනුවෙන් කියන ලදී.
මෙසේ දේවපුත්‍ර තෙමේ තමන් විසින් කරන ලද පුණ්‍යකර්මයන් තෙරුන් වහන්සේට කියා, දැන් මීලඟට එවැනි සම්පතෙහි අන් අයද පිහිටුවාලීමේ කැමැත්තෙන් තථාගතයන් වහන්සේ කෙරෙහි වූ තමාගේ උතුම් ප්‍රසාද ගෞරවයක් දක්වමින් ‘ආයුඤ්ච වණ්ණඤ්ච’ යන ගාථා දෙක කීය. ගාථාවන්හි විස්තර. **අභිකංඛතා **කැමති වන්නවුන් විසින්, **මුනි** මේ තෙරුන් වහන්සේට ආමන්ත්‍රණය කරන වචනයයි.
**ඉමස්මිං ලොකෙ** දිව්‍යපුත්‍ර තෙමේ තමන්ට ප්‍රත්‍යක්‍ෂ වූ ලෝක ගැන කියයි. **පරස්මිං** එයින් අන්‍ය වූ ලෝකයෙහි මෙයින් දෙව්ලොව සහිත සියලු ලෝකයන් දක්වනු ලැබේ. **සමොව විජ්ජති** ශ්‍රේෂ්ඨයාණෝ තවම සිටින සේක. ඒ හා සමාන වූ වෙනත් අයෙක් නොවන බවයි. **ආහු නෙය්‍යානං පරමා හුතිංගතො** මෙලොව පිදිය යුතු පුද්ගලයන් යම්තාක් වෙසෙත් ද ඒ සියලු දෙනා අතරෙහි පරම පූජනීය බවට පූජාවට යෝග්‍ය බවට පැමිණියහ. ‘දක්‍ඛිණෙය්‍යානං පරමග්ගතං ගතො’ යයි ද පාඨයක් වේ. එහි පරමග්ගතං යනු අතිශයින් උත්තම වූ ස්වභාවයයි. උසස් වූ පිදිය යුතු යන අදහසයි. **පුඤ්ඤත්‍ථිකානං විපුල ඵලෙසිනං** පිනෙන් ප්‍රයෝජන ඇති මහත් වූ පුණ්‍ය ඵලයන් ලබාගැනීමට කැමැත්තවුන් විසින් තථාගතයන් වහන්සේම ලොවට පින්කෙත යයි දක්වයි.
මෙසේ කියන කල්හිම තෙරුන් වහන්සේ, ඔහු තුළ සත්‍යාවබෝධයට යෝග්‍ය වූ සිත් ඇති බව, මෘදු වූ සිත් ඇති බව, නීවරණ රහිත වූ සිත් ඇති බව ප්‍රීතිමත් සිත් ඇති බව, පැහැදුනු සිත් ඇති බව දැන සිව්සස් ප්‍රකාශ කළහ. හෙතෙම චතුරාර්ය සත්‍ය දේශනාවසානයේ සෝවාන් ඵලයෙහි පිහිටියේය. ඉක්බිති තෙරුන් වහන්සේ මිනිස් ලොවට පැමිණ තමන් විසින් ද දිව්‍යපුත්‍රයා විසින් ද කියන ලද පරිද්දෙන්ම එම කරුණු භාග්‍යවතුන් වහන්සේට දන්වා සිටියහ. ශාස්තෲන් වහන්සේ එකී කරුණු අර්ථෝත්පත්ති වශයෙන් ගෙන පැමිණි සිටි පිරිසට ධර්ම දේශනා කළහ. ඒ ධර්ම දේශනාව මහජනයාට සාර්ථක වූයේය.
6. පායාසි වර්ගය
**යථාවනං චිත්තලතං පභාසති** යනුවෙන් ආරම්භ වෙන්නේ අගාරිය විමාන වස්තුවයි. එහි උත්පත්ති කථාව කවරේද? භාග්‍යවතුන් වහන්සේ රජගහනුවර වේළුවන විහාරයේ වැඩවසන සමයෙහි රජගහනුවර එක් කුල ගෙදරක අඹුසැමි යුවලක් ජීවත් වූහ. ඔවුහු ශීලාචාර සම්පන්නය. භික්‍ෂු භික්‍ෂුණීන්ට ඉතා අවනතයහ. දන් දෙන සුළුය. මේ ජයම්පතීහු රත්නත්‍රය උදෙසා දිවි හිමියෙන් පින්කම් කොට මිනිස් ලොවින් චුත වී තව්තිසා දෙව්ලොව උපන්නාහ. ඔවුන් වෙනුවෙන් දස යොදුන් පමණ වූ රන් විමනක් තව්තිසාවේ පහළ විය. ඔවුහු එහි සම්පත් විඳිද්දී ආයුෂ්මත් මුගලන් තෙරණුවෝ පෙර සඳහන් පරිද්දෙන්ම දෙව්ලෝ චාරිකාවේ හැසිරෙන්නේ මේ යුවල දැක මෙසේ විචාළේය.
එම්බා දෙව්පුත්වරුනි, ඉතා දීප්තිමත්ව බබළන චිත්‍රලතා වනය යම්සේ ද, එපරිද්දෙන් තව්තිසා දෙවියන් අතුරෙන් ශ්‍රේෂ්ට වූ උයනකින් යුතුව නොයෙක් දිව්‍යාලංකාරයෙන් යුක්තව තොපගේ කනක විමානය ආකාශයේ බබළමින් සිටින්නේය.
මහත් වූ උදාරතර ආනුභාව සම්පන්න දෙව්පුත්වරුනි, තොප විසින් පෙර අත්බැව්හි මිනිසකු වශයෙන් කිනම් කුසල කර්මයක් කළේද මෙබඳු වූ දිව්‍ය සෘද්ධියක් දේවානුභාවයක්, දිව්‍ය සම්පත් කවර පින්කමක් නිසා ලැබුනේද?

ආයුෂ්මත් මහ මුගලන් ස්ථවිරයන් විසින් අසන ලද ප්‍රශ්නයට පිළිතුරු දුන් ඒ දෙව්පුත් මෙසේ පැවසීය.
ස්වාමීනි, මම ද මගේ භාර්යාව ද මීට පෙර ආත්මභාවයේ මිනිස්ලොව මිනිසකුව ඉපිද, රත්නත්‍රය කෙරෙහි ප්‍රසන්න වූ සිත් ඇතිව භික්‍ෂු භික්‍ෂුණීන්ට අවනතව ආහාරපාන ආදියෙන් භික්‍ෂු භික්‍ෂුණින්ට සංග්‍රහ කිරීමේ කුසල කර්මයන් හේතුවෙන් මෙබඳු සැප සම්පත් ලද්දෙමු.
මෙවැනි ඡවි වර්ණයක් සියලු දිසා බබුලුවන ප්‍රභා සම්පන්න බවක් ඒ කුසල් බලයෙන් ලදිමු.
මෙසේ තමන්ගේ සම්පත්ති පිළිබඳ විස්තරයක් කළහ. ගාථාවන්හි නො ඇසූවිරූ අර්ථයක් නැත්තේය.
**යථාවනං චිත්තලතං** ආදි වශයෙන් දැක්වෙන දෙවැනි අගාරිය විමාන වර්ණනාවයි. මෙහි ද අර්ථෝත්පත්තිය අගාරිය විමාන කථාවස්තුව හා සමාන වන්නේය.
එම්බා දේවතාව, ඉතා දීප්තිමත්ව බබළන්නා වූ චිත්‍රලතා වනය යම්සේද එපරිද්දෙන් තව්තිසා දෙවියන් අතරින් ශ්‍රේෂ්ට වූ උයනකින්ද නොයෙක් දිව්‍ය අලංකාරයෙන් යුක්ත වූ අහස්කුස බබළන්නා වූ විමානයක් තොපට පහළ වී ඇත.
මහත් වූ ඍද්ධි සම්පන්න වූ දේවතාව, තොප විසින් මේසා විශාල සම්පත් ලබන්නට මනුෂ්‍යයකු වශයෙන් කිනම් කුසල කර්මයක් කරන ලද ද, වස්ත්‍රාභරණ ආදියෙන් ද ශරීර වර්ණයෙන් ද දසදිග් බබුළුවාද ඒ සම්පත් ලද්දේ කවර පිනකින් ද?
ආයුෂ්මත් මහ මුගලන් තෙරුන් විසින් තමන්ගෙන් විමසන ලද ප්‍රශ්නයට පිළිතුරු වශයෙන් දේවතාවා මෙසේ පැවසීය.
මා ද බිරිඳ ද මිනිස්ලොව ඉපිද ගිහිගෙයි වසන්නේ ප්‍රසන්න වූ සිතින් ආහාරපාන සකස්කොට ප්‍රසාද වූ සිතින් ශ්‍රමණ බමුණන්ට දන් දුනිමි. රත්නත්‍රය කෙරෙහි පැහැදීමෙන් යුතුව මෙම පින්කම් කළෙමි.
ඒ පින්කම්වල බලයෙන් මේ අන්දමේ වර්ණයක් සකල දිශා බබුළුවන ප්‍රභාවයක් ලදුයෙමි’යි
තමන්ගේ සම්පත්තීන් විස්තර කළේය. ගාථාවන්හි නො ඇසූ විරූ දෙයක් නැත.
**උච්චමිදං මණිථූනං** යනුවෙන් ඵලදායක විමාන වස්තුව ඇරඹේ. එහි උත්පත්ති කථාව කෙසේද යත්? භාග්‍යවතුන් වහන්සේ රජගහ නුවර වේළුවන විහාරයේ වාසය කරන සේක. එකල්හි බිම්බිසාර රජුට නො කල්හි අඹ කෑමට කැමැත්තක් උපන්නේය. රජ තෙමේ උයන්පල්ලා අමතා කොලනි! මට අඹ කෑමෙහි කැමැත්තක් ඇතිවිය. එහෙයින් මට අඹ ගෙනැත් දෙවයි කීය. දේවයිනි, දැනට අඹ ගස්වල අඹ ගෙඩි නැත. එහෙත් දේවයන් වහන්ස, සුලුකලක් ඉවසන්නේ නම් යම්සේ ඉක්මණින් අඹගස් ඵල දරණ යම් ක්‍රියාවක් වේද මම එබන්දක් කරමියි උයන්පල්ලා කීය. යහපති, කොලනි, එසේ කරවයි රජු කීය. යම්සේ සුළු කලකදී අඹ ගස්වල කොල හැලෙන්නේ ද, එසේ වනු පිණිස උයන්පල්ලා උයනට ගොස් අඹරුක් මුල්හි වූ පස් ඉවත්කොට, ඒවාට සමානව පෙනෙන පස් ගෙන්වා විසිරවීය. එබඳු ජලයද දැමීය. ඉක්බිති ඒ පස් ඉවත්කොට බොරලු දමන නම් ගස්වල කසට මිශ්‍ර කළ ස්වාභාවික පස් විසුරුවා මනා ලෙස ජලය දැමීය. එවිට අඹගස් සුලු කලකදී කුඩා මල් කැකුළු, දලු හා මල් කැකුළු මතුකොට දරා සිටියේය. අනතුරුව ගැට හැදී ගෙඩි හටගත්තේය. එහි එක් අඹ රුකෙක මුලින්ම හටගත් ගෙඩි සතර මනෝසීල පැහැයට හුරුව රතු පැහැයෙන් යුතුව සුවඳින් හා රසයෙන් පිරුණේය.
ඒ උයන්පලු තෙමේ ඒවා රැගෙන රජුට දෙන්නෙමියි සිතා යන්නේ අතරමගදී පිඬුසිඟා වඩින ආයුෂ්මත් මහ මුගලන් තෙරුන් වහන්සේ දැක අග්‍රඵලය වූ මේ අඹ ආර්යයන් වහන්සේට පුදන්නෙමි. රජතුමා මා රටින් නෙරපන්නේ හෝ නසන්නේ හෝ වේවා, රජුට දුන් කල්හි අල්ප වූ ඵලයක් ලැබෙන්නේය. ආර්යයන් වහන්සේට දුන්කල්හි මෙලොව වශයෙන් ද පරලොව වශයෙන් ද අප්‍රමාණ වූ ඵලයන් ලබන්නේ යයි සිතුවේය. මෙසේ සිතා ඒ අඹ තෙරුන් වහන්සේට පුදා රජු වෙත පැමිණ ඒ බව දන්වා සිටියේය. ඒ අසා රජ තෙමේ මොහු කියන දෙය එසේ සිදුවී දැයි පිරික්සා බලන්නැයි රාජපුරුෂයන්ට කීවේය. තෙරණුවෝ වනාහි ඒ ඵලයන් භාග්‍යවතුන් වහන්සේට පිදුවේය. භාග්‍යවතුන් වහන්සේ ඉන් එකක් සැරියුත් තෙරුන්ට ද, එකක් මුගලන් තෙරුන්ට ද, එකත් මහා කාශ්‍යප හිමියන්ට ද දී එකක් තමන් වහන්සේ වැළඳූහ. රාජපුරුෂයෝ මේ පුවත රජුට දැන්වූහ.
රජ තෙමේ ඒ අසා තමාගේ ජීවිතය ද පරිත්‍යාගකොට පුණ්‍යකර්මයක් කළා වූ මේ පුද්ගලයා සත්‍ය වශයෙන්ම ධීරයෙකි. තමාගේ පරිශ්‍රමය නියම තැනට යෙදවීයයි සතුටු සිත් ඇත්තේ ඔහුට එක් ගම් වරයක් ද අලංකාර වස්ත්‍ර ද දී, කොලනි, ඔබ විසින් අඹඵල පිදුමෙන් යම් පිනක් අත්කර ගත්තේ ද ඒ පින් මට ද අනුමෝදන් කරවන්නැයි කීය. හෙතෙමේ දේවයන් වහන්ස, අනුමෝදන් කරවමි. රිසිසේ පින් ලබාගන්නැයි කීය. උයන්පලු තෙමේ පසුකලෙක කළුරියකොට තව්තිසාවෙහි උපන්නේය. කුටාගාර සත්සියයකින් යුත් රන් විමනක් පහළ විය. එය දුටු ආයුෂ්මත් මුගලන් තෙරණුවෝ ගාථාවන් මගින් මෙසේ විචාළහ.
මාණික්‍යමය වූ මැද කණුවකින් යුක්ත හාත්පසින් සොළොස් යොදුන් වූ උත්තම තත්ත්වයේ කූටාගාර සත්සියයක් ඇත්තා වූ වෛරෝඩි මැණික්වලින් සැදුණු රුචිය උපදවන්නා වූ සුන්දර වූ මෙය උතුම් විමානයකි.
ඔබ එහි වෙසෙන්නෙහිය. දිව්‍යමය ආහාරපාන ගන්නෙහිය. දිව්‍යමය වූ වීණාවන් ඔබ වෙනුවෙන් වාදනය කරත්. මනා රූප ඇත්තා වූ ද, තිදස පුරයෙහි උදාර ගති ඇත්තා වූ අටදෙනා බැගින් වූ දිව්‍ය කන්‍යාවෝ එහි කුටාගාරවල වෙසෙත්. නටති. ගයති. ප්‍රමෝදයෙන් ජීවත් වෙති.
දිව්‍ය ඍද්ධියට පත් වූ මහානුභාව ඇති දිව්‍යපුත්‍රයා සියලු දිසාවන් බබළවති.

උජුපටිපන්න ගුණ යුත් උතුමන්ට ඍජු වූ ද ප්‍රසන්න වූ ද සිතින් යුතුව අඹඵල පිදීමේ විපාකය මහත් සේ ලබයි. තිදසාවෙහි සිටිමින් හෙතෙමේ සතුටු වෙයි. වඩාත් සතුටු වෙයි. මහත් වූ උදාර වූ පුණ්‍යඵල විපාකයන් විඳියි. මම එසේ වීමි. මහා මුනිවරයාණනි, මම ඵල හතරක් පිදුවෙමි.
එහෙයින් සුවය පතන මිනිසුන් විසින් ද, දිව්‍යමය සැප පතන්නවුන් විසින් ද, මිනිසුන් අතර වෙසෙමින්ම, සෞභාග්‍යය කැමති වන්නවුන් විසින් ද නිතර දන් දිය යුතුය. එය ඵලදායී වේ.
ඒ කුසලයෙන් මෙවැනි වර්ණයක් ද සියළු දිසාවන් බබුළුවන පැහැයක් ද ලදිමි.
**අට්ඨට්ඨකා** එක් එක් කුටාගාරයෙහි අටදෙනා බැගින් හැටහතරක ප්‍රමාණයක් වූ, **සාධුරූපා** රූප සම්පත්තියෙන් ද, ශීලචාර සම්පත්තියෙන් ද, ශික්‍ෂා සම්පත්තියෙන් ද, යහපත් ස්වභාවයන් ඇති බැවින්, **දිබ්බාච කඤ්ඤා** දිව්‍ය අප්සරාවෝ**. තිදසචරා** තිදස පුරයෙහි හැසිරෙන්නා වූ, සුවසේ වාසය කරන්නා වූ, **උළාරා** මහත් සම්පත් ඇති,
**ඵලදායී** තමන් විසින් අඹ ඵලයක් දෙන ලද බැවින් තමන් සඳහා කියයි. **ඵලං** පිනෙහි විපාකය, **විපුලං** මහත් වූ, **ලභති** මිනිස්ලොව සිටියදීම ලැබේ යන අදහසයි. **දදං** දෙන්නා වූ දීමට හේතුවන්නා වූ, **උජ්ජුගතෙසු** ඍජු ප්‍රතිපත්ති ඇත්තවුන් කෙරෙහි, **සග්ගගතො** ඉපදීම් වශයෙන් ස්වර්ගයට ගියා වූ, **තිදිවෙ** තතිසා දෙව්ලොව, **අනුභොතිච පුඤ්ඤඵලං විපුලං** යම්සේ මම සියල්ල ලැබුවෙම් ද, එසේම අන් අය ද ලබති. යන අර්ථයයි.
**කස්මා** කවර හෙයින්, අඹ ඵල සතරක් දීමෙන් මෙවන් සම්පත්තියට පැමිණියේ ද, එහෙයින්, **අලමෙව** පින්කම් කළයුතු වන්නේමය. **නිච්චං **හැමකල්හි **දිබ්බාහි** දෙව්ලොව, ඇතුළත් වන සේ **මනුස්ස සොභග්ගතං** මිනිසුන් කෙරෙහි න භාග්‍යවන්ත බව සෙස්ස පෙර කියන ලද සේමැයි.
**චන්‍දො යථා විගත වලාහකෙ නභෙ** යනු උපස්සදායක විමාන වස්තුවයි. එහි උත්පත්තිය කෙසේ වීද? භාග්‍යවතුන් වහන්සේ රජගහ නුවර වේළුවනාරාමයේ වැඩ වසති. ඒ සමයෙහි එක්තරා භික්‍ෂුවක් ග්‍රාමීය ආවාසයක වස් වසා වස් පවාරණයෙන් පසුව භාග්‍යවතුන් වැඳීමට රජගහ නුවරට එන අතරමගදී සවස් භාගයේ එක්තරා ගමකට පිවිස වසන තැනක් සොයා යද්දී එක්තරා උපාසක කෙනෙක් දැක විචාළේය. උපාසකය, පැවිද්දකුට උපාසක කෙනෙක් දැක විචාළේය. උපාසකය, පැවිද්දකුට වසන්නට තරම් යෝග්‍ය තැනක් මේ ගම තිබේද? උපාසකයා පැහැදුනු සිතින් සිය ගෙදරට ගොස් බිරිඳ සමග සාකච්ඡා කර තෙරුන්ට විසීමට සුදුසු ගෝචර තැනක් පිරිසිඳ දැන එය පිරිසිදු කොට එහි අසුන් පනවා පා දෝනාදිය ද පා පුටු ආදි ද තබා තෙරුන් වඩමවා උන්වහන්සේගේ පා සෝදා පහනක් දල්වා ඇඳෙහි ඇතිරිලි අතුරා දුන්නේය. තමාගේ කැමැත්තෙන්ම ආරාධනා කොට දෙවැනි දවසේ තෙරුන්ට වළඳවා ගිලන්පස පිණිස උක්සකුරු බුලත් ද දී තෙරුන් වඩිද්දී පසුගමන් ගොස් නැවතුණේය. කලකට පසුව ඔහුද බිරිඳ ද කළුරියකොට තව්තිසා දෙව්ලොව උපන්හ. ඔවුන්ට දොළොස් ගව්වක් විශාල රත්රන් විමානයක් පහළ විය. ආයුෂ්මත් මහා මුගලන් තෙරණුවෝ දෙව්ලොව චාරිකාවෙහි හැසිරෙද්දී මේ විමානය සහ දෙවිවරුන් දැක ගාථා දෙකකින් කරුණු විචාළහ.
පහවූ වළාකුල්වලින් යුතුව අහස් මැද බබළන සඳ සේ දිළිසෙමින් මහත් වූ සෞභාග්‍යයෙන් යුතුව අහසේ ඒ මේ අත ගමන් කරන්නා වූ තොපගේ මේ විමානය අහස් බබළවමින් සිටී.
මහත් වූ දිව්‍ය සෘද්ධියකින් යුතුව වැජඹෙන දිව්‍ය පුත්‍රය, මේ විශාල දිව්‍ය විමානයක් ද දිව්‍ය සම්පත් ලැබීමට හේතු භූත වූ තොපගේ කුසල කර්මය කුමක්ද?
ඒ දේවපුත්‍රයා මේ ගාථාව පැවසීය. තමන් විසින් පූර්ව භවයේ දී කරන ලද කර්මඵලයේ විපාක දක්වයි.

මිනිස්ලොව ඉපිද සිටියදී මම ද මගේ භාර්යාව ද රහත් භික්‍ෂූන් වහන්සේ නමකට සේනසන ද දාන ගිලන්පස ආදියද ප්‍රසන්න වූ සිතින් පූජා කළෙමු. මනාව සකස්කොට සැදැහැ සිතින් පිරිනැමුවා වූ ඒ කුශල කර්මයේ විපාක වශයෙන් මේ සා මහත් සම්පත් ද විමානයක් ද ලද්දෙමි.

මේ ගාථාවන්හි යමක් කිවයුතු වන්නේ නම් මෙය ඉහත සඳහන් විස්තර අනුව දත යුත්තේය.
**සුරියො යථා විගතවලාහකෙ නහෙති** යනුවෙන් ආරම්භ වන්නේ දෙවැනි උපස්සදායක විමාන වස්තුවයි. එහි උපත කෙසේ වීද කවුරු වෙනුවෙන් උපන්නේ ද? භාග්‍යවතුන් වහන්සේ රජගහ නුවර නිසා වේළුවන විහාරයේ වැඩවසන සමයේ බොහෝ භික්‍ෂු පිරිසක් ග්‍රාමීය ආවාසයක වස් වැස භාග්‍යවතුන් වහන්සේ දකිනු සඳහා රජගහ නුවර වෙත යන්නේ සවස් කාලයේ ගමකට පිවිසියහ. ඉතිරි විස්තරය අනන්තර විමාන වස්තුව ඉහත කියන ලද විමාන වස්තුව සමානය.
වළාකුලින් ආවරණය නොවූ සූර්යයා අහසේ යම් සේ බබළාද ...
යම්සේ යට සඳහන් කළ විමාන විස්තරය මෙන්ම විස්තරය දත යුතුය.
ශරීර වර්ණයෙන් සියලු දිසාවන් බබළවති.
මේ ගාථාවල අපූර්වත්වයක් හෝ නොවැටහෙන යමක් නැත.
**උච්චමිදං මණිථූණං විමානං** යනු භික්‍ඛදායක විමානය පිළිබඳ කථාවයි. එය කවුරුන් නිසා කෙසේ උපන්නේද? භාග්‍යවතුන් වහන්සේ රජගහ නුවර ඇසුරු කරමින් වෙළුවන විහාරයේ වැඩ වසති. ඒ දවස්වල එක්තරා භික්‍ෂුවක් මහමගට පිළිපන්නේ එක්තරා ගමකට පිඬු පිණිස වැඩමවා එක් ගෙදරක දොරකඩ සිටියේය. ඒ ගෙදර එක් පුරුෂයෙක් ආහාර ගන්නට සූදානම්ව මුහුණ කට සෝදා ආහාර ගනු පිණිස ඉඳගෙන ආහාරපාන ගෙනා කල්හි ඒ භික්‍ෂුව දැක බෙදාගත් බත් ඒ භික්‍ෂුවගේ පාත්‍රයෙහි බහාලූයේ කොටසක් ප්‍රමාණවත් යයි කියද්දිත් සියල්ලම පිරිනැමුවේය. ඒ භික්‍ෂුව අනුමෙවෙනි බණ වදාරා නික්ම ගියේය. පුරුෂයා බඩගින්නේම සිටිමින් මා අනුභව නොකරම භික්‍ෂුව සියල්ල පූජා කළෙමියි ප්‍රීතිය හා සතුට වින්දේය. හෙතෙම මෑත භාගයෙහි කළුරිය කොට තව්තිසා දෙව්ලොව ඉපදුනේය. ඔහුට දොළොස් යොදුනක රන් විමනක් පහළ විය. ආයුෂ්මත් මහා මුගලන් තෙරණුවෝ දෙව්ලෝ චාරිකාවේ සැරිසරන්නේ මහත් වූ දේව ඍද්ධියෙන් බබළන ඒ දෙවියා දැක ඔහුගෙන් කරුණු විමසීය.
වෛධූර්ය මැණික්වලින් තැනූ කුළුණු ඇති, දොළොස් යොදුනක් (හතළිස් අටගව්වක්) විශාල වූ සත්සියයක් පමණ කුළුගෙවල් ඇති රන්රුවන් වලින් තැනූ බිත්ති දොර කවුළු ඇති මේ උදාර වූ විමානය ශෝභාමත්ව බැබළෙයි.
ඔබගේ ශරීර වර්ණය ද සකල දිශාවන්හි ප්‍රභාවය විහිදුවයි. මෙබඳු සම්පත් ලැබීමට ඔබ කවර නම් පුණ්‍යකර්මයක් කළෙහිද?
හෙතෙමේ ද මේ ගාථාවලින් කරුණු පැවසීය. ඒ දේවපුත්‍රයා තමාගේ පෙර කර්මයෙන් විග්‍රහ කරමින්

මම මිනිස්ලොව මිනිසකු වශයෙන් උත්පත්තිය ලබා සිටිද්දී එක් දවසක් ආහාරයෙන් ක්ලාන්ත වූ එක් භික්‍ෂුවක් පිඬු පිණිස ගේ දොරකඩ සිටිනු දැක මා පරිභෝජනයට ගත් ආහාර සතුටු සිතින් උන්වහන්සේට පූජා කළෙමි.
ඒ කුසල කර්මය හේතුවෙන් මේ අන්දමේ සියලු දිසාවන් බබුළුවන ප්‍රභාසම්පන්න ශරීර වර්ණයක් ද මෙම දිව්‍ය සම්පත්තීන් ද ලද්දේ වෙමි.
එහි **එකාහං භික්‍ඛං** යනු එක් බතකින් යැපෙන්නා වූ එක් භික්‍ෂුවක් යන අර්ථයි. **පටිපදායිස්සං** පිළියෙළ කළ ආහාරය පිරිනැමුවෙමි. **සමංග භත්තෙන** ලැබුවා වූ භික්‍ෂාව යන අර්ථයි. මෙසේ ඒ දේව පුත්‍රයා විසින් තමන්ගේ සුචරිත කර්මය මහතෙරුන් සමග පැවසීමෙන් පසුව පිරිවර සහිත ඔහුට දහම් දෙසා මිනිස්ලොවට පැමිණ ඒ පුවත සම්මා සම්බුදුන් වහන්සේට පැවසීය. ශාස්තෲන් වහන්සේ එය අර්ථෝත්පත්ති කොටගෙන රැස්ව සිටි පිරිසට ධර්මය දෙසූ සේක. ඒ දේශනාව මහජනයාට සාර්ථක දේශනාවක් වූයේය.
**උච්චමිදං මණිථූනං** යනු යව පාලක විමාන වස්තුවයි. එය පහළ වූයේ කෙසේද? භාග්‍යවතුන් වහන්සේ රජගහනුවර ඇසුරුකොට වෙළුවන විහාරයේ වාසය කරති. ඒ සමයෙහි රජගහ නුවර එක්තරා දුගී දරුවෙක් යව කුඹුරක් රකී. හෙතෙම එක් දවසක් උදේ ආහාර වේල සඳහා කොමුපිඬු ලැබ කෙතට ගොස් කන්නෙමියි ඒ කොමුපිඬු ද ගෙන කුඹුරට ගියේය. ගොස් ගසක් මුල වාඩි විය. ඒ වෙලාවේ එක්තරා ක්‍ෂීණාශ්‍රව තෙරනමක් මගට පිළිපන්නේය. ඒ ක්‍ෂීණාශ්‍රවයන් වහන්සේ මධ්‍යාහ්නයේ එතැනට පිවිස යහ පාලකයා සිටි රුක්මුල වෙත වැඩමවිය. යව පාලකයා වේලාව බලා මෙසේද ස්වාමීනි, ආහාර ලැබුනේදැයි ඇසීය. ස්ථවිරයෝ නිශබ්ද වූහ. හෙතෙම ආහාර නොගත් බව දැන ස්වාමීනි, දැන් මධ්‍යාහ්න වේලේ පිඬු පිණිස හැසිරී දන් වැළඳීමට කල්වේලා නැත. මා කෙරෙහි අනුකම්පාවෙන් මේ කොමු පිඬු ආහාර වශයෙන් පිළිගෙන වළඳවනු මැනවි යනුවෙන් පවසා තෙරුන් වහන්සේට කොමුපිඬු පිළිගැන්වීය. ස්ථවිර තෙමේද ඔහු කෙරෙහි අනුකම්පාවෙන් එය පිළිගෙන ඔහු ඉදිරියේදීම වළඳා අනුමෝදන්කොට නික්ම ගියහ. ඒ දුගී දරුවාද මා විසින් මෙබඳු වූ කොමුපිඬු දානයක් පූජා කළෙමියි සිත පහදවාගෙන සවස් කාලයේ කළුරියකොට තව්තිසා දෙව්ලොව ඉහත කථාවලදී කියන ලද පරිදි මහා සම්පත් ඇතිව සුවිසල් විමානයක උපත ලැබුවේය. ආයුෂ්මත් මුගලන් තෙරුන් වහන්සේ දෙව්ලොවදී මේ දිව්‍ය පුත්‍රයා මුණගැසී ගාථා කිහිපයකින් තොරතුරු විචාළේය.
හාත්පසින් උස්ව නැගුණා වූ මැණික්මය ටැම් ඇත්තා වූ රන්මිණිවලින් කරන ලද මේ විමානයේ සිටිමින් සියළු දිසාවන් බබුලුවන ශරීර වර්ණයකින් ද යුක්ත වූ මහා සම්පත් ඇති දේවපුත්‍රය ඔබ කිනම් පුණ්‍ය කර්මයක් නිසා මේ සා සම්පත් ලැබීද?

ඒ දේවපුත්‍රයා තමන් විසින් කරන ලද පුණ්‍ය කර්මය හා එහි වාපකයන් පවසමින්
මම මිනිස්ලොව දුප්පත්ව ඉපදුනෙමි. මම රැකියාව වශයෙන් යවකෙතක් මුර කළෙමි. එක් දවසක් ප්‍රසන්න වූ හදවතක් ඇත්තා වූ දැකීමට ප්‍රියමනාප වූ කෙලෙස්මල දුරු කළා වූ තෙරුන් වහන්සේ නමක් මට හමුවිය.
උන්වහන්සේ කෙරෙහි පැහැදුනු මම කොමුපිඬු කීපයක් වැළඳීම සඳහා උන්වහන්සේට පූජා කළෙමි. එසේ පුදා පින් අනුමෝදනාව ඒ පිනින් අද නන්දන වනයෙහි දී සතුටු වෙමි.
මෙබඳු වූ හාත්පස බබුළුවන ශරීර වර්ණයක් ද විමාන ආදී සියලු සම්පත් ඒ කුසලයෙන් මට ලැබිණ.
එම ගාථාවල අළුත් විශේෂයක් නැත.
**අලංකතො මල්‍යධරො සුවත්‍ථො** - යනුවෙන් ආරම්භ වන්නේ කුණ්ඩලී විමාන වස්තුවයි. එහි උපත කවරේද? භාග්‍යවතුන් වහන්සේ සැවැත්නුවර ජේතවනාරාමයේ වැඩවසන සමයෙහි දෙඅග සවුවෝ තවත් භික්‍ෂු පිරිවර කොට ඇතිව කාසි රටෙහි සැරිසරමින් හිරු බැස යන වේලේ එක්තරා විහාරයකට පැමිණියාහුය. දෑගසව්වන් වැඩි බව ආරංචි වූ ඒ විහාරයට අයත් ගොදුරු ගමේ එක්තරා උපාසකයෙක් තෙරුන් වෙත එළඹ වැඳ පා දෙවීමට ජලය පාවල ගෑමට තෙල් ඇඳ පුටු ඇතිරිලි ආදිය සපයා තමන්ගේම අදහස අනුව ආරාධනා කොට දෙවන දින මහා දන් පැවැත්වීය. තෙරවරු ඔහුට අනුමෙවෙනි බණ වදාරා නික්ම වැඩියාහු වෙති. ඒ උපාසක තෙම පසුකලෙක කලුරියකොට තව්තිසා දෙව්ලොව රන් විමනක උපන්හ. ආයුෂ්මත් මුගලන් තෙරුන් දෙව්ලෝ චාරිකාවේ සැරිසරන්නේ ඒ උපාසකයා හමු වී මේ ගාථාවලින් තොරතුරු විචාළේය.
අලංකාර ලෙස පීරා සකස් කරන ලද කෙස්කළඹක් ඇති මනාව ඔපමට්ටම් කරන ලද මණිකොඬොල් පැළඳ දිව්‍යමය වස්ත්‍රාභරණයන්ගෙන් සැරසී අනේකවිධ රත්නයන්ගෙන් නිමා වූ පාදාභරණාදියෙන් සැරසී, මේ දිව්‍ය විමානයේ ජෝතිමත්ව චන්ද්‍රයා මෙන් බබලමින් සිටී.
මනා රූ ඇති දෙවඟනෝ වීණා වාදනය කරමින් නටමින් ඔබව සතුටු කරවයි. නැටුම් ගැයුම්වලින් ප්‍රීතිමත්ව සිටින මහානුභාව සම්පන්න ඔබ මේ අන්දමේ වර්ණයක් හා සම්පත් ලද්දේ කවර කුශල කර්මයකින්ද?

ඒ දිව්‍ය පුත්‍රයා මුගලන් හිමියන්ගේ කරුණු විමසීමට පිළිතුරු දෙමින් මෙසේ ප්‍රකාශ කළේය.

මම මිනිස්ලොව මිනිසකුව ඉපදී සිටියදී සීලවන්ත වූ විද්‍යාචරණ ගුණයන්ගෙන් පරිපෝෂිත වූ බහුශ්‍රැත වූ තණ්හාව දුරුකලා වූ ශ්‍රමණයන් වහන්සේලා වෙත ආහාර ද බීම වර්ග ද මනාකොට සකසා මහත් සේ දන් දුන්නෙමි.
ඒ කුශල කර්මයෙන් මේ අන්දමේ සම්පත් ද මේ අන්දමේ ප්‍රභාෂ්වර වූ ශරීර වර්ණයක් ද ලද්දෙමි.
එහි **සුකුණ්ඩලි** අලංකාර කරන ලද දැකුම්කළු වූ කෙස්කළඹ, සකුණ්ඩලී කියාද සඳහන් වේ. දැකුම්කලු බොකුටු ඇත්තා සකුණ්ඩලි එවැනි බොකුටු හිසකෙස් ඇත්තී සකුණ්ඩලී, ඔවුනොවුන්ට ද තොපටද සුදුසු වූ කොඩොල් යන අර්ථයි. **කප්පිත කෙසමස්සු** මනාකොට සැරසූ කෙස් රවුල් **ආමුත්ත හත්‍ථාහරණො** ඇඟිලි අත් ආදියෙහි පළඳින ලද ආභරණ ඇති
**තණ්හක්‍ඛයුප්පන්තෙ** තෘෂ්ණාව ක්‍ෂය කළ අර්හත්වයට නිවනට පැමිණි යන අර්ථයි. ඉතිරි කොටස පෙර කී ආකාරයෙනි.
**අලංකතො මල්‍යධරො සුවාසො** ආදි ගාථාවෙන් ආරම්භ වන්නේ දෙවැනි කුණ්ඩලී විමාන වස්තු කථාවයි. එම විමාන වස්තුවේ උත්පත්තිය කෙසේ සිදුවීද යත්, භාග්‍යවතුන් වහන්සේ සැවැත්නුවර නිසා ජේතවනාරාමයේ වැඩවසන සේක. ඒ සමයෙහි දෙ අග සවුවෝ කාසි ජනපදයේ සැරිසරමින් සිට හිරු බැස ගිය වේලේ එක්තරා විහාරයට වැඩම කළාහු වෙති. ඉතිරි සම්පූර්ණ විස්තරය කුණ්ඩලී විමාන වස්තු වර්ණනාවේ කී පරිදිමය. සියල්ල සමාන වේ.
යහපත් සේ තබන ලද රැළි වැටුණු කේශ කල්‍යාණය හෙවත් දැකුම්කළු සිත් ඇදගන්නා වූ කේශ කලාපයක් ඇති, අලංකාර වූ දිව්‍යමය වූ වස්ත්‍රාභරණයන් ද මැණික්මය වූ කුණ්ඩලාභරණයන්ගෙන් ද අනේකවිධ රත්නයන්ගෙන් නිම වූ අත්වල පැළඳි ආභරණයන්ගෙන් ද, පාද ජාලා පාදකිංකිණි ආදී පාදාභරණයන්ගෙන් ද සැරසී දිව්‍ය විමානයෙහි චන්ද්‍රයා සේ බැබලීමෙන් සිටී.
අට අට පමණ මනා වූ හික්මුණා වූ දිව්‍යාංගනාවෝ ස්ත්‍රී අලංකාරයෙන් සැරසී වීණා ගායනා කරමින් ද තාලයට අනුව පාද තබා නටමින් ද මහත් සේ සැප අනුභව කරමින් ඔබව සතුටු කරවති. මහාර්ධී වූ දේවතාවිය ඔබගේ ශරීර වර්ණයද දසදිසා බබුළුවයි.
මෙවැනි මහානුභාව වූ දිව්‍ය ශරීරයක් ද සැපසම්පතින් ද සුව සැපත් ද ලැබීමට ඔබ විසින් කළා වූ කුශල කර්මය කවරේද?
ඕ දෙව් දූ තමන්ගෙන් විමසන ලද ප්‍රශ්නයට පිළිතුරු වශයෙන් තමන් විසින් කරන ලද පුණ්‍යකර්මය විස්තර කළාය. මා විසින් යම්කිසි කර්මයක් කළේද මේ එහි ප්‍රතිඵල විපාක වන්නේය.
මම මිනිස්ලොව මිනිසකු වී ඉපිද සිටිද්දී සීලවන්ත වූ බහුශ්‍රැත වූ යසර්ශී වූ විද්‍යාචරණයන්ගෙන් සම්පූර්ණ වූ යහපත් ඇවතුම් පැවතුම් ඇති ශ්‍රමණයන් වහන්සේ නමක් දැක උන්වහන්සේට මනාව සකස් කළා වූ ආහාරපාන මහත් වූ මනාව පැහැදුණු සිතින් මගේ දෑතින්ම පූජා කළෙමි.
ඒ කුසල කර්මයාගේ ආනිසංසයෙන් විපාක වශයෙන් මේ අන්දමේ ඡවි වර්ණයක් ද සියලු දිසාවන් බබුළුවන ප්‍රභාශ්වරයක් ද ලද්දෙමි.
මින් පෙර නො ඇසූවිරූ දෙයක් නැත.
**යා දෙවරාජස්ස සභා සුධම්මා** ආදි වශයෙන් ආරම්භ වන්නේ උත්තර විමාන වස්තුවයි. එහි උත්පත්තිය කෙසේ වීද යත්? අප තථාගතයන් වහන්සේ පිරිනිවන් පා, ධාතුන් බෙදා දී ඒ ඒ තන්හි ස්ථූප පිහිටුවීමෙන් පසුව ධර්ම විනය සංගායනා කිරීමට මහා කාශ්‍යප ස්ථවිරයන් ප්‍රමුඛ කොට මහ තෙරවරුන් නියමකොට වස් විසීමට නියමිත දිනවකවානු පැමිණෙන තෙක් තම තමන්ගේ පිරිස් සමග ඒ තන්හි වාසය කරන්නේ ආයුෂ්මත් කුමාර කාශ්‍යප ස්ථවිරයන් වහන්සේ පන්සියයක් භික්‍ෂූන් සමග සේතව්‍ය නුවර පැමිණ ඇට්ටේරිය වනයෙහි විසූහ. ඉක්බිති පායාසි රාජඤ්ඤ තෙමේ තෙරුන් වහන්සේ එහි වසන බව දැන, මහජනයා විසින් පිරිවරන ලදුව උන්වහන්සේ වෙත එළඹ, පිළිසඳර කථාකොට අසුන් ගත්තේ තමන් අදහන පිළිගත් දෘෂ්ටිය ප්‍රකාශ කළේය. ඉක්බිති තෙරුන් වහන්සේ සඳු හිරු ආදිය උපමාවට ගෙන පරලොවක් ඇති බව ප්‍රකාශ කරන්නේ නොයෙක් අත පැතිරී ගිය හේතු උපමාවන්ගෙන් සමන්විතව දෘෂ්ටිගත ගැටළු විසඳමින් නොයෙක් ලෙසින් විචිත්‍ර වූ විසිතුරු වූ පායාසි සූත්‍රය දේශනාකොට ඔහු සම්‍යක් දෘෂ්ටියෙහි පිහිටුවීය.
හෙතෙමේ පිරිසිදු දෘෂ්ටි ඇත්තෙක් වී මහණ බමුණු දුගී මගී යාචකාදීන්ට දන් දෙමින් උදාර නොවූ අදහසින් කැඳ ඇඹුල් දෙවෙනි කොට නිවුඩු සාලේ බත් දෙයි. දළ පිළී හා මහත් දහ ඇති වස්ත්‍ර දන් දෙයි. මෙසේ සකස් නොකොට අක්‍රමානුකූලව දන් දී මරණින් මතුව චාතුර්මහා රාජික දිව්‍ය ලෝකයේ හීන දේව කුලිකයන්ගේ සහභාවයට ගියේය. එකල්හි ඔහුගේ දාන කටයුතුවලට උදව් දුන් උත්තර නම් මානවකයා එක් දිනක් මනාව සකස්කොට දන් දී තව්තිසා දෙව්ලොව දොළොස් යොදුනක් ප්‍රමාණ වූ දෙව් විමනක උපන්නේය. හෙතෙමේ කරන ලද පින්කම්වල ආනුභාවයෙන් බැබළෙමින් විමානය සමගම කුමාර කාශ්‍යප තෙරුන් වහන්සේ වෙත පැමිණ විමානයෙන් බැස පසඟ පිහිටුවා වැඳ ඇඳිලි බැඳගෙන සිටියේය. ඒ ස්ථවිරයෝ ‘යා දෙවරාජස්සා’ ආදි ගාථාවන් මගින් මෙසේ විචාළහ.
එම්බා දිව්‍ය පුත්‍රය, තව්තිසා වැසි දෙවියන් රැස්වන්නා වූ සක්දෙව් රජුගේ සුධර්මා නම් දිව්‍යසභාව මෙන් ඔබගේ විමානය අහසෙහි දීප්තිමත්ව බබළන්නේය. ඔබද දෙවියන් පිරිවරා බබළන ශක්‍රයා මෙන් දිස්වේ.
මහානුභාව වූ දේව පුත්‍රය, මෙබඳු ආනුභාව සම්පන්න දිව්‍ය සම්පත් ලබන්නට ඔබ විසින් කරන ලද කුසල කර්මය කවරේද?
ඒ දේවපුත්‍ර තෙමේ තමන්ගෙන් අසන ලද ප්‍රශ්නයට පිළිතුරු වශයෙන් තමන් විසින් කරන ලද පුණ්‍ය කර්මයන් විස්තර කරමින්
මම මිනිස් ලොව මිනිසකුව සිටියදී පායාසි රාජඤ්ඤගේ කුදුමහත් කටයුතුවල නියැලී හුන්නෙමි. ඒ සමයෙහි දන් දීමෙහි සතුටු සිත් ඇතිව කර්මපල අදහමින් ලැබුණු ධනය සැලසුම් සහගතව වියදම් කොට සීලවන්ත වීමි. එසේ සිල්වත් වී ආහාරපාන වර්ග මනාව සකස්කොට පහන් සිතින් යුතුව සිල්වතුන්ට දන් දුනිමි.
ඒ දානමය කුසල කර්මයාගේ විපාක වශයෙන් මේ අන්දමේ ඡවි වර්ණයත්, සියලු දිසා බබලවන ප්‍රභවයක් හා මේ සියලු සම්පත් ද ලදිමි.
මෙසේ ඒ දේවපුත්‍රයා මේ අන්දමට ප්‍රශ්නයට පිළිතුරු දෙති.
එහි දේවරාජස්ස ශක්‍රයාගේ භා සුධම්මා නම් වූ රැස්වීම් ශාලාව සන්ථාගාරය යත්‍ථා යනු යම් සභාවක **අච්ඡතී** හිඳියි. **දෙවසංඝො තාවතිංස** දෙව්ලොව දිව්‍ය සමූහයා **සමග්ගො** සමග කැටුව රැස්වීම.
**පායාසිස්ස අහොසි මාණවො** පායාසි රාජඤ්ඤගේ කෘත්‍යයයන්ට උපකාරි වූ (දළරු) මානවකයා උත්තර නම් විය. සංවිභාග අකාසිං මම වූ කලී මා ලත් දේ නොකා නොබී එකතු කළ ධනය දාන මුඛයෙහි වියදම් කිරීම වශයෙන් මනාව සැලසුම් කළෙමි. ‘**අන්නඤච පානඤ්ච පරිච්චජන්තො’** වදන් ශේෂයයි. **දානං විපුල අදාසි** කෙසේ **සක්කච්චං** කෙබඳු වේද, **අන්නඤ්ව පානඤ්ච** යනු යෙදිය යුතුය.
7. සුනික්ඛිත්ත වර්ගය
**යථා වනං චිත්තලතං පභාසති** ආදී ගාථාවෙන් දැක්වෙනුයේ චිත්තලතා විමාන වස්තු විස්තරයයි. එහි උත්පත්ති කතාව කවරේද? භාග්‍යවතුන් වහන්සේ සැවැත්නුවර ජේතවන විහාරයේ වැඩ වසති. ඒ කාලයෙහි සැවැත්නුවර එක්තරා උපාසක කෙනෙක් දිළිඳු වූයේ භෝග සම්පත් හීන වූයේ අනුන්ට බැළ මෙහෙවර කොට ජීවත් වෙති. හෙතෙම ශ්‍රද්ධාවන්තය. තුණුරුවන් කෙරෙහි ප්‍රසන්නය. වියපත් වූ මව්පියන් පෝෂණය කරන්නේ, ‘ස්ත්‍රීහු නම් පතිකුලයෙහි පිහිටියාට පසු ඉසුරු සම්පත් බොහෝසෙයින් බලාපොරොත්තු වෙති. වැඩිහිටි නැදි මයිලන්ට හෝ ස්වාමියාට නිසි සේ සත්කාර නොකරති. යහපත් ගති පැවතුම් ඇති ස්ත්‍රීන් නම් දුර්ලභමය.’ එබැවින් මව්පියන්ගේ සිත් සතන් පිනවමින් දුක් සන්සිඳුවමින් විවාහයක් කර නොගෙන තමන්ම දෙමාපියන් රැකබලා ගනිමින් උවටැන් කරයි. සිල් රකියි. පෙහෙවස් සමාදන් වෙයි. තම සම්පත් අනුව දන් දෙයි. හෙතෙම පසුකලෙක කළුරියකොට තව්තිසා දෙව්ලොව දොළොස් යොදුන් පමණ වූ දිව්‍ය විමානයක ඉපදුනේය. ආයුෂ්මත් මහ මුගලන් තෙරණුවෝ මෙයට පෙර කථාවල කී ආකාරයෙන්ම දෙව්ලෝ චාරිකාවල යෙදෙමින් මේ දිව්‍ය පුත්‍රයා වෙත ගොස් ඔහු විසින් පෙර කරන ලද කර්මයන් ගැන මෙම ගාථා මගින් විමසූහ.
පින්වත් දේවතාව, ඉතා දීප්තිමත්ව බබළන්නා වූ චිත්‍රලතා වනය යම්සේද එපරිද්දෙන් තව්තිසා දෙවියන් අතුරෙන් ශ්‍රේෂ්ඨ වූ උයනකින් යුක්තව, එසේ නොයෙක් දිව්‍යාලංකාරයෙන් යුක්ත වූ තොපගේ මේ විමානය මහත් ආලෝකයෙන් බබළමින් ආකාශයේ සිටී.
දිව්‍ය ඍද්ධියට පත් මහානුභාව සම්පන්න දේවිය, මේ වැනි ප්‍රභා සතියක් හා ඡවි වර්ණයක් ලබන්නට ඔබ විසින් කරන ලද පුණ්‍යකර්ම කවරේද?
ඒ දේව පුත්‍රයා තමාගෙන් විමසන ලද ප්‍රශ්නයට පිළිතුරු වශයෙන් තමන් විසින් කළ කර්මයන් හා එහි විපාකයන් පැහැදිලි කරන්නේ,
මම මිනිස්ලොව මිනිසකු වී සිටියදී ඉතා දිළින්දෙක් වීමි. ආරක්‍ෂාවක් නැති කෙනෙක් වීමි. කම්කරුවෙක් වීමි. දුගියෙක් වූ මම වයෝවෘද්ධ වූ මව්පියන් දෙදෙනා රැකබලා ගත්තෙමි. එමෙන්ම මම සීලවන්තයෙක් ද වීමි. ආහාරපාන මනාව සකස්කොට කම්පල අදහා දන් දුනිමි.
ඒ කුශල කර්මයන්ගේ විපාක වශයෙන් මේ අන්දමේ දිව්‍ය සම්පත්තී ද ඡවි වර්ණයක් ද සියළු දිසා බබළවන ප්‍රභාවක් ද ලද්දෙමි.
හෙතෙමේ මේ අන්දමින් විස්තර කීවේය. සෙස්ස පළමු ප්‍රකාශ කළ පරිද්දෙන්මය.
**යථාවනං නන්‍දනං චිත්තලතං පභාසති** ආදී වශයෙන් ආරම්භ වන්නේ නන්ද විමාන කථා වස්තුවයි. එය කවරෙකු වෙනුවෙන් උපන්නේ ද යන පිළිවෙළ කථාව මෙසේය. භාග්‍යවතුන් වහන්සේ සැවැත්නුවර ජේතවන මහා විහාරයෙහි වැඩ වසති. ඒ සමයෙහි සැවැත්නුවර එක්තරා උපාසකයෙක් වූයේය. ඒ උපාසකයාගේ විස්තරය මෙයට පෙර සඳහන් කරන ලද චිත්තලතා කථා වස්තුව හා සමානය. මෙතෙම වනාහි අඹුදරුවන් පෝෂණය කරමින්ම මව්පියන්ට උපස්ථාන කරමින් රැකබලා ගත්හ. ඒ අඹුදරුවන් පෝෂණය කිරීමම වෙනසයි.
තව්තිසා දෙව්ලොව ශ්‍රේෂ්ඨ වූ නන්දන වනය හා සමානව චිත්‍රලතා වනය බබළයි. එවැනි උයනකින් යුක්තව නොයෙක් දිව්‍යාලංකාරයෙන් යුක්ත වූ තොපගේ මේ විමානය මහත් ආලෝකයෙන් බබළමින් අහසේ සිටී.
මහත් වූ උදාරතර සම්පත් අනුභව කරන දෙවියා ඔබ මේ සා සම්පත් ලබන්නට මීට පෙර මිනිසත් භවක දී කවර කුශල කර්මයක් කළේද, කවර කුසලයකින් මේ සිද්ධිය හා දිව්‍යානුභාවය ලැබුවේද?
ඒ දේවපුත්‍රයා තමන්ගෙන් විචාරන ලද ප්‍රශ්නයට පිළිතුරු වශයෙන් තමන්ගේ කුශල කර්මයන් විස්තර කරන්නේ,
මිනිස් ලොව මිනිසකුව සිටියදී මම ඉතා දිළින්දෙක් වීමි. දුප්පතෙක් වීමි. කම්කරුවෙක් වීමි. බැලමෙහෙ කරන දුගියෙක් වීමි. එසේ සිටි මම වයෝවෘද්ධ වූ මගේ දෙමාපියන් පෝෂණය කළෙමි. ඔවුන්ට දුකක් නොදී රැකබලා ගතිමි. අඹුදරුවන් පෝෂණය කළෙමි. සිල්වත්ව ජීවත්වීමි. මගේ සම්පත් අනුව පුළුවන් හැමවිටකදීම පහන් සිතින් ආහාරපාන ආදිය සකස්කොට භික්‍ෂූන් වහන්සේලා වෙත දන් දුනිමි.
ඒ කුසලානිශංසයන් නිසා මෙවැනි ඡවි වර්ණයත්, සියලු දිසා බබුළුවන ප්‍රභාශ්වරයක් හා මේ සම්පත් ද මට උපන්නේය
ආදිය ප්‍රකාශ කළහ. මේ ගාථාවල නොඇසූ විරූ යමක් නැත.
**උච්චමිදං මණිථූනං විමානං** ආදි වශයෙන් විස්තර කරන්නේ මණිථූන විමාන වස්තුවයි. එහි උපත කවරේද? භාග්‍යවතුන් වහන්සේ සැවැත්නුවර නිසා ජේතවන මහා විහාරයේ වැඩ වසති. ඒ භික්‍ෂූන් වහන්සේලා පිඬු පිණිස ගමට වැඩමවන ගමන්මග මංමාවත් එක් උපාසකයෙක් පිළිසකර කරති. විසම තැන් සම කරති. කටු කොහොල් පහ කරයි. වනලැහැබ් කපා දමා හෙළි කරයි. වැහි කාලයේ දිය පහරවල් ඇලවල්වල ඒදඬු පාලම් සාදවයි. හිරු රැස් තදින් වැසෙන පාරවල සෙවණ සඳහා ගස් සිටුවයි. නාන ජලාශයන්හි මැටි උගුල්වා පුළුල් හා ගැඹුරු කෙරෙයි. දිය නාන හා වතුර බොන තොටුපළවල් සකස් කරයි. ශක්ති පමණින් දන් දෙයි. සිල් රකියි. මෙසේ පින්කම් කරමින් සිටියදී කාලානුරූපව මියගිය ඔහු තව්තිසා දෙව්ලොව දොළොස් යොදුන් වපසරියක් ඇති රන් විමානයක උපන්නේය. ආයුෂ්මත් මහ මුගලන් තෙරණුවෝ ඔහු වෙත එළඹ මෙම ගාථාවලින් ඔහුගෙන් කරුණු විචාළහ.
හාත්පසින් උස්ව නැංගා වූ පද්මරාග මාණික්‍යමය කුළුණු ඇති උදාර වූ සත්සියයක් පමණ රන්වන් කුළුගෙවල් ඇති වෛධූර්ය මිණිමය ගබඩාවලින් යුක්ත දොළොස් යොදුන් පමණ වූ රන් විමනකි.
ඒ රන් විමනේ දිව්‍ය රස භෝජනයෙන් හා සියුම් මොළොක් සුවපහස් ඇති යහන් ද වෙති. නොයෙක් අලංකාරයෙන් සැරසුණු දෙවඟනෝ මධුර නාද පවත්වති. මියුරු ගී සිංදු කියති. දිව බෙර වීණා ආදී වාද්‍යයන්ගෙන් ද ඒ වාද්‍ය තලයන්ට අනුව පා තබමින් රන්වන් පහන්සිළු මෙන් නටන්නා වූ නාට්‍යංගනාවෝ වෙති. පංචකාම සම්පත්තියෙන් අඩුවක් නැති.
මේ අන්දමේ සැප සම්පත් ද, සියලු දිසා බබුළුවන ප්‍රභවයක් ද, දුටුවන් සිත් ගන්නා ඡවි වර්ණයක් ද ඇතුළු මේ සියලු සම්පත් කවර කුශල කර්මයක් හේතුකොට ගෙන ඔබ ලැබුවේද? මේ කවර කුශල කර්මයක ආනිශංසද? (විචාළහ.)
ඒ දිව්‍ය පුත්‍රයා තමාගෙන් විමසන ලද ඒ ප්‍රශ්නයට පිළිතුරු වශයෙන් මේ ගාථා කීහ.

මම මිනිස්ලොව මිනිසකුව ඉපදී සිටින කාලයෙහි වනලැහැබ් පිරිසිදු කළෙමි. සෙවන සඳහා ගස් වැවීමි. පාර තොට මං මාවත් හෙළි පෙහෙළි කළෙමි. එමෙන්ම ඒදඬු පාලම් තැනීම් සිල්වතෙක්ව ජීවත් වෙමින් පිරිසිදු ආහාර පාන, කර්මපල අදහන්නා වූ සිතින් මනාව සකස් කොට බහුල වශයෙන් දන් දුනිමි.
ඒ කුශල කර්මයන්ගේ විපාකයෙන් මේ අයුරු සම්පත් මෙවැනි වර්ණයක් සියලු දිසා ඔපකරවන ප්‍රභා සම්පත්තියක් ලදුයෙමි.
**විවනෙ** ආරණ්‍යයෙහි. **ආරාම රුක්‍ඛානිවාති** ආරාම වටා රුක් රෝපණය කළෙමි යන අර්ථයයි. ඉතිරි ශේෂය පෙර කියන ලද පරිදිය.
**සොවණ්ණමයෙ පබ්බතස්මිං** යනුවෙන් සුවණ්ණ විමාන වස්තුව ඇරඹේ. එහි උත්පත්ති කථාව කෙසේද යත්? භාග්‍යවතුන් වහන්සේ අන්‍ධක විනයෙහි වාසය කරන සේක. එසමයෙහි ශ්‍රද්ධාවන්ත වූ පැහැදුණා වූ භෝග සම්පත්තියෙන් යුක්ත වූ එක්තරා උපාසකවරයෙක් ඒ ගමට නුදුරෙහි මුඩු බිමක් වූ එක්තරා පර්වතයෙහි සර්වාකාරයෙන්ම සම්පූර්ණ වූ භාග්‍යවතුන් වහන්සේට වාසයට යෝග්‍ය වූ ගඳකිළියක් කරවා එහි භාග්‍යවතුන් වහන්සේ වාසය කරවමින් සකසා උවටැන් කළේය. තමා ද නිත්‍ය සීලයෙහි පිහිටියේ පිරිසිදු සීල සංවරයෙන් යුක්ත වී සිට කලුරිය කොට තව්තිසා භවනයෙහි උපන්නේය. ඔහුගේ කර්මානුභාවය දක්වන්නා වූ නා නා රත්නයන්ගේ රශ්මීන් සමූහයෙන් බබලන්නා වූ විසිතුරු වේදිකාවකින් වට වූ නන්වැදෑරුම් මහත් අලංකාරයන්ගෙන් හොබනා වූ මනාව බෙදා වෙන් කළ බිත්ති කුළුණු හා සෝපාත (පඩිපෙළවල්) සහිත වූ වනරොදින් රමණිය වූ විමනක් රත්තරන් පර්වතය මුදුනෙහි පහළ විය. දිව්‍යාලෝක චාරිකාවේ යෙදෙන මහ මුගලන් තෙරණුවෝ එය දැක මේ ගාථාවන් මගින් ප්‍රශ්න කළහ.
ස්වර්ණමය පර්වතයෙහි හැම අයුරින්ම බබලන විමානය රන්දැලකින් ආවරණය වූයේ ද කිකිණි දැලකින් සුන්දර වූයේ ද විය.
වෛධූර්ය මැණික්වලින් ද රත්රනින් ද පලිඟු හා රිදීයෙන් ද මැසිරිගල් නම් වූ මැණික්වලින් ද රතුමැණික්වලින් ද (එම විමානය සැදී ඇත.)
විසිතුරු වූ මනරම් වූ විමාන භූමියෙහි දූවිලි මද නොවේ. කහ පැහැයෙන් යුත් ගොනැස් නම් පරාලවලින් දරාගෙන සිටිනා ලෙස වහලවල්හි මුදුන් නිර්මාණය වී ඇත.
සිවු දෙසින් නිර්මාණය කර ඇති හිණිපෙළ සතර නිසා සැදුන විවිධ රත්නයන්ගෙන් යුත් කාමර සහිත විමානය සූර්යයා මෙන් බබලයි.
එහි වෙන්කොට බෙදා ඇතිව වේදිකා සතර හාත්පසින් සතර දෙසින් දීප්තිමත් වෙමින් බබලයි.

ඒ උතුම් විමානයෙහි මහත් ප්‍රභාවයෙන් යුත් දිව්‍යපුත්‍රයා උදාවන්නා වූ සූර්යයා මෙන් වර්ණයෙන් අතිශයින් බබලයි.
ඔබගේ එම (පුණ්‍ය) ඵලය දන්දීමක හෝ නොයෙක් සිල් රැකීමකින් හෝ එසේත් නැතහොත් වන්දනා කිරීමක ඵලයක් ද යන බව මා විසින් ප්‍රශ්න කරනු ලබන ඔබ මට කියන්න.
ඒ දිව්‍යපුත්‍ර තෙමේ උන්වහන්සේට මේ ගාථාවලින් පිළිතුර ප්‍රකාශ කළේය.
ප්‍රීතියට පත් වූ මුගලන් මහ තෙරණුවන් විසින් ප්‍රශ්න කරනු ලැබූ ඒ දිව්‍යපුත්‍ර තෙමේ මෙය කවරනම් (පුණ්‍ය) කර්මයේ ඵලයක් ද යන බව ප්‍රකාශ කළේය.
එම අන්‍ධක වින්දයෙහි සූර්ය බන්ධු වූ ශාස්තෲ වූ බුදුන්වහන්සේට ප්‍රසන්න සිතින් යුතුව සියතින්ම විහාරයක් කරවීමි.
සුවඳ ද්‍රව්‍ය ද මල් ද ප්‍රත්‍යයන් ද විලේපනයන් ද ප්‍රසන්න වූ සිතින් යුතුව එහි වූ ශාස්තෲන් වහන්සේ පිදුවේය. ඒ පින්කමින් මා විසින් ලබන ලද මේ පුණ්‍ය ඵලය සතුටින් යුතුව පරිභෝග කරමි.
නොයෙක් ශක්ති සමූහයෙන් යුතු වූ රම්‍ය වූ නන්දන නම් වූ උතුම් උයනෙහි අප්සරාවන් විසින් පෙරටු කරනු ලබමින් නෘත්‍ය ගීත ආදියෙන් සතුටින් වෙසෙමි.
එහි විස්තර **සබ්බතොපභං** හැම අයුරින්ම බබළන්නා වූ, ප්‍රභාවය, විහිදවන්නා වූ. **කිංකිණිජාල කප්පිතං** සරසන ලද කිකිණිදැල් ඇති.
**සබ්බෙ වෙළුරියාමයා** වෛදූර්ය මාණික්‍යයෙන් කළ සියළු කුළුණු එහි වනාහි **එකමෙකාය අංසියා** පැති අටක් බැගින් ඇති කුළුණුවල එක් අංශයෙක්හි බැගින් **රතනාසත්ත නිම්මිතා** සත්රුවනින් කළ (සැරසිලි) කම්වලින් නිම වූ එක් එක් අංශය සත්රුවනින් කරන ලද්දේය යන අර්ථයයි.
**වෙළුරිය සුවණ්ණස්ස** යන ආදියෙන් විවිධ රත්නයන් දැක්වේ. **වෙළුරියා සුවණ්ණස්සා** වෛදූර්ය මැණික්වලින් හා රත්රනින් **නිම්මිතා** විසිතුරු කරන ලද්දේය යන අදහසයි. මෙය (සුවණ්ණ+ස්ස යන්න) කරණ අරුතෙහි සම්බන්ධ විභක්ති වචනයකි**. එලිකා රුපියස්සච** මෙහිදී එම පිළිතුරුම වේ. **මසාරගල්ලමුත්තාහි **මිශ්‍ර වර්ණයෙන් යුත් මැණික් වර්ගයකින් ද **ලොහිතංගමණිහිච** රතු මැණික්වලින් ද (යුක්ත වූ)
**න තත්‍ථුද්ධංසතී රජො** මාණික්‍යමය භූමියක් වන බැවින් එම විමානයෙහි දූවිලි මද නොවේ. **ගොපානසිගණාති** වක්‍රාකාර වූ යටලී සමූහයා **පීතා** කහපාට සහිත රනින් කරන ලද්දා වූ ද පුෂ්පරාගී ආදී මැණික්වලින් කරන ලද්දා වූ ද යන අර්ථයයි. **කුටං ධාරෙන්ති** සත්රුවනින් සැදු කැණිමඬල (වහලක් නැති උන් මුදුන) දරාගෙන සිටිත්.
**නානාරතන ගබ්භෙහි** විවිධ රත්නයන්ගෙන් සාදන ලද කාමරවලින් **වෙදියා** වේදිකාව. **චතස්සො** සතර දිශාවන්හි යන අරුතින් චතස්සොයි යෙදේ. එහෙයින් **සමන්තා චතුරො දිසා** යයි කියන ලදී.
**මහප්පභො **මහත් දීප්තියක් ඇති. **උදයන්තො** මතුවෙන්නා වූ. **භානුමා** සූර්යයා.
**සෙහි පාණිහි** කය යොදාගෙනම කරන බැවින් හරවත් පිනක් සිදුකරනුයේ තමාගේ අත්වලින් ඒ ඒ කාර්යය කරනුයේ (ඒ නිසා) **විහාරං සත්‍ථු කාරෙසිං** ශාස්තෲන් වහන්සේට විහාරයක් කළෙමි යයි කියන ලදී. එසේ නැතහොත් **සෙහි පාණිහී** යනු **තත්‍ථ අන්‍ධකවින්‍දස්මිං ගන්‍ධඤ්ච මාලඤ්ච පච්චයඤ්ච විලෙපනඤ්ච** ඒ අන්‍ධක වින්‍දයෙහි සුවඳ ද මල් ද ප්‍රත්‍යය ද විලවුන් ද පූජා කිරීම වශයෙන් කෙසේද යත්, **විහාරඤ්ච විප්පසන්නෙන චෙතසා සත්‍ථුනො අදාසිං** පූජා කෙළෙමි. භාර කෙළෙමි යනුවෙන් මෙසේ මෙහි දී අදහස් කෙරේ යයි දතයුතුය.
**තෙන** කියන ලද පරිදි හේතුකාරණා වූ එම පුණ්‍ය කර්මයෙන් **මය්හං** මා විසින්. **ඉදං **මේ පුණ්‍ය ඵලය නොහොත් මේ දිව්‍යමය ආධිපත්‍යය ඒ නිසා **වසං වත්තෙමි** වසඟයෙහි පවත්වමි යයි කියන ලදී.
**නන්‍දතො** ප්‍රියජනක වූ දිව්‍යමය සමෘද්ධිය උපදින ස්ථානය වූ මෙම දිව්‍ය ලෝකයෙහි, එහිද විශේෂ වශයෙන් **නන්‍දනෙ වනෙ රම්මෙ** මෙසේ රමණිය වූ මෙම නන්දන නම් උයනෙහි ප්‍රීති වෙමි යන අදහසයි. සෙස්ස පෙර කියන ලද පරිදිම වේ.
මෙසේ දේවතාවා විසින් තමාගේ පින්කම පැහැදිලි කර කියූ කල්හි තෙරණුවෝ පිරිවර සහිත වූ ඒ දිව්‍ය පුත්‍රයාට දහම් දෙසා අවුත් භාග්‍යවතුන් වහන්සේට ඒ පුවත දැන්වූහ. භාග්‍යවතුන් වහන්සේ ඒ කරුණ අර්ථෝත්පත්ති කොට පැමිණි පිරිසට දහම් දෙසූහ. ඒ දේශනාව මහජනයාට ප්‍රයෝජනවත් වූයේය.
**උච්චමිදං මණි ථූනං** යනුවෙන් අම්බ විමාන වස්තුව ඇරඹේ. එහි උත්පත්ති කථාව කෙසේද යත්? භාග්‍යවතුන් වහන්සේ රජගහ නුවර වේළුවනයෙහි වසන සේක. එසමයෙහි රජගහනුවර වැසි එක්තරා දුගී පුරුෂයෙක් බත් වැටුපෙන් රැකී අඹ වනය රකියි. හෙතෙමේ එක් දිනක් ග්‍රීෂ්මයෙහි සූර්ය තාපයෙන් රත් වූ, සුදු වැල්ලෙන් ගැවසී ගත්තා වූ, ඒ ඒ අත පෙනෙන මිරිඟු ජලයෙන් යුක්ත වූ භූමි භාග ඇති දුරුමගට පැමිණි දහඩියෙන් යුත් ශරීර ඇතිව ග්‍රීෂ්මයෙන් ක්ලාන්තව අඹ උයන සමීපයෙන් වැඩමවන ආයුෂ්මත් සැරියුත් තෙරණුවන් දැක හටගත් ගරු බුහුමන් ඇතිව සමීපයට එළඹ මෙසේ කීය. ස්වාමීනි, මේ මහත් වූ ග්‍රීෂ්ම දාහය ඉතාම වෙහෙසකර සේ පෙනේ. ස්වාමීනි, ආර්යයන් වහන්ස, අනුකම්පකොට මේ අඹ උයනට පිවිසි මොහොතක් විශ්‍රාම ගෙන ගමන් වෙහෙස දුරුකොට වඩිනු මැනවි. තෙරණුවෝ විශේෂයෙන් ඔහුගේ චිත්තුපසාදය වැඩිදියුණු කරනු කැමැත්තේ එම අඹ උයනට පිවිස එක්තරා රුකක් මුල වැඩ උන්හ.
නැවත ඒ පුරුෂයා ස්වාමීනි, ඉදින් දිය නහවනු කැමැත්තේ නම් මේ ළිඳෙන් ජලය ගෙන ඔබවහන්සේ නහවන්නෙමි. බීමට ද පැන් දෙන්නෙමියි කීය. තෙරණුවෝ ද නිශ්ශබ්දතාවයෙන් ඉවසූහ. හෙතෙම ළිඳෙන් ජලය ගෙන පෙර තෙරනුවන් නෑවීය. අත් පා දොවා නාවා හුන් තෙරණුවන් හට බීමට පැන් පිළිගැන්වීය. තෙරණුවෝ පැන් පානය කොට සන්සිඳුණු පිපාස ඇත්තේ, ඒ පුරුෂයාට නෑවීමෙහි ද, පැන් දීමෙහි ද පින් අනුමෝදන් කොට වැඩියහ. ඉක්බිති ඒ පුරුෂයා ග්‍රීෂ්මයෙන් තැවුණු තෙරුන්ගේ ග්‍රීෂ්ම ඩාහය සන්සිඳුවීමි යයි ද, පිපාසය සන්සිඳුවීම් යයි ද, එයින් බොහෝ පින් කරගත්තේ යයි උදාර වූ සතුට සොම්නස වින්දේය. හෙතෙම පසුකලෙක කළුරියකොට තව්තිසාවෙහි උපන්නේය. මහ මුගලන් තෙරණුවෝ ඔහු වෙත එළඹ ඔහු විසින් කරන ලද පින් පිළිබඳව ප්‍රශ්න කළහ.
මැණික් කුළුණු මත පිහිටි මේ විමානය උස්ව පිහිටා ඇත. හාත්පසින් දොළොස් යොදුන් වේ. එහි වෙධූර්යමය කුළුණ රුචිය පතුරන ශෝසාන ගතියෙන් යුක්තය.
ඔබ ඒ විමානයෙහි වෙසෙන්නෙහි, ආහාරපාන ගන්නෙහි, වාදකයෝ දිව්‍යමය වීණාවන් මිහිරි ලෙස වාදනය කෙරෙත්. මෙහි දිව්‍යමය පංචකාම ගුණ රසයන් පවතී. රත්රනින් සිරුරු වසාගත් දිව්‍ය ස්ත්‍රීහු නැටීමෙහි යෙදෙත්.
මෙවැනි ශරීර වර්ණයක්, සියලු දිසා බබළවන රූ සිරියක්, කවර කුසලයකින් ලැබුවේද,
ඒ දේව පුත්‍රයා තමන් විසින් කරන කුසලය මෙසේ විස්තර කළේය.
මම බත් වැටුප් පමණක් ලබමින් අනුන්ගේ අඹ උයනක් රැකබලා ගත්තෙමි. එසමයෙහි ග්‍රීෂ්ම සෘතුවෙහි පශ්චිම වූ ඇසළ මාසයේ හිරු රැස් තදින් පැතිරී තිබියදී,
සැරියුත් තෙරුන් වහන්සේ (ග්‍රීෂ්මය නිසා) අම පැමිණ ශරීරය ක්ලාන්ත වී ඒ අඹ වනය අසලට පැමිණියේය.
එකල උන්වහන්සේ දැක නමස්කාර කොට අඹ ගස මුල වඩා හිඳුවා පැන් වළඳවා, යම් යහපතක් මට වේනම් එය සිදුවනු පිණිස ඔබවහන්සේ නාවන්නෙමියි මම කීවෙමි.
එසේ කී විට මට අනුකම්පා පිණිස පා සිවුරු තැබුවේය. එක් සිවුරකින් යුතුව ගහ මුල ඉඳ ගත්තේය.
පැහැදුනු සිත් ඇතිව පිරිසිදු පැවැත්මෙන් රුක් මුල එක් සිවුරකින් සිටි උන්වහන්සේ මම නෑවීමි.
මා විසින් ජලය ඉසින ලදී. තෙරුන් වහන්සේ නහවා අල්ප වූ පිනක් කරගන්නා ලදැයි ප්‍රීතිමත් විය.
ඒ මනුෂ්‍ය ජාතියෙහි ඒ එකර්ම පින්කම පමණක් සිදු කළෙමි. මිනිස් ලොවින් චුත වී නන්දන උයනෙහි උපනිමි.
විවිධ පක්‍ෂි සමූහයාගෙන් යුක්ත වූ රම්‍ය වූ උත්තම වූ නන්දන නම් උයනෙහි අප්සරාවන් පෙරටුකොට නැටුම් ගැයුම් බලමින් ප්‍රීති වෙමි.

**ගිම්හාන පච්ඡිමෙ මාසෙ** ඇසළ මස **පතපන්නෙ** අතිශයින් හිරු රසින් බබළන කල්හි, හැම අයුරින්ම උෂ්ණය ඇති වන කල්හි, **දිවංකරො** සූර්යයා, දිවාකර යනු ද පාඨයකි. **අසිඤ්චතී** ජලය ඉසියි. ‘අ කාරය නිපාත මාත්‍රයකි. **සිඤ්චති** යනු අඹ රුක්මුලට ගෙනැවිත් වතුර වත්කරති යන්නයි. **පරෙසං භතකො පොසො** එකල එම අඹ උයනට ජලය වත්කරමින් සිටියෙමි යන අර්ථයි.
**තෙනා** ඒ අඹ උයන යම් තැනකද, එහි **අගමා** ගියේය. **අකිලනෙතාව චෙතසා** සිතේ දුක අර්හත් මාර්ගයෙන් ප්‍රහීණ කළ බැවින් සිතින් වෙහෙසට පත් නොවන්නේම වේ. කය එසේ නොවෙයි යන අදහසයි.
**අවොචං** මම එකල්හි, **අම්බසිඤ්චකො** දිය ඉසින්නෙක් වී යන අදහසයි. **එකචීවරො** නහනු කැමැත්තේ, මෙසේ කීය.
**අම්බො ච සිත්තො - සමණොච නහාපිතො; මයා ච පුඤ්ඤං - පසුතං අනප්පකං ** මා විසින් ජලය ඉසින ලදී. තෙරුන් වහන්සේ ද නවනු ලැබූහ. අල්ප නොවන පිනක් කර ගත්තෙමි. එකම ක්‍රියාවකින් ප්‍රයෝජන තුනක් ලබාගන්නා ලදී. **පීතියා සො** ප්‍රීතියෙන් යුතු වූ ඒ පුරුෂයා **සබ්බං කායං එරති** නිරතුරුවම පතුරුවා හැරීම කරයි යන අදහසයි. අතීතාර්ථයෙහි එන එරති යන වර්තමාන කාලීන වචනයකි.
**තදෙව එත්තකං කම්මං** යන එහි **එත්තකං** මෙසේ මේ පින පමණක්, **කම්මං අකාසි තාය** තාය යන්න තෙ කප්ප යනු වෙනුවට යෙදී ඇත. **ජාතියං **අන්‍ය වූ ජාතිය සිහිපත් නොවේ. සෙස්ස යට කියන ලද පරිදිමය.
**දිස්වාන දෙවං පටිපුච්ඡි භික්‍ඛූ** යනුවෙන් ගෝපාල විමාන වස්තුව ඇරඹේ. එහි උත්පත්ති කථාව කෙසේද යත්? භාග්‍යවතුන් වහන්සේ රජගහ නුවර වේළුවනාරාමයේ වැඩවාසය කරන සේක. එකල්හි රජගහ නුවර එක්තරා ගොපල්ලෙක් උදේ ආහාර සඳහා රෙදිකඩක බැඳගත් පිට්ටුවක් ගෙන නුවරින් නික්ම ගව දෙනුන් හැසිරෙන ගොදුරුබිමට පැමිණියේය. ආයුෂ්මත් මහ මුගලන් තෙරණුවෝ, මේ ගොපල්ලා දැන්ම කළුරිය කරන්නේය. මා එහි වැඩියොත් පිට්ටුව මා වෙත පුදා මොහු තව්තිසාවේ උපදින්නේ යයි දැන ඔහුගේ සමීපයට ගියහ. හෙතෙම වේලාව බලා දන් වළඳන වේලාව බව දැන තෙරණුවන්ට පිටුව දන් දෙන්නට අදහස් කළේය. ඒ වෙලහි ගව දෙන්නු ධාන්‍ය කෙතට පිවිසෙමින් සිටිති. ඉක්බිති ඒ ගොපල්ලාට ‘කිම්ද, තෙරණුවන්ට පිට්ටුව පළමුව දන් දෙන්නේ ද, නැතිනම් ගව දෙනුන් ධාන්‍ය කෙතෙන් පළමුව බැහැර කරන්නේ දැයි විමතියක් ඇති විය. කෙත් හිමියෝ මට යමක් කරනු කැමැත්තේ ද එය කරත්වා. තෙරුන් ගිය කල්හි මාගේ පිට්ටු දන් දීමට බාධාවක් ඇති වේ. එබැවින් මම පළමුල්කොට ආර්යයන් වහන්සේට පිට්ටු දානය දෙමියි සිතා එය තෙරණුවන් හට පිළිගැන්වීය. තෙරණුවෝ අනුකම්පා පූර්වකව පිළිගත්හ.
ඉන්පසු ඔහු වෙහෙස නොබලා ගවදෙනුන් නැවැත්වීම සඳහා ඔවුන් පසුපස දුවන්නා වූ ඔහුගේ කකුළේ ගැටුණු සර්පයෙක් ඔහුට දෂ්ට කළේය. තෙරණුවෝ ද ඔහුට අනුකම්පා කරන්නාහු පිට්ටුව වැළඳීමට පටන් ගත්හ. ගව දෙනුන් නවතා පැමිණි ගොපල්ලා පිට්ටු වළඳනා තෙරුන් වහන්සේ දැක ප්‍රසන්න වූ සිත් ඇත්තේ උදාර වූ ප්‍රීති සොම්නස විඳ ගනිමින් හිඳ ගත්තේය. එවිට විෂ වේදනා ශරීරය පුරා පැතිර සිටියේය. විෂ වේදනා ක්‍රමයෙන් හිස් මුදුනට පැමිණි කල්හි හෝ කළුරිය කළේය. කළුරිය කළ හෙතෙම තව්තිසාවේ දොළොස් යොදුන් රන් විමනෙක උපන්නේ ය. ආයුෂ්මත් මුගලන් තෙරණුවෝ පසුදිනක ඔහු දැක මේ කරුණු විමසූහ.
උසස් වූ විමානයෙහි බොහෝකල් වාසය කරන්නා වූ හස්තාභරණ පැළඳ ගත්, යසස් ඇත්තා වූ, දිව්‍ය විමානයෙහි චන්ද්‍රයා වැනි වූ ඒ දෙවියන් දැක භික්‍ෂූන් වහන්සේ (මුගලන් තෙරුන්) ප්‍රශ්න කළහ.
අලංකාරවත් වූ මල් මාලා බර දරන්නා වූ සකස් කළ කෙහෙ රවුල් ඇත්තා වූ, මනා වස්ත්‍ර හැඳ ගත්තා වූ, කුණ්ඩලාභරණ දරන්නා වූ හස්තාභරණ පැළඳ ගත්, යසස් ඇත්තා වූ දිව්‍ය විමානයේ චන්ද්‍රයා වැනි වූ,
පුහුණු වූ මනා රූ ඇති තිදස් පුරයෙහි උදාර වූ, දිව්‍ය කන්‍යාවන් අට දෙනා බැගින් මිහිරි ලෙස දිව්‍යමය වීණාවන් වාදනය කරත්. නැටීමෙහි යෙදෙත්. ගායනා කරත්. ඔබ ප්‍රමෝදයට පත් කරත්.

මෙසේ විචාළ විට ඒ දේව පුත්‍රයා තමන් විසින් කරන ලද කුසල කර්මය ප්‍රකාශ කරන්නේ.

මිනිස්ලොව මිනිසෙක් වූ මම, අනුන්ගේ ගව දෙනුන් රැස්කොට රැක බලා ගතිමි. එකල්හි ශ්‍රමණයන් වහන්සේ මා වෙතට පැමිණියහ. ගව දෙනු ධාන්‍ය කෑමට ගියහ.
ස්වාමීනි, දැන් කළ යුතු කාර්යයන් දෙකකි යනුවෙන් එදා මම සිතුවෙමි. ඉක්බිති සිහියෙන් යුතුව ‘දෙන්නෙමි ස්වාමීනි’ යන සංඥාව ඇතිව පිට්ටු ඔතා තිබූ රෙදිකඩ අතෙහි තැබුවෙමි.
මේ ගව දෙනුන් යමෙකුගේ කා විනාශ කරත්ද, ඊට පෙර ධාන්‍ය කෙතට මම වහ වහා ගියෙමි. එකල්හි මහා විෂ සහිත වූ කලු සර්පයෙක් ඉක්මන් වූ මගේ පා දෂ්ට කළේය.
ඒ මම පීඩිත වීමි. දැන් මම යහපත් වූ කර්මඵලය අනුභව කරමි. ස්වාමීනි, ඔබවහන්සේ විසින් බෙහෙවින් අනුකම්පා කරනු ලැබූවෙමි. කෘතඥතාවයෙන් යුතුව ඔබවහන්සේ වඳින්නෙමි.
[missing trans]
දෙවියන් මරුන් සහිත වූ ලෝකයේ ඔබවහන්සේ වැනි අනුකම්පා සහගත වූ අන් පැවිදි කෙනෙක් නැත. ස්වාමීනි, ඔබවහන්සේ විසින් මම බෙහෙවින් අනුකම්පා කරනු ලැබුවෙමි. කෘතඥතා පූර්වකව ඔබවහන්සේ වඳින්නෙමි.
මෙලොව හෝ පරලොව ඔබවහන්සේ වැනි අනුකම්පා සහගත අන් පැවිදි කෙනෙක් නැත. ඔබවහන්සේ විසින් මම වෙසෙසින් අනුකම්පා ලැබුවෙමි. කෘතඥතාවයෙන් යුතුව ඔබවහන්සේ වඳින්නෙමි.
ඉක්බිති ආයුෂ්මත් මහ මුගලන් තෙරණුවෝ, තමන් විසින් ද දේවතාවා විසින් ද කියන ලද පිළිවෙළින්ම ඒ පුවත බුදුන් වහන්සේට සැළ කළහ. ශාස්තෲන් වහන්සේ එය අර්ථෝත්පත්ති කොට ගනිමින් පැමිණි පිරිසට දහම් දෙසූහ. ඒ සඳහා ‘දිස්වාන දෙවං පටිපුච්ඡි භික්‍ඛූ’ යනාදිය වදාළහ.
ගාථාවන්හි විස්තර. **දෙවං** ගෝපාල දිව්‍ය පුත්‍රයා **භික්‍ඛූ **ආයුෂ්මත් මහ මුගලන් තෙරුන් සඳහා ශාස්තෲන් වහන්සේ මෙසේ කියති. ඒ වචනය වනාහි මෙසේ අරුත් දැක්විය යුතුය. හැම අයුරින්ම බිඳුණු කෙලෙස් ඇති බැවින් භික්‍ඛූ නම් වේ. විමානයේ බොහෝ කල් සිටීම සිදුවන බැවින් ‘චිරට්ඨිතිකෙ’ යයි කියන ලදී. චිරට්ඨිතිකං යයි ද සමහරු කියත්. ‘දෙවං’ යනු මේ හා සම්බන්ධ විය යුතුයි. ඔහු වනාහි වර්ෂ තිස්කෝටි හැටලක්‍ෂයක් එහි වෙසෙනු ඇති බැවින්. ‘චිරට්ඨිතිකෙ’ යයි කියති. **යථාපි චන්‍දිමා** යම්සේ චන්ද්‍ර දිව්‍යපුත්‍රයා පියකර වූ සිසිල් වූ මනහර වූ රශ්මි ජාලාවකින් බබළන තමාගේ, **දිබ්බවිමානම්හි** දිව්‍ය විමානයෙහි බබළන්නේ වෙයිද, එසේම ‘විරොචනං’ යනු යෙදිය යුතු ඉතිරි වචනය වේ.
**අලංකතො** යනාදිය ඒ දිව්‍ය පුත්‍රයාගෙන් තෙරණුවන් විසින් ප්‍රශ්න කරන ලද ආකාරය දැක්වීම සඳහා වෙයි. එය යට කියන ලද අර්ථ ඇත්තේ වේ.
**සංගම්ම **එකතු වී, හේතු අර්ථය ද මෙහි ඇතුළත් වේ. බොහෝදෙනා එකතුකොට යන අර්ථයි. **ආගා** පැමිණියේය.
**ද්වයජ්ජානි** අද මේ වේලෙහි කරුණු දෙකක්, **කිච්චං** කළ යුත්ත **උභයඤ්ච කාරියං** කලින් කියූ කරුණට පරියාය වචනයකි. සඤ්ඤං ධර්ම සංඥාව, එහෙයින් යොනිසො යයි කියන ලදී. **පටිලද්ධා** ලබා ගන්න, **ඛිපිං** පිළිගැන්වීම් වශයෙන් අතෙහි තැබුවෙමි. **අනන්තකං** රෙදිකඩක පිට්ටු තබා බැඳ තබන ලද රෙදි කැබැල්ල මුල ඇති ආකාරය නිපාත මාත්‍රයකි.
**සො **ඒ මම **තුරිතො** ඉක්මණින් එකතු වූයේ, **අවාසරිං** පැමිණියෙමි. ‘පාවිසිං’ යන වචනය ද තිබිය හැකිය. **පුරා අයං භඤ්ජති යස්සිදං ධනං** යම්කිසි කෙත් හිමියකුට මාස් වර්ගයේ ශස්‍යය ධනය වේද, එය මේ ගවරැළ කා දමයි. එය කා දැමීමට පාගා දැමීමට පෙර, ම යන අර්ථයයි. **තතො** එහි **තුරිතස්ස මෙ සතො** කැරකෙන්නා වූ මට සමාන වූ වහා ගමන් කිරීමෙන් මාර්ගයෙහි කලු සර්පයකු නොදැක ගමන් කළ යන අදහසයි.
**අට්ටොම්හි දුක්‍ඛෙන පීළිතො** ඒ සර්පයා විසින් දෂ්ට කරනු ලැබීම නිසා හිංසාවට උවදුරට පත්වූයේ මරණ දුකින් පෙළුණේ වෙමි. **අභාසි** පරිභෝග කළේය යන අර්ථයි. **තතො චුතො කාලකතොම්හ දෙවතා** ඒ මනුෂ්‍යාත්ම භාවයෙන් චුත වූයෙම් මැරෙන කාලයට පැමිණියෙමි. එහි ආයු සංස්කාරය ගෙවා දැමීම නම් වූ කාලය කරන ලද බැවින් යන අර්ථයෙන් ‘කාලකතො’ යන පදය සෑදේ. ඊට අනතුරුව දේවතාවෙක් වීමි. දේවාත්ම භාවයට පැමිණීමෙන් දෙවියෙක් වෙමි’ යන අර්ථයයි.
**තයා** ඔබ වැනි **අඤ්ඤො මුනි** උසස් හික්මීම් ගුණයෙන් යුතු වූ ඉසිවරයෙක් **නත්‍ථි** නැත. **තයා** යන මෙය නිස්සක්ක අර්ථයෙහි කරණ විභක්ති වචනයකි. සෙස්ස පෙර කියන ලද පරිදිම වේ.
**පුණ්ණමාසෙ යථා චන්‍දො** යනුවෙන් කන්‍ථක විමාන වස්තුව ඇරඹේ. එහි උත්පත්ති කථාව කෙසේද යත්? භාග්‍යවතුන් වහන්සේ සැවැත් නුවර ජේතවනාරාමයේ වැඩවාසය කරන සේක. එකල්හි ආයුෂ්මත් මහා මුගලන් තෙර යට කියන ලද පරිදිම දිව්‍යලෝක චාරිකාවේ හැසිරෙන්නේ තව්තිසා භවනට වැඩියහ. එකෙණෙහි කන්ථක දේවපුත්‍රයා සිය භවනයෙන් නික්ම දිව්‍ය යානාවට නැගී මහත් පිරිවරින් මහත් සෘද්ධියෙන් යුක්තව උයනට යද්දී ආයුෂ්මත් මහා මුගලන් තෙරුන් දැක ගරු බුහුමන් ඇතිව වහාම යානයෙන් බැස තෙරුන් වෙත එළඹ පසඟ පිහිටුවා වැඳ හිසෙහි, ඇඳිලි බැඳ සිටියේය. ඉක්බිති තෙරණුවෝ ඔහු විසින් ලබන ලද සම්පත් ඔහු ලවාම කියවන්නෙමියි සිතා ඔහු විසින් කරන ලද පුණ්‍ය කර්මය විචාළේය.
පසළොස්වක පොහෝදා තරු පිරිවරා ගත් පුන්සඳ යම්සේද ඒ තරුවලට අධිපති වූ සඳ ගමන් කරමින් සිටී.
එසේ උපමා කළ හැකි මේ දිව්‍යමය විමානය දෙව්ලොවදී ද උදාවන සූර්යයා මෙන් වර්ණයෙන් අතිශයින් බබළයි.
වෛධූර්ය මැණික්වලින් ද, රත්රනින් ද පළිඟුවලින් ද, රිදීයෙන්ද මැසිරිගල් නම් වූ මැණික්වලින් ද, මුතුවලින් ද, රතු මැණික්වලින් ද යුක්ත වේ.
විසිතුරු වූ මනරම් වූ භූමිය වෛධූර්ය මැණික්වලින් විසිරී ඇත. යහපත් වූ රමණීය වූ කුටාගාර සහිත වූ ප්‍රසාදයක් බවට ඔබට ඇත.
ඔබේ රමණීය වූ පොකුණ මසුන්ගෙන් ගැවසී ගත්තේය. දියෙන් පිරී ඇත. ඉතා ප්‍රසන්නය. රන්වන් වැල්ලෙන් විසිරී ඇත.
ඔබේ පොකුණ නොයෙක් පියුම් වර්ගවලින් වැසී ඇත. එහි සුදු නෙළුම්, විසිරී පවතී. සුවඳවත් වූ මනෝඥ වූ වාතය හමාගෙන යයි.
ඒ පොකුණ දෙපස මනාව වඩන ලද වනගොමු ඇත. මල් හටගන්නා රුක්වලින් ද ඵල හටගන්නා රුක්වලින් ද දෙපස සෑදී ඇත.
රත්තරනින් කළ පාද ඇති මෘදු රෙදි අතුරා ඇති, අසුනෙහි හුන් දිව්‍යරාජයා ඉදිරිපිට අප්සරාවෝ හිඳිත්.
සර්වාභරණයෙන් සැරසුණු නොයෙක් මල්වලින් අලංකාරවත් වූ අප්සරාවෝ ඔහු සතුටු කරවති. හේ වසවත් දෙව්රද මෙන් සතුටු වෙමින් සිටී.
බෙර සක් මිහිඟු බෙර ආදියෙන් ද වීණාවන්ගෙන් ද ඝණ වූ කුඩා බෙර විශේෂයන්ගෙන් ද මනාව වාදනය සිදුවන කල්හි, ප්‍රීතියෙන් යුක්තව, ඒ දේවපුත්‍ර තෙමේ කැමති සේ සැප විඳිති.
දිව්‍යමය වූ විවිධ රූපයන් ද, දිව්‍යමය වූ ශබ්දයන් ද රසයන් ද ගන්ධයන් ද ස්පර්ශයන් ද මනරම් වේ.
උතුම් වූ එම වචනයෙහි මහත් වූ ප්‍රභාවයෙන් යුත් දිව්‍ය පුත්‍ර තෙමේ වර්ණයෙන් හිරු මෙන් අතිශයින් බබළයි.
ඔබගේ මේ පුණ්‍යඵලය දානයක ද නැත්නම් ශීලයකද, එසේත් නැතහොත් වන්දනාවකද, විමසනු ලබන්නා වූ මේ කරුණ මට කියන්න.
යනුවෙන් මෙසේ ඒ දිව්‍ය පුත්‍රයා විසින් ලබන ලද සම්පත්තිය කියවා ගැනීම සඳහා ඔහු පෙර කරන ලද කර්මය විමසූහ.
මුගලන් මහතෙරුන් විසින් විමසන ලද්දා වූ, සතුටු සිත් ඇත්තා වූ, ඒ දේවපුත්‍ර තෙමේ. මෙය කවරනම් ඵලයක්දැයි යන බව පිළිතුරු වශයෙන් ප්‍රකාශ කළේය.
මම ශාක්‍යයන්ගේ උතුම් පුරවරය වූ කපිල වස්තුවෙහි සුද්ධෝදන රජුගේ පුත්‍රයා වූ සිද්ධාර්ථ කුමරු හා එක් දිනම උපන් කන්ථක නම් අශ්වයා වෙමි.
යම් දිනක මැදි රැයෙහි හෙතෙමේ සම්බුද්ධත්ව සඳහා නික්මුණේද, මෘදු වූ අතුල්වලින් ද බබළන තඹ පැහැති නියවලින් ද යුතු වූ හෙතෙම මා සමග නික්මුණේය.
පා වලින් මා තද කරගෙන මිත්‍රය, මා රැගෙන යන්න. මම උතුම් වූ සම්බෝධියට පැමිණි ලෝකයා තරණය කරවන්නෙමියි හෙතෙම මට කීය.
ඔහුගේ ඒ වචන අසන්නා වූ මගේ සතුට පැතිරුණේ විය. සිත ඉතා ප්‍රීතිමත් වූ මනාව යහපත් වූ මම අභිෂේක ලදුවෙක් මෙන් වීමි.
ශාක්‍යපුත්‍ර වූ මහතාණන් මා පිට නැග ගත් බව දැනගෙන ප්‍රීතිමත් සිත් ඇත්තේ ඒ උතුම් පුරුෂයා උසුලාගෙන ගියෙමි.
හිරු උදාවන කල්හි වෙනත් රජෙකුගේ රටකට ගොස් හෙතෙමේ මා ද ඡන්න ද අත්හැර අප කෙරෙහි ආරක්ෂා රහිතව බැහැර වී ගියේය.
ඔහුගේ පාදයන්හි තඹ පැහැ නියපොතු මම දිවෙන් ලෙවකෑවෙමි. පිටවී යන්නා වූ එම මහා වීරයන් දෙස කඳුළු සලමින් බලා සිටියෙමි.
ශ්‍රීමත් ශාක්‍යපුත්‍ර කුමාරයන් නොපෙනී යාම සිදු වූ අවසානයේ රෝගයකින් තොරවම වහාම මගේ මරණය සිදුවිය.
එතුමාගේ ආනුභාවයෙන් දිව්‍යපුරයෙහි කැමති වන සියලු ගුණයන්ගෙන් යුක්ත වූ මෙම දිව්‍ය සම්පත්තිය විඳිමින් සිටිමි.
බෝධි මූලයෙහි ශබ්ද අසා මට යම් සතුටක් ඇතිවීද, ඒ කුසල මූලය හේතුකොටගෙන කෙලෙස් නැසීම සිදු කළෙමි.
ස්වාමීනි, ඉදින් ශාස්තෲ වූ බුදුන්වහන්සේ සමීපයට යන්නේ නම් මාගේ වචනයෙන් හිස නමා උන්වහසේට වඳින්න.
මම ද අසමාන පුද්ගල ජීනයන් වහන්සේ දැකීමට යන්නෙමි. එබඳු ලෝකනාථයන් වහන්සේලාගේ දර්ශනය දුර්ලභ වන්නේය.
මේ අයුරින් ඔහු තමන් විසින් කරන ලද කර්මය කීයේය. මෙතෙමේ වනාහී පෙර ආත්ම භාවයෙහි දී අපගේ බෝසතුන් සමග එකදා උපන් කන්ථක නම් අශ්වරාජයා වූයේය. ඒ අශ්වයා මහබිනික්මන් වේලෙහි බෝසතුන් තමා පිට නංවා ඒ රාත්‍රියේ අවසානයෙහිම රාජ්‍යයන් තුනක් ඉක්මවා අනෝමා ගංතෙරට පැමිණවීය. ඉක්බිති හිරු උදාවන කල්හි ඝටීකාර නම් මහා බ්‍රහ්මයා විසින් පිළිගන්වන ලද පා සිවුරු ගෙන පැවිදිව, බෝසතුන් විසින් ඡන්න ඇමති සමග කපිලවස්තු පුරය දෙසට යොමුකරන ලද ඒ අශ්වයා සෙනෙහසින් බර වූ හදවතින් මහා පුරුෂයාගේ පා තබන්නේ දිවෙන් ලෙව කා ප්‍රසාදයෙන් සෞම්‍ය වූ ඇස් විවරකොට පෙනෙන තෙක් මානය ඉක්මවා ගිය කල්හි, මම මෙබඳු ලෝකාග්‍ර නායක මහා පුරුෂයකු උසුලාගෙන සිටියෙමි. මාගේ ශරීරය ඵල සහිත වී යයි ප්‍රසන්න සිත් ඇතිව නැවත බොහෝකල් එක්ව විසූ ප්‍රේමයේ හේතුවෙන් වියෝදුක නො ඉවසිය හැකි වූයේ ලැබිය හැකි ඇති දිව්‍ය සම්පත්තිය උදෙසා ධර්මතාවය විසින් මෙහෙයවනු ලැබ කළුරියකොට තව්තිසා භවනෙහි උපන්නේ ය. ඒ සඳහා ‘පුණ්ණමාසෙ යථා චන්‍දො සො අහං කපිලවත්‍ථුස්මිං’ යන ආදිය කියන ලදී.
එහි **පුණ්ණමාසෙ** පසළොස්වක, පුරපස පසළොස්වක්හි, **තාරකාධිපති** - තාරකාවන්ට අධිපති, **සසි **සාවකුගේ සලකුණ ඇති, ‘තාරකාධිප දිස්සති’ යනුවෙන් සමහරු කියයි. ‘තෙසං තාරකාධිපා’ යනු විභක්ති රහිත බව දැක්වීමකි. ‘තාරකානං අධිපො හුත්‍වා දිස්සති’ යනු විභක්ති සහිතව වැකිය පැවැති ආකාරයයි. **අනුපරියාති** යනුවෙන් ද යෙදිය හැකි වේ.
**දිබ්බං දෙව පුරම්හි ච** දේව පුරයට යනු ද දිබ්බං යන අදහසම දරයි. යම්සේ මිනිසුන්ගේ ස්ථානයේ සිට බලනවිට දෙවපුරං යනු උතුම් තැනක් වේද, එසේම දෙව්පුරයක් හා සමද, **ඉදං** මෙම ඔබේ විමන බලනවිට උතුම් යයි දැක්වේ. ඒ නිසා අතිරොචති වණ්ණෙන **උදයනෙතාව රංසිමා** කීය. මතුවී එන සූර්යයා හා සමානය යන අර්ථයි.
**වෙළුරිය සුවණ්ණස්ස** වෛධූර්ය මැණික්වලින්ද රත්තරනින් ද, **ඉදං ව්‍යම්හං** නිර්මිත කරන ලද වචනය නොයොදා ශේෂ වී ඇතැයි සඳහන් වේ. **ඵලිකා** පළිඟු මැණික්
**පොක්‍ඛරණී** පොකුණු
**තස්සා** ඒ පොකුණෙන්. **වනගුම්බා** උයනෙහි මනාව වැඩුණු ගස් ගැන යයි. **දෙවරාජං වා** යනු ශක්‍රයා මෙන්, **උපතිට්ඨන්ති** උවටැන් කරත්.
**සබ්බාභරණ සඤ්ඡන්නා** සියලු ස්ත්‍රී ආභරණයන්ගෙන් ආවරණය වූ, හැම අයුරකින්ම අලංකාරවත් වූ සිරුර යන අදහසයි. **වසවත්ති වාතී** වසවර්ති දිව්‍යරාජයා මෙන්.
**භෙරිසංඛ මුදිංගාහි** (නාම පදයන්ගේ ලිංග විපර්යාසයක් මෙහි කියන ලදී. භෙරිහි, සංඛෙහි, ඉදංගෙහි බෙරවලින් සක්ගෙඩිවලින්, මිහිඟු බෙරවලින් යන අදහසයි. **රතිසම්පන්නො **දිව්‍යමය ආශාවෙන් යුක්ත වූයේ **නච්ච ගීතෙ සුවාදිතෙ** නැටුමෙහි ද ගීතයෙහි ද, සොඳුරු වාදනයෙහි ද හේතු වූ කරුණෙහි නිමිත්ත යන අර්ථයෙහි මෙය හේතු වේ. ‘පවත්තිතෙ’ යන වචනය ද යෙදිය හැකියි.
**දිබ්බා තෙ විවිධා රූපා** දෙව්ලොව ඇතුළත් නානාප්‍රකාර වූ ඔබේ ඇසට යොමුවන රූප අදහස් වේ. කෙසේ අදහස් වේදැයි දැක්වීමට මෙසේ කියන ලදී. **මනොරමා** විජ්ජන්ති යන ක්‍රියා පදය බැහැරින් ගෙන යෙදිය යුතුයි. **දිබ්බා සද්දා** ආදියෙහි ද මෙසේමැයි. (දිව්‍ය ශබ්ද)
**කන්‍ථකො සහජො අහං** මෙහි ‘අහං’ යනු නිපාත මාත්‍රයකි. ‘අහු’ යයි ඇතැමෙක් කියති. කන්ථක නම් අශ්වරාජයා මහ බෝසතුන් සමග එකම දිනයෙහි උපන් බැවින් සහජ නම් වූයේය.
**අඩ්ඪ රත්තායං** අඩ රැයෙහි මධ්‍යම යාමයෙහි යන අර්ථයයි. **බොධාය මහනික්‍ඛමී** ‘ම’ කාරය පද සම්බන්ධීකරණය සඳහාය. අභිසම්බෝධිය සඳහා මහබිනික්මන් කළේය**. මුදුහි පාණිහි** මෘදු අත්ල ඇති බව මහා පුරුෂ ලක්‍ෂණයකැයි කියයි. **ජාලතම්බ නංහි** ගිනිදැල් වැනි වර්ණයෙන් යුත් තද රතු නියවලින්, ගිනිදැල් වැනි වර්ණයෙන් යුත් අත්ල, මහා පුරුෂ ලක්‍ෂණය. තඹවන් නියපොතු ඇතිවීම අනුව්‍යඤ්ජන ලක්‍ෂණ යැයි දැක්වේ.
**සත්‍ථි **කෙණ්ඩා. මෙහි වනාහි කෙණ්ඩාවල ආසන්න ස්ථානය වන කලවා ප්‍රදේශ සඳහා සත්‍ථි කියන ලදී. **ආකොටයිත්‍වාන** අත්පොළසන් දී**, වහ සම්මාති ච බ්‍රෑවී** මිතුරු කන්ථකයෙහි අද එක රැයකට මා උසුලාගෙන යන්න මට උපකාරී වන්න යයි කීය. ඉසිලීමෙහි ප්‍රයෝජනය වනාහි එදා මහබෝසතුන් විසින් දක්වන ලද්දේ යයි කියන්නේ **අහං ලොකං තාරයිස්සං පත්තො සම්බොධි මුත්තමං** යයි කීය. ඒ හේතුවෙන් මම උත්තම වූ අනුත්තර වූ සම්මා සම්බෝධියට පැමිණෙන්නෙමි. දෙවියන් සහිත ලොව සසර නමැති මහ දිය පහර තරණය කරන්නෙමි. එහෙයින් මෙය යම්කිසි ගමනක් යනු පමණක් නොවේ යයි සිතන්න යනුවෙන් සිය ගමනේ උතුම් බව දක්වයි.
**භාසො** සතුට, **විපුලො** මහත් වූ උදාර වූ. **අභිසිං සි** ආසිරි පැතූයෙමි. කැමැති වූයෙමි. පිළිගතිමි. **අභිරූළ්හඤ්ච ම ඤත්‍වා සක්ක පුත්තං මහායසං** පැතිරුණු මහත් යසස් ඇති ශාක්‍ය රාජපුත්‍ර වූ මහබෝසතුන් මාගේ පිට මත නැගී සිටින බව දැන **වහිස්සං** උසුලාගෙන ගියෙමි. පැමිණවීමි.
**පරෙසං** වෙනත් රජුන්ගේ, **විජිතං** ප්‍රදේශ, වෙනත් රාජ්‍යයක් **ඔහාය **අත්හැර, **අපක්කමී** ඉවත්වීමට ආරම්භ කළේය. ‘පරිබ්බජි’ යයි ද කියත්. **පරිලෙහිසං** හාත්පසින් ලෙවකෑවෙමි. **උදික්‍ඛිතං** බැලුවෙමි.
**ගරුකා බාධ** බරපතළ වූ දරුණු වූ ආබාධයක්, මරණාන්තික දුකක්, එහෙයින් **ඛිප්පං මෙ මරණං අහූ** එහිදීම මගේ මරණය සිදුවී යයි කීය. ඒ අශ්වයා වනාහී නොයෙක් ජාතීන්හි මහබෝසතුන් සමග දැඩි භක්තියක් ඇතිව පැමිණෙන්නේයි. එහෙයින් වියෝ දුක ඉවසීමට නොහැකි විය. සම්‍යක් සම්බෝධිය ලබාගැනීමට නික්මුණේය අසා නිරාමිස වූ උදාර වූ, ප්‍රීති සොම්නසක් ද උපන්නේ ය. එහෙයින් මරණින් පසු තව්තිසාවෙහි උපන්නේය. ඔහුට උදාර වූ දිව්‍යසැප පහළ විය. එහෙයින් **ආනුභාවෙන** යයි කියන ලදී. ස්ථානගත වූ ප්‍රසාදමය පුණ්‍ය බලයෙන් **දෙවො දෙව පුරම්හි** තව්තිසා භවනයෙහි සක්දෙව් රජ මෙන්,
**යඤ්ච මෙ අහුවා - භාසො සද්දං සුත්‍වාන බොධියා පත්තො සම්බොධි මුත්තමං’** උතුම් සම්මා සම්බුද්ධත්වයට පැමිණියහ. බුදුවීම පිළිබඳව පළමුවම දැනගන්නට ලැබී සතුටු වීමි. ප්‍රීතිය ඇතිවීම සතුට යන යමක් වේනම් **තෙනෙව කුසල මූලෙන** එම කුසල මූලය හේතුවෙන් **ඵුසිස්සං** ස්පර්ශ කරන්නෙමි. පැමිණෙන්නෙමි.
මෙසේ ඒ දේවපුත්‍ර තෙමේ අවබෝධ කරගත් පරිදි අනාගත භව සම්පත්තියට හේතුව තමන්ගේ කුශල කර්මය කියමින්, දැන් තමන් භාග්‍යවතුන් වහන්සේගේ සමීපයට යනු කැමැත්තේ මමද පළමුව තෙරණුවන් මගින් ශාස්තෲන් වහන්සේ වන්දනා කිරීම පිළිබඳව පණිවුඩ යවනු ලබන්නේ සචෙ යනාදිය කීය. එහි **සචෙ ගච්ඡෙය්‍ය** ඉදින් යන්නෙහි නම් සචෙගච්ඡසී යයි ඇතැම් අය කියත්. ඒ අර්ථයමය. ‘මමා පි නං වචනෙන හුදෙක් මම ඔබ වෙනුවෙන් පමණක් නොවේ. වැළිදු මගේ වචනයෙන් ද භාග්‍යවතුන් වහන්සේට වඳින්න. **වජ්ජාසි** කියන්න. **මමාපි සිරසා වන්‍දනං** මගේ ද හිස නමා වන්දනා කිරීම යන අදහය.
ඉදින් දැන් වන්දනාව යවම්ද, එය යථා පමණක් නො සිටිමියි දක්වමින් **අහම්පි දට්ඨුං ගච්ඡිස්සං ජිනං අප්පථ පුග්ගලං** අප්‍රති පුද්ගල වූ බුදුන්වහන්සේ දැකීමට මම ද යන්නෙමි යි කීය. ගමනෙහි දැඩි බව දැක්වීම පිණිස ‘දුල්ලභං දස්සනං හොති ලොක නාථාන තාදිනං’ යනාදිය කීහ.
කෘතඥතාවයෙන් යුතු වූ කෘතවේදී වූ හේ තෙමේ ශාස්තෲන් වහන්සේ වෙත එළඹියේය. බුදු වදන් අසා දහම් ඇස පිරිසිදු කරගත්තේය.
දෘෂ්ටිගතව තිබූ විචිකිච්ඡාව ද ව්‍රතයන් ද පිරිසිදු කොට ශාස්තෲන් වහන්සේගේ පා වැඳ එහිම අතුරුදහන් වූයේය.
මේ ගාථා දෙක සංගීති කාරක තෙරුන් විසින් රචනා කර ඇත.
**සුත්‍වා ගිරං චක්‍ඛුමතො** පස්වදෑරුම් නෙත්වලින් යුක්ත වූ. සම්මා සම්බුදුරජාණන් වහන්සේගේ වචනය අසා - **ධම්මචක්‍ඛුං** සෝවාන් මාර්ගය **විසොධයී** අවබෝධ කළේය. අවබෝධ කිරීමට එහි විසෝධන යනුවෙන් අදහස් වේ.
**විසොධෙත්‍වා දිට්ඨිගතං** දෘෂ්ටිගතව තිබූ අදහස් උගුළුවා දමා **විචිකිච්ඡං වතානි** සොළසක් වූද, අලුත් වූද විචිකිච්ඡා සීලව්‍රතයන් මගින් පිරිසිදු වේය යන අදහසින් පවත්වන ශීල ව්‍රතයන් තදින් අල්ලාගෙන සිටීම් ද සෝදා හළේය යන අදහසයි. එහිදී වනාහි සහ පරියාය යන වචනයෙන් එසේ අල්වාගැනීම් හා ව්‍රතයන් කියන ලදී. සෙස්ස පෙර කියන ලද පරිදිම වේ.
**අනෙක වණ්ණං දර සොක නාසනං** යනුවෙන් අනෙක වරණ විමාන වර්ණනාව ආරම්භ වේ. එහි උත්පත්ති කථාව කෙසේ වීද යත්? භාග්‍යවතුන් වහන්සේ සැවැත්නුවර ජේතවන නම් විහාරයේ වැඩවාසය කරන කල්හි ආයුෂ්මත් මහ මුගලන් හිමියෝ පෙර සඳහන් කළ අයුරින්ම දිව්‍යලෝක චාරිකාව කරමින් තව්තිසා දෙව්ලොවට වැඩි අවස්ථාවේ අනේකවර්ණ නම් දිව්‍යපුත්‍රයා උන්වහන්සේ දැක සමීපයට පැමිණ ඇඳිලි බැඳ සිටියේය. එම දෙවියන් ලවාම ඔහුගේ සම්පත් කියවාගනු පිණිස ඔහු විසින් කරන ලද පුණ්‍යකර්මයන් පිළිබඳ විස්තර විචාළහ.
බොහෝ වර්ණ ඇති සිත් සෝක පරිළාහ නසන බෙහෙවින් විචිත්‍ර වූ විමානයට ඇතුල් වී අප්සරා සමූහයා විසින් පිරිවරන ලදුව, මනාව පිළියෙළ වූ, දෙව්රජෙකු මෙන් සතුටු වන්නෙහිය.
යසසින් ද පිනෙන් ද, ඍද්ධියෙන් ද ඔබට සම වූවෙක් නැත. එබැවින් ඔබට වැඩි වූවෙක් කොයින්ද?
තිදසපුරේ වැසි සියලු දේව සමූහයා එක්ව එබඳු ඔබ චන්ද්‍ර දේවතාවාට මෙන් නමස්කාර කරයි. ඔබගේ අප්සරාවෝ ද හාත්පසින් නටත්. ගයත්. වයත්. ඔබ ප්‍රමෝදයට පත් කරත්.
ඔබ දිව්‍යමය සෘද්ධියට පැමිණියේය. මහානුභාව ඇත්තේය. ඔබේ ශරීර වර්ණය ද සියලු දිසාවන් ආලෝකමත් කරයි. මේ සමාපත්තීන් ලබන්නට ඔබ මනුස්ස ලෝකයේ දී කවර නම් පින්කම් කළේද? මේ කවරනම් පින්වල විපාක වශයෙන් මෙම සම්පත් ලැබුවේද?
මේ අන්දමට සම්පත් ලබන්නට ඔබ විසින් කරන ලද පුණ්‍යකර්මයන් කවරේද?
ඒ දේවපුත්‍රයා මුගලන් හිමියන්ගේ ප්‍රශ්නයට පිළිතුරු දීම් වශයෙන්,

ස්වාමීනි! මම පෙර සුමේධ බුදුන් දවස උන්වහන්සේගේ ශ්‍රාවකයෙක් වීමි. මම සත්‍යය අවබෝධ නොකොට පෘථග්ජනයෙක්ව සත් වසක් පැවිද්දෙක් පමණක් වීමි.
කෙලෙස්වලින් එතෙර වූ රහත් වූ, ශාස්තෲ වූ සුමේධ සර්වඥයන් වහන්සේ පිරිනිවි කල්හි, උන්වහන්සේ වෙනුවෙන් නිමා වූ රන්දැලකින් ආවරණය කර තිබූ ධාතු චෛත්‍යයෙහි සිත පහදවා ගතිමි.
මා විසින් දන් නොදෙන ලදී. දන් දීමට යමක් මා වෙත නොතිබිණ. පූජනීය වූ ඒ ධාතු පුදන්නකු වී මෙසේ කොට මෙලොවින් ස්වර්ගයට යන්නැයි අනුන්ද පෙළඹවීමි.
මා විසින් කරන ලද කුශල කර්මය මෙය වෙයි. මම දැන් දෙව්සැප විඳිමි. තිදසපුරේ දිව්‍ය සමූහයා මැද මම සතුටින් වෙසෙමි.
මෙයින් කල්ප තිදහසකට පෙර සුමේධ නම් සම්බුද්ධයන් වහන්සේ ලොව පහළ වී දෙවියන් සහිත ලෝකයා එකසේ ආලෝකවත් කොට කරන ලද බුදුකිස ඇත්තේ, පිරිනිවි සේක. මිනිසුන් විසින් සර්වඥයන්ගේ ධාතූන් ගෙන රත්නමය චෛත්‍යයක් කරවන ලදී. මෙහි එක් පුරුෂයෙක් ශාස්තෲ ශාසනයෙහි පැවිදි වී සත්වසරක් මහණදම් පුරා චංචල වූ සිත් ඇතිව උපැවිදි වූයේය. උපැවිදි වූයේ නමුදු සංවේග බහුලභාවය ද ධර්මයට ඇති කැමැත්ත ද හේතුකොට ගෙන චෛත්‍ය අංගනය හැමදීම් පිරිසිදු කිරීම් පිරිබඩගෑම් ආදිය කරමින් නිත්‍ය සීලය උපෝසථ සීල ආදිය රකිමින් දහම් අසමින් අන් අයද පින්කම්හි සමාදන් කරවමින් කල්ගත කළේය. ආයු කෙළවර කළුරියකොට තව්තිසාවෙහි උපන්නේය. ඔහුගේ පුණ්‍යකර්මයේ උදාරභාවය හේතුකොටගෙන මහේශාක්‍ය වූයේ මහානුභාව සම්පන්න වූයේ ශක්‍ර ආදී දෙවිවරුන් විසින් සකස්කොට පුදනු ලබන්නෙක් වී, එහි ආයු කෙළවර එයින් චුත වී මතු මත්තෙහි ද දෙව් මිනිසුන් අතර සැරිසරනුයේ මේ බුද්ධෝත්පාද කාලයේත් ඒ කුසල කර්මය ඉතිරිව තිබුණු බැවින් තව්තිසාවෙහි උපන්නේය. දේවතාවෝ ඔහු ‘අනේකවර්ණ’ යන නමින් හැඳින්වූහ. ඒ සඳහා මෙසේ කියන ලදී. ‘අථනං අනෙක වණ්ණෙ දෙවපුත්තො -පෙ- න තස්ස පුඤ්ඤස්ස ඛයම්පි අජ්ඣගන්ති කථෙසි’
එහි **අනෙකවණ්ණං** නීල පීත ආදී වශයෙන් විවිධ වර්ණ ඇති බැවින් ද ආසන්නයේ ඇති විමානයේ විවිධ සටහන් හා විවිධ වර්ණ ඇති බැවින් ද, නානාවිධ වර්ණ **- දර සොක නාසනං** සීතලභාවය නිසා විඩාව ඩාහය දුරුකිරීමෙන් සිතේ සතුට ඇති බැවින් ද විඩාව ශෝකය නැති කිරීම සිදුවේ**. අනෝමා චිත්තං** නොයෙක් ආකාරයේ චිත්ත රූප. **සුනිම්මතො භූතපතීච** තව්තිසාවේ වෙසෙසින්ම උදාර වූ දිව්‍ය සම්පත් නිසා මනාව පිළියෙළ වූ දිව්‍යරාජයා මෙන්, **මොදසි** සතුටු වන්නෙහි ප්‍රීති වන්නෙහි.
**සමස්සමො** සමාන තත්ත්වයටම පත් වී, ඔවුහු ඔබට සමාන නොවෙති යන අදහසයි. **කුතොපන** කිනම් කරුණකින් උසස් වූයේද, කවරෙක් නම් වන්නේද, කවරනම් කරුණකින් සමාන වෙත්ද, උත්තරීතර වන්නේදැයි ඇසීය. **යසෙන පුඤ්ඤෙන ච ඉද්ධියා** යසෙන පිරිවරින් **ඉද්ධියා** ආනුභාවයෙන්, යසෙන යනු සම්පත්තියෙන් ද, ඉද්ධියා යනු දිව්‍යමය ඍද්ධියෙන් ද, දිව්‍යමය ආනුභාවයෙන් ද යනුවෙන් ද අරුත් දැක්විය හැක. යසෙන යනු වස්තු සම්පත්තියෙන් ද, ඉද්ධියා යන්නෙන් තමන් කැමති දිව්‍යමය කාම සම්පත්තිය යනුවෙන් ද අරුත් දැක්වීමටද පුළුවන. යසෙන යනු කීති ඝෝෂාවන් යයි ද, ඉද්ධියා යනු සමෘද්ධියෙන් යනුවෙන් යයි ද අරුත් දැක්විය හැක. **පුඤ්ඤෙන** ඒ ඒ තන්හි විඳිනු ලැබීමෙන් ඉතිරි වූ පින් ඵලයෙන්.
**සබ්බෙව දෙවා** යන්නෙන් සාමාන්‍ය ස්වභාවයෙන් ගන්නා ලද **තිදස ගණා** තිදස්පුර දේව සමූහයා - එය මෙයින් විශේෂකොට කියන ලදී. ඇතැමෙකුට වෙන් වෙන්ව ගෞරව කිරීම් කරන්නේ නමුදු සතුටකින් එසේ නොකරති. එහෙත් මේ දිව්‍යපුත්‍රයාට එසේ නොවේ. මොහුට වනාහි සතුටකින්ම එසේ කරන්නේ යයි දක්වයි. **සමෙච්ච** එක්වී යනුවෙන් කියන ලද්දේය. **තං තං** ඒ ඔබ **සසිංව දෙවා** යම්සේ පූර්ව පක්‍ෂයේ පළමු දිනයේ පෙනෙන හාවාගේ සලකුණු සහිත චන්ද්‍රයාට මිනිස්සු ද දෙවියෝ ද ආදරයෙන් **නමස්සති** නමස්කාර කරන්නේද, එසේම මේ දේවතාවාට සියලුම, **තිදසගණා නමස්සන්ති** දෙවියෝ නමස්කාර කරත්.
**භදන්තෙ** තෙරණුවන් පිළිබඳව ගරුබුහුමනින් යුතුව සඳහන් කර **අහුවාසිං** වූයෙමි. **පුබ්බෙ** පෙර භවයෙහි. **සුමෙධ නාමස්ස ජිනස්ස සාවකො** සුමේධ නමින් ප්‍රසිද්ධ වූ සම්මා සම්බුදුන්ගේ ශාසනයෙහි පැවිදි වූ බැවින් ශ්‍රාවකයෙක් යයි කියවේ. **පුථුජ්ජනො** ආර්ය භාවයට නො පැමිණි - එහිදී සත්‍යයන් අවබෝධ කිරීමේ මාත්‍රයක් නොමැති වීම නිසා අනනුබෝධ යයි දැක්වේ**. සො සත්තවස්සානි පරිබ්බජිස්සනං** ඒ මම අවුරුදු හතක් පැවිදි ගුණ පමණකින් වාසය කළෙමි. උතුරු මිනිස්දම්වලට නොපැමිණියෙමි.
**තෙනුච්චයං** මැණික් රත්රන් ආදී රත්නයන්ගෙන් උසස්කොට සාදන ලද උස් වූ රත්න චෛත්‍යය, **හෙම ජාලෙන ඡන්නං** අවටින් ද හාත්පසින්ද රන්දැලකින් වසන ලද. **වන්‍දිත්‍වා** වැඳ ඒ ඒ තන්හි දී පසඟ පිහිටුවා වැඳ, **ථූපස්මිං මනං පසාදයිං** මේ ස්තූපය සර්වඥයන් වහන්සේගේ ගුණ සිහිපත් කිරීම් වශයෙන් කරන ලද්දේ යයි චෛත්‍ය කෙරෙහි සිත පහදවා ගතිමි.
**සමාසිදානං** මා විසින් කරන ලද දන් දීමක් නැත. ඒ කුමක් නිසාද යත්, **නචමත්‍ථ දාතුං** දන් වශයෙන් දීමට යමක් නොතිබුණු නිසා. **පරෙච** **ඛො** අනෙක් සත්ත්වයන්, **තත්‍ථ** එම දානයෙහි **සමාදපෙසිං** සමාදන් කරවීමි. ‘පරෙසඤ්ච තත්‍ථ සමාදපෙ’ යනුවෙන් ද පාඨයකි. එහි ‘පරෙසං’ යනු උපයෝග වචනයෙහි සම්බන්ධ විභක්ති වචනයි. **පූජෙථ නං** ආදිය සමාදන් කරවන ආකාරය දැක්වීම පිණිස කියන ලදී. එයට **ධාතුං** යයි යෙදිය යුතුය. **එවං කිරා** කිර ශබ්දය බැහැරින් අසන්නට ලැබෙන්නකි.
**නතස්ස පුඤ්ඤස්ස ඛයම්පි අජ්ඣගං** එකල්හි සුමේධ බුදුන් උදෙසා එම පින් කිරීමේ නිමවීමකට නොපැමිණියෙමි. ඒ පුණ්‍යකර්මයේ ඉතිරි වූ විපාක විඳගනිමියි දැක්වේ. මෙහි යමක් කියන ලද්දේ ද එය පෙර කියන ලද පරිදිම දතයුත්තේය. මනාව දැකිය හැකි වන්නේය.
මෙසේ තෙරණුවෝ ඒ දිව්‍යපුත්‍රයා විසින් තමාගේ පෙර පින්කම් දක්වන ලද කල්හි පිරිස සහිත වූ ඔහුට දහම් දෙසා මිනිස්ලොවට පැමිණ භාග්‍යවතුන් වහන්සේට කීහ. භාග්‍යවතුන් වහන්සේ ඒ පුවත අර්ථෝත්පත්ති කොටගෙන පැමිණි පිරිසට දහම් දෙසූහ. ඒ දේශනාව දෙවියන් සහිත ලෝකයාට ප්‍රයෝජනවත් විය.
**අලංකතො මට්ට කුණ්ඩලී** යනුවෙන් මට්ටකුණ්ඩලී විමාන වස්තුව ඇරඹේ. එහි උත්පත්ති කථාව කෙසේද යත්? භාග්‍යවතුන් වහන්සේ සැවැත්නුවර ජේතවනාරාමයේ වැඩවසන කල්හි ආඪ්‍ය වූ, මහත් සම්පත් ඇති, ධනවත්, සැදැහැ නැති, පැහැදීමක් නැති, මිථ්‍යාදෘෂ්ටි ගති ඇති කිසිවෙකුට කිසිවක් නොදෙන බ්‍රාහ්මණයෙක් සැවැත්නුවර සිටියේය. හේ කිසිවකුට කිසිවක් නොදෙන බැවින්ද නො දුන් බැවින් ද, අදින්න පුබ්බක නමින් හැඳින්වීය. හෙතෙම මිථ්‍යාදෘෂ්ටික බැවින්ද ලෝභී බැවින් ද, තථාගතයන් වහන්සේ හෝ ශ්‍රාවකයන් වහන්සේලා දකින්නටවත් නො කැමැතියේය. තමන්ගේ පුත් මට්ටකුණ්ඩලීට ද මේ උපදෙස්ම දුන්නේය. පුත්‍රය, ඔබ විසින් තථාගතයන් හෝ තථාගත ශ්‍රාවකයන් හෝ නො හමුවිය යුතුය. ඔවුන් වෙත ඔබ නොයා යුතුය. හෙතෙමේ ද එසේම කළේය. ඉක්බිත්තෙන් ඒ පුත්‍රයා එක් දවසක් අසනීප විය. බ්‍රාහ්මණ පියා මුදල් වියදම් වන්නේය යන බියෙන් පුතාට වෛද්‍යවරයකු ලවා වෙදකම් නො කළේය. රෝගය අසාධ්‍ය වූ විට වෙදෙකු ගෙන්වා රෝගියා පෙන්වීය. වෛද්‍යවරයා රෝගියා පරික්‍ෂාකොට අසාධ්‍ය වූ රෝගියාට දැන් කළයුතු පිළියමක් වෙදකමක් නැතැයි ආපසු ගියේය. පුතා ගේ තුළ මියගිය විට බැහැර කිරීම දුකක් වන්නේ යයි ද, අවමඟුලට එන උදවිය තමන්ගේ ධනය දකීවියි ද සිතු බමුණා ලෙඩ වූ තම පුතා බිහිදොර කොටුවෙහි හොවා තැබීය.
භාග්‍යවතුන් වහන්සේ එදින රාත්‍රිය ඉක්ම වූ අලුයම් කාලයෙහි මහා කරුණා සමාපත්තියෙන් නැගී ලොව බලද්දී මට්ටකුණ්ඩලී මාණවකයා ආයුෂ අවසන් වී සිටින බව ද, මරණ දොරටුවේ සිටින බව ද ඔහුට නිරයට වැටීමට ඉඩ ලැබෙන බව ද දුටු සේක. සර්වඥයන් වහන්සේ ඉදින් මම එහි යන්නෙම් නම් ඒ මට්ටකුණ්ඩලී මා වෙත සිත පහදවා දෙව්ලොව උපදී. ආදාහන ස්ථානයේ හඬන පියා වෙතට පැමිණ ඔහු සංවේගයට පමුණුවන්නේය. මෙසේ ඔහු ද ඔහුගේ පියා ද මා වෙතට පැමිණෙත්. මහජනයා ද රැස්වෙති. එහි දී මා දහම් දෙසූ කල්හි මහත්ම ධර්මාවබෝධය වන්නේ යයි මෙසේ දැන පෙරවරුයෙහි හැඳ පෙරවා පා සිවුරු ගෙන බොහෝ වූ භික්‍ෂු සංඝයා සමග සැවැත් නුවර පිඬු පිණිස පිවිස මට්ටකුණ්ඩලී මානවකයාගේ පියාගේ නිවස අසල සිට සවණක් බුදුරැස් විහිදුවීය. මානවක තෙමේ එය දැක මේ කිමෙක්දැයි ඔබමොබ බලන්නේ දමනය වූ රක්නා ලද ඉඳුරන් ඇති දෙතිස්මහ පුරුෂ ලකුණෙන් හෙබි අසූ අනූ ව්‍යඤ්ජනයන්ගෙන් යුත් බඹයක් පමණ වූ දුර ප්‍රභාවය ඇතිකරන කේතුමාලායෙන් ද බබළන අනුපම බුද්ධශ්‍රීයෙන් ද නොමිනිය හැකි බුද්ධානුභාවයෙන් ද, බබළන සර්වඥයන් වහන්සේ දුටුවේය. බුදුරදුන් දුටු ඔහුට මෙසේ සිතිණ. මෙහි මේ පැමිණ සිටින්නේ බුදුන් වහන්සේ නොවේද, යමෙකුට මේ රූප සම්පත්තිය වේද, හෙතෙමේ තමාගේ තේජසින් සූර්යයා ද කාන්තියෙන් චන්ද්‍රයා ද උපශාන්ත භාවයෙන් සියලු ශ්‍රමණ බ්‍රාහ්මණයන් ද අභිභවනය කරයි. සන්සිඳීම් වශයෙන් මෙසේ සිදුවිය හැකිය. මෙලොව අග්‍ර පුද්ගලයාට මුන්වහන්සේ යයි සිතමි. මටම අනුකම්පාවෙන් මෙහි පැමිණියා වන්නේය යනුවෙන් බුදුන් වහන්සේ කෙරෙහි හටගත් ප්‍රීතියෙන් අතරක් නැතිව පැතිරුණු ශරීර ඇත්තේ අනල්ප වූ ප්‍රීති සොම්නස් වින්දනය කරමින් පහන් සිත් ඇතිව, ඇඳිලි බැඳ වැඳහොත්තේය. එය දැක භාග්‍යවතුන් වහන්සේ මොහුට ස්වර්ගයට පැමිණීම සඳහා මෙපමණක්ම සෑහේ යයි දැන ඉවත්ව වැඩියහ.
මට්ටකුණ්ඩලී තෙමේ ද සතුට සොම්නස් පහන් සිත අත් නොහැරම කළුරියකොට තව්තිසාවෙහි දොළොස් යොදුන් විමනෙක උත්පත්තිය ලදහ. ඔහුගේ පියා මළ සිරුරට කළයුතු සත්කාර කොට අහෝ මට්ටකුණ්ඩලී, අනේ මට්ටකුණ්ඩලී කියමින් වැළපෙමින් ආදාහන ස්ථානය වටා හඬමින් වැළපෙමින් ඇවිදියි. දිව්‍ය පුත්‍ර තෙමේ තමාගේ වස්තු සම්පත්තිය බලා මම කිනම් පුණ්‍යකර්මයකින් කොතැනක සිට මෙහි පැමිණියේ දැයි බලන්නේ තමන්ගේ පූර්වාත්මභාවය දැක එහි දී මරණ මොහොතේ භාග්‍යවතුන් වහන්සේ කෙරෙහි පැවති චිත්ත ප්‍රසාදය ඇඳිලි බැඳ වැඳීම ආදිය දැක අහෝ භාග්‍යවත් බුදුන් වහන්සේලා මහානුභාව ඇත්තාහු යයි තථාගතයන් වහන්සේ කෙරෙහි අතිශයින් පැහැදීම් හා බුහුමන් උපදවා ගත්තේය. තවද අදින්න පුබ්බක නම් බමුණා කුමක් කරන්නේ දැයි සලකනුයේ, ඔහු ආදාහන මළුවෙන් හඬනු දැක මෙ තෙමේ පෙර මා හට බෙහෙත් පවා නොකොට දැන් ප්‍රයෝජනයක් නැතිව හඬයි. ඔහු සංවේගයට පමුණුවා කුසලයෙහි පිහිටුවන්නේ නම් යහපතැයි සිතා දෙව්ලොවින් අවුත් මට්ටකුණ්ඩලී රූපයෙන් යුතුව හඬමින් අහෝ සඳ! අහෝ හිරු! යයි කියමින් අත් උඩට ඔසවා හඬමින් පියා සමීපයේ සිටියේය. ඉක්බිති බ්‍රාහ්මණ තෙමේ මේ මට්ටකුණ්ඩලි පැමිණියේ වනැයි සිතා, ගාථාවකින් ඔහුට මෙසේ කීය.
අලංකාර ලෙස සැරසී මල් මාලා දරමින් සිරුරෙහි රත්සඳුන් ආලේප කළ මට්ටකුණ්ඩලියෙනි, අත් උඩට ඔසවා වන මැද හිඳගෙන කුමකට අඬන්නෙහි ද, කුමක් නිසා දක්වන්නෙහිද?
**අලංකතෙ** සැරසුණා වූ**, මට්ටකුණ්ඩලී** ශරීරයේ නො ගැටෙන ලෙස මල් මාලා මල්වල් ආදිය නො පෙන්වා, තැලීමෙන් මට්ටම්කොට කරන ලද කුණ්ඩලාභරණ එසේ නැතහොත් රත්කොට රත්සිරියෙල්වලින් පිරිමැද සෝදා හූසා ලොම්වලින් මදින ලද කුණ්ඩලාභරණය යන අර්ථයි. **මාලාධාරී** මල් මාලයක් දරණ, මල්මාලා පැළඳ සිටින තැනැත්තා. **හරිචන්‍දනුස්සද** රත්සඳුන් සුණුවලින් හැම අයුරින්ම ආලේප කළ සිරුර, **කිං** ප්‍රශ්න කිරීමයි. **දුක්‍ඛිතො** දුකට පත් තැනැත්තා කිං දුක්‍ඛිතො යනු එකම පදයක් විය හැකිය. කවරනම් දුකකින් දුකට පැමිණියේ ද යන අර්ථයි.

රත්තරනින් කරන ලද ප්‍රභාවයෙන් යුත් රියමැදිරියක් මට තිබේ. එයට රෝද දෙකක් නැත ඒ දුකින් ජීවිතය අත්හරිමි.
ඉක්බිති බ්‍රාහ්මණයා ඔහුට මෙසේ කීය.
සොඳුරු මාණවකය, මට කියන්න. රත්තරනින්, මැණික්වලින්, පද්මරාගවලින් හෝ රිදීයෙන් තනන ලද ඕනෑම විධියේ රෝද දෙකක් ඔබට දෙන්නෙමි.
ඒ අසා මාණවකයා ‘මේ තෙමේ පුතාට පිළියම් නොකොට පුතා ලෙස පෙනී සිටින මා දැක හඬමින් රත්තරන් ආදියෙන් රථ චක්‍ර දෙකක් තනන්නෙමියි කියයි. ඔහුට නිග්‍රහයක් කරන්නෙමියි සිතා කොපමණ විශාල වූ රෝද දෙකක් මා හට තනන්නෙහිදැයි කියා, උවමනා විශාලත්වය කියන්නැයි කියූ කල්හි ‘සඳ හිරු දෙකින් ප්‍රයෝජන ඇත. මට ඒවා දෙන්නැයි’ ඉල්ලන්නේ.
ඉක්බිති බ්‍රාහ්මණයා ඔහුට මෙසේ කීය.
මානවකය, ඔබ නො පැතිය යුත්තක් පතන්නෙහිය. ඒ හේතුවෙන් ඔබ නුවණ නැත්තෙක් වන්නෙහිය. ඔබ සඳ හිරු දෙදෙන නො ලබන්නෙහිමය. එහෙයින් ඔබ මිය යනු ඇතැයි මම සිතමි.
ඉක්බිති මානවකයා ඔහුට, ඇයි ද, පෙනෙන දෙයක් සඳහා අඬන්නෙක් මෝඩයා වේ ද, නො පෙනෙන්නක් නිසා හඬන්නා මෝඩයෙක් වේද, (ඇසීය.)
යව එන මාර්ගය දක්නට ඇත. දෙපස වීථින්හි පැහැයද පෙනෙයි. ඉර සඳ දෙක පෙනෙන්නට තිබේ. ඒ සඳහා අඬන්නා මෝඩයෙක් ද මියගිය පුද්ගලයා පෙනෙන්නට නැත. එසේ නො පෙනෙන දෙයක් සඳහා අඬන්නා මෝඩයෙක් ද, මෙහි හඬන්නන් දෙදෙනාගෙන් වඩා මෝඩයා කවරෙක් ද?
ඒ අසා බ්‍රාහ්මණයා මෙ තෙමේ සුදුස්සක්ම කියන්නේ යයි සලකා මෙසේ කීය.
මානවකය, ඔබ ඇත්තක්ම කියන්නේය. හඬන්නන්ගෙන් මමම වඩා මෝඩ වන්නෙමි. කුමක් නිසාද, සඳ හිරු ඉල්ලා හඬන දරුවෙකු මෙන්, කළුරියකොට පරලොව ගිය අයෙකු ලබාගැනීම ප්‍රාර්ථනා කරමි. එබැවිනි.
මෙසේ කියා ඔහුගේ කථාවෙන් ශෝක රහිත වී මානවකයාට ස්තුති කරමින් මෙසේ කීය.
ගිනිගත්තකු මෙන් වූ මා සන්සුන් කරන ලදී. ගින්න ගිතෙල් දමා නිවුවාක් මෙන් විය. ජලය ඉසීමෙන් නිවන්නාක් මෙන් සියලු සාහයන් නිවන ලදී.
මාගේ හදවත ඇසුරෙහි තුබූ ශෝක නමැති හුල ගලවා දැමුවෙහිය. යමෙක් ශෝකාග්නියෙන් පීඩිත වූ මාගේ පුත්‍ර ශෝකය ඉවත් කළේද, එසේ කළ ඔබ කවරෙක්ද?
මානවකය, ඔබගේ කීම අසා ඒ මම ගැල වූ ශෝක උල් ඇත්තේ වෙමි. සිසිල් වූයේ වෙමි. නිවුනේ වෙමි. ශෝක නො කරමි. නොහඬමි.
ගාථාවල විස්තර - **රථපඤ්ජරො** රිය මැදිරිය, න වින්නුමි. නො ලබමි. **භද්ද මාණව** සොඳුරු මානවකයා යන ඇමතීමයි. **පටිපාදයාමි** සපයා දෙමි. රෝද දෙකක් නැති හේතුවෙන් දිවි අත් නො හරින්න යන අදහසයි. **උභයත්‍ථ දිස්සෙර** මෙහි සඳ හිරු යන දෙකම අහසෙහි පෙනෙන්ට තිබේ. ‘ය’ කාරය පද සන්ධි කිරීම සඳහාය. උභයෙ එත්‍ථ යයි ද පද විසන්ධි කළ හැක.
**ගමනාගමනං** දවසක් දවසක් පාසා බැස යාම සහ නැගී ඒම වශයෙන් සඳ හිරු දෙදෙනාගේ යාම ඊම දැක්වේ. **ගමනො ගමනං’** යනු ද පාලියට අනුකූල වේ. ඉහලට සහ පහලට යාම ඊම යන අර්ථ ඇත්තේය. **වණ්ණධාතු** සිසිල් බවෙන් විශිෂ්ඨ වූ සිත් ගන්නා ස්වභාවයෙන් බබළන්නා වූ, **උභයත්‍ථ** සඳ හිරු යන දෙකෙහි ද වර්ණයන් දැක්වේ යයි යන අදහස යෙදිය යුතුය. **වීථියං **පවත්නා වීථියෙහි අහසෙහි නාග වීථි ආදියෙහි හෝ යන අදහස් ඇති පාඨයන් දෙකම මෙහි යෙදීම සුදුසු වේ. උභයො+එති යනු උභයෙත්‍ථ යන්නෙහි පද විසන්ධියයි. **බාල්‍යතරො** වඩා අනුවණ, අතිශයින් මෝඩ.
දිව්‍ය පුත්‍රයාගේ මෙම කථාව අසා අදින්න පුබ්බක බමුණා මා නොලැබෙන්නක් පතා මෙසේ දුක්ගිනි පමණක් ලබාගෙන තැවෙමි. නිරර්ථක වූ අනවශ්‍ය විපත්වලින් මට කවර ඵලයක්ද, යයි සලකා බලන තත්ත්වයට පත්ව සිටියේය. ඉක්බිති දිව්‍යපුත්‍රයා මට්ටකුණ්ඩලී වේශය අත්හැර තමාගේ දිව්‍යාත්මභාව වේශයෙන්ම පෙනී සිටියේය. බමුණාද ඔහු දෙස නොබලාම මාණවකය, යනුවෙන් ව්‍යවහාර කරමින් ‘සච්චං ඛො වදති මාණව’ යනාදිය කීය. එහි **චන්‍දං විය දාරකො රුදං** සඳ ලබාගැනීමේ අදහසින් කුඩා දරුවකු මෙන් යන අර්ථයයි. **කුල කතාහි පත්‍ථයන්ති** මළ ගිය අයකු ලබාගැනීමට ප්‍රාර්ථනා කරයි. අභි වියායං යි ද පාඨයක් ඒ.
**ආදිත්තට** ශෝක නමැති ගින්නෙන් තැවෙන, **නිබ්බාපයෙ දරං** පීඩාව ශෝකය නැතිව නිවා දැමීම, **අබ්බහී** උදුරා දැමීම.
ඉක්බිති බ්‍රාහ්මණයා ශෝකය පහකොට තමන්ට උපදෙස් දෙන තැනැත්තා දිව්‍යමය වේශයෙන් සිටිනු දැක ඔබ කවරෙක්දැයි විමසනුයේ මෙසේ කීය.
ඔබ දේවතාවෙක් ද, ගාන්ධර්වයෙක් ද, නොහොත් පුරින්දද නම් වූ ශක්‍රයා ද, කවරෙකුගේ පුතෙක් ද, කවරනම් අයෙක් ද, අපි ඔබ කවරෙකු යයි හැඳින ගන්නෙමුද?
ඒ දිව්‍ය පුත්‍රයා තමන් පිළිබඳ කථාපිළිවෙළ මෙසේ කීය.
ආදාහන මළුවේ තමාම තම පුතා ආදාහනය කොට යම් ඒ පුතකු වෙනුවෙන් හඬන්නේ ද වැළපෙන්නේ ද ඒ පුතා වන මම කුශල කර්මයක් කොට තිදස්පුර දෙවියන් හා එක්වීමට පැමිණියෙමි.
**යඤ්චකන්‍දසි යඤ්චරොදසි** ඔබගේ පුතු වන යම් මට්ටකුණ්ඩලී නම් පුතු උදෙසා හඬන්නෙහි ද, කඳුළු හෙළන්නෙහි ද, ඒ පුතා මම වෙමි යන අදහසයි.
ඉක්බිති බ්‍රාහ්මණයා ඔහුට මෙසේ කීය.
තම නිවසේ දී සුළු වූ හෝ මහත් වූ හෝ දන්දීමක් ද, පෙහෙවස් සමාදන් වීමක් ද, නො දුටුවෙමි. එසේ වන කල්හි කවරනම් පුණ්‍යකර්මයකින් දෙව්ලොව ගියෙහිද?
එහි **උපොසථ කම්මං වාතාදිසං නාද්දසාමා** යයි ද යෙදිය යුතුය.

මම සිය නිවසෙහිදී ආබාධිත වී දුකට පත් වී, ගිලන් වී ආතුරයෙක් වී බරාදයේ සිටිද්දී බුද්ධත්වයට පත් වූ, කෙලෙසින් තොර වූ විචිකිච්ඡාවෙන් තොර වූ ප්‍රඥාවෙන් පිරිපුන් වූ සුගතයන් වහන්සේ දුටුවෙමි.
ඒ මම සතුටු සිත් ඇතිව පැහැදුණු සිත් ඇතිව, තථාගතයන් වහන්සේට වන්දනා කළෙමි. මගේ ඒ කුශල කර්මය හේතුකොට ගෙන මම තිදස්පුර දෙවියන් හා එකතුවට පැමිණියෙමි.
**ආබාධිතො** ආබාධයෙන් යුක්ත වූයෙන් **දුක්‍ඛිතො** ඒ ආබාධය නිසා දුකට පත් වූයෙම් **ගිලානො** ගිලන්බවට පත්වූයෙම්. **ආතුර රූපො** දුක් වේදනාවන්ගෙන් මඩනා ලද ශරීරය ඇත්තෙම්, **විගත රජං** පහ වූ රාගාදී කෙලෙස් ඇති, **විතිණ්ණකංඛං** සැක තැන් සම්පූර්ණයෙන් බිඳ දැමූ බැවින් සැක ඉක්මවා සිටි. **අනොම පඤ්ඤං** සම්පූර්ණ වූ ප්‍රඥාව ඇති, සර්වඥ යන අරුතයි. **අකරිං** සිදු කෙළෙමි. **තාහං+තංඅහං** ඒ මම.
ඔහු මෙසේ කියමින් සිටින කල්හිම බ්‍රාහ්මණයාගේ සකල ශරීරයම සතුටින් ඉපිලී ගියේය. ප්‍රීතියෙන් පිරී ගියේය. හෙතෙම ඒ ප්‍රීතිය ප්‍රකාශ කරන්නේ,
වැඳීම් පමණකින් මෙබඳු විපාකයක් ඇතැයි යන්න ආශ්චර්යය. අද්භූත සහිතය. මම ද සතුටු සිතින් යුතුව පැහැදුණු සිත් ඇතිව අදම බුදුන් සරණ යන්නෙමි.
නිතර සිදුනොවන දෙයක් බැවින් අසුර ගැසීමට සුදුසුය යන අදහසින් **අච්ඡරියං** යයි යෙදේ. පෙර කල සිදු නොවූ දෙයක් බැවින් **අබ්භූත** යයි යෙදේ. මේ පද දෙකින්ම විස්මය ගෙන දෙන බව දන්වා **අහම්පි මුදිතමනො පසන්න චිත්තො අජ්ජෙව බුද්ධ සරණං වජාමී** මමද සතුටු සිතින් පැහැදුණු සිතින් අදම බුදුන් සරණ යෙමියි කීය.
ඉක්බිති දේවපුත්‍රයා ඔහු සරණාගමනයෙහි ද සීල සමාදානයෙහි ද යොදවමින් මෙසේ කීහ.
පහන් සිත් ඇතිව බුදුන් ද, ධර්මයා ද සංඝයා ද සරණ යන්න. එසේම නොකඩවා සම්පූර්ණ පන්සිල් ද සමාදන් වන්න.
පරපණ නැසීමෙන් වහාම වෙන්වන්න. ලොව තමාට නුදුන් දේ ගැනීම අත්හරින්න. මත්පැනින් වළකින්න. මුසාවාදයෙන් වළකින්න. තම සහායිකාවගෙන්ම සතුටුවන්න.
**තථෙව **පැහැදුනු සිතින් යුතුව ‘සම්මා සම්බුද්ධො භගවා’ යනුවෙන් බුදුන් සරණ යන්න. එසේම **ස්වාක්‍ඛාතො ධම්මො, සුපටිපන්නො සංඝො** යනුවෙන් දහම් හා සඟුන් සරණ යන්න. යම්සේ පහන් සිතින් යුතුව තෙරුවන් සරණ යන්නෙහි ද, පහන් සිතින් කරන මේ සරණ යාම ඒකාන්ත වශයෙන්ම මෙලොවද පරලොවද හිතසුව පිණිසම වෙයි. **සික්‍ඛාය** අධිශීල ශික්‍ෂාවෙහි **පදානානි** ශික්‍ෂා පදයන් කොටස් කරන ලද අධිචිත්ත අධිපඤ්ඤා (සමාධි පඤ්ඤා) යන ශික්‍ෂාවන්ගෙන් ද, පිළිපැදිය යුතු මාර්ගය වූ පන්සිල් කඩ නොකිරීමෙන් ද කිලිටි නොකිරීමෙන් ද **අඛණ්ඩ ථුල්ලානි සමාදි** යනු සමාදන් වී පිළිපදින්න යන අදහසයි.
මෙසේ දිව්‍යපුත්‍රයා සරණාගමනයෙහි ද සීල සමාදානයෙහි ද යොදවනු ලැබූ බ්‍රාහ්මණ තෙමේ ඔහුගේ වචනය හිස්මුදුනෙන් පිළිගනිමින් මෙම ගාථාව කීය.
දේවතාවාණනි, ඔබ මගේ යහපත කැමති වන්නෙහිය. ශුභසිද්ධිය කැමති වන්නෙහිය. ඔබේ වචනය ඉටු කරමි. ඔබ මගේ ගුරුවරයෙක් වන්නෙහිය.
එහි පිහිටමින් මෙසේ ද කීය.
මම බුදුන් සරණ යමි. උතුම් වූ දහම් සරණ යමි. සඟුන් සරණ යමි.
ප්‍රාණඝාතයෙන් වහා වෙන් වෙමි. ලොව නොදුන් දෙය ගැනීමෙන් වැළකෙමි. මත්පැන් නොබොමි. මුසාබස් නොකියමි. තම සහායිකාවගෙන්ම සතුටු වෙමි.

ඉක්බිති දීපුත්‍ර තෙමේ බ්‍රාහ්මණයාට කළයුතු යුතුකම් මා විසින් කරන ලදී. දැන් තමාම භාග්‍යවතුන් වහන්සේ වෙත යන්නෙමි යයි එහිදී අතුරුදහන් විය. බ්‍රාහ්මණයා වනාහි භාග්‍යවතුන් වහන්සේ කෙරෙහි උපදවාගත් ප්‍රසාද බහුමාන පුරස්සරව දේවතාවා විසින් ද මෙහෙයවනු ලද්දේ ශ්‍රමණ ගෞතමයන් වහන්සේ වෙත එළඹෙන්නෙමියි විහාරය දෙසට පියවර නැගූයේය. ඔහු දැක මහජනයාද මේ බමුණා මෙතෙක් කල් තථාගතයන් වහන්සේ වෙත නොගොස් අද පුත්‍ර ශෝකයෙන් උන්වහන්සේ වෙත යයි. කෙබඳු නම් ධර්ම දේශනාවක් සිදුවන්නේදැයි සිතා ඔහු අනුව ගියහ.
බ්‍රාහ්මණයා භාග්‍යවතුන් වහන්සේ වෙත එළඹ පිළිසඳර කථාකොට මෙසේ කීය. ‘භවත් ගෞතමයෙනි, කිසියම් දානයක් නොදී සිල් නො රැක හුදෙක් ඔබ කෙරෙහි පැහැදීමකින් පමණක් ස්වර්ගයෙහි ඉපදීමට හැකි වන්නේද? බ්‍රාහ්මණය, අද උදෑසන මට්ටකුණ්ඩලී දිව්‍යපුත්‍රයා විසින් තමා දිව්‍යලෝකයේ ඉපදීමට හේතු වූ කරුණු ඔබට කියන ලද්දේ නොවේද? භාග්‍යවතුන් වහන්සේ ඇසීය. එකෙණෙහිම මට්ටකුණ්ඩලී දිව්‍යපුත්‍රයාද විමානය සමග පැමිණ පෙනෙමින්ම විමානයෙන් බැස, භාග්‍යවතුන් වහන්සේ වැඳ ඇඳිලි බැඳගෙනම එකත්පස්ව සිටියේය. ඉක්බිති බුදුහු ඒ පිරිස ඉදිරියෙහිම ඒ දෙව්පුතුන් විසින් කරන ලද යහපත් ක්‍රියාව වදාරා පිරිසගේ චිත්ත යෝග්‍යතාව දැන සාමුක්කංසික ධර්ම දේශනාව කළහ. දේශනාව අවසානයේ දිව්‍යපුත්‍රයාද බ්‍රාහ්මණයා ද, රැස් වූ පිරිසද අසූහාර දහසක් දෙනාට ධර්මාවබෝධය විය.
**සුණොථ යක්‍ඛස්ස ච වාණිජාන ච** යනුවෙන් ඇරඹෙන සේරිස්සක විමාන වස්තුවයි. එහි උත්පත්ති කථාව කෙසේද යත්? භාග්‍යවතුන් වහන්සේ පිරිනිවි කල්හි පන්සියයක් භික්‍ෂූන් සමග සෙතව්‍ය නගරයට පැමිණි කුමාර කාශ්‍යප රහතන් වහන්සේ එහිදී තමා වෙත පැමිණි පායාසි නම් රාජවංශිකයා ඔහුගේ විපරීත තත්ත්වයෙන් වෙන් කරවා සම්‍යග් දර්ශනයෙහි පිහිටුවාලූහ. එතැන් පටන් පින් කරන්නෙක් වී ශ්‍රමණ බ්‍රාහ්මණයන් හට දන්දෙන්නා වූ හෙතෙම පුරුදු නැති බැවින් සකස් නොකොට (මනා පිළිවෙළින් තොරව) දන් දී පසුකල්හි කළුරියකොට චාතුර්මහාරාජික භවනයෙහි ශුන්‍යය වූ සෙරිස්සක (මහරි) නම් වූ විමානයෙහි උපන්නේය.
අතීතයෙහි කාශ්‍යප බුදුන්ගේ කාලයෙහි එක් රහත් තෙරුන් වහන්සේ නමක් එක්තරා ගමක පිඬු පිණිස හැසිර ගමෙන් බැහැර එක් පෙදෙසක දිනපතා ආහාර කිස කළහ. එය දුටු එක් ගව පාලකයෙක් ආර්යයන් වහන්සේ හිරු රැසින් වඩා විඳිතියි පහන් සිත් ඇතිව මහරි තණ සතරකින් අතු මඩුවක් තනා දුන්නෝය. මඩුව අසලමහරි ගස් රෝපණය කළේ යයි ද කියත්. හෙතෙම කළුරියකොට ඒ පින්කමෙන්ම චාතුර්මහා රාජිකයෙහි උපන්නේය. ඔහුගේ පූර්ව පුණ්‍යකර්මය හෙළි කරමින් විමානයේ දොරටුවෙහි වර්ණයෙන් සුවඳින් යුත් මල්වලින් සියලු කල්හිම ශෝභමාන වන්නා වූ මහරි ගස් උයනක් පහළ විය. ඒ නිසා ඒ විමානය සෙරිස්සක (මහරි විමානය) යයි හැඳින්වූහ. ඒ දිව්‍යපුත්‍ර තෙමේද එක් බුද්ධාන්තරයක් දිව්‍ය ලෝකයෙහි ද මනුෂ්‍ය ලෝකයෙහි ද සැරිසරනුයේ මේ බුද්ධෝත්පාදයෙහි ‘යස’ තෙරුන්ගේ විමල ආදී ගිහි මිතුරන් සිවුදෙනා අතුරෙහි ගවම්පති නමින් ඉපදී භාග්‍යවතුන්ගේ දහම් දෙසුමෙන් අර්හත් ඵලයෙහි පිහිටියේ පෙර පුරුදු බව නිසා ඒ හිස් විමන දැක නිතර දිවා විහරණය සඳහා යන්නේය.
ඒ තෙරණුවෝ පසුකලෙක එහි පායාසි නම් දිව්‍යපුත්‍රයා දැක ‘ඇවැත්නි, ඔබ කවරෙක්දැ’යි විචාරා ඔහු විසින් ‘ස්වාමීනි, මට පායාසි නම් රාජ ඥාතිවරයා මෙහි උපනිමියි කියන ලද කල්හි ඔබ මිථ්‍යාදෘෂ්ටික වූවා නොවේද? වූයේ විපරීත දර්ශන සහිත වූයේ නොවේද? කෙසේ නම් එහි උපන්නෙහිදැයි ඇසූහ. ඉක්බිති පායාසි දේවපුත්‍රයා උන්වහන්සේට මෙසේ කියා ආර්ය වූ කුමාර කාශ්‍යප තෙරුන් වහන්සේ විසින් මිථ්‍යාදෘෂ්ටියෙන් වෙනස් කරගන්නා ලද්දෙමි. පින් කිරීමේදී එය මනාව නොකිරීමේ හේතුවෙන් හිස් වූ විමානයෙක උපනිමි. ස්වාමීනි, ඔබවහන්සේ මිනිස් ලොවට ගිය කල්හි පායාසි රාජ්‍යයා නොමනා ලෙස දන් දී (එහි ඵලය වශයෙන්) හිස් වූ (මහරී) සෙරිස්සක විමානයෙක්හි උපන්නෝ යයි ද ඔබ මනාලෙස පින්කොට එහි ඉපදීමට ප්‍රාර්ථනා කරන්න යයි ද මාගේ පිරිවර ජනයාට කියන්න යයි ඉල්ලා සිටියේය. තෙරණුවෝ ඔහුට අනුකම්පාවෙන් එසේ කළහ. ඔව්හු ද තෙරුන්ගේ වචනය අසා ඒ අයුරින් සිත යොදවා පින්කොට සෙරිස්සක (මහරි) විමානයෙහි උපන්හ. වෛශ්‍රවණ මහරජ තෙමේ වැලිකතරෙහි සෙවණ හා ජලය රහිත මාර්ගයෙහි මගට පිළිපන් මිනිසුන් අමනුෂ්‍ය උපද්‍රවවලින් මුදාගැනීම පිණිස සෙරිස්සක දේවපුත්‍රයා (මහරි දේවපුත්‍රයා) මාර්ගාරක්‍ෂකයෙකු ලෙස පිහිටුවිය.
ඉක්බිති පසුකලෙක අංග මගධ දේශයන්හි වැසි වෙළෙන්දෝ ගැල් දහසක් භාණ්ඩවලින් පුරවා සින්දු සෙන්විර දේශයට යන්නාහු වැලිකතරෙහි දහවල්හි උෂ්ණයට බියෙන් මගට නොබැස රාත්‍රියෙහි තරු සලකුණෙන් මගට පිළිපන්හ. ඔවුහු මංමුළා වී අන් දේශයකට ගියහ. ඔවුන් අතරෙහි ශ්‍රද්ධාවන්ත වූ තෙරුවනෙහි පැහැදුණා වූ සිල්වත් වූ රහත් බවට පැමිණීමට හේතුසම්පත් ඇත්තා වූ මව්පියන් හට උවටැන් කරනු පිණිස වෙළඳාමට ගියා වූ එක් උපාසකවරයෙක් විය. ඔහුට අනුග්‍රහ පිණිස සෙරිස්සක (මහරි) දිව්‍යපුත්‍රයා විමානය සමගම තමා දක්වා සිටියේය. දක්වා නුඹලා කුමක් හෙයින් සෙවන හා ජලය නැති මෙම වැලිකතරට පිළිපන්නහුදැයි විමසීය. ඔව්හු වනාහි එහි තමා පැමිණි සැටි කීහ. ඒ විස්තර දැක්වීම දේව පුත්‍රයාගේ ද වෙළෙඳුන්ගේ ද වචන හා ප්‍රතිවචන ගාථාවන් ද වේ. මුල් ගාථා දෙක වනාහි ඔවුන්ගේ සම්බන්ධය දැක්වීම පිණිස ධර්ම සංගායනා කාරකයන් වහන්සේලා විසින් කරන ලදි.
ඒ ගමනෙහි යෙදෙන කල්හි යම් ස්ථානයකදී (සෙරිස්සක නම්) දිව්‍යපුත්‍රයා හා වෙළඳුන්ගේ හමුවීමක් වී නම් එය අසන්න. එකල්හි ඔවුනොවුන් අතර යම්කිසි යහපත් වූ සාකච්ඡාවක් වී නම් ඔබ සියලු දෙනාම එය ද අසන්න.
පායාසි නම් වූ යම්බඳු ඒ රජකෙනෙක් වූයේද භූම්‍යස්ථ දෙවියන් හා එක්වීමට ගියා වූ පරිවාර සම්පත්තියෙන් යුක්ත වූ ඒ දෙව්තෙර ස්වකීය ස්ථානයෙහි සතුටු වෙමින්ම මනුෂ්‍යයන් හට මෙසේ කීවේය.
ගාථාවෙහි වචන විස්තර **සුණොථ** ශ්‍රවණය සඳහා අණ කිරීමේ වචනයකි. අපි දැන් යමක් කියන්නා මෙන් ද එය අසන්න. **යක්‍ඛස්ස **දෙවියාගේ දෙවියා වනාහි මිනිසුන්ගේ ද ඇතැම් දෙවිවරුන්ගේ ද පූජනීය ස්වභාවයෙන් **යක්‍ඛ** යයි කියනු ලැබේ. තවද ශක්‍රයා ද සතරවරම් දිව්‍යරාජයෝ ද වෛශ්‍රවණගේ පිරිසෙහි වූ පුරුෂයෙක් වුවද **යක්‍ඛ** යයි කියනු ලැබේ. එසේමය. “අතිබාළ්හං ඛො අයං යක්‍ඛෙ පමත්තො විහරති, යන්නුනාහං ඉමං යක්‍ඛං සංවෙජෙයය්‍යං” යන ආදි තැන්හි ශක්‍රයා ‘යක්‍ඛ’ යන පදයෙන් කියන ලදී. **චත්තාරො යක්‍ඛා ඛග්ගහත්‍ථා** යන ආදි තැන්හි සිව්වරම් දෙව් රජවරු කියන ලදහ. **සන්ති හි භන්තෙ උළාරා යක්‍ඛා භගවතො අප්පසන්නා** යන ආදි තැන්හි වෛශ්‍රවණයාගේ පිරිසෙහි වූවෝ කියන ලදහ. **එත්තාවතා යක්‍ඛස්ස සුද්ධි** යන ආදි තැන්හි පුද්ගලයෙකු ගැන කියන ලදී. මෙහිදී **සුණොථ යක්‍ඛස්ස** යන තැන වනාහි වෛශ්‍රවණගේ පිරිසෙහි වූ අයකු යයි අදහස් වේ. **වාණිජානවා** ගාථා බන්‍ධනයේ පහසුව තකා (න.ච අතරෙහි වූ) අනුසාසිකය (0 බින්දුව = 0) ලොප් කොට කියන ලදී. **සමාගමො** එක්වීම **යත්‍ථ** යම්කිසි වැලි පොළවක **තදා** ඔවුන් රෑ මුළා වී හා කල්හි **ඉතරීතරෙනචාපි **ඔවුනොවුනට පවා මෙය **යථා** යන මේ පදය සමග නොදිය යුතුයයි එහි අර්ථය මෙසේය. සෙරිස්සක දිව්‍ය පුත්‍රයාගේ ද වෙළඳුන්ගේ ද එකල්හි යම් සමාගමයක් **අහොසි** සිදුවී එය අසන්න. **යථාවාපි** ඔවුන් විසින් ඔවුනොවුන් **සුභාසිතං** මනාව කියන ලදී. **කථං** පවත්නා ලද්දේ ද, **තඤ්ච සබ්බෙ** යොමුකරන ලද සිත් ඇතිව අසන්න. **භුම්මානං** බිම සිටින දෙවිවරුන්ගේ
දැන් **යක්‍ඛස්ස** (යක්‍ෂයාගේ දෙවියාගේ) ප්‍රශ්නකොට ගාථා දැක්වේ.
අමනුෂ්‍යයන් වෙසෙන ශුභ නොවන වනාන්තරයෙහි ජලය හිඟ ආහාර හිඟ කාන්තාරයෙහි ද ගමනට අපහසු වැලිකතර මැද ද සැකයෙන් බියෙන් වැනසෙන මිනිසුනි,
මෙහි ගෙඩිද මුල් ද නැත. දැල්විය හැකි දෙයක් නැත. රත් වූ උණුසුම් වූ රළු වූ පස් වැලි හැර මෙහි කවර නම් ආහාරයක් වේද?
නපුරු කාන්තාරයක් වූ උණුසුම් කබලක් වූ යසසින් තොර නරලොව (හෙවත් අපායට සම වූ) වැද්දන් හට වාසභූමියක් වූ පරන බිමක් වූ එය ඍෂි සාපයට භාජනය වූවක් වෙති.
තවද නුඹලා කවර හේතුවකින් කුමක් බලාපොරොත්තුවකින් ඉක්මන් වී එකතු වී පැමිණියහුද, පැමිණියේ ලෝභයකින්ද, බියකින්ද, නැතහොත් මුළාවට පත්වීමකින්ද?
ගාථාවන්හි වචන විස්තර **වංකෙ** සැක සහිත තැන යම්තැනකට පැමිණි අයට ජීවත්වෙමුද, නොහොත් මැරෙමුද යනුවෙන් ජීවිතයෙහි සැකයක් ඇතිවේද? එවැනි **අරඤ්ඤෙ** ආරණ්‍යයෙහි **අමනුස්සට්ඨානෙ** අමනුෂ්‍ය ආදීන් පිසාච ආදීන් හැසිරෙන ස්ථානයෙහි, මිනිසුනට නොසුදුසු තැන්ය. **කනතාරෙ** ජලය නැති නිසරු බිමෙහි මෙහි අපහසුවෙන් තරණය කරන්න. පැමිණෙත් යන අදහසින් කාන්තාර නම් වේ. ජලය රැගෙන තරණය කළයුතු තැනකි. එහෙයින් **අප්පාදකෙ** යයි කීහ. (ජලය හිඟ) මෙහි අප්ප ශබ්ද මෙහිදී **අප්පිච්ඡ අප්පනිග්ඝො** යන ආදියෙහි මෙන් **වණ්ණුපථස්ස මජ්ඣෙ** වැලිකතරේ මැද යන අරුතයි. **වංකං භයා** අශුභ නිසා බිය වූ වංක බව නිසා මේ අයට බිය ඇතැයි යන අරුතයි. **වංක භයා** යනුවෙන් කිවයුතු තැන්හි ගාථාවෙහි පහසුව තකා අනුනාසිකයක් යොදා වංක **වංකං ගතා** යනුවෙන් කියන ලදි. මෙයද වැලිකතරට පිවිසීමට පෙර ඔවුන්හට උපන් බිය සඳහා කියන ලදී. **නට්ඨමනා** මාර්ගය පිළිබඳ සිහිය වෙනස් වීමෙන් නැසුණ මගක් ඇති මංමුළා වූ යන අර්ථයයි. **මනුස්සා** ඔවුන්හට කරන ආමන්ත්‍රණයයි.
**ඉධ** මෙ වැලි කතරෙහි **ඵලා** අඹ දඹ තල් පොල් ආදී ඵල වර්ග වනයක් යන අදහස යෙදේ. **මූලමයාච **මූලයන්ම මූලම වේ. වැල් අල ආදිය සඳහා කියයි. **උපාදානං නත්‍ථි** කිසිසේත් කිසියම් ආහාරයක් නැත. දර හෝ උණුසුම් කාරකයක් හෝ ගින්නෙන් උණුසුමක් හෝ වැඩ ලැබීමට නැත**. කුතො** කවර කරුණකින් මෙහි වැලිකතරෙහි **භක්‍ඛො** (කෑ යුතු දෙයක් තිබේද යන අර්ථයයි. එහිදී එය දැක්වීම සඳහා යමක් වේ නම් එය දැක්වීම පිණිස **අඤ්ඤත්‍ර පංසුහී** යන ආදිය කියන ලදි.
**උජ්ජංගල** ජංගල යනුවෙන් රළු වූ වියලි පැහැ (කහ පැහැ) ගත් ජලය රහිත බිම්පෙදෙසක් කියවේ. ඒ ස්ථාන වනාහි නිසරු බිමටත් වැඩියෙන් නිසරු බැවින් උජ්ජංගල යැයි යෙදේ. එබැවින් **තත්තමිවං** කපාල යයි කීහ. **තත්තං** යනු යකඩ කබලක් වැනි යන අර්ථය ඇත්තේය. ගාථාවෙහි පහසුව තකා මෙහිද අනුනාසිකයක් එකතුකොට කියන ලදී. **තත්තංව** යනුවෙන්ම දැක්විය යුතුය. **අනායසං** මෙහි ලැබීම් පිළිබඳ සැපයක් නැත යනුවෙන් අනායං යයි කියනු ලැබේ. ඒ නිසාම ජීවිතය නිසරු වේ. **විනාසෙති** යනුවෙන් ද අනායසං යි යෙදේ. නැතහොත් ආයුෂ නැත යන අරුතින් ද අනාසංයි යෙදේ. **පරලොකෙන** අපාය හා සමානය යන අරුතයි. අපාය වනාහි සත්ත්වයන් හට ඒකාන්ත අනර්ථය පිණිස පවතින සතුරු වූ ලෝකයක්ය යන අදහසින් විශේෂයෙන් පරලෝක යයි කියනු ලැබේ. හාත්පසින් යකඩවලින් කරන ලද්දේය යන අදහසින්ද **ආයස **යයි යෙදේ. මේ වනාහි එය නොවන බැවින් යන අරුතින් අනාසය වේ. මහත් වූ දුකකට උත්පත්ති ස්ථාන වන බැවින් පරලෝකං යන ස්ථානය දැක්වේ. ඇතැමෙක් **අනස්සයං** යයිද කියත්. සැපය නොනැවතීමට හේතු වූ යන අර්ථයි. **ලුද්දානමාවාසමිදං පුරාණං** මේ ස්ථානය දිගුකලක පටන් වැද්දන් හට, දරුණු අයට, පිසාච ආදීනට වාසස්ථානයක් වී **අභිසත්තරූපො** මෙසේ දෘඪ වූ සොර ආකාර ඇත්තා වූ තැනක් වේවයි පුරාණ සෘෂීන් විසින් සාපකරන ලද්දක් වැනි සාපයක් දෙන ලද වැනි හා අර්ථ ඇත්තේය.
**කෙන වණ්ණෙනාති** කිනම් කරුණකින් **කිමාසමානා** කුමක් බලාපොරොත්තු වන්නහුද **හී** නිපාත මාත්‍රයකි. **පදෙසංපි** යි ද සමහරු කියති. මෙයද ප්‍රදේශ යන අර්ථය ඇතිවන්නකි. **සහසා සමෙච්ච** ඉක්මනින් ආදීනව ආනිසංසයන් නොවීමය. එකතුවීමෙන් **අනපවිට්ඨා** ඇතුළට පිවිසියහ. **ලොභා භයා අථවා** කිසියම් අනර්ථකාමියෙකු විසින් කරන ලද ලෝභ ත්‍රිභාවකින් කිසියම් අමනුෂ්‍යය ආදින් විසින් කරන ලද බියගැන්වීමකින් හෝ නැතහොත් **සම්පමූළ්හා** මංමුලාවීමකින් මේ පෙදෙසට පිවිසියාහුය යන අදහස යෙදේ.
මෙහිදී වෙළෙන්දෝ මෙසේ කීහ.
අංග මගධ දෙරට වැඩුනා වූ සාර්ථ වාහකයෝ වෙමු. ගැල් වල බඩු පුරවාගෙන වැඩි ලාභ ලැබීම් සඳහා වස්තු ලෝභයෙන් සින්‍ධු සෝවීර දේශයට යමු.
දහවල් කාලයේ උණය බලවත් බැවින් ග්‍රීෂ්මය ඉවසිය නොහී දිය පිපාසාවෙන්, මිනිසුන් හා ගොනුන් බලවත් පීඩාවට පත්වෙති. එනිසා දවල් කාලයේ තැනක වාසයකොට රාත්‍රියෙහි ගමන් කරමු.
අවේලාවේ ගමන යහපත් නොවේ. යක්‍ෂාධිගෘහිත වාලුකා කාන්තාරය මැද අතරමං වූ බැවින් නොදැනුවත්කම නිසා විනාශයට පැමිණියෙමු.
අප විසින් පෙර නොදක්නා ලද ඔබගේ මේ දිව්‍යප්‍රසාදය හා නුඹවහන්සේ හමුවීමෙන් මෙතැන් පටන් දිවි ලබයි ප්‍රීතියෙන් උතුම් වූයෙමු.
ගාථාවන්හි අර්ථ විස්තර : **මගධෙසු අංගෙසු ච සත්‍ථවාහා** මගධ රටෙහිද අංග රටෙහිද උසස් ධනවත්හු එහි නිවැසි වෙළෙන්දෝ වෙළඳුන්ගේ වාහන ද වෙළඳ බඩු රැගෙන යන පිරිසද වෙළඳ කාර්යයන්හි හිමියන් හා පිරිස **පණියං** භාණ්ඩ **තෙ** ඒ අපි **යාමසෙ** යන්නෙමු. **සින්‍ධු සොවිරභූමිං** සින්දු දේශය හා සෝවීර දේශය **උද්දය** ප්‍රතිඵලය අතිරේක ලාභය
**අනධිවාසයනතා** ඉවසා සිටීමට නොහැකි අය. **යොග්ගානුකම්පං** ගව ආදි සතුන් හට අනුගත කිරීම **එතෙන වෙගෙන** මෙම ශක්තියෙන් යම් දෙයකින් ඔබගේ දැක්මට **ආයාම** පැමිණියෙමු. **රත්තිං මග්ගං පටිපන්නාති** රාත්‍රියෙහි මගට පිළිපන්නාහු **විකාලේ** නොසුදුසු කාලයේ අවේලාවෙහි
**දුප්පයාතානි** වැරදි ලෙස ගියා වූ වැරදි මග ගියා වූ ඒ නිසාම **අපරද්ධ මග්ගා අන්‍ධාකුලානි** අන්ධයින්ගෙන් අවුල් වූ මාර්ගය දැක්වීමට සමත්වන ප්‍රඥා නමැති ඇස නැති බැවින් අන්ධ නම් වෙති. ඒ නිසාම අවුල් වූවාහ. **විප්පනට්ඨා** යනුද මාර්ගය පිළිබඳව මුලාවීමෙන් යන අරුතයි. **දිසං** යා යුතු දිසාව ඒ දිශාව යම් දිශාවක සින්දු හා සෝවිර යන දේශයක් වේද ඒ දිශාව **පමූළ්හ චිත්තා** දිශාව පිළිබඳ සැකයෙන් මුළා වූ සිත් ඇත්තාහ.
**තවඤ්ච** ඔබගේද **යක්‍ඛා** යනුවෙන් ආමන්ත්‍රණය කෙරේ. **තතුත්තරිං ජිවිතමා සමානා** යමෙක් මෙයින් මතු අපට ජීවිතයක් නැතැයි ජීවිත සැකය උපන්නේ ද දැන් එයින් පසු ද ජීවිතයක් බලාපොරොත්තු වන්නාහු. **දිස්වා** දැකීමට හේතුව **පතිතා** සතුටු වූවාහ. **සුමනා** සොම්නසට පැමිණියාහු **උදග්ගා** උදම් වූ ප්‍රීතියෙන් ප්‍රීතියට පත් වූ සිත් ඇති.
මෙසේ වෙළඳුන් තමන්ගේ පැවැත්ම ප්‍රකාශ කරන කල්හි නැවත දිව්‍යපුත්‍රයා ගාථා දෙකකින් මෙසේ විචාළේය.
එම්බා පින්වත්නි, මුහුදෙන් එතෙර ද මෙබඳු වැලිකතරෙහි ද වේවැල් බැඳ යා යුතු මාර්ගවල ද කණු සිටුවා යා යුතු මාර්ගවල ද, නදී පර්වතාදී දුර්ගම ප්‍රදේශවල ද වස්තු බලාපොරොත්තුව තෙපි නොයෙක් දිග යන්නාහු,
අනෙක් රජවරුන්ගේ විජිතයන්ට පැමිණ, නොයෙක් රටවල මිනිසුන් දකිමින් තොප විසින් යමක් අසන ලද්දේ ද, දක්නා ලද්දේ ද දරුවෙනි, ඒ ආශ්චර්යය තොප විසින් අසම්හ.
විස්තර **පාරං සමුද්දස්ස** මුහුදින් එතෙර **ඉදං** මෙබඳු වූ **වණ්ණුට** වැලිකතර, වේවැල් බැඳ යායුතු හෙයින් **වෙත්තාචරං** යයි යෙදේ. උල් කණු සිටුවා යායුතු බැවින් **සංකුපථ මග්ගං නදියොපන** චන්ද්‍රභාශා දී ගංගා, **පබ්බතානඤ්ච **යාමට අපහසු කඳු සහිත ප්‍රදේශ, මෙවැනි **දුග්ගා පුථුදිසා භොග නිමිත්තං ගච්ඡථ** භෝග හේතුවෙන් මෙසේ යන්නහු ද, **පක්‍ඛන්‍දියාන** පැනගෙන ඇවිත් ඇතුළට පිවිස **පරෙසං** වෙනත් රජුන්ගේ **විජිතං** එහි වෙනත් රජුන් හට අයත් විදේශයන්හි වෙසෙන මිනිසුන් **පෙක්‍ඛමානා ගච්ඡථ** මෙසේ වූ **වො **ඔබ විසින් **යං සුතංවා අථවා දිට්ඨංවා අච්ඡෙරකං** ආශ්චර්යය **තංඛො** සමීපයෙහි **තාතා** වෙළෙන්දෝ, සුණොම තමන්ගේ විමානයේ අසිරිය ඔවුන් ලවා කියවනු කැමැත්තේ මෙසේ විමසයි.
දිව්‍යපුත්‍රයා විසින් මෙසේ විමසනු ලැබුවා වූ වෙළෙන්දෝ මෙසේ කීහ.
එම්බා දේව කුමාරය, මානුෂික වූ සියලු යසඉසුරු සම්පත් ඉක්මගිය මේ සැපතට වඩා අතිශයින් ආශ්චර්ය වූවක් අප විසින් දක්නා ලද්දේ හෝ අසන ලද්දේ හෝ නොවේ. තවද ඒ අලාමක වර්ණය දැක තෘප්තියට නො පැමිණියම්හ.
බොහෝ වූ හෙළ පියුම් ආදී මල්වලින් ගැවසී ගත් පොකුණු අහසෙහි ගලා බසිත්. ඵලයෙන් ගැවසී ගත් අතිශය සුවඳවත් වූ මේ වෘක්‍ෂයෝ සුවඳ වහනය කරත්.
සියක් රියන් පමණ වූ උස් වූ බොහෝකල් පවත්නා වෙරළුමිණියෙන් පබළුයෙන් ඉදිකළ කුළුණු මසාරගල්ල හා රතු මැණික්වලින් කළ කුළුණු යන මොහු බැබළෙමින් සිටී.
දහස් ගණන් ටීම් ඇති අසමාන වූ ආනුභාව ඇති රනින් ගැවසුණු කසුන්මුවා වේදිකාවෙන් යුත් රන්පටින් මනාව වසන ලද ඔබගේ මේ සුන්දර විමානය මහා කුළුණු මත පිහිටියේ වෙයි.
මේ විමන අතිශයින් ඔප දැමූ දඹරනින් නිමියේය. බබළන්නේ ය. එහි සුමට වූ ප්‍රාසාද සෝපාන ඵලකයෙන් යුත්, ස්ථිර වූ මනෝඥ වූ මනාව සංගත වූ ප්‍රාසාදයේ කොටස් ඉතා දැකුම්කළුව මනරම්ව බබළයි.
මේ රුවන් විමන ඇතුළේ බොහෝ ආහාර පාන ඇත්තේය. දිව්‍යප්සරා සමූහයා විසින් පිරිවරන ලද්දෙහි ද, මිහිඟු බෙර පනාබෙර ආදී තූර්ය නාදයෝ පවතිත්. ස්තුති ගීතිකායෙන් අභිවාදනය කරන්නෝය.
වෙසවුණු රජ නලිනී නම් ක්‍රීඩා ස්ථානයෙහි සතුටු වන්නේ යම්සේද, ඔබ ද නාරිගණයා විසින් පිරිවරන ලදුව එසේම සතුටු වේ. නොසිතිය හැකි ඇත්තෙකි. සියලු ගුණයෙහි යුක්ත වූවෙහි මනරම් වූ ඒ විමාන ප්‍රාසාදයේ සතුටු වෙහි.
ඔබ දෙවියෙක් වෙයිද, නැතිනම් යක්‍ෂයෙක් වෙයි ද, එසේම සක්දෙවිඳු වෙහි ද මිනිසෙක් වෙහිද, ඔබ කිනම් වෙහිදැයි වෙළෙන්දෝ විචාරති.
එහි **කුමාරා **මුල් වියෙහි සිටි බැවින් දිව්‍ය පුත්‍රයාට කුමාරා යයි අමතයි. **සබ්බං** දිව්‍යපුත්‍රයා ද ඔහුගේ විමානය හා සම්බන්ධ සියලු දේ ද, සඳහා කියයි. **පොක්‍ඛරඤ්ඤො** පොකුණු, **සතමුස්සිතාසෙ,** සියක් රියන් උස් වූ, **සිලාපවාළස්ස** මැණික් ගල්වලින් හා පබලුවලින් කළ පළිඟු ගලින් හා පළිඟුවලින් කළ යන අදහසයි. **ආයතංසා** දිගට පිහිටි අටක් සොළසක් දෙතිසක් ආදී පැතිවලින් යුත්,
**තෙසූපරි** ඒ කණුවල මුදුනෙහි **සාධුමිදං** ඔබගේ සුන්දර වූ විමානය. **රතනන්තරං** විවිධ රත්නයන්ගෙන් යුත් නන්වැදෑරුම් විවිධ රත්නයන්ගෙන් යුත් බිත්ති ටැම් - හිණිපොළවල් ආදියෙන්, **කඤ්චන වෙදි මිස්සං** වටකරන ලද රන්මුවා වේදිකා සහිත වූ, **තපනීය පට්ටෙහි ච සාධු ඡත්තං** බබළන්නා වූ නොයෙක් රත්නයන්ගෙන් ද, ආවරණයන්ගෙන් ද, ඒ ඒ තන්හි මනාව ආවරණය කරන ලද, වසන ලද
**ජම්බො නදුත්තන්තමිදං** ඔබේ මෙම විමන වෙසෙසින් රත් වී දිලෙන දඹරනින් බබලන. **සුමට්ඨො පාසාද සොපාන ඵලූපපන්නො** ඒ විමානයෙහි ද ඒ ඒ ප්‍රදේශ සුමටය. මනාව මදින ලද්දේය. එකිනෙක ප්‍රාසාද මාලකයෙහි සෝපාන විශේෂයන්ගෙන් ද, රමණීය වූ ඵලකයන්ගෙන් ද යුක්ත වන්නේය. **දළ්හෙ** ස්ථිර, **වග්ගු** අලංකාරවත්, **සුමුඛො සුසංගතො** මනාව සකස් කළ කොටස් ඇත්තේ, එකිනෙක ගැළපෙන ප්‍රාසාද අවයව ඇත්තේ, **අතීච නිජ්ඣානක්‍ඛමො** පැහැසර බවෙහි ද අතිශයින් දැකුම්කළුය. **මනුඤ්ඤෙ** මනරම්ය.
**රතනත්තරස්මිං** රන්මය වූ රනින් කළා වූ වටිනා විමානයක් ඇතුළත. **බහු අන්නතා**නං පිනෙන් පහළ වූ බොහෝ වූ ආහාරපාන ඇත. ඒවා ලබාගත හැකිය යන අදහසයි. ධුරජ්ජ ආලම්බ **ර තුරිය සුට්ඨො** මිහිඟු බෙර හා ගැටබෙර ද වෙනත් තූර්ය භාණ්ඩයන්ගේ ද හඬින් නිතර ඝෝෂා රහිත වූ**, අභිවන්‍දිතො** මෙසේ කරනු ලැබුයේ හෝ අසනු ලැබුයේ හෝ වන්නෙහිය. එහෙයින් **ථුතිවන්‍දනා** යයි කීය.
**අචින්තියො** නො සිතිය හැකි තරම් **නළින්‍යා** එම නම ඇති ක්‍රීඩා පිටියේ, **යථා වෙස්සවණො මහාරාජා** වෛශ්‍රවණ නම් මහරජු මෙන් ඔබ සතුටු වන්නෙහිය.
**ආසී** සිදුවන්නෙහිය. **දෙවින්‍දො** ශක්‍ර දිව්‍යරාජයා. **මනුස්සභුතා **මිනිසුන් අතර සිටියේ මනුෂ්‍යයෙක් වූයේ, **යක්‍ඛො** දිව්‍ය ආදී ස්වභාවය විමසීමෙන් සැක කරමින් මෙසේ කියත්.
[missing trans]
එම්බා වෙළඳුනි, කතරෙහි නියුක්ත වූ, වැලි කතරෙහි ආරක්ෂකයා වූ මම සේරිස්සක නම් යක්‍ෂයා වෙමි. වෙසමුණු රජුගේ වචනය කරන්නෙමි. මේ ප්‍රදේශය පාලනය කරමි.
එහි **අහම්පි යක්‍ඛො** මම යක්‍ෂයෙක් වෙමි. **කන්තාරියො** ආරක්‍ෂාව සඳහා කාන්තාරයෙහි නියුක්ත වෙමි. **ගුත්තො** ආරක්ෂකයා. එහෙයින් ‘අභිපාලයාමි’ යයි කීය.
දැන් වෙළෙන්දෝ ඔහුගේ කර්මය විමසූහ.
එම්බා දිව්‍යපුත්‍රය, තාගේ මේ සම්පත් අහේතුකව ලදද, කාල පරිණාමයෙන් ලදද, තමන් විසින්ම නිපදවූවද, නැතිනම් දෙවියන් විසින් දෙන ලද්දක්ද, මනෝඥ වූ මේ සැපත තා විසින් කෙසේ ලදදැයි වෙළඳුන් විසින් විචාරනු ලැබිණි. එය කියනු මැනවි.
එහි **අධිච්චලද්ධං** අහේතුකව ලැබුනේද, කැමති ලෙස ලැබුනේද යන්නයි. **පරිණාම ජනෙත** නියතියක් න්‍යාය ධර්මයක් වශයෙන් හෝ හේතු එක්වීමක් වශයෙන් හෝ, ස්වභාවික පරිණාමයක් වශයෙන් හෝ නැතිනම් කාලය අනුව සිදු වූ පරිණාමයක් වශයෙන්, **සයංකතං** ඔබ විසින්ම කරන ලද්දක්ද, දේව සිද්ධියෙන් ඔබ සඳහා ඔබ විසින්ම කරන ලද්දේ ද, **උදාහු** නොහොත් **දෙවෙහි දින්නං** දෙවියන් විසින් දෙන ලද්දක් ද,
දැන් දිව්‍යපුත්‍රයා සතර ආකාරයෙන්ම පරිණාමය ප්‍රතික්‍ෂේප කොට පුණ්‍යකර්මයම දක්වමින්
වෙළඳුනි, මෙය අහේතුකව ලබන ලද්දක් නොවේ. කාල පරිණාමයෙන් ලද්දක් ද නොවේ. තමන් විසින් නිපදවන ලද්දක් ද නොවෙයි.
දෙවියන් විසින් දෙන ලද්දක් ද නොවෙයි. අලාමක ස්වකීය පුණ්‍යකර්මය කරණකොටගෙන මා විසින් මේ මනෝඥ සම්පත් ලබන ලද්දෙමි.
ඒ අසා වෙළෙන්දෝ නැවත ‘නාධිච්චලද්ධං’ ගාථාවෙන් කියන ලද අධික පුණ්‍යකර්මය යට කී සතර ආකාරය වෙත ආරෝපණය කොට පුණ්‍යකර්මයේ ස්වරූපය විමසූහ.
එම්බා දේවපුත්‍රය, ඒ ඔබගේ ව්‍රත සමාදානය කුමක්ද, ඔබගේ උතුම් හැසිරීම කුමක්ද, මේ විපාකය කිනම් කුශල කර්මයක්හුගේ ද, මේ විමන ඔබ විසින් කෙසේ ලබන ලද්දේ ද?
[missing trans]
නැවත දේවතාවා ඒ සියල්ල ප්‍රතික්‍ෂේප කොට තමන් විසින් කරන ලද පින දක්වමින් මෙසේ කීය.
මම යම්කලෙක කොසොල් රට රජය කරවීම්ද, ඒ මට පායාසි රාජඤ්ඤ යයි නමක් විය. එකල්හි මම නාස්තික දෘෂ්ටි ඇති තද මසුරු වූ පාපධර්මයේ නියැලුණු උච්ඡේදවාදියෙක් වීමි.
එකල්හි බහුශ්‍රැත වූ චිත්‍රකථික වූ උදාර වූ කුමාර කස්සප නම් ශ්‍රමණ කෙනෙක් වූහ. උන්වහන්සේ බණ වදාළහ. මාගේ දෘෂ්ටීහු දුරුකළහ.
මම උන්වහන්සේගේ ඒ ධර්මකථාව අසා උපාසකයෙක් වූයෙමි. ප්‍රාණඝාතයෙන් දුරුවූයෙමි. නුදුන් දෙය ගැනීමෙන් දුරුවූයෙමි. රහමෙර නොබීවෙමි. මුසාබස් නො කීවෙමි. තම අඹුව සමග සතුටු වීමි.
ඒ මාගේ ව්‍රත සමාදානයයි. ඒ මාගේ උතුම් හැසිරීමයි. මේ ඒ කුශල කර්මයාගේ විපාකයි. ඒ අලාමක වූ කුශලකර්මයන් කරණ කොටගෙන මා විසින් මේ විමානය ලබන ලදී.

ඉක්බිති වෙළෙන්දෝ දිව්‍යපුත්‍රයා ද විමානය ද ප්‍රත්‍යක්‍ෂ වශයෙන් දැක කර්මඵල අදහාගෙන කර්මඵලයෙහි තත්ත්ව ශ්‍රද්ධාව දක්වන්නේ මේ ගාථා කීහ.
කළ පින් ඇති පුද්ගලයා යම් යම් තැනක යේ නම් ඒ ඒ තන්හි කැමති සම්පත් ඇතිව සතුටු වේයයි නුවණැති මිනිස්සු සැබෑවක්ම කීවාහුය. වියතුන්ගේ වචනය වෙනස් නොවේ.
අකුසල් කළ පුද්ගලයා යම් යම් තැනක ඉපදීම් වශයෙන් යේද, හෙතෙමේ ඒ ඒ තන්හි සෝක වැළපීම් ඇත්තේ වද විඳුම් ඇතියේ අවැඩ දැන්වීම් ඇතියේ කිසිකලෙකත් දුගතියෙන් නොමිදේ.
එහි **සොක පරිද්දවො** ශෝකය හා වැළපීම. **පරික්කිලෙ සො** යන්නෙන් අනර්ථයන්ගේ උපත කියන ලදී.
ඔවුන් මෙසේ කථා කරමින් සිටියදීම විමාන දොරටුවේ මහරි රුකෙන් මේරීම නිසා බැඳීම්වලින් ලිහිල් වී පැසුණා වූ මල්කොපුවක් වැටුනේය. එයින් පිරිවර ජනයා හා දිව්‍යපුත්‍රයා දෙසට පැමිණියේය. ඒ දුටු වෙළෙන්දෝ
දෙව් පිරිස මේ වෙලාවේ කැළඹුණු අය මෙන්ද, හැමතින් මුළා වූ ස්වභාව ඇතියකු මෙන් ද විය. කුමාරය, මේ පිරිවර ජනයාගේ ද තාගේ ද මේ දොම්නස කුමක් නිසා වීද?
එහි **සම්මූළ්හරූපොවා** සෝක කිරීම් වශයෙන් හැම අයුරකින්ම කැළඹීමට පත්වූහ. **ජනො** දිව්‍ය ජන සමූහයා, **අස්මිං මුහුත්තො** මේ මොහොතෙහි, **කලලීකතො** මඩ පිඩක් සේ කරන ලදී. මඩ කැළඹුණු ජලය සේ කැළඹුණු ස්වභාවයක් දැක්වීය. **ජනස්සිමස්ස තුය්හඤ්ච** ඔබේ මේ පිරිවර ජනයාටද ඔබට ද **අප්පච්චයො** දොම්නසකි.
එය අසා දේවපුත්‍රයා.
දරුවනි, මහරි රුක් වනයෙන් මේ දිව්‍ය සුවඳ හමා එයි. ඒ දිව ගඳහු රාත්‍රී අඳුර නසා මේ විමානයට හමත්.
මේ මහරි රුක්හි එක් එක් මල්පෙති අවුරුදු සියයක්හුගේ ඇවෑමෙන් පැසී වැටෙයි. යම් දිනක පටන් මේ දිව්‍ය ආත්මයෙහි උපන්නෙම් වෙම්ද, එතැන් පටන් මිනිස් සියවසරක් ඉක්මිණි.
දරුවනි, මේ විමානයේ මම පන්සිය වසරක් සිට ආයු හා පින් පිරිහීමෙන් ච්‍යුත වන්නෙමියි දැක ඒ ශෝකයෙන් අතිශයින් මුසපත් වීමි.
එහි **සිරිසූපවනා** මහරි උයනෙන්, **තාත** යනුවෙන් වෙළඳුන් අමතයි. **ඉමෙ** නුඹලාට ද මට ද ප්‍රත්‍යක්‍ෂ වූ, **දිබ්බා ගන්‍ධා සුරංභි** බොහෝ වූ සුවඳ හාත්පසින්ම **පවන්ති** හමා යයි. ඒ වාතය දිව්‍යමය සුවඳ වහනය කරමින් **ඉමං විමානං සම්පචායං** මනා ලෙසම සුවඳ ගෙන්වත්. හුදෙක් හමාගෙන යන්නක් පමණක් නොවේ. තමාගේ ආලෝකයෙන් අඳුරද බැහැර කරයි. ඒ නිසා **දිවා ච රත්තොච තමං නිහත්තා** යයි කීය.
**ඉමෙසං** මහරි වෘක්‍ෂයන්ගේ **සිප්පාටිකා** මල්පෙති හෝ ගෙඩිවල පොතු. **ඵලති **පැසී නටුවෙන් මිදෙයි. පෙති හෝ ලිහිල් වී වියැළේ. **මානුස්සකං වස්සසතං අතීතං** යම් හෙයකින් වර්ෂ සියයක්හුගේ ඇවෑමෙන් මේ මහරි ගසේ මල්පෙති වියලී මෙයද වියැළිණි. එහෙයින් මාගේ මිනිස් වර්ෂ සියයක් ඉක්මිණි. **යදග්ගෙ** යම් අවස්ථාවක පටන් **කායම්හි** මෙහි මේ දේව නිකායෙහි **උප්පන්නො** ඉපදුනේ ද, මගේ ද දෙව් පිරිසගේ ද පන්සිය වසක් ආයුෂ ඇත. එහෙයින් මගේ ආයුෂ පිරිහේ යයි ශෝක කිරීම් වශයෙන් සිහි මුළා වූයේ යයි දක්වයි. එනිසා ‘දිස්වාහං පෙ පමුච්ඡිසෙසමි’ යයි කීය.
ඉක්බිති වෙළෙන්දෝ ඔහු සනසන්නාහු මේ ගාථාව කීහ.
එම්බා දේව පුත්‍රය, චීරායුෂ්ක වූ අතුල්‍ය වූ මේ විමානය ලැබූ එබඳු වූ ඔබ කෙසේ නම් ශෝක කරන්නේ ද, මද ආයු ඇතිව මද පින් ඇතිව උපන් කෙනෙක් වේනම් ඔහු ශෝක කළයුතුය.
යම්කිසි අල්පායුෂ්කයකු මරණයේ හේතුවෙන් ශෝක කළයුතු වේද, එබඳුම වූ දිව්‍යනුභාව සම්පත් හිමි අයෙක්, අවුරුදු අනූදහසක් ආයු ඇත්තේ වී කෙනෙක් කෙසේ නම් ශෝක නොකරන්නේ ද, ශෝක නොකළ යුතුමය යන අදහසයි.
දිව්‍යපුත්‍රයා එපමණකින්ම සනසවා ඔවුන්ගේ වචන පිළිගනිමින් ඔවුන් හට උපදෙස් දෙමින් මෙසේ කීහ.
එම්බා දරුවෙනි, මා පිළිබඳව ඒ මට සුදුසු ප්‍රිය වූ අවවාද වචනයක් යම් හෙයකින් මට කියහුද, ඒ තෙව්ද මා විසින් රක්‍ෂිත වූවාහු යම් ඒ කැමති තැනකට සැපසේ යව්.
එහි **අනුජවිං** සුදුසු වේ. ඔබටම සුදුසු රූපයකි. **ඔවදියඤ්ච මෙතං මෙ** මා හට ඔබ විසින් අවවාද වශයෙන් මෙය කිව යුතුය. **යං** යම් හෙයකින් **මං** මට **තුම්හෙ** කථන්නු සොචෙය්‍ය යනාදියෙන්, **පෙය්‍යවාචං **ප්‍රියවචන කියන්න. යම්කිසි වදනක් ප්‍රිය වචනයක් කීමක් සිදු වේද, ඔබටම සුදුසුය යන අදහසයි. නැතහොත් **යං** යම්හෙයකින් **තුම්හෙ පෙය්‍ය වාචං වදෙය්‍ය** එහෙයින් සුදුසු අවවාදයක් දිය යුතුයයි ද, අවවාදයට අනුව කළයුතු ක්‍රියාවන් ද මා විසින් කරන ලදී. එය නම් කුමක්ද යත්, **තුම්හෙව නාතා** යනාදිය කීහ. එහි **මයානුගුත්තා **අමනුෂ්‍ය ග්‍රහණයෙන් යුතු මෙම වැලිකතරෙහි කාන්තාරය ඉක්මවන තෙක් මා විසින් ආරක්ෂා කරනු ලැබේ. **යෙනිච්ඡකං** කැමති වූ පරිද්දෙන් **සොත්‍ථිං** ආරක්ෂා සහිතව, **පලෙථ** ගමන් කරවු යන අර්ථයි.
ඉක්බිති වෙළෙන්දෝ තමන්ගේ කෘතඥතාවය පළ කරමින්,
ධනය බලාපොරොත්තුවෙන් හා එහි වැඩීම බලාපොරොත්තුවෙන් සෝවීර දේශයට යන අපි එහි ගොස් ප්‍රතිඥා වූ පරිදි පිරිපුන් ත්‍යාග ඇත්තාහු උදාර වූ සේරිස්සක පූජාවක් කරන්නෙමු.
[missing trans]
නැවත දේවපුත්‍රයා දේව පූජාව ප්‍රතික්‍ෂේප කරමින් කළයුතු කාර්යයන්හි යොදවමින් මෙසේ කීය.
සේරිස්සක පූජා නොකරවු. යමක් තෙපි කියවුද ඒ සියල්ල ඉටුවන්නේය. පව්කම් හරිවු. දහම් අනුව හැසිරීම ඉටා ගනිවු.
එහි **යංවදෙථ** යම්සේ මම ආරක්ෂා සහිතව සින්ධු දේශයට පිවිසීමද, එහිදී විශාල ලාභයක් බලාපොරොත්තු වන්නහුද එසේ හෙයින් ‘ගනත්‍වා මයං’ ආදිය කියන්නේ ද. **සබ්බං **ඒ සියල්ල. **වො** තොපට. **තථෙව** සිතු පරිද්දෙන්ම, සිදුවන්නේය. එහෙයින් ගමන් අරඹවු තෙපි වනාහි මෙතැන් පටන් **පාපානි කම්මානි** ප්‍රාණඝාත ආදිය නොකරව්. **විවජ්ජයාථ** අත් හරිවු. **ධම්මානුයොගන්ති** දානාදී කුසල ධර්මයන්හි යෙදෙව්. **අධිට්ඨහාතා** අනුව පිළිපදිව්. මෙය සෙරිස්සක හෙවත් මහරි රුක් පූජාව වේ.
යම් උපාසකයකුට අනුග්‍රහ කරන්නේ ද, ඔවුන් හට රැකවරණය දෙනු කැමැත්තෙමි. ඔහුගේ ගුණ කියා එය ඔවුන් හට දක්වමින් මෙසේ කීහු. ගාථාවන්ගෙන් කියන ලදී.
මේ සත්ත්ව සමූහයා අතරෙහි බහුශ්‍රැත වූ ශීලයෙන් යුතු වූ සැදැහැවත් ත්‍යාගවත් සුපේශල වූ විචක්‍ෂණ වූ ප්‍රීතිමත් වූ කම්පල දැනීමේ නුවණ ඇති, උපාසකයෙක් ඇත.
දැන දැන බොරු නො කියන්නේ ය. පර පණ නැසීම පිණිස නො සිතන්නේ ය. සමගි වූවන් වෙන් කරුණු සඳහා පිසුණු බස් නොකියන්නේ ය. සියුම් මෙළෙක් බස් කියන්නේ ය.
ගෞරව සහිත වූ කීකරු සැහැවි ඇති හික්මුණු පව් නො කරන්නා වූ අධිශීලයෙහි පිරිසිදු වූ නිදොස් පැවතුම් ඇති. ඒ සත්ත්ව තෙමේ මව ද පියා ද දැහැමෙන් පෝෂණය කරයි.
නිවනට නැමුණු යමෙක් මවුපියන්ගේ ඇවෑමෙන් ශාසන බ්‍රහ්මචර්යාවේ හැසිරෙන්නේ ද හෙතෙමේ මව්පියන් නිසා භෝග සොයයි. තමන් පිණිස නො සොයතියි සිතමි.
ඍජු වූ අවංක වූ අසඨ වූ අමායාවී වූ හෙතෙමේ මායා සාඨෙය්‍ය වශයෙන් වචන නො කියන්නේය. එබඳු යහපත් කර්ම කරන ධර්මයෙහි පිහිටි පුද්ගල තෙමේ කෙසේ නම් දුකක් ලබන්නේ ද,
ඒ උපාසකයා හේතුකොටගෙන තොප ඉදිරියෙහි තෙමේම පහළ වූයෙමි. එහෙයින් වෙළඳුනි, ධර්මය දකිවු. ඒ උපාසකයා හැර මෙහි ආවාහු නම් තෙපි අන්‍යයන් විසින් පීඩා කිරීම් කරණකොට මේ මරු කතර අන්ධයන් මෙන් ආකූල වූවාහු විනාශයට පත් වූවාහු වහාම අළු වන්නාහුය. ඒකාන්තයෙන් සත්පුරුෂ සමාගමය සැපවත් වේ මැයි.
එහි **සංඝෙ** සත්ත්ව සමූහයා කෙරෙහි **විචක්‍ඛණො** ඒ ඒ තැන්හි කළයුතු කාර්යයෙහි දක්ෂ වූ, **සන්තුසිතො** සතුටු වූ **මුතිමා** කර්මය අයිති කොට ඇති ඤාණය ආදියෙන්, මෙලොව පරලොව හිතවත් කරුණු දන්නා බැවින් මුතිමායි යෙදේ.
**සඤ්ජාතමානො න මුසා භණෙය්‍ය** දැන දැන මුසාබස් නොකියන්නේය. **වෙභූතිකං** සත්‍යභාවයන් වෙනස් කිරීමේ හේතුවෙන් ‘වෙභූතිකං’ යයි ලැබුණ නම් ඇති කේලම් කීමක් නොකරන්නෝය, නො කියන්නෝය.
**සප්පතිස්සො** විනීත වූ තැනැත්තා ගෞරවණීය ලෙස සැලකිය යුතු වූ අය කෙරෙහි යටහත් ලෙස පැතුම් ඇති බැවින් සොරච්චං (කීකරු බව) යයි යෙදේ. ‘සහපතිස්සෙන’ යනු සපතිස්ස වේ. අධිසීලේ උවසුවා විසින් රැකිය යුතු අධිසීල ශික්‍ෂාවෙහි (උසස් ශීලයෙහි) **අරියවුත්ති** පිරිසිදු පැවැත්ම.
**නෙක්‍ඛම්මපොනො** නිවන වෙත යොමු වූ **චරිස්සති බ්‍රහ්මචරියං** පැවිද්ද ශාසන බ්‍රහ්මචරියාව හැසිරෙන්නෝය.
**ලෙසකප්පෙනාති** සුලු වූ හෝ කපටි බවකින් **න ච වොහරෙය්‍ය** රවටන කපටි ස්වභාවයෙන් වචන පිට නොකරන්නේය. **ධම්මෙ ඨිතො කිත්ති ලභෙථ දුක්‍ඛං** මෙසේ කියන ලද පිළිවෙළින් ධර්මයෙහි හැසිරෙන යහපත්ව හැසිරෙන තැනැත්තා කුමක් නිසා කවර ආකාරයකින් දුක් ලබන්නේද, දුක පැමිණෙන්නේ ද, (දුකට නොපැමිණ යන අදහසයි.)
**තං කාරණා** ඒ කාරණය ඒ උවසුවා හේතුකොටගෙන **පාතු කොතම්හි අත්තනා** ඔබ වෙතට මම තමාම පහල වූයෙමි. **අත්තානං** යිද පාඨ දැක්වේ. ඔබ ඉදිරියෙහි මාගේ පහළ වීම සිදු කළෙමි යන අරුතයි. යම්හෙයකින් මම ධර්මයෙහි හැසිරෙමින් එය රකිමින් ඔබ ද රකින්නෙම්ද, එසේ හෙයින් ධර්මය දකින්න. ධර්මයෙහි හැසිරීම සිදුකොට බලන්න. **අඤ්ඤත්‍ර තෙනීහ භස්මි භවෙථ** ඉදින් ඒ උපාසකයා හැර ඔබ එහි පැමිණියේ නම් මේ වාලුකා කාන්තාරයෙහි අනාථව පිළිසරණ රහිතව අලු බවට පැමිණෙන්නාහුය. **ඛිප්පමානෙනා** මෙසේ ඉක්මන්කාරී වූ අනුන් පහත්කොට සලකන්නා වූ, අනුන් පීඩාවට පත්කරන්නා වූ **ලහුං** පහසු පිරෙන වැඩි වශයෙන් අනුන් විසින්ම හෝ එහෙයින් **සුඛො භවෙ සප්පුරිසෙන සංගමො** හේ තෙමේ වනාහි ඉවසීමෙහිද කීකරු බවෙහි ද පිහිටියේ කවරකු විසින් හෝ කුමක් හෝ කියන ලද්දේ නමුදු එරෙහි නොවේ යන අදහසයි.
මෙසේ ශ්‍රමණයන්ගෙන් කියවුණ කරුණ නියම ස්වභාවයෙන්ම දැනගනු කැමති වූ වෙළෙන්දෝ මේ ගාථාව කීහ.
එම්බා දේව පුත්‍රය, හෙතෙමේ කිනම් ඇත්තේද, කිනම් කර්ම කරයිද, (මවුපියන් විසින් ඔහුට) තැබූ නම කුමක්ද? ඔහුගේ ගෝත්‍රය කුමක්ද? අපිදු ඔහු දක්නා කැමතියම්හ. ඒ එසේමැයි. තො යමෙකුට අනුකම්පාවෙන් මෙහි පැමිණියෙහිද, යමෙකුට ප්‍රිය කෙරෙහිද, ඔහුගේ පැමිණීම ලාභයෙක්මැයි.
ගාථාවෙහි **කිං නාම සො** නම වශයෙන් එම පුද්ගලයා තැනැත්තා කවරෙක් නම් වේද, **කිඤ්චි කරොති කම්මං** කෘෂි කර්මය, වෙළඳාම ආදියෙන් කෙබඳු කර්මාන්තයක් කරණ සේක්ද, **කිං නාමධ්‍යෙයං** ඔහුට මවුපියන් විසින් තිස්ස ඵුස්ස ආදි වශයෙන් කවර නම් නම් තැබීමක් කරන ලද්දේ ද? භග්ගව භාරද්වාජ යන ආදියෝ ඔහුගේ **ගොත්තං** ගෝත්‍රය කුමක්ද? **යස්ස තුවං පිහෙසි** ඔබ යමකට ප්‍රිය කරන්නෙහි ද? එයයි.
දැන් මීළඟට දිව්‍යපුත්‍රයා ඔහු නාම ගෝත්‍ර ආදී වශයෙන් දක්වමින් මෙසේ කීය.
කොස්සෙන් හා පනාවෙන් ජීවත්වන සුලු වූ තොපගේ ඒ සේවක වූ සුපේසල උපාසක වූ ප්‍රසිද්ධ වූ සම්භව නම් කරණවෑමියෙක් වේද ඔහු දනිමු. ඔහු පහත්කොට නොසිතවු.
ගාථාවෙහි කප්පකො කරණවෑමියා **සම්භව නාම ධෙය්‍යො** සම්භව යන නමක් ඇත්තා වූ **කොච්ඡඵලූපජීවි** පනාව ද දැලිපිහිය ද හේතු කොටගෙන ජීවත්වන තැනැත්තා එහි කොච්ඡ යනු යම් සටහන් ආදිය සිටින සේ කෙස් පීරීම සිදුකරන දේ **පෙසියෙනං** මෙහෙ කරන්නා වතාවත් කරන්නා
දැන් වෙළෙන්දෝ ඔහු හැඳිනගෙන මෙසේ කීහ.
(එම්බා) දේවපුත්‍රය, යමෙකු සඳහා තෙපි කියවුද, අපි ඔහු දනුම්හ. හෙතෙමේ ගුණ වශයෙන් මෙබඳු යැයි ඔහු නො දනුම්හ. දේවපුත්‍රය, තාගේ උදාර වූ වචනය අසා අපි ඔහු පුදන්නෙමු.
ගාථාවෙහි **ජානාමසෙ** ඔබ යමක් කියන්නෙහිද, අපි එය නියම ස්වභාවයෙන්ම දනිමු. **ඊදිසොං **ගුණයෙන් වනාහි ඔබ විසින් යම්සේ කියන ලද්දේ ද, එය එසේ යයි නොදනිමු. එය නොදන්නෙමු යන අදහසයි.
දැන් ඔහු තමන්ගේ විමනට නැග අනුශාසනා පිණිස මේ ගාථාව කීහ.
මේ වෙළඳ මුලෙහි හෙවත් තවලමෙහි තරුණ වූ මහලු වූ තවද මැදුම් වූ යම්කිසි මසුරු මිනිස්සු වෙත්ද, ඒ සියල්ලෝම මේ විමනට නගිත්වා. පින්පල බලත්වා.
ගාථාවෙහි **මහන්තා** වැඩිහිටියෝ. **ආලම්බන්තු** නැග ගනිත්වා. **කදරියා** මසුරු වූ නොදෙන ස්වභාවය ඇත්තා වූ
දැන් අවසානයෙහි ධර්ම සංගායනා කාරකයන් වහන්සේලා විසින් ගාථා සයක් කියන ලදී.
එහි ඒ සියලු දෙනාම මම පෙරටු වෙමි. මම පෙරටු වෙමි’යි එහි ඒ කරණවෑමියා පෙරටුකොට (උත්සාහවත් වූහ) ඒ සියල්ලෝම තව්තිසා භවනයට මෙන් ඒ විමානයට නැග්ගාහුය.
එහි ඒ සියලු දෙනම මම පෙරටු වෙමි. මම පෙරටු වෙමි’යි උත්සාහවත් වෙමින් උපාසක බව පිළිගත්තාහුය. ප්‍රාණඝාතයෙන් දුරු වූහ. සොරකම් නොකළහ. මත්පැන් නොබීහ. බොරු නොකීහ. සිය අඹුව හා තුටු වූහ.
එහි ඒ සියළු දෙනම මම පෙරටු වෙමි. මම පෙරටු වෙමියි උපාසක බව ගිවිස්වා ඒ වෙළඳ පිරිස එම දිව්‍යපුත්‍රයා විසින් අනුමත කරන ලද්දේ දිව්‍ය ඍද්ධියෙන් නැවත නැවත අනුමෝදන් වූයේ කැමති තැනට ගියේය.
ධන ආශාවෙන් හා අධික ලාභය බලාපොරොත්තුවෙන් ඔවුහු සින්ධු සෝවීර දේශයට ගොස් සිතැඟි පරිදි වෙළඳාම් කොට සම්පූර්ණ ලාභ ඇත්තේ නැවත නිරුපද්‍රිතව පැළලුප් නුවරට ආහ.
ඔවුහු බිය රහිත වූවාහුය. ගෙවලට ගොස් අඹුදරුවන් හා එක්ව සතුටට පත්වූහ. අධික සොම්නස ඇති ඔවුහු මහත් වූ සෙරිස්සක නම් වූ උත්සව පූජාවක් කළහ.
ඔව්හු සේරිස්සක නම් පිරිවෙනක් ද තැනූහ. හෙතෙම උපාසකයකු නිසා මෙසේ සියලු සත්ත්වයෝ සුවපත් වූවාහුය. සත්පුරුෂයන්ගේ සේවනය නිමවිය. ධර්මධර ගුණවතුන්ගේ සේවනය මෙබඳු මහත් වැඩ ඇත්තේය.
එහි **අහංපුරෙ** මම පළමුව මම පළමුව පෙරටු කරගෙන යන අර්ථයයි. **තෙත්‍ථ සබ්බෙවා** යැයි කියා නැවත **සබ්බෙවතෙ** යන වචනය යොදා ඇත. ඒ සියල්ලෝම විමානයට නැගීමෙහි යම්සේ උනන්දු වූවාහුද එසේ සියල්ලෝම නැග ගත්හ. නැග ගැනීමේදී කිසිවකුට අනතුරක් නොවීයැයි දැක්වීම සඳහා කියන ලදී. **මසක්කසාරං විය වාස වස්සා** මසක්ක සාර යනු තව්තිසාවට නමකි. සියල් දිව්‍ය ලෝකයෝ ඉන් කියවේ. මෙහි වනාහි ශක්‍ර භවනය යැයි ගතයුතුය. එහෙයින් “මසක්ක සාරං විය වාස වස්සා” යැයි කියන ලදී.
ඉක්බිති ඒ වෙළෙන්දෝ විමානය දැක පහන් සිත් ඇත්තාහු ඒ දිව්‍ය පුත්‍රයාගේ අවවාදයේ සිට සරණයෙහි ද ශීලයන්හි ද පිහිටා ඔහුගේම අනුභාවයෙන් කැමති තැනට ගියාහුය. එහෙයින් **තෙ තත්‍ථ සබ්බෙව** යන්න කීහ. එහි **අනුමතො පක්කාමි** ශාස්තෲන් වහන්සේගේ **යක්‍ඛිද්ධියා පුනප්පුනං අනුමොදමානො** යයි පද පිළිවෙල යෙදේ. කවරකු විසින් අනුමත කරන ලද්දේ ද යක්‍ෂයා දෙවියා විසින් යැයි යනු ප්‍රකට අර්ථයයි.
**යථා පයොගා** අදහස පරිදි කරන ලද යෙදුම් ඇත්තේ **පරිපුණ්ණ ලාභා** සමෘද්ධිමත් වූ ලාභ ඇති **අක්‍ඛතන **උවදුරු නැති අවවාද රහිත පීඩාකාරී නොවන **පාටලිපුත්තං** පැළලුප් නුවර.
**සංසරං** තමන්ගේ ගෙදර. **සොත්‍ථිවන්තො** සොම්නස් බවින් යුතු වූ ආරක්‍ෂිත වූ සුවපත් වූ. **ආනන්‍දි** යන ආදි පද සතරෙන්ම සතුටු වූවෝම කියයි. **සෙරිස්සන්තො පරිවෙණං මාපයිංසු** කෘතඥභාවයෙහි පිහිටා පොරොන්දුවෙන් නිදහස් වීම සඳහා දිව්‍ය පුත්‍රයාගේ නාමයෙන් කොටස් වශයෙන් ද කාණ්ඩ වශයෙන් ද බැලිය යුතු වූ ප්‍රාසාද කූටාගාර රාත්‍රී ස්ථාන දිවා ස්ථාන ආදියෙන් සම්පූර්ණ ප්‍රාකාරයෙන් වටකර දොරටු කොටුවකින් ද යුත් ආවාසයක් කළහ.
**එතාදිසා** මෙබඳු වූ අනර්ථය බැහැර කරන යහපත සඳහා **මහත්‍ථිකා** මහත් වූ ප්‍රයෝජන ඇති මහ ආනිසංස ඇති **ධම්මගුණානං** වෙනස් නොවන ගුණයන්ගේ **එකස්ස** සත්වගට හිත පිණිස **සබ්බෙව සත්තා** ඒ වෙළඳ තවලමට අයත් සියළු සත්ත්වයෝ සුවපත් ද ආරක්ෂිත ද වූහ.
සම්භව නම් උපාසක තෙමෙ පායාසි දිව්‍ය පුත්‍රයාගේ ද එම වෙළදුන්ගේ ද වචන හා ප්‍රතිවචන තොගෙන ඒ ඇසූ පිළිවෙළින්ම තෙරුන් වහන්සේලාට දැන්වූහ. පායාසි දිව්‍යපුත්‍රයා සම්භව තෙරුන් හට කීවේ යැයි සමහරු කියති. යස තෙරුන් ප්‍රමුඛ මහතෙරවරු දෙවෙනි සංගායනාවේ දී සංගායනාවට නැංවූහ. සම්භව නම් උපාසක තෙමේ මවුපියන්ගේ අභාවයෙන් පැවිදි වී රහත් බැව්හි පිහිටියේය.
**උච්චමිදං මණිථූන විමානං** ආදි වශයෙන් සුනික්‍ඛිත්ත විමාන වස්තුව දැක්වේ. එහි උත්පත්ති කථාව කවරේද? භාග්‍යවතුන් වහන්සේ සැවැත්නුවර නිසා ජේතවන විහාරයේ වැඩවාසය කරති. එසමයෙහි මහා මුගලන් තෙරණුවෝ ඉහත සඳහන් පරිද්දෙන් දෙව්ලෝ චාරිකාවන්හි යෙදෙමින් තව්තිසා දෙව්ලොවට වැඩමවූහ. එකෙණෙහිම එක්තරා දේව පුත්‍රයෙක් තමන්ගේ විමාන දොරකඩ සිටියේ ආයුෂ්මත් මුගලන් ස්ථවිරයන් දැක හටගත්තා වූ බහුමාන පුරස්සරව උන්වහන්සේ වෙත එළඹ පසඟ පිහිටුවා වැඳ ඇඳිලි බැඳගෙන සිටියේය.
හෙතෙම වනාහි අතීතයේ කස්සප බුදුරදුන් පිරිනිවි කල්හි උන්වහන්සේගේ ශාරීරික ධාතු නිධන් කොට ඉදිකරන ලද යොදුනක් පමණ වූ රන්මය ස්ථූපයක් ඉදිරියේ සිව් පිරිස් කලින් කළ පැමිණ මල් සුවඳ දුම් ආදිය චෛත්‍යයට පූජා කරති. එසේ පුද පූජා පවත්වා ඔවුන් ගිය කල්හි ඉහත සඳහන් උපාසකයා එහි පැමිණ මල් පිදූ තැන්වල එම මල් විසිරී අපිළිවෙලින් තිබෙනු දැක එම මල් ගෙන මනාකොට මලසුන සරසා මල් පිළිවෙළින් දැකුම්කළු ලෙස මනාව විසිතුරු ලෙස තබා පූජා කොට යයි. එසේ කරන ඔහු එම පින්කම අරමුණු කරගනිමින් භාග්‍යවතුන් වහන්සේ නව අරහාදී බුදුගුණ සිහි කරමින් ප්‍රසන්න වූ සිතින් යුතුව ඒ පිංකම හදවතේ තැන්පත් කරගනී.
හෙතෙම ඉන්පසු කලෙක කලුරිය කොට එම කුශල කර්මයාගේ විපාක වශයෙන් තව්තිසා දෙව්ලොව දොළොස් යොදුන් රන් විමනෙක උත්පත්තිය ලැබීය. ඔහුගේ පිරිවර බොහෝ මහානුභාව දෙවිවරුන්ගෙන් සමන්විත විය. ඒ කාරණය සඳහා - **‘තස්මිං ඛණෙ අඤ්ඤතරො දෙවපුත්තො අත්තනො විමාන ද්වාරෙ ඨිතො ආයස්මන්තං මහා මොග්ගල්ලානං දිස්වා සඤ්ජාතගාරව බහුමානො උපසංකමිත්‍වා පඤ්චපතිට්ඨිතෙන වන්‍දිත්‍වා අඤ්ජලිං පග්ගය්හං අට්ඨාසි’** යන්න ප්‍රකාශ කළේය.
ඉක්බිති ආයුෂ්මත් මහ මුගලන් තෙරණුවෝ ඔහු ලද සම්පත් වර්ණනා කොට ඔහු විසින් කරන ලද සුචරිත කර්මයන් පිළිබඳ විමසීමක් මේ ගාථා මගින් විචාළහ.
එම්බා දිව්‍ය පුත්‍රය, වෛධූර්ය මාණික්‍යමය කුළුණු සහිත වූ හාත්පසින් දොළොස් ගව්වක් පමණ විශාල වූ සත්සියයක් කුළුගෙවලින් යුත් නොයෙක් රත්නයන්ගෙන් කරන ලද දොරකවුළු බිත්ති ඇති තොපගේ විමානය ඉතා ශෝභාමත්ව දිළිසෙයි.
ඔබගේ විමානයේ පරිවාර දේවතාවෝ බොහෝ වෙති. ඒ අය දිව්‍ය ඕජසින් යුත් ආහාරපාන වර්ගයක් කති. බොති. එසේම අනුන්ට සත්කාර කරති. පංචාංගික තූර්ය භාණ්ඩ ගත් දේවතාවෝ අත්‍යාලංකාර ලෙස සැරසී නටත්. ගී කියත්. පංචකාම සම්පත් විඳිමින් සතුටින් සිටිත්. දිව වෙණ මිහිරි ලෙස වාදනය කරති.
මේ වැනි ශරීර වර්ණයක් ද මෙවැනි සම්පත් ද මහත් සෘද්ධි අනුභාවයන් ද ලබන්නට ඔබ මිනිස් ලොව මිනිසකුව සිට කිනම් කුසල කර්මයක් කළේද කිනම් කුසලයකින් මෙවැනි ජෝතිමත් වර්ණයක් හා සියලු දිසා බබුළුවන ප්‍රභාවක් ලැබීද?
මුගලන් තෙරුන් විසින් අසන ලද ප්‍රශ්නයට පිළිතුරු වශයෙන් ඒ දේවපුත්‍රයා මේ ගාථා කීහ. එය දක්වන්නා වූ සංගීති කාරකයා මෙසේ ප්‍රකාශ කළහ.
ඒ දේවපුත්‍රයා මුගලන් හිමි විසින් තමන්ගෙන් විමසන ලද ප්‍රශ්න විසඳමින් තමන් විසින් කළ කර්ම මෙසේ ප්‍රකාශ කළේය.
මම මිනිස් ලොව සිටියදී කාශ්‍යප බුදුන්ගේ ධාතු නිදන් කරන ලද දාගැබක් සමීපයට ගොස් අපිළිවෙළට තිබූ මල් පිළිවෙළට තබා සුගතයන් වහන්සේගේ බුදුගුණ සිහිකරමින් මහත් සතුටක් වින්දෙමි.
එම කුශලය හේතුවෙන් මේ සා සම්පත් ද, මෙවැනි වර්ණයක් ද මෙවැනි ප්‍රභාවයක් ද ලදිමි.

එහි **දුන්නික්‍ඛිත්තං මාලං** චෛත්‍යයේ මල් පූජා කරන තන්හි නිතර නිතර පූජා කරන මල් සුළඟින් එහා මෙහි විසිරී බිම වැටී තිබෙන මල් **සුනික්‍ඛිපිත්‍වා** මනාව සකස්කොට විශේෂයෙන් දර්ශනීය ලෙස පැහැ එලවන ලෙස තැන්පත් කළේය**. පතිට්ඨපෙත්‍වා** භක්ති ප්‍රණාම පූර්වකව විශේෂයෙන් මල් පිහිටුවා ඒ මල් පිදුවා වූ චෛත්‍යය පිළිබඳව මගේ සන්තානයේ කුසල ධර්ම පිහිටුවා මෙසේ මෙහි අර්ථ දැක්විය යුතු සෙස්ස පෙර සඳහන් පරිදිය.
මෙසේ දේව පුත්‍රයා තමන්ගේ සුචරිත කර්මයන් ප්‍රකාශ කිරීමෙන් පසු තෙරණුවෝ ඔහුට ධර්ම දේශනා කළහ. ඉන්පසුව පැමිණ භාග්‍යවතුන් වැඳ මේ ප්‍රවෘත්තිය දන්වා සිටියහ. භාග්‍යවතුන් වහන්සේ එය අරබයා පැමිණ සිටි පිරිසට ධර්ම දේශනා කළහ. එම දේශනාව මහජනයාට ප්‍රයෝජනවත් වූයේය.

දෙවිවරුන්ගේ විමාන ආදී සම්පත් ද ඒ සම්බන්ධව හේතු වූ කරුණු ද සත්ත්වයන් හට ප්‍රකාශ කරමින්,
සිත නමැති කෙතෙහි සම්පත් යෙදීමෙන් සුළු වූ හෝ ක්‍රියාවන්ගේ උදාර ඵල ලබන මුළු ලොවටම යහපත සලසන යම් දේශනාවක් ප්‍රකට වෙමින් පවතීද,
යහපත් අවබෝධයට හේතුවන කුසලතා දක්වන යම් කථාවස්තු සංග්‍රහයක් වේ නම්, ඒවා මහා සෘෂිවරු විමානවත්‍ථු යනුවෙන් සංග්‍රහ කළහ.
ඒ විමාන වත්‍ථුවේ අර්ථය ප්‍රකාශ කිරීම පිණිස පුරාණ අර්ථ කථා අටුවා න්‍යාය ඇසුරුකොට අර්ථ වර්ණනාවක් මා විසින් ආරම්භ කරන ලදී.
ඒ විමාන වත්‍ථුවේ පරමාර්ථවලට ඒ ඒ සියලු තන්හි සුදුසු වන සේ පරමත්‍ථ දීපනී යන නමින් යම් අර්ථ ප්‍රකාශනයක් නිරවුල් විනිශ්චයෙන් යුතුව සතළොස් බණවරකින් පාලියෙන් රචිත වීද එය අවසානයට පැමිණියේය.

එසේ එම අර්ථ වර්ණනාව කරන්නා වූ මා විසින් යම් ඒ පිනක් ලබන ලද්දේ ද, ඒ පිනේ ආනුභාවයෙන් ලෝකනාථ ස්වාමීන් වහන්සේගේ ශාසනයට බැස, පිරිසිදු වූ ශීලාදී ප්‍රතිපත්තියෙන් යුක්ත වී සියලු සත්ත්වයෝ විමුක්ති රසයෙහි කොටස්කරුවෝ වෙත්වා.

ලෝකයෙහි සම්මා සම්බුද්ධ ශාසනය දිගුකල් පවතීවා. නිරන්තරයෙන් සියලු ප්‍රාණීහු ඒ ශාසනයෙහි නිතර ගෞරව සහිත වූවෝ වෙත්වා.
කලට වැසි වසීවා. භූමිපලක රජ තෙමේ සද්ධර්මයෙහි නිරත වී ධර්මයෙන්ම ලෝකය පාලනය කෙරේවා.
