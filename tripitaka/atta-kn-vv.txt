ඛුද්දක නිකාය
විමානවත්‍ථු අටුවාව
ආරම්භක ප්‍රකාශනය
මහා කාරුණික වූ, සතහට පිහිට වන්නා වූ, දතයුතු දෙය නමැති සයුරෙහි පරස්පෙරට පැමිණියා වූ ගැඹුරු ලෙස හා විසිතුරු ලෙස පිළිවෙළ සහිතව දහම් දෙසන්නා වූ (ඒ සර්වඥයන් වහන්සේ) වඳිම්.
යම් ධර්මයක් විසින් අෂ්ටවිධ විද්‍යාවන්ගෙන් ද පසළොස් වැදෑරුම් චරණ ධර්මයන්ගෙන් ද යුක්ත වූ උත්තමයෝ ලෝකයෙන් ලෝකෝත්තර බවට පමුණුවනු ලැබෙත් ද, සම්‍යක් සම්බුද්ධයන් වහන්සේ විසින් පුදනු ලැබුවා වූ ඒ උත්තම වූ ධර්මය වඳිම්
සීලාදි ගුණයන්ගෙන් යුක්ත වූ, මාර්ග ඵලයන්හි පිහිටියා වූ යම් ආර්ය සංඝ කෙනෙක් වෙත් ද, පින් කෙතක් වූ අතිශයින් උතුම් වූ ආර්ය සංඝයා වඳිම්.
මෙසේ රත්නත්‍රය වන්දනා කිරීමෙන් උපන්නා වූ යම් පිනක් වේද, ඒ (පිනෙහි) තේජසින් මෙම සියලු තැන්හි නසන ලද අනතුරු ඇත්තෙක් වී (හෙවත් අනතුරුවලින් තොර වී)
දේවතාවන් විසින් පූර්ව උත්පත්තීන්හි දී කරන ලද යම් යම් පුණ්‍ය කර්මයක් වේද, ඒ ඒ පින්කම් සඳහා (දිව්‍ය) විමාන ලාභ ආදී වූ විපාක ලැබීම් වශයෙන් විවිධ වූ,
එම පුණ්‍ය ඵලයන් ප්‍රශ්න කිරීම් වශයෙන් ද (ඒවාට) පිළිතුරු සැපයීම් වශයෙන් ද කර්මඵල ප්‍රත්‍යක්ෂ කරවමින් පැවති යම් දේශනාවක් වීද,
පෙර විසූ මහ තෙරවරහු ඛුද්දක නිකායෙහි යම්කිසි කොටසක් (පෙර කියූ පැන විසඳුම් ඇතුළත් කොට) විමානවත්‍ථු යන නාමයෙන් සංගායනා කළාහුද,
මම ඒ සංගායනාවෙහි එල්බගෙන ඒ ඒ කාරණාවන්හි හේතූන්, විශේෂ වශයෙන් පුරාණ අට්ඨකථා පිළිවෙල අනුව පැහැදිලි කරමින්,
මහා විහාරවාසී (භික්‍ෂූන්ගේ) මතය වෙනස් නො කරමින් පිරිසිදු වූ (වෙනත් මතයක් හා) මිශ්‍ර නොවූ පැහැදිලි වූ අර්ථ විනිශ්චය කිරීමක්
(හෙවත්) මනා ලෙස අර්ථයන් විස්තර කිරීමක් ශක්ති ප්‍රමාණයෙන් කරන්නෙමි. සත් පුරුෂයෙනි, සකසා කියන්නා වූ මාගේ එම අර්ථ විස්තරයට සවන් දෙනු මැනවි.
**විමානානි** දෙවිවරුන්ගේ ක්‍රීඩා පිණිස හා වාසය පිණිස ඇති විසිතුරු වූ ස්ථානයන්ය. එම දෙවිවරුන්ගේ යහපත් ක්‍රියාවන්ගේ බලයෙන් උපන් ඒ ස්ථාන වනාහි යොදුන් එකක්, යොදුන් දෙකක් ආදී වෙනස් වෙනස් ප්‍රමාණයන්ගෙන් යුක්ත වන බැවින් ද, විවිධ රත්නයගෙන් බබළන විසිතුරු වර්ණ සලකුණු ආදී අතිශය ශෝභාවන්ගෙන් යුතුව විශේෂ ලෙස මානනීය (හෙවත් උත්තම) ස්වභාවයෙන් යුක්ත වන බැවින් ද ‘විමානානි’ යයි කියනු ලැබේ. විමානයන් පිළිබඳ කථාන්තර මෙහි දැක්වේය යන අදහසින් මෙය **විමාන වත්‍ථු** නම් වේ. පීඨං තෙ සොවණ්ණ මයං (ඔබේ අසුන රනින් කරන ලද්දක්ය) යන ආදී පිළිවෙළින් පවත්වන ලද දේශනාවට මෙය නිදර්ශන මාත්‍රයක්ද වන්නේය. ඒ දේවතාවන්ගේ රූප, වස්තු, පිරිවර ආදී සම්පත් ලබාදෙන කර්මයන් ඇසුරුකොට මේ දේශනාව පවත්වන ලද බැවින් ද කර්මයන්ගේ විපාක මැනගැනීමට හේතුවන බැවින් ද ‘විමාන වත්‍ථු’ යයි දත යුත්තේය.
ඒ මේ විමාන වස්තු දේශනාව කවරකු විසින් දේශනා කරන ලද්දේ ද? කොතැන්හිදී දේශනා කරන ලද්දේ ද? කවර දිනයෙක දේශනා කරන ලද්දේ ද? කුමක් හෙයින් දේශනා කරන ලද්දේ ද? යන කරුණු (මෙහිදී) කියනු ලැබේ. මේ **විමාන වස්තුව** ප්‍රශ්න කිරීම් වශයෙන් ද, ඒ ප්‍රශ්නවලට පිළිතුරු වශයෙන් ද යන දෙ අයුරකින් පවතී. එහි දැක්වෙන පිළිතුරු ගාථා ඒ ඒ දෙවිවරුන් විසින් කියන ලද ගාථාවන්ය. ප්‍රශ්න කිරීමේ ගාථාවන්ගෙන් සමහරක් භාග්‍යවතුන් වහන්සේ විසින් කියන ලදී. සමහරක් ශක්‍ර ආදී (දෙවිවරු) විසින් ද, තවත් සමහරක් ශ්‍රාවක තෙරුන් වහන්සේලා විසින් ද කියන ලද්දේය. එහිදී ද බෙහෙවින්ම යම් ඒ ශ්‍රාවකයන් වහන්සේ නමක් ඒකාසංඛ්‍ය කල්ප ලක්‍ෂයක් තුළ භාග්‍යවත් බුදුන් වහන්සේගේ අග්‍රශ්‍රාවක පදවියක් සඳහා පුණ්‍ය ඥාන සම්භාරයන් රාශියක් රැස්කරන්නාහු අනුපිළිවෙලින් ශ්‍රාවක පාරමිතාවන් සම්පූර්ණ කොට (ඉද්ධි විධ, දිබ්බ සොත, පරචිත්ත විජානන, පුබ්බෙ නිවාසානුස්සති, දිබ්බචක්‍ඛු, ආසවක්‍ඛය කර යනුවෙන් හැඳින්වෙන ඡලභිඤ්ඤා හෙවත්) විශිෂ්ට ඥාන සය ද, (අත්‍ථ, ධම්ම, නිරුත්ති, පටිභාණ යනුවෙන් හැඳින්වෙන) ප්‍රතිසම්භිදා ඥාන සතරද යන ආදී ගුණ විශේෂයන් පිරිවරකොට ඇති සියලු පාරමිතා ඥානයන්හි මස්තකප්‍රාප්ත වූ සේක් ද, දෙවන අග්‍ර ශ්‍රාවක පද්‍යයෙහි පිහිටියාහු භාග්‍යවතුන් වහන්සේ විසින් ඍද්ධිමතුන් අතරෙහි අග ස්ථානයෙහි පිහිටුවනු ලැබූ සේක් ද, උන්වහන්සේ නම් ආයුෂ්මත් මහා **මොග්ගල්ලානයන්** වහන්සේය. (මෙම විමාන වත්‍ථුවෙහි) බොහෝ කොටසක් උන්වහන්සේ විසින් දේශනා කරන ලදී.
ලෝකවාසීන් හට හිත පිණිස දිව්‍යලෝක චාරිකාවෙහි හැසිරෙන උන්වහන්සේ විසින් පළමු කොට දෙව්ලොව දෙවියන් හට ප්‍රශ්න කිරීම් වශයෙන් ද, නැවත එතැනින් මිනිස් ලොවට පැමිණ මිනිසුන් හට පින්පල ප්‍රත්‍යක්‍ෂ කරනු පිණිස ද, ප්‍රශ්න කිරීම් හා පිළිතුරු දීම් එක්තැන් කොට භාග්‍යවතුන් වහන්සේට (පළමුව) දැනුම් දී සිට (පසුව) භික්‍ෂූන් වහන්සේ හට කියන ලදී. ශක්‍ර දේවේන්ද්‍රයා විසින් ප්‍රශ්න කිරීම් වශයෙන් ද, දෙවිවරුන් විසින් පිළිතුරු දීම් වශයෙන් ද කියන ලද්දේ නමුදු (එම ප්‍රකාශයන්) මහා මොග්ගල්ලාන තෙරුන් වහන්සේගේ දේශනාවන් වන්නේමය. මෙසේ තෙරුවරුන් විසින් ද, දෙවිවරුන් විසින් ද අසන ලද ප්‍රශ්න ලෙසින් සහ දෙවිවරුන් විසින් ඒවාට සපයන ලද පිළිතුරු ලෙසින් දක්වමින් භාග්‍යවතුන් වහන්සේ විසින් ඒ ඒ ස්ථානයන්හි දී කරන ලද දේශනා පසුව ධර්ම විනය සංගායනා කරන **ධම්ම සංගාහක** (මහ තෙරවරුන්) විසින් එක්තැන් කොට **විමාන වත්‍ථු** යනුවෙන් සංග්‍රහකට නඟන ලදී. මේ වනාහී මෙහි ‘කෙන භාසිතං’ (කවරකු විසින් කියන ලද්දේ ද? යන ආදී පදයන් හට ලුහුඬින් ද අවිශේෂ වශයෙන් ද දිය. හැකි පිළිතුරයි.)
විස්තර වශයෙන් වනාහී ‘කෙන භාසිතං’ (කවරකු විසින් කියන ලද්දේ ද යන පදයට **අනොමදස්සි** නම් භාග්‍යවතුන් වහන්සේගේ පාදමූලයෙහි දී කරන ලද ප්‍රාර්ථනයෙහි පටන් (මුගලන්) මහතෙරුන් වහන්ගේ **ආගමනීය පටිපදාව** (හෙවත් පැමිණීමේ පිළිවෙළ) කිවයුතු වේ. ඒ පිළිවෙළ වනාහී **ආගමට්ඨ** කථාවන්හි ඒ ඒ ස්ථානයන්හිදී විස්තර කරන ලද්දේය. එය එහි දැක් වූ පිළිවෙළින්ම දතයුතුය. විශේෂ වශයෙන් වනාහී ‘කත්‍ථ භාසිතං’ යන ආදී පදයන් හට පිළිතුරු ඒ ඒ විමානයන් පිළිබඳ අර්ථ වර්ණනාවන්ගේ පිළිවෙළින්ම පැමිණෙන්නේ ය.
ඇතැම්හු මෙසේ පවසති. (කෙසේ ද යත්?) ‘එක්තරා දිනයෙක හුදෙකලාව විවේකීව විසූ **මහා මොග්ගල්ලානයන්** වහන්සේට මෙබඳු සිතුවිල්ලක් අදහසක් උපන්නේය.’ ‘මෙකල්හි වනාහී මනුෂ්‍යයෝ වස්තු සම්පත්තියෙන් ද ක්‍ෂේත්‍ර සම්පත්තියෙන් ද තොර වූවෝ නමුදු, තමාගේ සිත් පහදවා ගැනීම නමැති සම්පත්තියෙන් ඒ ඒ (විවිධ වූ) පින්කම් කොට දෙව්ලොව උපන්නාහු මහත් වූ සම්පත් අනුභව කරත්. ඉදින් මම දිව්‍යලෝක චාරිකාවෙහි යෙදෙමින් ඒ දේවතාවන් කාය සාක්ෂිකොට (හෙවත් කායික වශයෙන්) දර්ශනය කොට) ඔවුන් විසින් පින් රැස් කළ අයුරු ද, පිල අනුභව කරන අයුරු ද ඔවුන් ලවාම කියවා ඒ තොරතුරු භාග්‍යවතුන් වහන්සේ කියන්නෙම් නම් සුදුසු වන්නේය. මෙසේ වන කල්හි ශාස්තෲන් වහන්සේ මා ලවා ආකාශ තලයෙහි පූර්ණ චන්ද්‍රයා ඔසවා තබන්නාක්හු මෙන් මිනිසුන් හට කර්මඵලය ප්‍රත්‍යක්‍ෂ ලෙස දක්වමින් සුලු වූ හෝ ක්‍රියාවන්ගේ හේතුවෙන් රැස් වූ ශ්‍රද්ධාව වශයෙන් හටගත් මහත් වූ ප්‍රතිඵල සහිත භාවය ප්‍රකාශ කරන්නා වූ ඒ ඒ විමාන වස්තුව අර්ථෝත්පත්ති කොට ගෙන (හෙවත් එම කරුණ මුල්කොට ගෙන) උතුම් වූ ධර්ම දේශනයක් පවත්වන්නාහ. ඒ දේශනාව බොහෝ වූ දිව්‍ය මනුෂ්‍ය ජනතාවගේ ප්‍රයෝජනය, යහපත, සුවය පිණිස පවතින්නේය’ යනුයි. මෙසේ සිතා උන්වහන්සේ අස්නෙන් නැගී රතුවන් දෙපට සිවුර හැඳ, අන්‍ය වූ රතු දෙපට සිවුරක් ඒකාංස කොටගෙන හාත්පසින් රත්හිරියල් දහරක් විසුරුවා හරින්නාක් මෙන් ද, සන්‍ධ්‍යා ලෝකයෙන් බබලන්නාක් මෙන් ද, ගමන්කරන අඤ්ජනවර්ණ පර්වතයක් මෙන් ද (පෙනෙමින්) භාග්‍යවතුන් වහන්සේ වෙත එළඹ නමස්කාර කොට එකත්පසක හිඳිමින් තමාගේ අදහස දන්වා (ඒ අදහස) භාග්‍යවතුන් වහන්සේ විසින් අනුමත කරනු ලැබූයේ හුනස්නෙන් නැගී භාග්‍යවතුන් වහන්සේට වැඳ පැදකුණු කොට අභිඥා පාදක කොට ඇති සතරවන ධ්‍යානයට සමවැදී ඉන් නැගී සෘද්ධි බලයෙන් එකෙණෙහිම තව්තිසා භවනයට ගොස් ඒ ඒ තැන්හි ඒ ඒ දෙවිවරුන් විසින් රැකරන ලද පින්කම් (පිළිබඳව) විමසූහ. ඒ දෙවිවරු උන්වහන්සේ තමන්ගේ ඒ පින්කම් ගැන කීහ. ඉක්බිති මිනිස් ලොවට පැමිණ ඒ සියල්ල එහි පැවති පිළිවෙළින්ම භාග්‍යවතුන් වහන්සේට දැන්වූහ. ශාස්තෲන් වහන්සේ විසින් එම කැරණු අනුමත කරන ලද්දේ විය. මෙසේ මේ කරුණ අර්ථෝත්පත්ති කොටගෙන, පැමිණි පිරිසට විස්තර වශයෙන් දහම් දෙසූහ යනුයි. (ඇතැමුන් පවසා ඇත්තේ යථෝක්ත ආකාරයෙනි.)
ඒ මේ විමාන වස්තුව වනාහි **විනය පිටක, සුත්තන්ත පිටක, අභිධම්ම පිටක** යන පිටකයන් තුනෙහි සූත්‍රාන්ත පිටකයට අන්තර්ගත වේ. **දීඝනිකාය, මජ්ඣිම නිකාය, සංයුත්ත නිකාය, අංගුත්තර නිකාය, ඛුද්දක නිකාය** යන නිකාය ග්‍රන්ථයන් පහ අතුරෙහි ඛුද්දක නිකායට අන්තර්ගත වේ. සුත්ත, ගෙය්‍ය, වෙය්‍යාකරණ, ගාථා, උදාන, ඉතිවුත්තක, ජාතක, අබ්භූත ධම්ම, වෙදල්ල යන නවාංග ශාසන අංගයන් අතුරෙහි ‘ගාථා’ නම් අංගයට අන්තර්ගත වේ.
අර්ථය : (ආනන්ද ස්ථවිර නම් වූ මම) ධර්ම ස්කන්ධයන් දෙඅසූදහසක් බුදුන් වහන්සේගෙන් ලබා ගතිමි. දෙදහසක් භික්‍ෂූන් වහන්සේගෙන් ලබා ගතිමි. (මෙසේ) අසූහාර දහසක් වන මේ ධර්ම (ස්කන්ධයෝ) මා වෙත පවතින්නාහ.
මෙසේ ධර්ම භාණ්ඩාගාරික (ආනන්ද ස්ථවිර) යන් වහන්සේ විසින් ප්‍රතිඥා කරන ලද අසූහාර දහසක් ධර්මස්ස්කන්ධයන් අතුරෙහි ධර්ම ස්කන්ධ සංග්‍රහයන් කිහිපයක් වර්ග වශයෙන් **පීඨ වග්ග, චිත්තලතා වග්ග, පාරිච්ඡත්තක වග්ග, මඤ්ජෙට්ඨික වග්ග, මහාරථ වග්ග, පායාසි වග්ග, සුනික්‍ඛිත්ත වග්ග** යනුවෙන් සතක් වේ. කථා වස්තු වශයෙන් පළමු වර්ගයෙහි කථා වස්තු සතළොසක් ද, දෙවන වර්ගයෙහි එකොළොසක්ද, තෙවන වර්ගයෙහි දහයක් ද, සිවුවන වර්ගයෙහි දොළසක් ද, පස්වන වර්ගයෙහි තුදුසක් ද, සයවන වර්ගයෙහි දහයක් ද, සත්වන වර්ගයෙහි එකොළොසක් ද වන්නේය. විමානයන් ඇතුළත කථාවස්තූන් නො ගැනීමේදී අසූපහක් ද ඒවා ගැනීමෙහිදී එකසිය විසිතුනක් ද වන්නේය. ගාථාවන් වශයෙන් වනාහී එක්දහස් පන්සියයක් ගාථාවය. වර්ග වශයෙන් ‘පීඨ වග්ග’ ආදිය ද, කථා වස්තු වශයෙන් ‘සොවණ්ණ පීඨ වත්‍ථු’ ආදිය ද වන්නේය. එහිදී ද ‘පීඨං තෙ සොවණ්ණ මයං’ යන ගාථාව ආදි කොට ඇති පළමු කථා වස්තුවෙහි අර්ථෝත්පත්තිය මෙසේය.

1. පීඨ වර්ගය
භාග්‍යවතුන් වහන්සේ **සැවැත් නුවර ජේතවනෙ** ජේතවනයෙහි **අනාථ පිණ්ඩිකස්ස** අනේපිඬු සිටුහුගේ ආරාමයෙහි වාසය කරන කල්හි පසේනදී කොසොල් රජු විසින් බුද්ධ ප්‍රමුඛ භික්‍ෂු සංඝයා විෂයෙහි සත්දිනක් අසදෘශ (මහා) දානය පවත්වනු ලැබූ විට එයට අනුරූපීව **අනාථ පිණ්ඩිකෙන** අනේපිඬු මහසිටු විසින් තෙදිනක් ද, එසේම **විසාඛාය** විශාඛා මහෝපාසිකාව විසින් ද මහ දන් දෙනු ලැබූ කල්හි (එම) අසදෘශ (මහා) දානය පිළිබඳ පුවත මුලු **ජම්බුදීපෙ** = දඹදිව්හිම පතළ විය. එකල්හි මහජනතාව ඒ ඒ තැන්හිදී ‘කිම මෙසේ මහත් වූ ධන පරිත්‍යාගයකින්ම දෙන දානයක් වඩාත් මහත්ඵල වන්නේ ද, නැතහොත් තමා සතු ධනයට අනුරූපීව පරිත්‍යාග කිරීමෙන් (මහත් ඵල වන්නේ) දැ’යි කථාවක් ඉපදවූහ. ඉක්බිති භික්‍ෂූහු ඒ කථාව අසා භාග්‍යවතුන් වහන්සේට දැන්වූහ. භාග්‍යවත්හු ‘මහණෙනි, දෙනු ලබන වස්තු සම්පත්තියෙන්ම පමණක් දානයක් වඩාත් මහත්ඵල වන්නේ නොවේ. එහෙත් සිත පහදවා ගැනීම නම් සම්පත්තියෙන් ද, දිය යුතු පුද්ගලයා පිළිබඳ සම්පත්තියෙන් ද එහෙයින් (වී කොටා සහල් ගත් විට ඉතිරිවන) කුඩු මිටක් දිරා ගිය රෙදි කැබැල්ලක් පමණ හෝ තණ ඇතිරිල්ලක්, කොළ ඇතිරිල්ලක් පමණ හෝ, ගව මූත්‍රයෙහි දමා පැරණි කොට ගත් (බෙහෙත්) අරලු ගෙඩියක් පමණ හෝ අතිශයින් ප්‍රසන්න සිතින් යුතුව දීමට සුදුසු පුද්ගලයෙකු කෙරෙහි පිළිගන්වන ලද්දේ නම් එයද මහත් ඵල සහිත, මහත් ආලෝක සහිත, මහත් පැතිරීමක් සහිත (දානයක්) වන්නේ යයි වදාළහ. එසේම දේවාධිපති ශක්‍රයා විසින් (මෙසේ) කියන ලදී.
තථාගත සම්මා සම්බුදුන් කෙරෙහි හෝ නොහොත් උන්වහන්සේගේ ශ්‍රාවකයන් වහන්සේ කෙරෙහි හෝ පැහැදුණු සිතින් යුතුව දෙන දානය අල්ප (විපාක සහිත) වූවක් නම් නො වන්නේය.
ඒ මේ කථාව වනාහි මුළු දඹදිහි පැතුරුණේ විය. මනුෂ්‍යයෝ ශ්‍රමණ බ්‍රාහ්මණ දුගී මගී යාචකාදීන් හට හැකි පමණින් දන් දෙති. ගෙමිදුල්හි පැන් සකසා තබති. දොරටු කුටි තුළ අසුන් පනවා තබති. එසමයෙහි වනාහී පිඬු පිණිස හැසිරෙන එක්තරා තෙර නමක් පැහැදීම් ඇතිකරවන සුලු වූ යාම්-ඊම් වලින් ද, ඉදිරිපස හා පසුපස බැලීමෙන් ද, (අත් පා) නැමීම් දිගහැරීම්වලින් ද යුතුව පහතට යොමු වූ ඇස් ඇත්තේ, මනා ඉරියවු වලින් සම්පූර්ණ වූයේ කාලය එළඹ සිටි කල්හි පිඬු පිණිස හැසිරෙමින් (ගොස්) එක්තරා නිවසකට පැමිණුනේය. එහි ශ්‍රද්ධා සම්පන්න වූ එක් කුලදුවක් තෙරුන් වහන්සේ දැක, උපන් ගරුබුහුමන් ඇත්තී මහත් වූ ප්‍රීති සොම්නස් උපදවා නිවසට පමුණුවා (දෙදණ, දෙවැලමිටි හා නළල යන පසඟ බිම පිහිටුවා වැඳ තමාගේ අසුන පනවා ඒ මතුයෙහි කසාවන් (හෙවත් රන්වන්) සිනිඳු වස්ත්‍රයක් අතුරා පිළිගැන්වූවාය. ඉක්බිති තෙරුන් එහි හිඳගත් කල්හි මා වෙතට මේ උතුම් පින්කෙත එළඹ සිටියේ යයි පැහැදුණ සිතින් පවත්නා සම්පත් අනුව ආහාරයෙන් සංග්‍රහ කළාය. විජිනිපත ගෙන පවන් සැලුවාය. ඒ තෙරුන් වහන්සේ කරන ලද බත්කිස ඇති සේක් ආසන දන්දීම්, ආහාර දන්දීම් ආදිය සම්බන්ධ වූ ධර්ම දේශනයක් කොට (ආපසු) ගියහ. ඒ ස්ත්‍රිය තමාගේ එම දානයද, එම ධර්ම දේශනය ද නුවණින් සලකා බලන්නී නිතර ප්‍රීතියෙන් පිරුණ ශරීර ඇතිව එම අසුන ද තෙරණුවන් හට පිදුවාය.
ඉන්පසුව කලෙක එක්තරා රෝගයකින් පීඩිත වූවා කලුරිය කොට තව්තිසා භවනයෙහි දොළොස් යොදුන් වූ රන් විමනෙක්හි උපන්නාය. අප්සරාවෝ දහසක් ද ඕහට පිරිවර වූහ. ආසන පූජාවේ ආනුභාවයෙන් ඕහට අහසින් යා හැකි වූ ශීඝ්‍ර වේගයක් ඇත්තා වූ, ගෘහයෙක්හි සතරැස් මුදුනේ (හෙවත්) කුටාගාරයෙක) පෙනුම ඇති යොදුනක් වූ රන්මුවා අසුනක් පහළ විය. ඒ හේතුවෙන් එය **පීඨ විමාන** (හෙවත් ආසන විමානය) යයි කියනු ලැබේ. රන්වන් වස්ත්‍රයක් අතුරා එය පිදූ බැවින් කරන ලද එම කර්මයට සමාන වන සේ එය බබලන ස්වර්ණමය ආසනයක් විය. (පූජාවෙහි දී ඇතිකරගත්) ප්‍රීති වේගයේ බලය හේතු කොටගෙන ශීඝ්‍ර වේගයක් ඇත්තේ ද දීම ලබන කොටගෙන ශීඝ්‍ර වේගයක් ඇත්තේ ද, දීම ලබන තෙරණුවන්ගේ සිතෙහි රුචිය අනුව දෙන ලද බැවින් කැමැත්ත අනුව යන ගමන් ඇත්තේ ද, ප්‍රසාද සම්පත්තියෙහි මහත් බව නිසා හැම අයුරින්ම පැහැදීම ඇත්තේ ද, අතිශය ශෝභාවෙන් යුක්ත වූයේ ද විය.
ඉක්බිති එක් උත්සව දිනයෙක්හි දෙවිවරුන් තමන්ගේ දේවානුභාවයෙන් යුතුව උයන්කෙළි සඳහා නන්දන වනයට යන කල්හි දිවසළු හැඳගත් දිව්‍යාභරණ පැළඳ ගත් අප්සරාවන් දහසක් පිරිවරා ගත් ඒ දෙවඟන තොමෝ ස්වකීය භවනයෙන් නික්ම ඒ ආසන විමානයට නැගී ගෙන මහත් වූ දිව්‍ය සෘද්ධියෙන් ද, මහත් වූ ශ්‍රී සෞභාග්‍යයෙන් ද, හැම අයුරින්ම සඳු මෙන් ද, හිරු මෙන් ද බබළමින් උයනට යන්නීය. එකල්හි ආයුෂ්මත් මහ මුගලන් තෙරණුවෝ යට කියන ලද පරිදි දිව්‍යලෝක චාරිකාවෙහි හැසිරෙන සේක් තව්තිසා භවනයට පැමිණියාහු ඒ දෙවඟනට නුදුරෙහි තමා පෙනෙන සේ සිටියහ. ඉක්බිති ඒ දේවතා තොමෝ උන්වහන්සේ දැක හටගත් බලවත් ප්‍රසාද ගෞරවයෙන් වහාම අසුනින් බැස තෙරුන් වහන්සේ වෙත පැමිණ පසඟ පිහිටුවීමෙන් වැඳ එක්තැන් වී බබළන දසැඟිලි තුඩින් ඇඳිලි බැඳ, නමස්කාර කරමින් සිටියාය. තෙරුන් වහන්සේ ද කෙසේ හෝ වේවා ඇය විසින් ද, අන්‍ය වූ සත්ත්වයන් විසින් ද, රැස්කරනු ලැබූ කුසල් හා අකුසල් තමාගේ කර්මානුරූප වූ ඥානයෙහි ආනුභාවයෙන් අත්ලෙහි තැබූ නෙල්ලි ගෙඩියක් දකින්නාක් මෙන් ප්‍රඥා බලයෙන් ප්‍රත්‍යක්‍ෂ වශයෙන් දක්නාහ. එසේ වුවද යම්හෙයකින් “මම කවරනම් තැනකින් චුත වී මෙහි උපන්නෙම් ද? කවරනම් කුශල කර්මයක් සිදුකොට මේ සම්පත් ලැබූයෙම්ද’ යනුවෙන් දෙවිවරුන්ගේ ආසන්න වූ අතීත භවයෙහි රැස් කරන ලද කර්මයන් ඔවුන් ලවා කියවනු කැමති සේක් සහ බෙහෙවින් ධර්මයෙන් සිදුවන දෙය සලකා බැලීමෙන් තත් වූ පරිද්දෙන්ම ඇයට ද නුවණ උපදනේ යයි ද එහෙයින් ඒ දේවතාවිය විසින් කරන ලද කර්මය (ඇය ලවාම) කියවා දෙවියන් සහිත ලෝකයාට කර්මඵල ප්‍රත්‍යක්‍ෂ කරවනු කැමතිවන තෙරුන් වහන්සේ මෙසේ කීහ.
අලංකාරවත් කරන ලද අගනා ඇඳුම් හැඳගත් දිව්‍යමය මල්වලින් යුතු වූ සිරුරු ඇති දේවතාවියනි, ඔබගේ රනින් කළ පීඨය දුවන සිත මෙන් වේගයෙන් යයි. ඔබ විදුලිය වැදුණ වළාකුළක් මෙන් බබළන්නෙහිය.
සිතට යම් වස්තුවක් ප්‍රිය ද ඔබට එය ලැබේ. ඔබට මෙබඳු වර්ණයක් කුමක් නිසා ලැබුණේ ද? ඔබට එබඳු ඉසුරුමත් බවක් කුමක් නිසා ලැබුණේද?
මහානුභාව සහිත දේවතාවියනි, ඔබ මනුෂ්‍යව සිටිමින් කවර නම් පිනක් කෙළෙහිදැයි අසමි. ඔබේ පැහැය ද සියලු දිශාවන් ආලෝකවත් කරයි. මෙසේ දීප්තිමත් ආනුභාවයක් කුමක් නිසා ලැබිණිදැයි අසමි.
(පිළිතුරු වශයෙන් දෙවඟන මෙසේ කීවාය.)
මුගලන් මහරහතන් වහන්සේ විසින් ප්‍රශ්න කරන ලද්දා වූ, සතුටට පත් වූ එම දේවතා තොමෝ (තමාගෙන්) අසන ලද ප්‍රශ්නයට අනුව මෙය (හෙවත් තමා ලැබූ සම්පත) කවරනම් කර්මයක ඵලයක් දැයි (මෙසේ) ප්‍රකාශ කළාය.
මම මිනිස් ලොව මනුෂ්‍ය (කාන්තාවක්) ව ඉපදී ආගන්තුකව පැමිණි තෙරුන් හට අසුනක් පිදුවෙමි. වන්දනා කළෙමි. ඇඳිලි බැඳ නමස්කාර කෙළෙමි. හැකි අයුරින් දානයද දුන්නෙමි.
ඒ හේතුවෙන් මට මෙබඳු වර්ණයක් ලැබිණ. ඒ හේතුවෙන් මට මෙබඳු සම්පතක් ලැබිණ. මනසට ප්‍රිය වන යම් සම්පතක් වේ නම් මට ඒ සම්පත් ද ලැබේ.
මහත් ආනුභාව ඇති භික්‍ෂුවරයාණනි, මිනිස් (දුවක) වූ මම යම් පිනක් කෙළෙම් ද, ඒ පිනෙන් මෙසේ දීප්තිමත් ආනුභාව සහිත තැනැත්තියක් වෙමි. මාගේ වර්ණය ද, සියලු දිශාවන් බබුලුවන්නේ වෙයි යනුවෙන් ඔබවහන්සේට (පිළිතුරු වශයෙන්) කියමි.
ගාථාවන්හි වචන විස්තර : **පීඨං** යනුවෙන් පුටුවක් වැනි යම්කිසි දැව කඩක් හෝ අසුනක් හෝ පුදපූජා පවත්වන අසුනක් හෝ වේවැල් අසුනක් හෝ මස්තරක ආදී විශේෂ නමකින් හැඳින්වෙන දැවමය අසුනක් හෝ කියනු ලැබේ. එසේම ‘පාද පීඨං පාද කඨලිකං’ යන මෙහිදී පා තැබීමට සුදුසු වූ පුටු ආදියක් හෝ දැව කඩක් හෝ කියනු ලැබේ. ‘පීඨ සප්පි’ යන මෙහි ඇත්තේ අතින් ගැනීමට සුදුසු වූ පුටුව යන අදහසයි. ‘පීඨිකා’ හෙවත් කුඩා පුටුව යනු ඇතැම් ජනපදයන්හි ප්‍රාදේශීය ව්‍යවහාරය අනුව ‘ආපණං’ යන්නයි. ‘භූත පීඨිකා දෙවකුල පීඨිකා’ යන මෙහි අදහස දේවතාවන් සඳහා බිලිපුද කරන තැන්හි තබා ඇති පුටුවයි. ‘භද්ද පීඨ’ යන මෙහිදී වේවැල් ආදියෙන් සැරසූ ආසනය අදහස් වේ. ‘භද්ද පීඨං උපනෙසි’ (හෙවත් උතුම් අස්නක් පැනවීය) යන මෙය කියන ලද්දේ ඒ සඳහාය. ‘සුපඤ්ඤත්තං මඤ්ච පීඨං’ යන තැන්හිදී, නොහොත් ඇඳක් හෝ පුටුවක් හෝ කරවන්නා වූ තැනැත්තහු විසින් යන ආදී තැන්හිදී ‘මස්තරක’ ආදී ප්‍රභේදයන්ගෙන් යුත් දැව ආදියෙන් කරන ලද ආසන අදහස් කෙරේ. මෙහිදී වනාහී පර්යංකයක ආකාරයෙන් පිහිටියා වූ දේවතාවියගේ පින් මහිමයෙන් නිර්මාණය වූ යොදුනක් වන රන් විමන (අදහස් වේ) යයි දතයුතුය.
**තෙ** යනු ‘ත’ යන ශබ්දයෙන් නිපන් පදයකි. ‘න තෙ සුඛං පජානන්ති යෙ න පස්සන්ති නන්‍දනං’ යන ආදී ස්ථානයන්හි ‘ත’ ශබ්දයට අයත් ‘තෙ’ යන පදය ප්‍රථමා විභක්ති බහුවචනයෙහි යෙදේ. ‘නමො තෙ පුරිසාජඤ්ඤ නමො තෙ පුරිසුත්තම’, ‘නමො තෙ බුද්ධ වීරත්‍ථු’ යන ආදී ස්ථානයන්හි ‘තෙ’ යන්න ‘තුම්හ’ ශබ්දය වශයෙන් සම්ප්‍රදාන විභක්තියෙහි ‘ඔබට’ යන අරුතින් ‘තුය්හං’ යයි යෙදේ. ‘කින්තෙ දිට්ඨං කින්ති තෙ දිට්ඨං’, ‘උපධි තෙ සමතික්කන්තා ආසවා තෙ පදාලිතා’ යන ආදී ස්ථානයන්හි ‘තෙ’ යන්න කරණ විභක්ති අර්ථයෙහි යෙදේ. ‘කිං තෙ වතං කිං පන බ්‍රහ්මචරියං’ යන ආදී ස්ථානයන්හි ‘තෙ’ යන්න සම්බන්ධ විභක්ති අර්ථයෙහි (ස්වාමි අර්ථයෙහි) යෙදේ. මෙහිදී ද (ස්වාමි අර්ථයෙහි හෙවත්) සම්බන්ධ විභක්ති අර්ථයෙහි යයි දත යුතු වේ. ‘තම’ (හෙවත් ඔබගේ) යන අර්ථයයි.
**සොවණ්ණමයං** යන මෙහි ‘සුවණ්ණ’ යන ශබ්දය ‘සුවණ්ණෙ දුබ්බණ්ණෙ සුගතෙ දුග්ගතෙ’ යයි ද, ‘සුවණ්ණතා සුස්සරතා’ යයි ද දැක්වෙන තැන්හි ඡවි සම්පත්තිය (හෙවත් මනා වූ සමක් ඇති බව) සඳහා යොදන ලදී. ‘කා කං සුවණ්ණා පරිවාරයන්ති’ යන ආදී තැන්හිදී (සුවණ්ණ යන්න) ගුරුළු පක්‍ෂීන් සඳහා යොදන ලදී. ‘සුවණ්ණ වණ්ණො කඤ්චන සන්නිභත්තමො’ යන ආදී තැන්හි සුවණ්ණ යන පදය ‘රත්රන්’ පිණිස යොදන ලදී. මෙහිදී ද රත්රන් සඳහාම යයි දතයුතු වේ. ඒ (වචනය) වනාහී බුදුන් වහන්සේලාට සමාන වර්ණයක් ඇති බැවින් (‘සො භතො වණ්ණො එකස්ස’ යන විග්‍රහය අනුව) ‘සුවණ්ණං යන අර්ථය හා පදයම ‘සොවණ්ණං’ යනු වේ. (රත්රන් යන අදහස වේ.) මෙය සිදුවනුයේ ‘වෙකතං’ යන ‘වෙ සමං’ වූ අයුරිනි. (‘වෙකතං වෙසමං’ යන පාඨාර්ධයට වඩා ‘විසමං වෙසමං’ යන පාඨාර්ථය උචිතයයි පරිවර්තකට හැඟේ.) මය ශබ්දය ‘අනුඤ්ඤාත පටිඤ්ඤාතා තෙ විජ්ජා මයමසම්භො’ යන ආදී තැන්හි ‘අසමත්’ යන අර්ථයෙහි (හෙවත් උත්තම පුරුෂ බහුවචනය වූ අපි යන අර්ථයෙහි) මයං යන්න යෙදුණෝය. ‘මයං නිස්සාය හෙමාය ජාත මණ්ඩොදරී සුභා’ යන මෙහි (පඤ්ඤත්ති හෙවත්) පැණවීම යන අර්ථයෙහි ‘මයං’ යි යෙදේ. ‘මනොමයා පීති භක්‍ඛා සයං පභා’ යන ආදී තැන්හි (‘මය’ යන්න) නිබ්බත්ති (හෙවත් හටගත්) යන අරුත්හි යෙදේ. බාහිර හේතුන්ගෙන් තොරව මනසින්ම හටගත්තේය යන අදහසින් ‘මනොමය’ යයි කියන ලදී. ‘යන්නූනාහං සාමං චික්‍ඛල්ලං මද්දිත්‍වා සබ්බමත්තිකා මයං කුටිකං කරෙය්‍ය’ යන ආදී තැන්හි ‘මය’ යන්න විකාරාර්ථයෙහි (හෙවත් වෙනසකට පත් කිරීම යන අර්ථයෙහි යෙදේ. ‘දාන මයං සීල මයං’ යන ආදී තැන්හි ‘මය’ යන්න පද පූරණ (පදය සම්පූර්ණ කිරීම යන) අර්ථයෙහි යෙදේ. මෙහිදී ද විකාරාර්ථයෙහි හෝ පද පූරණයෙහි යෙදේ යයි දතයුතු වේ. යම්විටෙක වනාහි ‘සුවණ්ණයෙන් උපන්නේ සොවණ්ණමයං’ යන මේ අර්ථය වන්නේ ද එවිට ‘සුවණ්ණයේ වෙනස = සොවණ්ණමයං’ යන විග්‍රහය වේ. ඒ අනුව විකාර අර්ථයෙහි (වෙනසකට පත්කිරීම යන අර්ථයෙහි) ‘මය’ යන ශබ්දය වේ යයි දතයුතුය. නිබ්බත්ති (හෙවත් එයින් උපන්) යන අර්ථයෙහිද යෙදෙන්නේය. යම්විටෙක ‘සුවණ්ණයෙන් උපන්නේ සොවණ්ණං’ යන මේ අර්ථය වේද, එවිට ‘සොවණ්ණං’ යන්නම ‘සොවණ්ණ මයං’ යයි සෑදෙනු පිණිස පද පූරණය කිරීමෙහි ‘මය’ ශබ්දය යෙදේ යයි දතයුතු වේ.
**උළාරං** යනු ප්‍රණීත (උසස්), ශ්‍රේෂ්ඨ, මහත් යන අරුත් ඇත්තේ වේ. ‘උළාර’ යන ශබ්දය වනාහී ‘පුබ්බෙනාපරං උළාරං විසෙසං අධිගච්ඡති’ යන ආදී තැන්හිදී ප්‍රණීත (උසස්) යන අර්ථයෙහි යෙදේ. ‘උළාරාය ඛලු භවං වච්ඡායනො සමණං ගොතමං පසංසාය පසංසති’ යන ආදී තැන්හිදී ‘ශ්‍රේෂ්ඨ’ යන අර්ථයෙහි යෙදේ. ‘උළාර භොගා, උළාර යසන, ඔළාරිකං’ යන ආදී තැන්හිදී මහත් යන අර්ථයෙහි යෙදේ. එම විමානය ද සිත්ගන්නා ස්වභාවය (මනොඥභාවය) හේතුකොට ගෙන පරිභෝග කරන්නවුන් හට ඇතැයි යන තෘප්තියක් නැත්තේය යන අර්ථයෙන් ‘ප්‍රණීත’ වේ. හැම අයුරින්ම ප්‍රසාදයට පත්කරවන ස්වභාවය ඇති නිසා පසස්නා ලද බැවින් ශ්‍රේෂ්ඨ වේ. ප්‍රමාණයේ විශාලත්වයේ හේතුවෙන් ද, මාහැඟි බවේ හේතුවෙන් ද ‘මහන්ත’ නම් වේ. (ප්‍රණීත, ශ්‍රේෂ්ඨ, මහත් යන) මේ අර්ථ තුනෙන්ම මහත්ය යන හේතුවෙන් ‘උළාරා’ යයි කියන ලදී.
**මනොජවං** යන මෙහි ‘මනො’ යන ‘සිත’ වේ. යම්සේ ‘මනො’ යන ශබ්දය කුසල අකුසල වශයෙන් වෙන්ව ප්‍රකාශ නො කළ සියලුම චිත්තයන් හට සාධාරණ වචනයක් වන නමුදු මෙහිදී ‘මනොජවං’ යයි කියන ලද බැවින් (එම මනොජවං යන්න) යම්කිසි අරමුණෙක්හි පවත්වන්නා වූ ක්‍රියාත්මක සිතක් වශයෙන් දතයුතුය. එහෙයින් මනසේ මෙන් වේගයක් මෙයට ඇතැයි යන අදහසින් ‘මනොජව’ යයි යෙදේ. කුමක් මෙන් ද යත්, ‘ඔට්ඨ මුඛො හෙවත් අතිශයින් ශීඝ්‍ර වූ ගමන් කාලය’ යන අර්ථය මෙනි. මනස වනාහී වහා පරිවර්තනය වන බැවින් ඉතා දුර පිහිටි අරමුණක් කෙරෙහි වුව ද ක්‍ෂණයකින් යොමු වෙයි. එහෙයින් භාග්‍යවතුන් වහන්සේ මෙසේ වදාළහ. කෙසේද යත් ‘මහණෙනි, චිත්තය මෙන් මෙසේ වහා පරිවර්තනය වන්නා වූ යමක් වේද, එවැනි අන්‍ය වූ එකම දෙයක් හෝ මම නො දකිමි’ යනුයි. ‘දුර ගමන් යන්නා වූ, තනිව හැසිරෙන්නා වූ යනුවෙන් ද මනස අරභයාම කියන ලදී. **ගච්ඡති** ඒ දෙවඟන වසන විමානයෙන් උයන දෙසට අහසින් යයි.
**යෙන කාමං** මෙහි ‘කාම’ යන ශබ්දය ** කාමාහි චිත්‍රා මධුරා මනොරමා** **විරූප රූපෙන මථෙන්ති චිත්තං** - ‘විසිතුරු වූ ද, මිහිරි වූ ද, මනරම් වූ ද කාමයෝ විකාර වූ රූපයගෙන් සිත කැළඹීමට පත් කරවත්.’ මේ ආදී තැන්හි (කාම යන්න) මනාප වූ රූපාදී විශේෂයන්හි යෙදේ. ‘ඡන්‍දො කාමො රාගො කාමො’ යන ආදී තැන්හි ඡන්‍ද රාගය (හෙවත් ආශාව යන අර්ථයෙහි) යෙදේ. ‘කිලෙස කාමො, කාමූපාදානං’ යන ආදී සියලු තැන්හි ‘ලෝභය’ යන අර්ථයෙහි යෙදේ. ‘අත්තකාම පාරිචරියාය වණ්ණං භාසෙය්‍ය’ යන ආදී තැන්හි පහත් ලාමක චර්යාව යන අර්ථයෙහි යෙදේ. ‘සන්තෙත්‍ථ තයො කුල පුත්තා අත්තකාම රූපා විහරන්ති’ යන ආදී තැන්හි යහපතක් සිදුවීම පිළිබඳ කැමැන්ත යන අර්ථයෙහි යෙදේ. ‘අත්තාධීනො අපරාධීනො භුජිස්සො යෙන කාමං ගාමො’ යන ආදී තැන්හි ‘කාමං’ යන්න ‘කැමති වන ස්වභාවයෙහි’ යන අර්ථයෙහි යෙදේ. මෙහිදී ද සෙරි භාවයෙහිම හෙවත් තමා කැමති වන ස්වභාවයෙහිම යන අර්ථය වේ යයි දතයුත්තේය. එහෙයින් ‘යෙන කාමං’ යනු කැමති පරිද්දෙන් යන අදහස සඳහා යෙදේ. දෙවඟනගේ කැමැත්තට අනුරූපීව යන අර්ථයයි.
**අලංකතෙ** සරසන ලද ශරිරයෙහි, නා නා විධ වූ රශ්මි සමූහයකින් දිලිසෙන විවිධ වූ රත්නයන්ගෙන් බබළන අත් පා ආදිය සඳහා වෙන් වෙන්ව පවතින්නා ගැල් සැටක දැරිය හැකි බරින් යුත් දිව්‍යමය අලංකාරයන්ගෙන් සරසන ලද සිරුරෙහි යන අර්ථයයි. සම්බොධනයෙහි හෙවත් ආමන්ත්‍රණයෙහි ද මෙය ඒකවචනය ලෙස යෙදේ. **මල්‍යධරෙ **කප්රුක පරසතු රුක සන්තාන නම් වූ දිව්‍ය වෘක්‍ෂය හා දේව ලෝකයේ වූ ලතාවන්ගෙන් හටගත්, ඉතා පිරිසිදු රත්රන් ඇතුළු විවිධ රත්නයන්ගෙන් කළාක් වැනි මල් කෙසරුවලින් යුත් හාත්පසින් බබලන, විසුරුණ රශ්මි සමූහය මෙන් මනහර වූ දිවමල්වලින් සරසන ලද කෙස් හා අත් ඇති බැවින් මලින්ම බර වූ තැනැත්තියක වූවාය.
**සුවත්‍ථෙ** (කප් රුක මෙන්ම සිතු පැතු දේ ලබා දෙන ලතාවක් යැයි පැරැන්නන් ඇදහු) කල්ප ලතාවෙන් උපන් විවිධ වර්ණ විශේෂයන් සහිත වූද, රහිත වූ ද, ඉතා පිරිසිදු ලෙස බබලන ආලෝක රැසකින් යුක්ත වූ ද, ඇඳුම් සහ උතුරුසලු ලෙස ශරීරාවරණයට යොදන්නා වූ ද දිව්‍යමය වස්ත්‍ර වශයෙන් ගැනෙන සොඳුරු ඇඳුම්. **ඔභාසසි** බැබළවීය. **විජ්ජුරිව** විදුලිය මෙන්, **අබ්හකූටං** වලාකුළ මුදුනෙහි භූම්‍යර්ථයෙහි වුව ද මෙය යෙදිය හැකි වදනකි. ‘ඔභාසසී’ යනු හේත්වර්ථය (හෙවත් ප්‍රයෝජ්‍ය ක්‍රියා අර්ථය) ඇතුල්කොට තිබෙන වචනයකි. ‘බැබළවීය’ යන අර්ථයයි. මේ අදහස් සහිත පක්‍ෂයෙහි ‘අබ්හකූටං’ යනු උපභෝග යන අර්ථයෙහිම යොදනු ලබන උපභෝග වචනයක් යයි දැක්විය යුතුය.
එහි අර්ථය මෙසේය. සන්ධ්‍යාලෝකයෙන් අලංකාර වූ ස්වභාවයෙන්ම ආලෝකය විහිදුවන්නා වූ රක්තවර්ණ වලාකුළු මස්තකය අතිශයින් බබලන්නා වූ විදුලිඑළිය නික්මවන්නේද විශේෂයෙන් බබළවයිද එසේම ඉතා පිරිසිදු රනින්ම කරන ලද්දා වූ විවිධ රත්නයන්ගෙන් බබළන මේ විමානය ද ස්වභාවයෙන්ම ප්‍රභාස්වර වන්නේය. සියලු අලංකාරයෙන්ම බබළන හැම අයුරින්ම දීප්තිමත් වූ තමාගේ ශරීරාලෝකයෙන් ද, වස්ත්‍රාභරණයන්හි ආලෝකයෙන් ද ඔබ එම විමානය විශේෂයෙන් බබළවන්නෙහිය.
මෙහිදී ‘පීඨං’ (හෙවත් ආසනය) යන මෙය උදාහරණයකින් දැක්විය යුතු වචනයකි. ‘අබ්හකූටං’ (හෙවත් වලාකුළු මස්තකය යනු උදාහරණ වචනයයි. එසේම ‘තෙ’ යනු ද උදාහරණයකින් දැක්විය යුතු වචනය හා අපේක්ෂා කොට කියන ලද්දේ වුව ද ‘අලංකතෙ’ (අලංකාර කරන ලද), ‘මල්‍යධරෙ’ (මල් මාලා දරන), ‘සුවත්‍ථෙ’ (මනා වස්ත්‍ර ඇති) ‘ඔභාසසී’ (බබළන්නෙහි) යන මේ පද වෙන් වෙන් වශයෙන් අපේක්‍ෂා කොට අර්ථ පරිණාමයට පත් කරවයි. එහෙයින් ‘ත්‍වං’ (ඔබ) යයි කියන ලද්දේ වෙයි. ‘විජ්ජුරිව’ (විදුලිය මෙන්) යනු නිදර්ශන වචනයයි. ‘ඔභාසසී’ (බබළන්නෙහි) යන මේ වචනය උපමේය උපමාන යන පද දෙකේ සම්බන්ධය දක්වන පදයයි. තව ද ‘ඔභාසසී’ යන මෙය ‘ත්‍වං’ යන පදය අපේක්‍ෂා කොට මධ්‍යම පුරුෂ වශයෙන් කියන ලදී. ‘පීඨං’ යන මේ පදය අපේක්‍ෂාකොට ප්‍රථම පුරුෂ වශයෙන් වෙනස් වෙයි. ‘ච’ ශබ්දය ද මෙහි ලොප් කිරීමට නිර්දේශ කරන ලදැයි දැක්විය යුතුය. ‘ගච්ඡති යෙන කාමං ඔභාසසී’ යන පාඨය ද ‘විජ්ජුතො භාසිතං අබ්හකූටං විය’ යන පාඨයද යන දෙකෙහිම ඇති (‘ඔභාස’ යන) මේ උපයෝග වචනය වෙන් වශයෙන් පරිණාමයට පත් කරවයි. එසේම ‘පීඨං’ යන මෙය විශේෂකොට දැක්විය යුතු වචනයකි. ‘තෙ සොවණ්ණමයං උළාරං’ (රනින්ම කරන ලද, ඒවා උසස්ය) යන ආදිය ‘පීඨං’ යන්නට විශේෂණ වේ.
‘සොවණ්ණ මයං’ (රනින් කරන ලද්දේ) යයි කියන රත්රන්වල ඇති ලෝහමය අගයේ උසස් බවට වඩා දෙව්ලොව රත්රන්වල උසස් බව මෙහිදී අදහස් කළ බැවින් ‘උළාර’ යයි කිවයුතු නොවේද? මිනිසුන් පරිභෝග කරනු ලබන රන් භාණ්ඩවලට වඩා දිව්‍යමය රන් භාණ්ඩ උසස්ය. ශ්‍රේෂ්ඨය. සුපිරිසිදුය. මෙසේ දෙව්ලොව රත්රන්වල ද ශ්‍රේෂ්ඨත්වය වෙනස් වේ. එයට වඩා ශ්‍රේෂ්ඨ ‘චාමිකර’ නම් ස්වර්ණයක් වේ. එයට වඩා ශ්‍රේෂ්ඨ වූ ‘සත්ත කුම්හ’ නම් ස්වරණයක් වේ. එයට වඩා ශ්‍රේෂ්ඨ ‘ජම්බුනද’ නම් ස්වර්ණයක් වේ. එයට ද වඩා ශ්‍රේෂ්ඨ ‘සංගී සුවණ්ණ’ නම් ස්වර්ණයක් වේ. එය ඉතාම ශ්‍රේෂ්ඨය. ඒ නිසා ශක්‍ර දේවේන්ද්‍ර තෙමේ
‘මුත්තො මුත්තෙහි සහ පුරාණ ජටිලෙහි විප්පමුත්තො විප්පමුත්තෙහි 
සිංගී නික්‍ඛ සවණ්ණො රාජගහං පාවිසි භගවා’ති
මිදුණා වූද, මනා ලෙසම මිදුණා වූ ද භාග්‍යවතුන් වහන්සේ මිදුණා වූ සහ මනාව මිදුණා වූ පුරාණ කාශ්‍යපවරුන් සමග තමා සිංගී නම් ස්වර්ණයේ වර්ණයට සම වර්ණ ඇත්තාහු රජගහ නුවරට පිවිසි සේක.
එහෙයින් ‘සොවණ්ණමයං’ (රනින් කරන ලද්දේ යයි) කියන නැවතද ‘උළාරං’ (උතුම්) යයි කියන ලදී. තව ද ‘උළාරං’ යන මෙය එහි ශ්‍රේෂ්ඨ ප්‍රණීත භාවයම සඳහා පමණක් කියන ලද්දේ නොවේ. එසේ නම් මහත් බව සඳහා ද කියන ලද්දේ යයි අදහස් වේ. මෙහි ද ‘පීඨං (=ආසනය) යන ආදිය කර්මඵල සමාන බව දැක්වීම පිණිස ඉදිරිපත් කෙරේ. එහිද ‘සොවණ්ණමයං’ (=රනින් කළ) යන මෙයින් ඒ විමානයේ වතු සම්පත්තිය දැක්වේ. ‘උළාරං’ යන මෙයින් අධික වූ ශෝභා සම්පත්තිය දැන්වේ. ‘මනොජවං’ යන මෙයින් ගමන් සම්පත දැක්වේ. ‘ගච්ඡති යෙන කාමං’ යන මෙයින් ශීඝ්‍ර වේගවත් ස්වභාවයෙන් යුත් ආසන සම්පත්තියේ ස්වභාවය ද දැක්වේ.
වැලිදු ‘සොවණ්ණමයං’ යන මෙයින් එහි යහපත් උසස් බව දැක්වේ. ‘උළාරං’ යන මෙයින් විශාලත්වය දැක්වේ. ‘මනොජවං’ යන මෙයින් මහත් වූ උතුම් බව දැක්වේ. ‘ගචඡති යෙන කාමං’ යන මෙයින් වාසස්ථානයේ සෞඛ්‍යවත් බව දැක්වේ. නැවතද ‘සොවණ්ණමයං’ යන මෙයින් එහි මනා රූමත් බව ද වර්ණ සම්පත්තිය ද දැක්වේ. ‘උළාරං’ යන මෙයින් දැකුම්කලු බවද, ප්‍රසාදජනක බවද දැක්වේ. ‘මනොජවං’ යන මෙයින් ශීඝ්‍ර වූ ස්වභාවය දැක්වේ. ‘ගච්ඡතියෙන කාමං’ යන මෙයින් කිසියම් තැනෙක්හි හෝ බාධාවක් නැති සංචාරයන් දැක්වේ.
නැතහොත් මෙසේ ද දැක්විය හැකි වේ. ඒ විමන යම් පුණ්‍ය කර්මයක අනුගාමී ඵලයකි. එහි ලෝභ රහිත අනුගාමී ඵලය නිසා ස්වර්ණමය වේ. ද්වේෂ රහිත අනුගාමී ඵලය නිසා උසස් වේ. මෝහ රහිත අනුගාමී ඵලය නිසා ශීඝ්‍ර ගමන් ඇත්තේ වේ. තවද මෙසේත් දැක්විය හැකි වේ. කරන ලද එම පුණ්‍යකර්මයාගේ ශ්‍රද්ධා සහිත අනුගාමී ඵලයෙහි ස්වභාවයෙන් ඒ විමානය ස්වර්ණමය වේ. ප්‍රඥාවගේ අනුගාමී ඵලයෙන් අප්‍රතිහත චාරිකා වේග ඇත්තේ වෙයි. ශ්‍රද්ධා සමාධි ඵලයන් නිසා ස්වර්ණමය වේ. සමාධි ප්‍රඥා ඵලයන් නිසා උත්තම බවට පත්වේ. සමාධි වීර්ය ඵලයන් නිසා ශීඝ්‍ර වේග ඇත්තේ වෙයි. සමාධි සතිඵලයන් නිසා කැමති සේ යා හැකි ශීඝ්‍රතාවයක් ලැබේ. මේ ආදී ලෙසින් දත යුතුය.
එහි යම් සේ ‘පීඨං’ (=ආසනය) යන ආදී විමාන සම්පත් දැක්වීම් වශයෙන් ඒ දෙවඟනගේ පින්පල, වස්තු සම්පත් ගැන කියවේද, එසේ ‘අලංකතෙ’ යන ආදී ආත්මභාව සම්පත් දැක්වීම් වශයෙන් පින්පල වස්තු සම්පත් ගැන කියවේ. යම් සේ වනාහී මනාව පුහුණු වූ ශිල්ප උගත් ආචාර්යවරුන් විසින් සාදන ලද්දේ වුවද රතු පැහැති රත්රන් ආභරණ විවිධ ආකාර වූ රශ්මීන් සමූහයෙන් බබලන මිණිරුවන් එබ්බවූ විටම ශෝභමාන වෙයි. එයින් තොරව ශෝභමාන නොවේ. මෙසේ සකලාංග සම්පූර්ණ වූ ද, සතර ආකාරයකින් ශෝභමාන වූ ද ශරීරය මනාව සැරසූ විටම හොබනේ වෙයි. එයින් තොරව ශෝභමාන නොවේ. එහෙයින් ‘අලංකතෙ’ යන ආදියෙන් ගෙන ආ ශෝභමාන බව දැක්වේ. ‘ඔභාසසී’ යන මෙයින් මතුවට ගෙන නොයන ශෝභමාන බව දැක්වේ. ඒ ආකාරයෙන් (‘අලංකත’ යන) පෙර පදයෙන් වර්තමාන ඵලයට නිමිත්ත වූ ශෝභමානත්වය දැක්වේ. (ඔභාසෙසි යන) පසු පදයෙන් අතීත ඵලයට හේතුව දැක්වේ. පෙර පදයෙන් ඇයගේ (=දේවතාවියගේ) උපභෝග වස්තු සම්පත්තිය දැක්වේ. පසුපදයෙන් පරිභෝග කරන වස්තු සම්පත්තිය දැන්වේ.
මෙහිදී මෙසේ කියන ලදී. ඒ විමානය ඇදගෙන යනු ලබන්නක්ද, නැතහොත් ඇදගෙන නො යනු ලබන්නක් ද යත්, ඉදින් දෙව්ලොව ඇදගෙන යනු ලබන රථ විමානයන් පවතී නම් ඒවා ‘සහස්ස යුත්තං ආජඤ්ඤ රථං’ (=දහසක් ආජානෙය අසුන් යෙදූ රථ) යන වචනවලින් දැක්වේ. (රථ ඇදගෙන යන) ඒ දිව්‍යපුත්‍රයෝ ඒ ක්‍රියාව කරන කාලයෙහි රථ ඇදගෙන යන්නවුන්ගේ ස්වරූපයෙන් තමන් දක්වත්. කෙසේද යත්, ඓරාවණ දිව්‍යපුත්‍රයා ක්‍රීඩා කරන කල්හි ඇත් රුවකින් තමා දක්වන්නාක් මෙනි. මෙහි දැක්වෙන මෙම විමාන රථය ද අන්‍ය වූ ඇදගෙන යනු නො ලබන එබඳු විමාන මෙන් යයි දැක්විය යුතුය.
ඉදින් එසේ නම් විශේෂත්වයක් සිදු වන්නේ වායෝ ධාතුව ඒ විමානයේ අභ්‍යන්තරයෙන් ගමන් කිරීමේදී ද, නැතහොත් බැහැරින් ගමන් කිරීමේදීදැයි යතහොත් විශේෂත්වය සිදු වන්නේ අභ්‍යන්තරයෙන් වායෝ ධාතුව ගමන් කිරීමේදී යයි ගත යුතු වේ. චන්ද්‍ර විමාන සූර්ය විමාන ආදීන්ගේ දේශාන්තර ගමනෙහිදී ඒ අනුව ජීවන මාර්ග සැකසෙන සත්ත්වයන්ගේ එයට සමානව හටගත් ක්‍රියාවන් ඉතා ශීඝ්‍ර වේග සහිත වායු මණ්ඩලය මගින් පීඩනයට භාජනය වේද? නැත. එසේ එය පීඩනයට පත් කරවමින් පවතින්නා වූ බාහිර වායෝ ධාතුවක් නො පවතී. යම්සේ චක්‍රරත්නය (එහි) ඇතුළත හටගත් වායෝ ධාතුවෙහි මෙහෙයවීම වශයෙන් පවතීද එයට සඳවිමන ආදියේ මෙන් බාහිර වායෝ ධාතුවකින් මෙහෙයවීමක් නැත. යම් සේ ‘එම්බා චක්‍රරත්නය, මෙසේ පවතීවා’යි යනුවෙන් චක්‍රවර්ති රජහු විසින් කියනු ලබන සිතේ ඇතුළත හටගත් වායෝ ධාතුවක් වන වචනවලට අනතුරුවම චක්‍රරත්නය පවතීද, එසේ එම දේවතාවියගේ සිත අනුවම ආත්මය ඇසුරු කොට ඇති ඇතුළත හටගත් වායෝ ධාතුවෙන්ම ඇයගේ විමානයේ ගමන සිදුවේ යයි දතයුතුය. ඒ අනුව ‘මනො ජවංගච්ඡති යෙන කාමං’ (=මානසික ජවය කැමති අයුරින් ගමනේ යෙදේ) යයි කියන ලදී.
මෙසේ පළමු ගාථාවෙන් එම දේවතාවියගේ පුණ්‍යඵල සම්පත්තිය කියා (පසුව) දැන් එයට හේතු වූ පුණ්‍ය සම්පත්තිය දක්වනු පිණිස පහත දැක්වෙන ගාථා දෙක කියන ලදී. 
**කෙන තෙ තාදිසො වණ්ණො කෙන තෙ ඉධ මිජ්ඣති **
**උප්පජ්ජන්තිච තෙ භොගා යෙ කෙචි මනසො පියා ** 
කුමක් හේතුකොට ගෙන ඔබට එබඳු වර්ණයක් ලැබුණේද? කුමක් හේතු කොටගෙන ඔබට මේ සමෘද්ධිය සිදුවූයේද? මනසට ප්‍රිය උපදවන යමක් වේනම් ඒ සම්පත් ඔබට කුමක් නිසා පහළ වේද?
**පුච්ඡාමි තං දෙවි මහානුභාවෙ **
**මනුස්ස භූතා කිමකාසි පුඤ්ඤං **
**කෙනාසි එවං ජලිතානුභාවා **
**වණ්ණොච තෙ සබ්බ දිසා පභාසතී’ති **
මහත් ආනුභාව ඇති දේවතාවියනි, මෙසේ බබලන ආනුභාවයක් කුමක් නිසා ලැබිණිද? සියලු දිශාවන් බබලුවන මෙවන් වර්ණයක් කුමක් නිසා ලැබිණිද? (ඒවා ලැබීම සඳහා) මිනිස් දුවක වූවා කෙබඳු නම් පිනක් කෙළෙහිද? යනුවෙන් ඔබගෙන් කරමි.
ගාථාවන්හි වචන විස්තර : කෙන ‘කිං’ යන ශබ්දයෙන් නිපදවිණි. ‘කිං රාජා යෙන ලොකං න රක්‍ඛති’ (ලොව නොරකී නම් හේ මොන රජෙක්ද?) ‘කින්නුඛො නාම තුම්හෙ මං වත්තබ්බං මඤ්ඤථ’ (මා කිව යුත්තේ කුමන නම් දෙයක්දැයි ඔබ සිතන්නෙහිද) යන ආදී වාක්‍යයන්හි ‘කිං’ ශබ්දය ගැරහීම් අර්ථයෙහි යෙදුණේය. ‘යං කිඤ්චි රූපං අතීතානාගත පච්චුප්පන්නං’ (අතීත අනාගත වර්තමාන කාලයනට අයත් යම්කිසි රූපයක් යන ආදී තැන්හි ‘කිං’ ශබ්දය අනියම් අර්ථයෙහි යෙදුණේය. ‘කිංසූධ චිත්තං පුරිසස්ස සෙට්ඨං’ (මෙලොව මනුෂ්‍යයන්ට කුමක් නම් උතුම් වන්නේ?) යන ආදී තැන්හි ‘කිං’ ශබ්දය ප්‍රශ්නාර්ථයෙහි යෙදුණෝය. මෙම ගාථාවෙහිදී ද ප්‍රශ්නාර්ථයෙහිම (යෙදුණේ යයි) දැක්විය යුතුය. **කෙන** යනු හේතු අර්ථයෙහි කරණ විභක්ති වචනයකි. කවර හේතුවක් නිසාද යන අර්ථයයි. **තෙ** යනු ‘තව’ (ඔබට) යන අදහසට යෙදිණ**. එතාදිසො** යනු එදිසො (=මෙබඳු) යන අදහසයි. ‘දැන් පෙනෙන අයුරින්’ යන අර්ථයයි. **වණ්ණො** යනු ‘වණ්ණ’ ශබ්දයයි. ‘කදා සංරූළ්හා පන තෙ ගහපති, ඉමෙ සමණස්ස ගොතමස්ස වණ්ණා’ (ගෘහපතිය, ඔබ තුළට ශ්‍රමණ ගෞතමයන්ගේ මේ ගුණයන් කවරනම් කලෙක ඇතුල් වූයේද?) යන ආදී තැන්හි ‘වණ්ණ’ යන පදය ගුණය යන අදහසෙහි යෙදුණේය. ‘අනෙක පරියාසෙන බුද්ධස්සවණ්ණං භාසති, ධම්මස්ස වණ්ණං භාසති, සංඝස්ස වණ්ණං භාසති’ (විවිධ ආකාරයෙන් බුදුන් හට තුති වදන් කියයි. දහමට තුති වදන් කියයි. සඟුන් හට තුති වදන් කියයි.) යන ආදී තැන්හි ‘වණ්ණ’ යන පදය ‘ස්තුතිය’ යන අර්ථයෙහි යෙදුණෝය. ‘අථ කෙන නු වණ්ණෙන ගන්‍ධත්‍ථෙ නො තිවුච්චතී’ති (තවද කවරනම් කාරණයකින් සුගන්‍ධය යන අර්ථයෙන් යයි කියනු ලැබේ යත්,) යන ආදී තැන්හි ‘වණ්ණ’ යන පදය කාරණය යන අර්ථයෙහි යෙදුණේය. ‘තයො පත්තස්ස වණ්ණා’ (=පාත්‍ර තුනක ප්‍රමාණයන්) යන ආදී තැන්හි ‘වණ්ණ’ යන පදය ‘ප්‍රමාණය’ යන අර්ථයෙහි යෙදුණේය. ‘චත්තාරො මෙ භො ගොතම වණ්ණා’ (භවත් ගෞතමයෙනි, සතරෙක් වේ) යන ආදියෙහිදී ‘වණ්ණ’ යන පදය ‘කුලය’ යන අර්ථයෙහි යෙදුණේය. ‘මහන්තං හත්‍ථිරාජ වණ්ණං අභිනිම්මිතිත්‍වා’ (=මහත් වූ හස්තිරාජ සලකුණක් නිර්මාණය කොට) යන ආදී තැන්හි ‘වණ්ණ’ යන පදය ‘සලකුණ’ යන අර්ථයෙහි යෙදුණේය. ‘සුවණ්ණ වණ්ණොසි භගවා සුසුක්ක දාඨොසි විරියවා’ (=භාග්‍යවතුන් වහන්සේ ස්වර්ණ වර්ණයෙන් වර්ණවත් වූහ. අති ශුභ්‍ර වර්ණ දන්ත ඇත්තාහු වූහ. වීර්ය සම්පන්න වූහ) යන ආදී තැන්හි ‘වණ්ණ’ යන පදය සමෙහි වර්ණය සඳහා යෙදුණේය. මෙම ගාථා මෙහිදී ද ‘වණ්ණ’ යන පදය ‘සමේ වණ්ණය’ යන අර්ථයෙහිම පවතී යයි දත යුතුය.
මෙම ගාථාවෙහි අර්ථය මෙසේ වේ. ‘දේවතාවියනි, කුමක් හේතු කොටගෙන කෙබඳු නම් පුණ්‍යකර්ම විශේෂයෙක හේතුවෙන් ඔබට මෙබඳු වූ, මෙවන් වූ, දොළොස් යොදුන් දුර පැතිරෙන ආලෝකයක් සහිත ශරීර වර්ණයක් උපන්නේ ද?’ යනුයි.
**කෙන තෙ ඉධමිජ්ඣති** = කවර නම් විශේෂ පින්කමක හේතුවෙන් ඔබට මෙහි මේ ස්ථානයෙහි දැන් ඔබ ලබන උතුම් වූ සුචරිත ඵලය අත්පත් වන්නේ ද? ලැබ ගන්නේ ද? **උප්පජ්ජන්ති** = හටගනිත්. සිඳීමකින් තොරව මතු මත්තෙහිද එම සම්පත පවතී යන අදහසයි. **භොගා** පරිභෝග කළ යුතු දේ යන අර්ථයෙන් ‘භෝග’ යයි ලබන ලද නම් ඇති, වස්ත්‍ර ආභරණ ආදී විචිත්‍ර වූ වස්තු විශේෂයන්. **යෙ** සමාන බවකින් නොහොත් ශ්‍රමණ භාවයෙන් නියම නො කරන ලද, **කෙචි** = පවත්නා තත්ත්වයෙහි වෙනස පරික්ෂා කර බලා ඒ ගැන නියමයක් නැති බව නිර්දේශ කිරීමයි. ඒ දෙකෙන්ම උසස් වූ ද, වඩා උසස් වූ ද යන වෙනස් ලක්‍ෂණයන්ගෙන් යුත් වෙනසක් ඇතිකල්හි එහිදී ලැබෙන ඒ ඒ ආකාර ඇති සම්පත් සම්පූර්ණයෙන්ම පතුරුවා හැර එක්රැස් කරයි. සම්පූර්ණයෙන් පතුරුවා හරින්නා වනාහි ‘යෙ කෙචි සංඛාරා’ (=යම්කිසි සංස්කාරයෝ වෙත්ද, ඒවා අදහස් කෙරේ.) යනුවෙන් පෙන්වා දෙයි. **මනසො පියා** = මනසින් ප්‍රියකළ යුතු මනාප යන අර්ථයයි.
මෙහිදී ‘එතාදිසො වණ්ණෙ’ (මෙබඳු වර්ණ ඇති) යන මෙයින් යට කියන ලද විස්තර ඇති එම දේවිතාවියගේ ශරීරයට අයත් වර්ණ සම්පත්තිය දක්වන ලදී. ‘භෝග’ යන මෙයින් උපභෝග හා පරිභෝග යන වස්තූන් වූ දිව්‍යමය වූ රූප ශබ්ද ගන්ධ රස ස්පර්ශ යන ප්‍රභේද ඇති කාමගුණ සම්පත් දක්වන ලදී. ‘මනසො පියා’ යන මෙයින් ඒ රූප ආදීන්ගේ මනෝඥ වූ ප්‍රිය වූ මනාප වූ ස්වභාවය දක්වන ලදී. ‘ඉධ මිජ්ඣති’ යන මෙයින් දිව්‍යමය වූ ආයු වර්ණ කීර්ති සැප ආධිපත්‍ය යන සම්පත් දක්වන ලදී. ‘යෙ කෙචි මනසො පියා’ යන මෙයින් එක්තරා දේවතාවෙක් අන් දෙවිවරුන් දිව්‍යමය ආයුෂයෙන්, දිව්‍යමය වර්ණයෙන්, දිව්‍යමය සෞඛ්‍යයෙන්, දිව්‍යමය යසසින්, දිව්‍යමය ආධිපත්‍යයෙන්, දිව්‍යමය රූපයන්ගෙන්, දිව්‍යමය ශබ්දයන්ගෙන්, දිව්‍යමය සුගන්ධයන්ගෙන්, දිව්‍යමය රසයන්ගෙන්, දිව්‍යමය ස්පර්ශයන්ගෙන් (අන් දෙවිවරුන් අභිභවා සිටියේය) යන යම් කරුණු දහයක් යම් සූත්‍රයක් තුළ පෙන්වනු ලැබුවේද, මෙහිදී සම්පූර්ණයෙන්ම ඒවායේ එක්තැන් කිරීමක් දක්වන ලද්දේ යයි දත යුත්තේය.
**පුච්ඡාමි** ප්‍රශ්න කරමි, දැනගනු කැමැත්තෙමි යන අර්ථයයි. ඉහත ගාථාවන්හි දැක්වූ ‘කෙන තෙ තාදිසො වණ්ණො? කෙන තෙ ඉධ මිජ්ඣති කිමකාසි පුඤ්ඤං? කෙනාසි එවං ජලිතානු භාවා?’ යන වැකි කොටස් තුළට ද ‘කිං’ යන ශබ්දය ගැනිනි. එයින් අන්‍ය වූ අර්ථයක් නො ගැණිනි. ඒ හේතුව නිසා ප්‍රශ්න කිරීම් වශයෙන් ගාථා තුනක් කියන ලද්දේ යයි හැඟේ. ප්‍රශ්න කරන බව ඇඟවීම පිණිස නැවත ‘පුච්ඡා’ යයි කියන ලදී. මේ ප්‍රශ්නය අසන ලද්දේ නො දුටු දෙයක් පැහැදිලි කරගැනීම සඳහා නොවේ. මෙබඳු අර්ථයක් ඒ මහතෙරුන් වහන්සේට නො පෙනෙන්නේ ද නොවේ. එබැවින් සැකයක් නැතිකර ගැනීම සඳහා අසන ලද්දේ ද නොවේ. සැකය යන්න මුළුමනින්ම ඉවත්කර දමා ඇති බැවින් අනුමැතිය සඳහා ප්‍රශ්න කිරීමක් ද නොවේ. ‘රාජ පුත්‍රය, ඔබ ඒ ගැන කුමක් සිතන්නෙහිද?’ යන ආදියෙහිදී මෙන් අනුමැතිය ලබා ගැනීමේ අවශ්‍යතාවයක් නො පවත්නා බැවිනි. ඒ දේවතාවියගේ කියමනට කැමැත්තෙන් තෙරුන් වහන්සේ විසින් නො විමසන ලද බැවින් ඒ ප්‍රශ්න කිරීම එසේ කියවා ගැනීමේ කැමැත්තක් නිසා කරන ලද්දක් ද නොවේ. දක්නා ලද කරුණු සංසන්දනය කිරීම් විශේෂ වශයෙන් දතයුතු වේ. එම අර්ථය ඉහත දැක්වූ අර්ථෝත්පත්ති කථාවෙහි ‘ථෙරො කිඤ්චාපි’ යන ආදියෙන් විස්තර කරන ලද්දේමය. **තං** යනු ‘ඔබ’ යන්නයි. එය පෙර සහ පසු කරුණු පිළිබඳ අන්‍යෝන්‍ය අපේක්‍ෂාවෙන් පවතී. පෙර පදය අපේක්‍ෂාවෙන් ප්‍රයෝජ්‍ය ඒකවචන ආඛ්‍යාතය දැක්විය යුතුය. පසු පදය අපේක්‍ෂාවෙන් වර්තමාන ඒකවචන ආඛ්‍යාතය දැක්විය යුතුය.
**දෙවි** යන මෙහි ‘දෙව’ ශබ්දයයි. ‘ඉමානි තෙ දෙව’ චතුරාසීති නගර සහස්සානි කුසාවතී රාජධානි පමුඛාති’ (දේවයන් වහන්ස, කුසාවතී රාජධානිය ප්‍රමුඛ කොට ඇති මේ නගර අසූහාර දහස) යන වැකියෙහිදී සහ ‘එත්‍ථ දෙව ඡන්‍දං කරොහි ජීවිතෙ අපෙක්‍ඛං’ (දේවයන් වහන්ස, මෙහිදී ජීවිතාපේක්‍ෂාව පිළිබඳව කැමැත්ත ඇතිකර ගන්න) යන වැකියෙහිදී (දෙව යන වචනය) සම්මුති දෙව යන අර්ථය වශයෙන් යෙදුණෝය. ‘තස්ස දෙවාති දෙවස්ස සාසනං සබ්බ දස්සනො’ (දෙවියන් හට දෙවි වූ සියල්ල දක්වා වූ ඒ සර්වඥයන් වහන්සේගේ සසුන) යන ආදී තැන්හි ‘දෙව’ යන වචනය ‘විසුද්ධි දේව’ යන අර්ථය සඳහා යෙදුණේය. භාග්‍යවතුන් වහන්සේගේ අතිදේව භාවය (=දෙවියන් හට වඩා උසස් බව) කියන ලද කල්හි ‘විසුද්ධි දේවයන් පිළිබඳව කියන ලද්දේම වෙයි. ‘චාතුම්මහාරාජිකා දෙවා දීඝා යුකා වණ්ණවනතො සුඛ බහුලා’ (=චාතුර්මහා රාජික දෙවිවරු දීර්ඝායුෂ්කයෝය. වර්ණ සම්පන්නයෝය. බොහෝ සැප ඇත්තෝය) යන ආදී තැන්හි ‘උත්පත්ති දේව’ වශයෙන් ‘දෙව’ යන වචනයෙහි අර්ථ දතයුතුය. මෙහිදී උත්පත්ති දේව වශයෙන්ම දතයුතු වේ. පදාර්ථ වශයෙන් වනාහී ‘ක්‍රීඩා කරයි. තමාගේ පින් බලයෙන් කෙළිසෙල්ලම්හි යෙදෙයි. නැළවෙයි. පංචකාම ගුණයන්ගෙන් සතුටට පත් වෙයි. නැතහොත් යට කියන ලද පිළිවෙළින් බබළයි, දීප්තිමත් වෙයි. විමානයෙන් අහසින් යයි’ යනුවෙන් දේවි යයි කියනු ලැබේ ‘ත්‍වං දෙවී’ (=දේවතාවියනි, ඔබ) යන මෙය ආලපන (විභක්ති) ඒකවචනයි.
**මහානුභාවෙ** උසස් ආනුභාවයෙහි. එම ආනුභාවය යට ගාථා දෙකකින් දක්වන ලද්දේමය. **මනුස්ස භුතා** = මෙහි මනසේ උසස් බව නිසා ‘මනුස්සන’ නම් වෙයි. සිහිය, සූර බව, බ්‍රහ්ම චර්යාවෙහි යෝග්‍ය බව ආදී ගුණ වශයෙන් රැස් කරගත් මනස් ඇත්තාහුද, උසස් ගුණයන්ගෙන් යුත් සිත් ඇත්තාහුද වෙති. ඔව්හු නම් කවරහුද යත්? (ඔව්හු නම්) ජම්බුද්වීපවාසී සත්ත්වයෝය. එහෙයින් භාග්‍යවතුන් වහන්සේ මෙසේ වදාළහ.
‘මහණෙනි, ජම්බුද්වීපවාසී මනුෂ්‍යයෝ උතුරුකුරු දිවයිනෙහි වැසියන්ද තව්තිසාවෙහි වැසි දෙවියන් ද කරුණු තුනකින් ඉක්මවා සිටිත්. කවරනම් කරුණු තුනකින්ද යත්, ‘මෙම දඹදිව්හි මනුෂ්‍යයෝ දක්‍ෂයෝය, සිහි ඇත්තෝය. බඹසර වාසයෙහි හැකියාව ඇත්තෝය’ යනුයි.
එසේම භාග්‍යවත් බුදුවරු, පසේ බුදුවරු අග්‍ර ශ්‍රාවකවරු, මහා ශ්‍රාවකවරු, චක්‍රවර්ති රජවරු සහ අන්‍ය වූ මහානුභාව සම්පන්න සත්ත්වයෝ ද මෙහිම උපදිත්. ඔවුන් හා සමාන රූප ඇති බැවින් අවට දිවයින්හි වැසියන් සමග අන්‍ය වූ දිවයින්හි වාසය කරන්නාහු ද මනුෂ්‍යයෝම යයි සලකනු ලැබූ බව සමහරු කියත්.
අන් සමහරු මෙසේ කියත්. ලෝභ ආදියෙන් ද අලෝභ ආදියෙන් ද යුක්ත වූ මනසේ උසස් බව හේතුවෙන් මනුස්ස නම් වෙත්. මනුෂ්‍ය ජාතික වූ යම් සත්ත්වයෝ වෙත් ද, ඔවුන් අතරෙහි විශේෂ වශයෙන් ලෝභ ආදිය ද, අලෝභ ආදිය ද උත්සන්නව පිහිටයි. ඔව්හු ලෝභ ආදිය උත්සන්න බැවින් අපාය මාර්ගයද, අලෝභ ආදිය උත්සන්න බැවින් සුගති මාර්ගය වූ නිවනට යන මාර්ගයද සපුරා ගනිත්. එහෙයින් ලෝභාදියෙන් ද, අලෝභාදියෙන් ද යුක්ත වූ මනසේ උත්සන්න භාවය නිසා අවට දිවයින්හි වැසියන් සමගම සතරමහ දිවයින්හි වැසි සත්ත්ව විශේෂයෝ ‘මනුස්ස’ යයි කියනු ලැබෙත්.
මනු (රජු) ගේ දරු පරපුරෙන් පැවතෙන බැවින් මනුස්ස නම් වෙත් යයි ලෝකවාසීහු කියති. ‘මනු’ යන නාමයෙන් යුක්තව පළමු වන කල්පයෙහි වූ ලෝක ආරම්භයෙහි ආදි පුරුෂයා වූ, යහපත අයහපත සලසන්නා වූ, සත්ත්වයන් හට පීතෘ ස්ථානයෙහි සිටියා වූ යම් පුරුෂයෙක් වීද හේ සස්නෙහිදී මහා සම්මත යයි කියනු ලැබේ. සත්ත්වයෝ ඔහුගේ දරු පරපුරය යන අර්ථයෙන් ද ඔහුගේ අවවාදයෙහි සිටි සත්ත්වයෝ පුත්‍රයන් හා සමාන බැවින් ද ‘මනුස්සා’ යයි කියනු ලැබෙත්. එතැන් පටන් ඒ මානවයෝ ‘මනුජ’ යයි ද ව්‍යවහාර කරනු ලබත්. ‘මනුස්ස’යන් අතර සිටියාහු, ඉපදුනාහු, මනුස්ස බවට පත්වූවාහු ‘මනුස්ස භූත’ නම් වෙත්.
**කිමකාසි පුඤ්ඤං** යනු කුමක්ද යත්, දන් දීම් සිල් රැකීම් ආදී ප්‍රභේද ඇති කවරාකාර වූ හෝ උතුම් වූ ක්‍රියාවක ඵලයකින් යම් චිත්ත ස්වභාවයක් උපන්නේ ද, ඒ උපන් චිත්ත ස්වභාවය සත්ත්වයන්ගේ සිතුවිලි පුරවා තිබෙන්නේය. පිරිසිදු කරන්නේය යන අර්ථයෙන් පුඤ්ඤ (පින) යයි ලබන ලද නම් ඇත්තේය. එයින් සුචරිතයක් කුශල කර්මයක් සිදු කළේය. රැස් කෙළේය. ඉපදවීය යන අර්ථයයි. **ජලිතානුභාවා** = හැම අයුරින්ම බබලන පුණ්‍ය සෘද්ධිය.
කුමක් හෙයින් මෙහිදී ‘මනුස්ස භුතා කිමකාසි පුඤ්ඤං’ (මනුෂ්‍ය ස්ත්‍රියක වූවා කවරනම් පිනක් සිදු කෙළෙහිද?) යයි කියන ලද්දේ ද, කිම අන්‍ය වූ භවයන්හි පින් කිරීමක් නැත්තේ ද යත්, නැත්තේ නොවේ. යම් අවස්ථාවලදී නිරයෙහිද, කාමාවචර කුසල් සිත් පහළවීම සිදුවන්නේමය. එසේනම් අන්තැන්හි කෙසේනම් නො සිදුවේද? දුටු දෙය සමග ගලපා බැලීම සඳහා ප්‍රශ්න කෙරෙන බව අපි නො කීවෙමුද? කීවෙමු. එහෙයින් මහතෙරුන් වහන්සේ ඒ දේවතාවිය පෙර මනුෂ්‍ය ආත්මයේ සිට පින්කම් කොට දෙව්ලොව උපන් බව දැක දැකම පෙර විසූ භවය පිළිබඳව විමසන්නාහු ‘මනුස්ස භුතා කිමකාසි පුඤ්ඤං’ යි කීහ.
නැතහොත් අන්‍ය වූ භවයන්හිදී ඒකාන්ත සැප ඇති බැවින්ද, ඒකාන්ත දුක් ඇති බැවින් ද, නැතහොත් දුක් බහුලව ඇති බැවින්ද පින් කිරීම පිණිස අවකාශ සුලභ නොවේ. සත්පුරුෂ ආශ්‍රය ආදී හේතූන්ගේ එක්රැස් වීම අඩු බැවින් කිසිවිටෙක එබඳු තැනක උපදින්නේ නමුදු කරුණු කියූ පරිදිම එම උපත උදාර හෝ උසස් හෝ නොවේ. මනුෂ්‍ය ස්වභාවයෙහි වනාහී සැප බහුල බැවින් පින් කිරීම පිණිස අවකාශ සුලභ වේ. සත්පුරුෂ ආශ්‍රය ආදී හේතූන්ගේ එක්රැස් වීම බෙහෙවින් සුලභ බැවින් යම්කිසි දුකක් ඇතිවේනම් එයද විශේෂයෙන් පින් කිරීම සඳහාම හේතුවක් වන්නේය. ‘දුක්‍ඛූප නිසා සද්ධා’ (දුක ශ්‍රද්ධාවට හේතුවේ) යයි කියන ලද්දේ වෙයි. යම්සේ වනාහී ඝන යකඩයකින් ආයුධයක් නිපදවනු ලබන කල්හි ගින්නෙහි තැවීම හෝ ජලයෙන් තෙමීම ස්ථිර වශයෙන්ම එය බිඳ දැමීම පිණිස පවත්නා විශේෂ හේතුවක් වන්නේ නැත. එහෙත් ගින්නෙහි තැවීම සිදුකොට නියමිත ප්‍රමාණයකට අනුව ජලයෙන් තෙමීම එම යකඩයෙහි බිඳීමට විශේෂ හේතුවක් වන්නේය. එසේම සත්ත්වයාගේ සිතේ ඒකාන්ත වශයෙන් දුක් ඒකරාශී වීම ද, දුක් බහුලවීම ද, ඒකාන්ත වශයෙන් සැපයම ඒකරාශී වීම ද පින් කිරීම සඳහා විශේෂයෙන් හේතු වන්නේ නොවේ. දුක තැවීම ද ප්‍රමාණයකට අනුව සැප ලැබීම ද ඇති කල්හි ලබා ඇති ආශ්‍රයෙන් ද පුණ්‍ය ක්‍රියාවන් උපදී. ඒ උපදිනා පින්කම් ද මහත් දීප්තියක් සහ බැබලීමක් ගෙන දෙන්නාක් මෙන්ම ප්‍රතිපක්‍ෂ අදහස් සිඳලීමෙහි ද සමත් වේ. එහෙයින් මනුෂ්‍යයකු වීම පින් කිරීම සඳහා විශේෂයෙන් හේතු වේ. එහෙයින් ‘මනුස්ස භුතා කිමකාසි පුඤ්ඤං’යි මුගලන් මහතෙරුන් විසින් දේවතාවියට කියන ලදී. සෙසු කොටස් පහසුවෙන් අවබෝධ කරගත හැක්කේමය.
මෙසේ තෙරුන් වහන්සේ විසින් ප්‍රශ්න කරන ලද ඒ දේවතාවිය ප්‍රශ්නය පිළිතුරු දුන්නාය. ඒ කරුණ දක්වනු පිණිස මේ ගාථාව කියන ලදී. 
**සා දෙවතා අත්තමනා මොග්ගල්ලානෙන පුච්ඡිතා **
**පඤ්හං පුට්ඨා වියාකාසි යස්ස කම්මස්සිදං ඵලන්ති **
මුගලන් මහතෙරුන් වහන්සේ විසින් විමසන ලද්දා වූ, ප්‍රශ්න කරනු ලැබුවා වූ (එහෙයින්ම) සතුටට පත්වූ ඒ දෙව් දූ තොමෝ මෙම ඵලය කවර නම් කර්මයක්හුගේ දැයි යන ප්‍රශ්නයට පිළිතුර ප්‍රකාශ කළාය.
මේ ගාථාව කවරකු විසින් කියන ලද්දේ ද? ධර්ම සංගායනා කාරක තෙරවරුන් විසිනි. එහි **සා** යනු ‘පුච්ඡාමි තං දෙවි මහානුභාවෙ’ (=මහානුභාව සහිත දේවතාවියනි, ඔබගෙන් විමසමි) යනුවෙන් යම් තැනැත්තියකට කියන ලද්දේ නම් ‘සා’ යනු ඒ තැනැත්තියයි. **දේවතා** යන්නෙන් දේව පුත්‍රයෙක් හෝ බ්‍රහ්මයෙක් හෝ දෙව්දුවක් හෝ කියනු ලැබේ. ‘අථඛො අඤ්ඤතරා දෙවතා අභික්කන්තාය රත්තියා අභික්කන්ත වණ්ණා’ (එකල්හි වනාහී මනා වර්ණයෙන් යුත් එක්තරා දේවතාවෙක් රෑ පෙරයම ඉකුත් වූ පසු) යන ආදියෙහිදී ‘දෙවො යෙව දෙවතා’ යනුවෙන් පද සිද්ධකොට ‘දෙවතා’ යන්නෙන් දේව පුත්‍රයෙක් කියන ලදී. එසේම ‘තා දෙවතා සත්ත සතා උළාරා බ්‍රහ්ම විමානා අභික්‍ඛ මිත්‍වා (=සත්සියයක් වූ එම ක්‍රමයෝ උතුම් ක්‍රම විමානයෙන් පිටත් වී) යන ආදී තැන්හිදී ‘දෙවතා’ යනුවෙන් බ්‍රහ්මයෝ කියන ලදහ.
‘දේවතාවියනි, ඔබ බබලන්නා වූ වර්ණයෙන් යුතුව ඔසධී නම් තාරකාව මෙන් සියලු දිශාවන් බබලවමින් සිටින්නෙහිය’
යන ආදියෙහිදී ‘දෙවතා’ යනු දෙව්දුවකි. මෙහිදී ද දෙව්දුවකම යයි දැක්විය යුත්තේය. **අත්තමනා** = සතුටු වූ සිත් ඇති ප්‍රීතිය සහිත සෝමනස්සයන්ගෙන් යුක්ත වූ සිත් ඇති, ප්‍රීතිය සහිත සෝමනස්සයන්ගෙන් යුත් සිත දොම්නස සඳහා අවකාශයක් නොලබන බැවින් ඔවුන් විසින් එය තමාට අයත්කොට ගන්නා ලද්දේ මෙන් වෙයි. ‘අත්තමනා’ යනු තමාගේ මනස යන අරුතද දරන්නේය. වත්මනෙහි නිවැරදි ප්‍රීති සෝමනස්සයෙන් යුක්ත වූ සිත ද අනාගතයෙහි එම සෝමනස්සයෙන් යුක්තව යහපත හා සුවය ලබා දෙන බැවින් ‘සකං’ හෙවත් තමාගේය යනුවෙන් කීමට අවස්ථාව ලැබේ. වෙනත් දෙයක් නොවේ.
**මොග්ගල්ලානෙන** මොග්ගල්ලාන නම් වූ ගෝත්‍රයේ මහාසාර බ්‍රාහ්මණයාගේ පුත්‍රයා වන බැවින් ඒ මහතෙරුන් වහන්සේ ගෝත්‍ර වශයෙන් ‘මොග්ගල්ලාන’ යයි ප්‍රකට වූහ. උන්වහන්සේ විසින් යන අර්ථය සඳහා මොග්ගල්ලානෙන යයි යෙදේ. **පුච්ඡිතා** දක්නා ලද දෙය සැසඳීම් වශයෙන් ‘පුච්ඡිතා අත්තමනා සා දේවතා පඤ්හං ව්‍යාකාසි’ (=ප්‍රශ්න කරනු ලැබුවා වූ ප්‍රීතියට පත් වූ ඒ දේවතා තොමෝ ප්‍රශ්නයට පිළිතුර ප්‍රකාශ කළාය.) යනුවෙන් පද පිළිවෙළ යොදා ගතයුතු වේ. මෙබඳු මහත් දිව්‍ය සම්පත්තියක් ඇතිකර ගැනීමට පෙර කළ එබඳු සුලු (පුණ්‍ය) කර්මයක් හේතු වී යයි සතුටට පත් ඕ තොමෝ තමාගේ පුණ්‍ය විපාකයේ හේතුවෙන් අතරතුර අවස්ථාවන්හිදී සොම්නසක් විඳගනියි. පෙර භවයක එක්තරා තෙරුන් වහන්සේ නමකට කරන ලද නමස්කාරය දැනට මෙබඳු උසස් ප්‍රතිඵල ගෙන දෙන්නේය. බුදුන්වහන්සේ මෙම මොග්ගල්ලාන නම් වන අග්‍රශ්‍රාවක තෙමේ උදාර ගුණ ඇත්තේය. මහත් ආනුභාව ඇත්තේය. මේ තෙරුන් වහන්සේ දැකීමටද වන්දනා කිරීමට ද අවස්ථාව ලබා ගතිමි. මාගේ පුණ්‍ය ඵලය පිළිබඳව ද ප්‍රශ්න කරන්නේය යන කරුණු දෙකක් උපන්නේය. මෙසේ හටගත් බලවත් ප්‍රීති සොම්නසින් ඕ තොමෝ තෙරුන් වහන්සේගේ වචනය හිස් මුදුනින් පිළිගෙන විමසන ලද ප්‍රශ්නවලට පිළිතුරු සැපයූවාය.
**පඤ්හං** දැනගැනීමට කැමතිවන එම කරුණ. **වියාකාසි** කීවාය. විසඳුවාය. කෙසේනම් විසඳුවාද? **පුට්ඨා** විමසන ආකාරයෙන් ප්‍රශ්න කරන ලද ආකාරයෙන් යයිද අරුත් දැක්විය හැකි වේ. මෙහිදී වනාහී ‘පුච්ඡිතා’ යයි කියා නැවත පුට්ඨා යන වචනය කියන ලද්දේ විශේෂයෙන් අර්ථය නියම කිරිමක් සඳහා යයි දැක්විය යුතු වේ. සිද්ධියක් ඇති කල්හි ආරම්භය යනු විශේෂ අර්ථ හඟවන්නක්ද වේ. මේ විශේෂ අර්ථය නම් කුමක්ද යත්, පිළිතුරු සැපයීමට ප්‍රශ්නයේ ඇති යෝග්‍යතාවයයි. යම් ආකාර වූ කර්ම ඵලයක් දක්වා එයට හේතු වූ කර්මය විමසන ලද්දේ වෙයි. ඒ දෙකේ එකිනෙකට ඇති ගැළපෙන බව විස්තර කොට යම් අයුරකින් ප්‍රශ්න කිරීම අර්ථ වශයෙන් හා අක්ෂර වශයෙන් පැවතියේ ද ඒ ආකාර වූ පිළිතුරු සැපයීමේදී ප්‍රශ්නයට ගැළපෙන බවක් පැවතිය යුතු වේ. ප්‍රශ්න විසඳීම ද එසේ පැවතිය යුතු වේ. මෙසේ මේ විශේෂත්වය දැනුම් දීම පිණිස ප්‍රශ්න කරන ලද්දේ යයි කියා නැවත විමසන ලද්දේ යයි කියන ලදී.
ප්‍රශ්න කරන ලද්දා වූ ඒ දේවතාවිය විසින් විශේෂ වශයෙන් ප්‍රශ්න කිරීමටද පිළිතුරු සැපයීමටද කරුණු දක්වන ලදී. එහිදී මෙසේ කියන ලදී. ‘කෙන තාදිසො වණ්ණො’ යන ආදී වශයෙන් තෙරුන් වහන්සේ විසින් ප්‍රශ්න කරනු ලැබේ’ යන අරුතින් ‘පුච්ඡා’ (ප්‍රශ්නය) නම් වේ. ප්‍රශ්නය නම් ඒ දේවතාවිය විසින් කරන ලද කර්මයයි. ඒ ප්‍රශ්නයට පිළිතුරු වශයෙන් තමා කළ දේ කියන ලද්දේය යන හේතුවෙන් ද ඒ දේවතාවියගෙන් ප්‍රශ්න කෙරිණැයි කියන ලදී. යම්හෙයකින් ප්‍රශ්න කරනු ලැබූ ඒ දේවතාවිය ප්‍රශ්නයට යොමු වූ කර්මය කළ තැනැත්තිය වූවාද ඒ හේතුවෙන් ප්‍රශ්නය ඇගෙන් විමසන ලදී. යම්හෙයකින් ප්‍රශ්න කරනු ලැබූ ඒ දේවතාවිය ප්‍රශ්නයට යොමු වූ කර්මයට පිළිතුර දිය හැකි තැනැත්තිය වූවා ද ඒ හේතුවෙන් ප්‍රශ්නයට පිළිතුරු සැපයූවාය. **යස්ස කම්මස්සිදං ඵලං** යන මෙය ප්‍රශ්නය යයි කියන ලද අදහසේ ස්වරූපය දක්වයි. මෙහි අර්ථය මෙසේය. ප්‍රශ්න කරන්නහුට ද, ඔහුගේ විමසීමට යොමු වූ කරුණටද ප්‍රත්‍යක්‍ෂ වූ මෙය අනතුරුව කියන ලද විස්තර ඇති පිනෙහි ඵලය යම්කිසි කර්මයකට අයත් කරවයිද ඒ කර්මය දැනගැනීමට කැමැත්තෙන් ‘පඤ්හං’ යයි කියනු ලැබූ පින්කම ප්‍රකාශ කළාය.
දැන් ප්‍රශ්නයේ පිළිතුර මෙසේය. 
**අහං මනුස්සෙසු මනුස්ස භූතා **
**අබ්හාගතානං ආසතාකං අදාසිං **
**අභිවාදයිං අඤ්ජලිකං අකාසිං **
**යථානු භාවඤ්ච අදාසි දානං **
මිනිස් ලොව මිනිස් දුවක වූ මම ආගන්තුකව පැමිණි තෙරණුවන් හට අසුනක් පිදුවෙමි. උන්වහන්සේට වන්දනා කළෙමි. දොහොත් බැඳ වැන්දෙමි. හැකි පමණින් දානය පිදුවෙමි.
**තෙන මෙ තාදිසෙන වණ්ණො තෙන මෙ ඉධ මිජ්ඣති **
**උප්පජ්ජන්ති ච මෙ භොගා යෙ කෙචිමනසො පියා **
ඒ හේතුවෙන් මට මෙබඳු වර්ණයක් ලැබිණ. ඒ හේතුවෙන් මට මෙබඳු සමෘද්ධිමත් බවක් ලැබිණ. ඒ හේතුවෙන් මගේ සිත පිණවන්නා වූ සම්පත් ද මා හට උපදී.
**අක්‍ඛාමි තෙ භික්‍ඛු මහානුභාව **
**මනුස්ස භුතා කිමකාසි පුඤ්ඤං **
**තෙනම්හි එවං ජලිතානු භාවා **
**වණ්ණො ච මෙ සබ්බ දිසා පභාසතී’ති **
මහානුභාව ඇති භික්‍ෂුවරයාණනි, ඔබවහන්සේට මෙය කියමි. මිනිස් දුවක වූ මම යම් පිනක් කෙළෙම් ද ඒ හේතුවෙන් මම මෙබඳු බබලන ආනුභාවයක් ඇති තැනැත්තියක වෙමි. මගේ වර්ණය ද සියලු දිශාවන් ආලෝකවත් කරමින් පවතී.
ගාථාවන්හි වචන විස්තර **අහං** දේවතාවිය තමා හඳුන්වයි. **මනුස්සෙසු** යයි කියා නැවත **මනුස්ස භුතා** යන වචනය පෙර භවයෙහි තමා තුළ මනුෂ්‍ය ගුණධර්ම පැවති බව දැක්වීම පිණිස කියන ලදී. යම් මනුෂ්‍යයෙක් නො කළ යුතු වූ පාණාතිපාත ආදිය සිදු කොට (ඒ හේතුවෙන්) දඬුවම් ලැබිය යුතු වූයේ ද, හෙතෙම ඒ ඒ තැන්හිදී රජවරුන්ගෙන් අත්කපා දැමීම් ආදී ක්‍රියාවනට භාජනය වෙමින් මහත් දුකක් අනුභව කරයි. මේ තැනැත්තා මනුෂ්‍ය ආපායිකයා නම් වෙයි. තවත් මනුෂ්‍යයෙක් පෙර කළ කර්මයක හේතුවෙන් අහර ගැනීමක් හෝ නොලබයි. සා පිපාසා දෙකින් මඩිනු ලැබුයේ දුක් බහුල වූයේ කොතැනකදී හෝ පිහිටක් නො ලබමින් හැසිරෙයි. මේ තැනැත්තා මනුෂ්‍ය ප්‍රේත නම් වෙයි. තවත් වෙනත් මනුෂ්‍යයෙක් අනුන්ගේ යටතෙහි රැකියාවක යෙදුණේ අනුන්ගේ බර උසුලනුයේ සීමාව ඉක්මවා වැරදි හැසිරීම්හි යෙදී අන් අය විසින් තර්ජනය කරනු ලැබූයේ මරණ බියෙන් බියපත් වූයේ වනගත වූයේ බොහෝ දුක් විඳිමින් හැසිරේද, යහපත අයහපත නොදන්නේ, නින්ද කුසගින්න යන දුක් දුරුකිරීමට තැත් දරනුයේ ද (එසේ වූ) මෙතෙමේ මේ මනුෂ්‍ය තිරශ්චීනයා නම් වෙයි. යමෙක් වනාහී තමාට හිතකර හා අහිතකර දේ ගැන දැනුම ඇත්තේ, කර්මඵල විශ්වාස කරනුයේ වැරදි කිරීමට ලැජ්ජා හා බිය ඇත්තේ සියලු සත්ත්වයන් කෙරෙහි දයාවෙන් යුක්ත වූයේ අන් අය කෙරෙහි බොහෝ සංවේග ඇත්තේ අකුසල ක්‍රියා මාර්ගයන් දුරු කරනුයේ කුසලක්‍රියා මාර්ගයන්හි හැසිරෙනුයේ පුණ්‍ය ක්‍රියා වස්තූන් සපුරයි ද, මනුෂ්‍ය ගුණධර්මයෙහි පිහිටියා වූ මේ තෙමේ පරමාර්ථ වශයෙන්ම මනුෂ්‍ය නම් වේ. මෝ තොමෝ ද එවැන්නියක වූවාය. එබැවින් ‘මනුස්සෙසු මනුස්ස භූතා (මනුෂ්‍යයන් අතරෙහි මනුෂ්‍ය ස්ත්‍රියක වූවා) යයි කියන ලදී. මනුෂ්‍ය නමැති සත්ත්ව කොට්ඨාශය තුළ මිනිස් බවට පැමිණි, මනුෂ්‍ය ගුණ ධර්ම ද අත්නොහැර සිටියා වූ යන අර්ථයයි.
**අබ්භාගතානං** අලුතින් පැමිණි, ආගන්තුක ලෙස පැමිණි යන අර්ථයයි. ආගන්තුකයෝ නම් දෙකොටසක් වෙත්. ‘අතිථි සහ අබ්භාගත’ යනු ඒ දෙකොටසයි. ඔවුන් අතරෙහි පළපුරුදුකම් නැති තැනැත්තා අබ්භාගත නම් වේ. පළපුරුදුකම් ඇති හෝ නැති හෝ පළමුවරට පැමිණි තැනැත්තාද අතිථි නම් වේ. ආහර ගන්නා වේලාවෙහි පැමිණියේ හෝ දැන් පැමිණියේ අබ්භාගත නම් වේ. ආහාර ගැනීම සඳහා ආරාධනා ලැබූ තැනැත්තා අතිථි නම් වේ. ආරාධනා නො ලැබූ තැනැත්තා අබ්භාගත නම් වේ. මේ තෙරණුවෝ වනාහී පෙර පුරුදු නැති, ආරාධනා නො ලැබූ දැන් පැමිණි තැනැත්තෙකි. උන්වහන්සේ සඳහා අබ්භාගතානං යයි කීය. ගෞරවාර්ථ හේතුවෙන් මෙහිදී (අබ්භාගතානං යි) බහුවචනය යොදන ලදී. මෙහි වැතිරෙයි. හිඳගනියි. (ආසති නිසීදති එත්‍ථ) යනුවෙන් ‘ආසනං’ නම් වේ. හිඳගැනීමට යෝග්‍ය වූ යම් කිසිවකි. මෙහිදී වනාහී පුටුවක් අදහස් කෙරේ. එහිද අල්ප ස්වභාවය නිසාද උසස් නොවන ස්වභාවය නිසාද **ආසනක **යයි කීය. **අදාසිං** මේ තෙරුන් වහන්සේට දෙන ලද මෙය මා හට මහත්ඵල මහානිසංස වන්නේ යයි හටගත් සොම්නස් ඇතිව කර්මයද කර්මඵලයද අදහා ඒ තෙරණුවන් හට පරිභෝග කිරීම සඳහා දුනිමි. ආපසු බලාපොරොත්තුවක් නැතිව අත්හැරීම් වශයෙන් පරිත්‍යාග කෙළෙමියි යන අර්ථයයි.
**අභිවාදයිං** වන්දනා කළෙමි. (දෙදණ, දෙවැලමිට, නළල යන) පසඟ බිම තැබීමෙන් පූජාවට සුදුසු වූ උතුම් පුද්ගලයන් වන්දනා කළෙමි. යන අර්ථයයි. වැඳීම කරන්නා වූ ඇයට ඒ වැඳීම සඳහාම ‘ඔබ සුවපත් හා නීරෝගී වන්නෙහිවා’ ආදිය ආශිර්වාද කිරීම් වශයෙන් කියවන්නේ නම් වෙයි. **අඤ්ජලිකං අකාසිං** = දසැඟිලි එකතුකොට හිසෙහි ඇඳිලි බැඳ ගනිමින් (තෙරණුවන්ගේ) ගුණ විශේෂයන් හට වන්දනා කළෙමි යන අර්ථයයි. **යථානුභාවං** ශක්තිය ඇති පරිද්දෙන්, එකල මා හට තිබූ සම්පත්වලට අනුරූපීව යන අර්ථයයි. **අදාසි දානං** ආහාර පාන ආදී පිදිය යුතු දේ පරිත්‍යාග කිරීමෙන් පිදිය යුත්තන් වහන්සේ හට අහර වළඳවමින් දානමය පින ලබා ගතිමි.
මෙහි ද ‘අහං’ යන මෙය කර්මයේ ද ඵලයේ ද යන වශයෙන් එක් පිළිවෙළකින් පිහිටි පියකරු දර්ශනයෙන් සම්බන්ධ වූ බව පෙන්වීමයි. ‘මනුස්සෙසු මනුස්සභූතා’ යන මෙය ඇයගේ පින් කිරීමෙහි අධිෂ්ඨානය පිහිටි සිතුවිලි පරපුරේ විශේෂ දර්ශනයයි. ‘අබ්භාගතානං’ යන මෙය සිතෙහි සම්පත් දැකීමද, භෝග සම්පත් දැකීමද වේ. දානයේ මෙන්ම පිළිගැනීමේ ද කිසිවක් බලාපොරොත්තු නොවී පැවති ස්වභාවයම වර්ධනය කරගැනීමෙන් යන අදහසයි. ‘ආසනකං අදාසිං යථානුභාවඤ්ච අදාසි දානං’ යන මෙය සම්පත් දන්දීම පිළිබඳ දැක්මයි. ‘අභිවාදයං අඤ්ජලිකං අදාසිං’ යන්න මෙය කායික ක්‍රියාවක් දන්දීමය යන දැක්මයි.
**තෙන **කියන ලද ආකාර ඇති එම පිනෙහි හේතුවෙන්. **මෙ** මෙය ‘ඉම’ ශබ්දයයි. ‘කිච්ඡෙන මෙ අධිගතං හලන්‍දානි පකාසිංතු’ (=මා විසින් අපහසුවෙන් අවබෝධ කරගන්නා ලදී. දැන් එය ප්‍රකාශකිරීම අවශ්‍ය නොවේ) යන ආදී තැන්හි ‘මෙ’ යන්න කරණ විභක්තියෙහි යෙදේ. (තතියා කරණ යන උභය විභක්තීන්හිදීම සමාන රූපී පද ලැබෙන බැවින් කරණ විභක්තියෙහි යන්න වෙනුවට තතියා විභක්තියෙහි යනුවෙන්ද යොදාගත හැකි වේ. එසේ වූ විට අර්ථ ගැන්වීම වඩා පහසු වේ.) ‘මයා’ (මා විසින්) යන අර්ථයයි. ‘තස්ස මෙ භන්තෙ භගවා සංඛිත්තෙන ධම්මං දෙසෙතු’ (=ස්වාමීනි, එසේ වූ මා හට භාග්‍යවතුන් වහන්සේ සැකෙවින් ධර්මය දේශනා කරන සේක්වා) යන ආදියෙහි ‘ම’ යනු සම්ප්‍රදාන විභක්තියෙහි යෙදේ. ‘මය්හං’ (=මා හට) යන අර්ථයයි. ‘පුබ්බෙව මෙ භික්‍ඛවෙ සම්බොධා අනභි සම්බුද්ධස්ස බොධි සත්තස්සෙව සතො’ (=මහණෙනි, මාගේ සම්බුද්ධත්වයට පෙරදීම අභිසම්බුද්ධත්වයට පත් නොවූ බෝධිසත්ත්ව වරයකු ලෙස සිටියදී) යන ආදියෙහි ‘මෙ’ යන්න ස්වාමි අර්ථයෙහි (හෙවත් සම්බන්ධ විභක්ති අර්ථයෙහි) යෙදුණෝය. මෙහිදී ද ‘මෙ’ යන්න ස්වාමි අර්ථයෙහි (=සම්බන්ධ විභක්තියෙහි) ම යෙදේ. ‘මම’ (=මාගේ) යන අර්ථය වේ. මෙහි දැක්වෙන එම ‘ම’ යන වචනය ‘තෙන මෙ පුඤ්ඤෙන’ සහ ‘මෙ එතාදිසො’ යන දෙතැන්හි සම්බන්ධ කළ යුතු වේ. සෙස්ස කියා ඇති පරිදිම දතයුතු වේ.
මෙසේ ඒ දේවතාවිය විසින් ප්‍රශ්නයට පිළිතුරු දෙනු ලැබූ කල්හි ආයුෂ්මත් මහා මෞද්ගල්‍යායන රහතන් වහන්සේ විස්තර වශයෙන් ධර්ම දේශනා කළහ. ඒ දේශනාව පිරිවර සහිත වූ එම දේවතාවියට ප්‍රයෝජනවත් විය. තෙරුන් වහන්සේ එතැනින් මිනිස් ලොවට පැමිණ ඒ සියලු පුවත් භාග්‍යවතුන් වහන්සේට දැන්වූහ. භාග්‍යවතුන් වහන්සේ එය අර්ථෝත්පත්ති කොට පැමිණි පිරිසට ධර්මය දේශනා කළහ. ගාථාවන්ම (ධර්ම) සංගීතියට නංවන ලද්දේ (යි කිව යුත්තේය.)
**පීඨන්තො වෙළුරියමයං** යනුවෙන් අරඹන්නේ දුතිය පීඨ විමාන වස්තුවයි. එහි අර්ථෝත්පත්තිය ද, අර්ථ වර්ණනාව ද මෙයට පෙර කියන ලද පරිදිම අවබෝධ කළ දතයුතුය. මෙය වනාහි විශේෂයකි. සැවැත්නුවර වාසී වූ එක් ස්ත්‍රියක් තමාගේ ගෙදරට පිඬු පිණිස වැඩි එක් තෙර නමක් දැක පැහැද ප්‍රසන්න සිත් ඇතිව ඇගේ ආසනය දෙන්නී තමන්ගේ පුටුව මත්තෙහි නිල්පැහැ වස්ත්‍රයක් අතුරා දුන්නීය. එම පිංකම හේතුවෙන් දෙව්ලොව උපන්නා වූ ඇයට වෛධූර්ය මාණික්‍යමය වූ පලඟ විමානයක් (අඩුන් විමනක්) පහළ විය. එහෙයින් කියන ලදි -
1. මල්වලින් සහ මනා වස්ත්‍රයෙන් අලංකාර කළ මේඝකූටයෙහි විදුලිය මෙන් බබළන උදාර වූ නිල්මැණික් මුවා ඇයගේ ආසනය කැමැති තැනකට සිතේ වේගයෙන් යයි.
2 . ඔබේ සිතට ප්‍රිය වූ සම්පත් පහළ වේ. ඔබේ මේ අභිරූප වූ වර්ණය කුමකින් ලැබුවේද? ඔබේ මේ සම්පත් කුමකින් ලැබුවේද?
3. මහත් ආනුභාව ඇති දේවතාවියෙනි, මෙසේ ශරීරය දිළිසීමට සහ ඔබේ වර්ණයෙන් සියළු දිසා බැබළවීමට මනුෂ්‍යයෙක්ව සිටිය දී ඔබ කළ පින කුමක්දැයි අසමි.
4. මුගලන් හිමියන් විසින් විචාරන ලද ප්‍රශ්නයට සතුටු වූ ඒ දේවතාවිය මෙය ලැබූ පුණ්‍ය ක්‍රියාව පැවසුවාය.
5. මම මිනිසත් බව ලැබ මිනිසුන් අතර සිටියදී, මගේ නිවසට පැමිණියා වූ සිල්වත් තෙරුන් වහන්සේ නමකට ආසනයක් පූජා කළෙමි. ඇඳිලි බැඳ වැන්දෙමි. මගේ සම්පත් ප්‍රමාණයෙන් දානය පිරිනැමුවෙමි.
6. ඒ පුණ්‍යකර්මය නිසා මෙවැනි දිලිසෙන වර්ණයක් ලදිමි. සිතේ ඇති වූ ආස්වාදය සිත සතුටු කරන සම්පත් පහළ විය.
7. මහත් ආනුභාව ඇති ස්වාමින් වහන්ස, ඔබවහන්සේට කියමි. මිනිස්ව සිටි කාලයේ කළ පින කුමක්ද කියා. එයින් මෙසේ බබළන ආත්මභාවය ලදිමි. මගේ ශරීර වර්ණය සියලු දිසා බබළවයි.
එහි **වෙළුරියමං** යනු වෛරෝඩි මැණික් විළුර ගම නුදුරේ පිහිටි විළුර පර්වතයේ හටගත් මැණික් විළුර ගමේ ආකරයක් විය. විළුර ගමට නුදුරුව හටගත් නිසා වෛරෝඩි (බළල් ඇස්වලට සමාන වන්) නමින් ප්‍රසිද්ධ විය. ඒ වර්ණැ සමාන බැවින් දෙව්ලොව ද ඒ නමම විය. යම් පරිද්දෙකින් මිනිස් ලොවදී ලත් නම් දෙව්ලොව දේව පුත්‍රයන්ට ද විය. ඒ වනාහි මොණරුන්ගේ බෙල්ලේ පැහැය මෙන් හෝ කවුඩාගේ පියාපත් පැහැයට හෝ සිනිඳු හුණ දලුව පැහැයෙන් ද හෝ වේ. මෙහි වනාහි මොණර බෙල්ල වැනි පැහැයයි දත යුතුය. සෙසු සියල්ල ප්‍රථම පීඨ විමානය පිළිබඳ කියන ලද විස්තරය හා සමාන වන්නේය.
‘පීඨන්තෙ සොවණ්ණමයං’ ආදී වශයෙන් දැක්වෙන තුන්වන පීඨ විමාන වර්ණනාවයි. එහි කථා වස්තුව රජගහ නුවරදී හටගත්තේය. එක්තරා රහතන් වහන්සේ නමක් රජගහ නුවර පිඬු පිණිස හැසිර අහර ලබා ගෙන (වැළඳීම සඳහා) කාලය ළං වූ කල්හි බත්කිස කරනු කැමැත්තේ දොර විවෘතව තිබූ එක්තරා ගෘහයක් වෙත එළඹියේය. ඒ නිවසෙහි වනාහී ගෘහස්වාමී වූ ශ්‍රද්ධා සම්පන්න ස්ත්‍රී තොමෝ තෙරුන් වහන්සේගේ පිළිවෙළ සලකා බලා ‘එන්න ස්වාමීනි, මෙහි හිඳගෙන බත්කිස කරනු මැනව’යි තමාගේ වේවැල් පුටුව පණවා ඒ මතුයෙහි කසාවන් වස්ත්‍රයක් අතුරා අපේක්‍ෂා රහිත පරිත්‍යාගයක් වශයෙන් දුන්නාය. මාගේ මේ පින අනාගතයෙහි රන් පුටුවක් ලැබීම පිණිස හේතුවේවා’යි ප්‍රාර්ථනාවක් ද කළාය. ඉක්බිති තෙරුන් වහන්සේ එහි හිඳ බත්කිස නිමවා පාත්‍රය පිරිසිදුකොට නැගිට යන කල්හි ‘ස්වාමීනි, මේ ආසනය ඔබවහන්සේටම පරිත්‍යාග කරන ලදී. මට අනුග්‍රහ පිණිස එය පරිභෝග කළ මැනවැ’යි ඒ ස්ත්‍රිය කීවාය. තෙරුන් වහන්සේ ඇයට අනුකම්පාවෙන් ඒ පුටුව පිළිගෙන සංඝයාට දෙවූහ. ඒ ස්ත්‍රිය පසුකාලයෙහි, එක්තරා රෝගයක් වැළඳී කලුරියකොට තව්තිසා භවනයෙහි උපන්නාය, යන ආදී සියල්ල ප්‍රථම විමාන වර්ණනාවෙහි කියන ලද පිළිවෙළින්ම දතයුතුය. එබැවින් මෙසේ කියන ලදී -
ඔබේ ආසනය රනින් කරන ලද්දේය. උදාරය, කැමති තැනකට එය සිතේ වේගයෙන් මෙන් ශීඝ්‍රයෙන් යයි. මලින් අලංකාර කළ (තිර) රෙදි මැද අහසෙහි විදුලිය සේ බබලන්නෙහිය.
සිතට යම් වස්තුවක් ප්‍රිය වේද, ඔබට ඒ වස්තුව ලැබෙන්නේය. ඔබට මෙබඳු වර්ණයක් කුමක් නිසා ලැබුණේ ද? ඔබට එබඳු ඉසුරුමත් බවක් කුමක් නිසා ලැබුණේ ද?
මහානුභාව ඇති දේවතාවියනි, මනුෂ්‍යව සිටිමින් කවරනම් පිනක් කෙළෙහිදැයි අසමි. ඔබේ පැහැයද සියලු දිශාවන් ආලෝකවත් කරයි. මෙසේ දීප්තිමත් ආනුභාවයක් කුමක් නිසා ලැබිණිදැයි අසමි’යි යනුවෙන් කීහ.
(පිළිතුරු වශයෙන් දේවතාවිය මෙසේ කීවාය.)
මුගලන් මහරහතන් වහන්සේ විසින් ප්‍රශ්න කරන ලද්දා වූ, සතුටට පත් වූ එම දේවතා තොමෝ (තමාගෙන් අසන ලද ප්‍රශ්නයට අනුව, මෙය (හෙවත් තමා ලැබූ සම්පත) කවරනම් කර්මයක ඵලයක්දැයි (මෙසේ) ප්‍රකාශ කළාය.
පෙර භවයෙහි දී මිනිස්ලොව මිනිසුන් අතර මම මනුෂ්‍ය ස්ත්‍රියක් වූයෙම්, යම් හේතුවකින් මෙවන් දීප්තිමත් ආනුභාවයක් සහිතව වෙසෙම්දැයි යතහොත් මෙය මාගේ ස්වල්ප වූ ක්‍රියාවක ඵලයකි.
කෙලෙස් රහිත වූ ඉතා ප්‍රසන්න වූ කැළඹීමෙන් තොර වූ භික්‍ෂුවක දිටිමි. උන්වහන්සේ කෙරෙහි පැහැදී සියතින්ම අස්නක් (දන්) දුනිමි.
සිතට යමක් ප්‍රිය වේද, ඒ සම්පත් මට ලැබෙන්නේ ය. (පෙර ගාථාවෙහි කියූ) ඒ දානය නිසා මට මෙබඳු වර්ණයක් ලැබිණි. ඒ කරුණ නිසා මට මෙබඳු ඉසුරුමත් බවක් ලැබිණි.
මහත් ආනුභාව ඇති භික්‍ෂුවරයාණනි, මිනිස් (දුවක) වූ මම යම් පිනක් කෙළෙම් ද, ඒ පිනින් මෙසේ දීප්තිමත් ආනුභාව සහිත තැනැත්තියක් වෙමි. මාගේ වර්ණය ද සියලු දිශාවන් බබුලුවන්නේ වෙයි යනුවෙන් ඔබවහන්සේට (පිළිතුරු වශයෙන්) කියමි’ යනුයි.
පස්වන ගාථාවෙහි කියන ලද්දේ ද, ඒ නම් මෙයයි. **පුරිමාය ජාතියන මනුස්ස ලොකෙ** යන ආදියයි. මෙහි ‘ජාති’ ශබ්දය ගැන කියනු ලැබේ. ‘ජාති ද්වීහි ඛන්‍ධෙහි සංගහිතා’ (=ජාති යන්න ස්කන්ධ දෙකක සංගෘහිත වේ) යන ආදී තැන්හි ‘ජාති’ යන්න සංස්කාරයන්ගේ සකස්වීම යන අර්ථයෙහි යෙදේ. නිකාය යන අර්ථයෙහි : ‘නිගණ්ඨා නාම සමන ජාති’ (=නිගණ්ඨ නම් වූ ශ්‍රමණ නිකායක්) යන ආදී තැන්හි ‘ජාති’ යන්න නිකාය යන අර්ථයෙහි යෙදේ. ප්‍රතිසන්ධිය යන අර්ථයෙහි, ‘යං මාතු කුච්ඡිස්මිං පඨමං චිත්තං උප්පන්නං පඨමං විඤ්ඤාණං පාතු භූතං තදුපාදාය සාවස්ස ජාති’ (මවුකුසෙහි යම්කිසි ප්‍රථම චිත්තයක් උපන්නේ ද ප්‍රථම විඤ්ඤාණයක් පහළ වූයේ ද එය මුල්කරගෙන ‘ජාති’) යයි ප්‍රතිසන්ධි අර්ථයෙහි යෙදේ. කුලය යන අර්ථයෙහි ‘අක්‍ඛිත්තො අනුපඤ්ඤට්ඨො ජාතිවාදෙන’ (ජාති කුල ගැන කීමෙන් නින්දා නො කරනු ලැබූ, අපහාස නො ලැබූ) යන ආදියෙහි දී ‘ජාති’ යන්න කුලය යන අර්ථයෙහි යෙදේ. ප්‍රසූතිය යන අර්ථයෙහි ‘සම්පති ජාතො ආනන්‍ද, බොධිසත්තො’ (=ආනන්දය, දැන් බෝසත්වරයෙක් උපන්නේය) යන ආදියෙහි ‘ජාත’ යන්න ප්‍රසූති අර්ථයෙහි යෙදේ. භවය යන අර්ථයෙහි ‘එකිසො ජාතිං ද්වෙහි ජාතියො’ (=එක භවයක් හෝ භවයන් දෙකක් හෝ) යන ආදියෙහි ‘ජාති’ යන්න භවය යන අර්ථයෙහි යෙදේ. මෙහිදී ද භවය යන අර්ථයෙහිම ‘ජාති’ යන්න යෙදී ඇතැයි දතයුතුය. එහෙයින් ‘පුරිමාය ජාතියා’ යනු පෙර භවයෙහි, ආසන්න අතීතයෙහි වූ පූර්ව භවයෙහි යන අර්ථයයි. මුලින් දී ඇති වාක්‍යයෙහි අර්ථයේදී ‘ජාතියා’ යන මෙය කරණ විභක්ති වචනයකි. **මනුස්ස ලොකෙ** = මනුෂ්‍ය ලෝකය නම් භවයෙහි මෙය රජගහ නුවර සඳහා කියයි. මෙහිදී අවකාශ ලෝකය අදහස් කෙරේ. ‘මනුස්සෙසු’ යන මෙයින් සත්ත්ව ලෝකය ගැන කියන ලදී.
**අද්දසං** දුටුවෙමි. **විරජං** = රාග ආදී කෙලෙස් පහවී ඇති බැවින් විරජං නම් වේ. **භික්‍ඛුං** = කෙලෙස් භින්න වූ (බිඳුණ) බැවින් භික්‍ඛු නම් වේ. හැම අයුරින්ම කෙලෙස් කිලුටු නැති බැවින්, මනාව ප්‍රසන්න වූ සිත් ඇති බැවින් **විප්පසන්න** යි යෙදේ. නො කැලඹුණ සිතුවිලි ඇති බැවින් **අනාවිලං** යි යෙදේ. පසු පසුව යෙදෙන පද පළමු පළමුව යෙදෙන පදයන්හි හේතු දැක්වෙන වචන වේ. කෙලෙස්වලින් වෙන්වීම නම් වූ භික්‍ෂු ගුණයන්හි යෙදීමෙන් බිඳුණ කෙලෙස් ඇත්තේ භික්‍ඛු නම් වේ. අතිශය පිරිසිදු භාවයෙන් කෙලෙස් නමැති කිලුටින් තොර බැවින් අති ප්‍රසන්න වූ මනසක් ඇත්තේ භික්‍ෂුවයි. විප්පසන්න හෙවත් අතිශයින් ප්‍රසන්න වූයෝ නො කැළඹුණ මනසක් ඇති බැවිනි. රාග හා රජස් (=කෙලෙස්) නැතිවීමෙන් ‘විරජං’ යයි කියන ලදී. දොස් හා කිලුටු නැති බැවින් ‘විප්පසන්න’ නම් වේ. මෝහය සහ අවුල් ස්වභාවය නැති වීමෙන් ‘අනාවිලං’ නම් වේ. මෙසේ වූ තැනැත්තා පරමාර්ථ වශයෙන් ‘භික්‍ඛු’ යන නම ලබයි. ඒ නිසා ‘භික්‍ඛුං’ යයි කියන ලදී. **අදාසහං** අදාසිං අහං යන පද දෙක සන්‍ධි වී අදාසහං යි සෑදේ. **පීඨං** = එකල මා වෙත තිබූ වේවැල් පුටුව. **පස්සනා** කර්මඵල ඇදහීමෙන් ද රත්නත්‍රය කෙරෙහි සැදැහැවත් වීමෙන් ද ප්‍රසන්න වූ සිත්. **සෙහි පාණිහී** අනිකකු නො ඇණවා සියතින්ම ලඟට ගත් පුටුව පිළියෙළ කොට දුන්නෙමි යන අර්ථයයි.
මෙහිද ‘විරජං භික්‍ඛුං විප්පසන්න මනාවිලං’ (කෙලෙස් රහිත වූ, ඉතා ප්‍රසන්න වූ, කැළඹීමෙන් තොර වූ භික්‍ෂුව) යන මේ පාඨයෙන් ක්‍ෂේත්‍ර සම්පත්තිය දක්වයි. ‘පසන්නා’ මෙයින් චිත්ත සම්පත්තිය ද, ‘සෙහි පාණිහී’ යන මෙයින් ප්‍රයෝග සම්පත්තිය (=ක්‍රියාවෙහි යෙදීම නමැති සම්පත්තිය) ද, එසේම ‘පසන්නා’ යන මෙයින් සකස්කොට දෙන දානයයි. අනුන් පීඩාවට පත් නොකොට දෙන දානයය යන මේ දාන ගුණයන් දෙක දක්වන ලදී. ‘සෙහි පාණීහි’ යන මෙයින් තමන් අතින්ම දෙන දානයය, අනුන් ලවා දෙවනු ලබන දානයය යන මේ දාන ගුණයන් දෙක දක්වන ලදී. කසාවන් මතයක් ඇතිරීමෙන් හිඳගන්නා කාලය දැනගැනීමෙන් ඒ අනුව සිතා දෙන දානයය, නියම කාලය දැනගෙන දෙන දානයය යන මේ දාන ගුණයන් දෙක පෙන්වන ලද්දේ යයි දතයුතුය. සෙස්ස යට කියන ලද පිළිවෙළින්ම වේ.
**පීඨන්තො වෙළුරියමයං** යනු සතරවැනි පීඨ විමාන වස්තුවයි. එම කථාවස්තුව ද රජගහ නුවර හටගත්තකි. එය දෙවෙනි විමාන වත්‍ථුවේ කී පරිද්දෙන්ම දත යුතුය. නිල් වස්ත්‍රයක් අතුරා ආසනයක් පූජා කළ බැවින් මැයගේ විමානය ද වෛරෝඩි වලින්ම නිම විය. ඉතිරි කොටස ප්‍රථම විමාන විස්තරයෙන් ලද පරිදිමයි. එහෙයින් කියන ලදී.
1. මල්වලින් සහ මනා වස්ත්‍රයෙන් අලංකාර කළ මේඝකූටයෙහි විදුලිය මෙන් බබළන උදාර වූ නිල් මැණික් මුවා ඇයගේ ආසනය කැමැති තැනකට සිතේ වේගයෙන් යයි.
2. ඔබේ සිතට ප්‍රිය වූ සම්පත් පහළ වේ. ඔබේ මේ අභිරූප වූ වර්ණය කුමකින් ලැබුවේද? ඔබේ මේ සම්පත් කුමකින් ලැබුවේද?
3. මහත් ආනුභාව ඇති දේවතාවියෙනි, මෙසේ ශරීරය දිළිසීමට සහ ඔබේ වර්ණයෙන් සියළු දිසා බැබළවීමට මනුෂ්‍යයෙක්ව සිටිය දී ඔබ කළ පින කුමක්දැයි අසමි.
4. මුගලන් හිමියන් විසින් විචාරන ලද ප්‍රශ්නයට සතුටු වූ ඒ දේවතාවිය මෙය ලැබූ පුණ්‍ය ක්‍රියාව පැවසුවාය.
5. මම පෙර ආත්මයේ මිනිස් ලොව මිනිසකු වශයෙන් ඉපදී සිටියෙමි. අද මා මේ දිළිසෙන ස්වරූපයෙන් සිට යමකින් මෙසේ සැපයක් විඳින්නේ නම් එය මගේ අප පුණ්‍ය කර්මයේ විපාකයයි.
6. ඉතා ප්‍රසන්න වූ වීතරාගි භික්‍ෂූන් වහන්සේ නමක් දුටුවෙමි. උන්වහන්සේ කෙරෙහි පැහැදී මගේ අතින් උන්වහන්සේට ආසනයක් පිදුවෙමි.
7. ඒ කුසලකර්මය නිසා මෙබඳු වූ වර්ණයක් ද මෙබඳු වූ සම්පත් ද ලදිමි. ප්‍රිය වන්නා වූ සම්පත් මම ලදිමි.
8. ඒ මහානුභාව වූ භික්‍ෂූන් වහන්සේට අසුනක් පුද දී මිනිස් දුවක වූ මා යම්කිසි පින්කමක් කළාද ඒ පින්කමේ විපාක වශයෙන් සියළු දිසාවන් එළිය කරන්නා වූ මේ දිළිසෙන ස්වභාවය ද, වර්ණය ද මා ලද බව ප්‍රකාශ කරමි.
මෙහි ද මෙසේ නිල්පැහැ ඇතිරිල්ලක් අතුරා ආසනයක් පිදූ බැවින් මේ නිල්මැණික් මුවා විමානය පහළ විය. එසේ හෙයින් ‘පීඨන්තො වෙළුරියමයං’ ආදි වශයෙන් ආයේය. ඉතිරි කොටස තුන්වැනි විමාන වත්‍ථු කථාව හා සමානයි. එහි කී අයුරින්ම අරුත් දතයුතුයි.
**කුඤ්ජරො තෙ වරාරොහො** යනුවෙන් කුඤ්ජවිමාන වර්ණනාව ඇරඹේ. එහි උත්පත්ති කථාව කෙසේද යත් - භාග්‍යවතුන් වහන්සේ රජගහනුවර ලෙහෙණ අභය භූමියෙහි පිහිටි වෙළුවනයෙහි වාසය කරන සේක. ඉක්බිති එක් දිනයෙක රජගහනුවර නැකැත් කෙළිය සඳහා දැනුම්දීමක් කරන ලදී. නුවරවැසියෝ වීථි සෝදා වැලි අතුරා (ඊතණ, සමන් කැකුළු, සුන්සහල්, අබ, විලඳ යන) ලද පස්මල් විසිරවූහ. ගෙදොරක් පාසා කෙසෙල් ගස් ද පුන් කලස් ද තැබූහ. හැකි පමණින් විවිධ වර්ණයන්ගෙන් විසිතුරු වූ ධජ පතාක ආදිය එසවූවා. සකල ජනතාවම තම තමාගේ හැකියාවනට අනුව අබරණින් සැරසී නැකැත් කෙළියෙහි යෙදෙති. මුලු නුවරම දෙව් පුරයක් මෙන් අලංකාරවත්ව සැරසුණේ විය. ඉක්බිති බිම්බිසාර මහරජතුමා පෙර සිරිත් වශයෙන් මහජනතාවගේ සිතැඟි රැකීම සඳහා තමාගේ රජමැදුරෙන් නික්ම මහ පිරිවර සමගින්, මහත් රාජානුභාවයෙන්, උදාර වූ ශ්‍රී සෞභාග්‍යයෙන් යුක්තව නගරය ප්‍රදක්‍ෂිණා කරන්නේය.
එසමයෙහි රජතුමාගේ එම වස්තු සම්පත්තිය ද ශ්‍රී සෞභාග්‍යය ද රාජානුභාවය ද දැක ආශ්චර්යද්භූත සිතුවිලි උපදවා ගත් රජගහනුවර වැසි එක්තරා කුලදුවක් දිව්‍ය සම්පත්තියක් වැනි මෙ වස්තු සම්පත්තිය කෙබඳුනම් කර්මයකින් ලැබේදැයි පඬිවරුන් යයි සම්මත වූ පුද්ගලයන්ගෙන් විචාළාය. ඔව්හු ‘පින්වතිය, පින්කම් වනාහී චින්තා මාණික්‍යයක් හා සමානය. කල්ප වෘක්ෂයක් හා සමානය. ක්‍ෂේත්‍ර සම්පත්තිය (=ධන සම්පත්තිය) ද, චිත්ත සම්පත්තියද (=ශ්‍රද්ධාව ද) ඇති කල්හි යමක් ප්‍රාර්ථනා කොට යමක් කරත් ද, ඒ ඒ දෙය ඉටුවන්නේමය. තවද ආසන පූජාවෙන් උසස් කුලවත් බව ද, ආහාර දානයෙන් ශක්ති සම්පන්න බව ද, වස්ත්‍ර දානයෙන් වර්ණ සම්පත්තිය ද, වාහන දානයෙන් සුවපහසුකම් ද, පහන් දීමෙන් ඇස් පෙනීමේ ශක්තිය ද ආවාස දානයෙන් සියලුම සම්පත්තීන් ද ලැබේ යයි කීහ. ඕ තොමෝ එය අසා දිව්‍ය සම්පත්තිය මෙයට වඩා ශ්‍රේෂ්ඨ යයි සිතන්නී එහි සිත පිහිටුවා පින් කිරීමෙහි අතිශයින් උත්සාහවත් වූවාය.
ඇගේ මවුපියෝ ද ඇගේ ප්‍රයෝජනය පිණිස නව වස්ත්‍ර යුගලයක්, අලුත් ආසනයක් හා නෙළුම් මල් මිටියක් සහිතව ගිතෙල්, මී, උක්සකුරු, සහල්, කිරි ආදියද යැවූහ. ඕ තොමෝ ඒවා දැක ‘මම දානයක් දෙනු කැමැත්තේ ද වෙමි. දිය යුතු දේවල් මට ලැබුණේ ද වෙයි’ යනුවෙන් සතුටු වී දෙවන දිනයෙහි දානයක් සකස් කරන්නේ ජලය අඩුවෙන් යෙදූ මීපැණි සහිත කිරිබතක් පිළියෙළ කොට එයට පිරිවර වශයෙන් අන්‍ය වූ ද බොහෝ වූ කෑ යුතු හා බිව යුතු දේ සපයාගෙන දානය අවසානයෙහි සුවඳ ගල්වා පිපුණ පියුම්වලින් යුත් අසුනක් පනවා එය අලුත් සුදුවතින් අතුරා ආසනයේ පාද සතර මතුයෙහි පියුම් පොකුරු සතරක් තබා ආසනය මතුයෙහි වියනක් බැඳ මල්දම් එවා අසුන අවට බිම සියලු තැන රේණු සහිත පියුම් අතුරා දක්‍ඛිණෙය්‍යයන් වහන්සේ (=තෙරුන් වහන්සේ) පැමිණි කල්හි පූජා කරන්නෙමියි මලින් පිරුණු පැස එකත්පසෙක තැබුවාය.
ඉක්බිති මෙසේ දානෝපකරණ සංවිධානය කරගත්, හිස් සෝදා ගත්, සුදුවත් හැඳගත්, සුදු උතුරුසලුවක් හැඳි ඒ උපාසිකා ස්ත්‍රී තොමෝ වේලාව සලකා බලා ‘දාසියනි, යව අපගේ අර වැනි පූජා ද්‍රව්‍යයන් රැස්කර ගනුවයි එක් දාසියකට අණ කළාය. එකල්හි ආයුෂ්මත් සැරියුත් තෙරුන් වහන්සේ දහසින් බැඳි රන්පියල්ලක් බහා තබන්නාක් මෙන් රජගහ නුවර පිඬු පිණිස හැසිරෙන්නාහු ඇතුළත වීථියකට ප්‍රවිෂ්ට වූහ. ඉක්බිති එම දාසිය ගොස් තෙරුන් වහන්සේට වැඳ ‘ස්වාමීනි, ඔබවහන්සේගේ පාත්‍රය මට දෙනු මැනව’යි කීවාය. එක්තරා උපාසිකාවකට අනුග්‍රහ පිණිස මේ දෙසට වඩිනු මැනව’යි ද කීවාය. තෙරණුවෝ ඇයට පාත්‍රය දුන්හ. ඕ තොමෝ තෙරණුවන් ගෙට වැඩමවූවාය. ඉක්බිති එහි උපාසිකා ස්ත්‍රී තොමෝ ගෙට වැඩම වූවාය. ඉක්බිති එහි උපාසිකා ස්ත්‍රී තොමෝ තෙරණුවන් හට පසු ගමන්කොට අසුන පෙන්වා ස්වාමීනි, හිඳගනු මැනව, මේ ආසනය පනවා ඇතැයි කියා තෙරණුවන් එහි හිඳගත් කල්හි රේණු සහිත පියුම්පත්වලින් තෙරුන් පුදමින් ආසනය හාත්පස මල් විසුරුවා පසඟ පිහිටුවීමෙන් වැඳ ගිතෙල් මීපැණි උක්සකුරු මිශ්‍ර වූ, ජලය අඩු, මීපැණි මිශ්‍ර කිරිබතින් පැවරුවාය. පවරන්නීද ‘මාගේ මේ පින් බලයෙන් දිව්‍යමය හස්තීන් විසින් උසුලනු ලබන කුටාගාර සහිත පර්යංකයකින් ශෝභමාන බවට පත්වන දිවසැපත් ලැබේවා, සියලු ඉරියවුවලදීම නෙළුම් මල් (මගෙන්) ඉවත් නොවේවායි ද ප්‍රාර්ථනා කළාය. නැවත තෙරුන් අහර කිස නිමවූ කල්හි පාත්‍රය සෝදා ගිතෙල් මීපැණි උක්සකුරු ආදියෙන් පුරවා අසුනෙහි අතුරා තැබූ සළුව දරණුවක් කොට තෙරුන්ගේ අතෙහි තබා, තෙරණුවන් අනුමෝදනා කොට වඩින කල්හි ‘තෙරුන්ගේ අතෙහි වූ පාත්‍රයත්, මේ ආසනයත් විහාරයට ගෙන ගොස් තෙරණුවන් හට භාරදී පැමිණෙනු’ යයි මිනිසුන් දෙදෙනකු හට අණ කළාය. ඔව්හු එසේ කළහ.
ඕ තොමෝ පසුකලක කලුරියකොට තව්තිසාවෙහි සියක් යොදුන් උසැති රන් විමනෙක්හි උපන්නාය. අප්සරාවෝ දහසක් පිරිවර වූහ. ඇයගේ ප්‍රාර්ථනා වශයෙන්ම පසුයොදුන් උසැති නෙළුම් මල්දමින් සැරසූ, හාත්පසින් නෙළුම්පත් කෙසරු රොන් ආදියෙන් හොබනා වූ, මන බඳින දැකුම් සහිත සුවපහස් සහිත විවිධ වූ රත්නයන්ගේ ආලෝක දහරාවලින් බබලන රන් අබරණින් සැරසුණ උතුම් හස්තියෙක් උපන්නේය. ඔහුගේ මතුයෙහි පෙර කියූ අධික ශෝභාවන්ගෙන් යුක්ත වූ යොදුනක් වූ රුවන් පලක් ද පහළ විය. ඕ තොමෝ දිවසැපත් විඳිමින් අතරතුර ඇත්විමන මතුයෙහි රුවනින් විසිතුරු වූ එම පලඟට නැගී මහත් වූ දේවතානුභාවයෙන් යුතුව නන්දන වනයට යන්නීය. ඉක්බිති එක්තරා උත්සව දිනයෙක්හි දේවතාවන් තමන්ගේ දිව්‍යානුභාවයෙන් යුතුව උයන්කෙළිය පිණිස නන්දන වනයට යනකල්හි ඒ දේවතා තොමෝ දිව්‍යාභරණයෙන් සැරසී දහසක් අප්සරාවන් පිරිවරා ස්වකීය විමානයෙන් නික්ම එම කුංජර විමානයට නැගී මහත් වූ දිව්‍යමය ඍද්ධියෙන් ද මහත් වූ ශ්‍රී සෞභාග්‍යයෙන් ද යුතුව මුලුමනින්ම හිරු සඳු මෙන් බබලමින් උයනට යන්නීය. එසමයෙහි ද ආයුෂ්මත් මහා මෞද්ගල්‍යායන තෙරණුවෝ යට කියන ලද පරිද්දෙන්ම දිව්‍යලෝක චාරිකාවෙහි යෙදෙන සේක් තව්තිසාවට පැමිණියාහු ඒ දෙවඟනට නුදුරෙහි තමා දැක්වීමට සැලැස්වූහ. එවිට ඒ දේවතා තොමෝ උන්වහන්සේ දැක උපන්නා වූ බලවත් ප්‍රසාද ගෞරව ඇත්තී වහාම පලඟින් බැස තෙරුන් වහන්සේ වෙත එළඹ පසඟ පිහිටුවා වැඳ බබලන දසැඟිලි තුඩු එකතුකොට ඇඳිලි බැඳ නමස්කාර කරමින් සිටියාය. ඉක්බිති තෙරුන් වහන්සේ ඒ දෙවඟන ලවා ඇය විසින් කරන ලද කර්මය කියවා දෙවියන් සහිත ලෝකවාසීන් හට කර්මඵල ප්‍රත්‍යක්‍ෂ කරවනු කැමති වන්නාහු මේ ගාථාවන් කීහ.
නෙළුම් මල්හි පෙති වැනි නෙත් ඇති තැනැත්තිය, ඔබගේ මේ හස්තියා උතුම් වාහනයකි. විවිධ රත්නයන්ගෙන් සැරසී සිටියි. පියකරුය. සිත්ගනියි. ශක්තිමත්ය. අහසෙහි ගමන් කරයි. පියුම්මල් පැහැය ඇති, පියුම් පෙති වැනි ඇස් ඇති, පියුම් මත උපුල් මෙන් බැබලීමක් ඇති නෙලුම් රේණුවලින් ගැවසුණු සිරුර ඇතිව රනින් කළ නෙළුම් මල් මාල දරාගෙන සිටියි.
පියුම් විසුරුවා ඇති, නෙළුම් පතින් සරසන ලද අලංකාරවත්ව පැවති මාර්ගයෙහි මේ හස්තියා කැළඹීමකින් තොරව සුදුසු වේගයෙන් යයි.
ගමන් කරන්නා වූ ඒ හස්තියාගේ රන් මුවා සැරසිලි චලනය වේ. එහි හඬ පඤ්චාංගික තූර්ය නාදය මෙන් ඇසේ.
එම හස්තියාගේ ශරීරය ආවරණය කොට ඇති පිරිසිදු වූ, අලංකාරවත් වූ, විශාල වූ දිව්‍යමය සාටකය වර්ණයෙන් අතිශයින් රුචි උපදවන්නේය.
ඔබේ මේ පුණ්‍යඵලය දන්දීමක ඵලයක්ද? නැතහොත් සිල් රැකීමක ඵලයක්ද? එසේත් නැතහොත් අඤ්ජලි කර්මයක (=දොහොත් නගා වැඳීමක) ඵලයක්ද? යන කරුණ (මා විසින්) ප්‍රශ්න කරනු ලැබූ ඔබ මා හට කියන්න’, යයි කීය.
**කුඤ්ජරො** වනයෙහි, පර්වතයෙහි ප්‍රීති වෙයි. සතුටින් වෙසෙයි. ක්‍රියාශීලී වෙයි. කුංචනාද කරමින් හැසිරෙයි. (කුංවා පඨවිං=) ශාක හෝ පොළව මොහුගේ පහරදීම්වලින් (ජරයති=) දැදුරු වේ. (කුං ජර) යන අදහසින් ‘කුඤ්ජර’යී නම් වේ. ‘ගිරිවර’ ආදී භේද ඇති ඇත්තු මිනිස් ලොව වෙසෙති. මේ සත්ත්වයා ක්‍රීඩා කරන කාලයෙහි පර්වතයක ක්‍රීඩා කරන්නකුට සමාන බැවින් මෙසේ කියන ලදී. උඩට නගියි යන අරුතින් ‘ආරොහ’ නම් වේ. (පිට මතට) නැගිය හැකිය යන අර්ථයයි. උතුම් වූ, අග්‍ර වූ, ශ්‍රේෂ්ඨ වූ නැගීමක්ය යනුවෙන් **වරාරොහ **නම් වේ. උතුම් යානයක් යයි කියන ලද්දේ වෙයි. **නා නා රත්න කප්පකො **අනේකවිධ රත්නයන් මොවුනට ඇත යන අරුතින් ‘නානාරතන’ යන පදය සෑදේ. (එම නා නා රතනවලින්) ඇතාගේ කුම්භය සරසන්නාක් මෙන් මුළු ඇතාම අලංකාර කෙරේ. ඒ අලංකාරයන්ගෙන් කරන ලද ඇඳුමක් සන්නාහයක් යමකුට ඇත්තේ ද හේ ‘නානාරතන කප්පනො’ නම් වේ. රුචිය අභිරුචිය ගෙන දෙයි යනුවෙන් **රුචිර **යි යෙදේ. මනොඥය (=මන වඩයි) යන අර්ථයයි. **ථාමවා** = ස්ථිර, බලවත් යන අර්ථයයි. **ජව සම්පන්නො** සම්පූර්ණ වූ ශක්තිය ඇත්තේ, ශීඝ්‍රගාමී ශක්තිය ඇත්තේ යයි කියන ලදී. **ආකාසම්හි සමීහති** අහසෙහි, අන්තරීක්‍ෂයෙහි මනාව නැග ගෙන යයි. නැග ගැනීමක් නැත්තේ වුවද හැසිරෙයි යයි යන අර්ථය වේ.
**පදුමී** පියුමකට සමාන වර්ණයක් ඇති බැවින් පදුම යයි නම ලැබී ඇති බැවින් ද, කුම්භ වර්ණයෙන් යුක්ත බැවින් ද ‘පදුමී’ යයි යෙදේ. **පදුම පත්තක්‍ඛී** = නෙළුම් මල් පෙත්තකට සමාන ඇස් ඇති දේවතාවියනි, ඒ දේවතාවිය සඳහා මේ වචනය ආලපන විභක්තියෙන් යෙදිණ. **පදුමුප්පල ජුතින්‍ධරො** දිව්‍යමය වූ පියුම් සහ උපුල් යන මල් මාලාවලින් සැරසූ සිරුර ඇති බැවින් ද, ඒ ඒ තැන්හි විසිරී බබලන පියුම්වල හා උපුල්විල ජෝතිය හෙවත් බැබලීම දරා සිටින්නේය යනුවෙන් ද ‘පදුමුප්පල ජුතින්‍ධර’ නම් වේ. **පදුම චුණ්ණාභි කිණ්ණාංගො** නෙළුම් පෙති, රොන් කේසර යන මේවායින් හාත්පසින් ගැවසීගත් ශරීර ඇති. **සොණ්ණ පොක්‍ඛර මාලවා** රනින් කළ නෙළුම් මල් දරන්නා වූ.
**පදුමානු සටං මග්ගං පදුම පත්ත විභූසිතං** ඇතාගේ පාද තබන තබන තැන්හිදී ඔහුගේ පාදයට යට වන මහත් වූ නෙළුම් මල්වලින් විසුරුණු පැතිරුණ විවිධ වර්ණයන්ගෙන් යුතුව ඒ ඒ තැන්හි මල් පියලි කැරකෙන්නේ යයිද, ඒවායින් විශේෂයෙන් අලංකාරවත් වූ මාර්ගයෙහි ගමන් කරන්නේ යයි ද යන අදහස යෙදිය යුතු වේ. **ඨිතං** මෙම මාර්ග විශේෂත්වයයි. පියුම්පතින් අලංකාරවත්ව පැවතෙන මාර්ගයය යන අර්ථයයි. **වග්ගු** මනහර වූ. මෙය ක්‍රියා විශේෂණ පදයක් ද වේ. ‘ම’ යන්න (වග්ගු+අනුග්ඝාති යන) පද සන්ධි කිරීමට යෙදේ. **අනුග්ඝාති** ගැටීමක් නොකරයි. තමාගේ (පිට) මතුයෙහි හිඳිනවුන් හට සුළු වූ හෝ කැළඹීමක් නොකරන යන අර්ථයයි. **මිතං** ප්‍රමාණයකට අනුව පාදය තබයි. පාදය පෙරට ගනියි යන අදහසයි. මෙහි අර්ථය මෙසේ වේ. සොඳුරු ලෙස, මනා ලෙස, පියවර තබා ගමන් කරයි. ‘මිතං’ යනුවෙන් ප්‍රමාණ කළ, ප්‍රමාණයකට යෙදුණ, ඉතා ඉක්මන් නොවූ ඉතා සෙමින් ද නොවූ යන අදහස් කියන ලද්දේ වෙයි. **වාරණෙ** ඇතා. ඔහු වනාහී සතුරන් වළක්වන හෙයින් ද, ගමන් අපහසුතාවයන් වළක්වන (වාරණය කරන) හෙයින් ද ‘වාරණ’ යයි කියනු ලැබේ.
**තස්ස පක්කම මානස්ස සොණ්ණ කංසා රතිස්සරා** = පෙර කියන ලද ආකාරයෙන් ගමන් කරන එම ඇතාට මනා වර්ණවත් රත්රනින් සාදන ලද, සිත් අලවන, මිහිරි හඬ ඇති, මනොඥ වූ හඬ පතුරවන ඝණ්ඨාවක් එල්වා ඇත යන අදහසයි. එම ඇතාගේ දෙපසෙහි මහ සැළිවල ප්‍රමාණයෙන් යුත්, මුතු මැණික් ආදිය එබ්බ වූ, රනින් කළ සියගණනක් වූ විශාල වූ ඝණ්ඨාවෝ ඒ ඒ තැන්හි එල්බෙමින් සෙලවෙමින් පවතිත්. දක්‍ෂ වූ ගාන්ධර්වයන් විසින් ක්‍රියා කරවනු ලබන වාද්‍ය භාණ්ඩයගෙන් අතිශයින් මනහර වූ ශබ්දයක් නිකුත් වේ. එහෙයින් **තෙසං සුය්‍යති නිග්ඝොසො තුරියෙ පඤ්චංගිකෙ යථා** යයි කියන ලදී. එහි අර්ථය මෙසේ වේ. යම් සේ ආතතය, විතතය, ආතත විතතය, ඝනය, සුසිරය යන පංචාංගික තුර්යයන් දක්ෂයකු විසින් වාදනය කරනු ලබන කල්හි එම ගායනයෙන් මෙහෙයවුණ, වාදනය වුණ ස්වරය සිත්කලු, ඇලීම් ඇති කරවන හඬක්ම ඇසීමට සලස්වයි. මෙසේ මනා වර්ණවත් රනින් කරන ලද ඝණ්ඨාවන්ගේ හඬම ඇසේ.
**නාගස්ස** හස්තියාගේ. **මහන්තං** සම්පත්තියෙහි මහත් බැවින් ද, සංඛ්‍යාවෙහි මහත් බැවින් ද ‘මහන්තං’ නම් වේ. **අච්ඡරා සංඝං** දේව කන්‍යාවන් සමූහය**. වණ්ණෙන** රූපයෙන්.
**දානස්ස** දානමය පුණ්‍ය කර්මයාගේ. **සීලස්ස** කායික සංවරය ආදී සංවර සීලයාගේ ‘වා’ ශබ්දය නො කියූ දෙයක් කල්පනාවට ගැනීම සඳහා යෙදුණි. එයින් වන්දනා කිරීම් ආදී නො කියන ලද චාරිත්‍රමය සීලයන් ගනු ලැබේ.
මෙසේ තෙරුන් වහන්සේ විසින් ප්‍රශ්න කරන ලද්දා වූ ඒ දෙව්දුව ප්‍රශ්නය විසඳුවාය. ඒ බව දැක්වීම පිණිස
මේ ගාථාව ධර්ම සංගායනා කාරක තෙරවරුන් වහන්සේලා විසින් කියන ලද්දකි. එහි අර්ථය ඉහතින් කියන ලද්දේමය.
‘ධ්‍යානයෙහි සිත් ඇලුණා වූ, සිහිය පිහිටුවා ගත්තා වූ, ගුණ සම්පන්න වූ, ධ්‍යාන වඩන (තෙර) කෙනකුන් දැක වස්ත්‍ර ඇතිරිලි දැමූ, මලින් සැරසූ ආසනයක් දුනිමි.’
පැහැදුණා වූ මම ආසනය හාත්පසින් සියතින්ම උප අඩක සියුම් මල්වැල් එල්වා පියුම් පෙතිවලින් විසිරවීමි.
මාගේ මෙබඳු මේ ප්‍රතිඵලය ඒ කුශල කර්මයාගේ ඵලයයි. මම දෙවියන්ගේ සත්කාරයෙන් ගරුකිරීමෙන් ද පුදන ලද්දී වෙමි.
යමෙක් මනාව (කෙලෙසුන්ගෙන්) මිදුන, සන්සුන්, බ්‍රහ්මචාරීනට පහත් සිතින් ආසනයක් දෙන්නේ නම්, හේ තෙමේ මා මෙන්ම මෙසේ සතුටට පත් වන්නේය.
එබැවින් තම යහපත කැමති වන්නා වූ උතුම් බලාපොරොත්තු ඇත්තවුන් විසින් (අවසාන ශරීර දරා සිටින්නා වූ) රහතන් වහන්සේලාට ආසන පිදිය යුතු වේ.’ - යන මේ ගාථා දේවතාවිය විසින් කියන ලදී.
**ගුණ සම්පන්නං** සියලු ශ්‍රාවක ගුණයන්ගෙන් යුක්ත වූ, නැතහොත් ඒ ගුණයන්ගෙන් පරිපූර්ණ වූ මෙයින් ශ්‍රාවක පාරමී ඥානයාගේ මස්තකප්‍රාප්තිය දැවේ. **ඣායිං** අරමුණක් අනුව ධ්‍යාන වැඩීම හා සලකුණක් අනුව ධ්‍යාන වැඩීමය යන දෙවැදෑරුම් ධ්‍යානයෙන් කෙලෙස් තවන ස්වභාවයයි. නොහොත් එයින් (=ඒ ධ්‍යානයෙන්) කෙලෙස් තැවිය යුතුයි යන අදහසයි. එසේත් නැතහොත් සම්පූර්ණ කෙලෙස් සමූහයම දවා සිටියේ වෙයි යන අදහසයි. එයින්ම ධ්‍යානයෙහි ඇලුනේය යනුවෙන් **ඣාන රතං** යී යෙදේ. **සතං** සමාන වූ, නොහොත් ශාන්ත වූ සත්පුරුෂ යන අර්ථයයි. **පුප්ඵාභි කිණ්ණං** = මල්වලින් ගැවසී ගත්, නෙළුම් මල් පෙතිවලින් ගැවසී ගත් යන අර්ථයයි. **දුස්ස සන්‍ථතං** වස්ත්‍රයක් (අසුන) මතුපිට අතුරන ලද.
**උපඩ්ඪ පදුම මාලාහං** උප අඩක් වූ නෙළුම් මල්, මම **ආසනස්ස සමන්ත තො** = තෙරුන් වහන්සේ වැඩසිටි ආසනයේ හාත්පස භූමියෙහි. **අබ්භො කිරිස්සං** විසුරුවා හළෙමි, විසුරවූයෙමි. කෙසේද යත්, **පත්තෙහි** එම උප අඩක් වූ නෙළුම් මල්හි වෙන් වෙන් කරන ලද පෙතිවලින් මල්වැසි වන ලෙසින් විසුරුවා හළෙමි යන අර්ථයයි.
**ඉදං මෙ ඊදිසං ඵලං** යන මෙයින් ‘කුඤ්ජරො තෙ වරාරොහො’ යන ආදියෙන් තෙරුන් විසින් දක්නා ලද හා නො දක්නා ලද ආයුෂ, කීර්තිය, සුවය, රූපය ආදී තමාගේ දිව්‍ය සම්පත්තිය එක්තැන් කොට දක්වා නැවත ද තෙරුන් වහන්සේ විසින් නො දක්නා ලද තමාගේ ආනුභාව සම්පත්තිය දක්වන්නී ‘සක්කාරො’ යන ආදිය කීවාය. එයින් ස්වාමීනි, හුදෙක් ඔබවහන්සේ විසින් කියන ලද පරිදිම මෙය මගේම පමණක් පුණ්‍ය ඵලයක් නොවේ. වැලිදු මෙය දිව්‍ය ආධිපත්‍යය යි ද දැක්විය යුතු වේ. එහි **සක්කාරො** සුහද ක්‍රියාවන් දෙවියන් විසින් තමාට සත්කාර කළ යුතු බවය යන අර්ථයයි. එසේම **ගරු කරොති** ගරු කළයුතු බවය. **දෙවානං** දෙවියන් විසින්. **අපචිතා** පුදන ලදී.
**සම්මා විමුත්තානං** මනා ලෙස මිදුණා වූ, නිදහස් වූ, සියලු කෙලෙස් නැසූ උතුමන් හට**. සන්තානං** ශාන්ත වූ කායික, වාචසික, මානසික කර්මයන් සහිත සාධූන් හට මාර්ග බ්‍රහ්මචරියාවෙහි ද, ශාසන බ්‍රහ්මචර්යාවෙහි ද පුරුදුකම් ඇති බැවින්. **බ්‍රහ්මචාරීනං පසන්නො ආසනං දජ්ජා** කර්මඵල ඇදහීමෙන් ද, රත්නත්‍රය ඇදහීමෙන් ද ප්‍රසන්න වූ මනසක් ඇති වී ඉදින් ආසනයක් හෝ පුදන්නේ ද, **එවං නන්‍දෙ යථා අහං** යම්සේ මම එම ආසන දීමෙන් දැන් මෙකල්හි සතුටු වෙම් ද, ප්‍රීති වෙම්ද? මෙසේ අන් තැනැත්තෙක් ද සතුටු වෙයි. ප්‍රීති වෙයි.
**තස්මා** ඒ කරුණෙන් **හි** ශබ්දය නිපාත මාත්‍රයකි. **අත්‍ථ කාමෙන** තමාගේ යහපත කැමති වන අය විසින් යමෙක් තමාට යහපත ගෙන දෙන කර්මයක් කරත්ද, අයහපත ගෙන දෙන කර්මයක් නො කරත්ද ඒ තැනැත්තා ‘අත්‍ථ කාම’ නම් වේ. **මහත්තං** විපාකයෙහි මහත් බව. **සරීරන්තිම ධාරිතං** අවසාන වරට ශරීරයක් දරන්නවුන් හට, ක්‍ෂීණාශ්‍රාවයන් හට යන අර්ථයයි. මෙහි අර්ථය මෙසේ වේ. යම් හෙයකින් රහතුන් වහන්සේට ආසනයක් පිදීමෙන් මම මෙසේ දිව සැපතින් සතුටට පත්වෙම්ද, එහෙයින් තමාගේ අභිවෘද්ධිය පතන්නා වූ අන් අය විසින් ද අවසන් භවයෙහි සිටියවුනට (=රහතන් වහන්සේලාට) ආසන පූජා කළ යුතුය. එබඳු අන් පිනක් (වෙනත්) නැත්තේ යයි දැක්වේ.
මෙසේ ඒ දෙව්දුව විසින් ප්‍රශ්නයට පිළිතුරු සැපයූ කල්හි ආයුෂ්මත් මහා මෞද්ගල්‍යායන තෙරුන් වහන්සේ විස්තර වශයෙන් දහම් දෙසූහ. ඒ දේශනාව පිරිවර සහිත වූ ඒ දෙව්දුවට හිත පිණිස විය. තෙරුන් වහන්සේ එතැනින් මිනිස් ලොවට පැමිණ ඒ සියලු පුවත් භාග්‍යවතුන් වහන්සේට සැල කළහ. භාග්‍යවතුන් වහන්සේ එය අර්ථෝත්පත්ති කොට පැමිණ සිටි පිරිසට ධර්මය දේශනා කළහ.
**සුවණ්ණච්ඡදනං නාවං** නාවා විමාන වස්තුවයි. එහි උත්පත්ති කථාව කෙසේද යත්? භාග්‍යවතුන් වහන්සේ සැවැත්නුවර වාසය කරන කල්හි සොළසක් පමණ භික්ෂූහු එක්තරා ගැමි අසපුවක වැස වස් විසීම නිමකොට ‘භාග්‍යවතුන් වහන්සේ දකින්නෙමු, සද්ධර්මය ද අසන්නෙමු’ යයි ග්‍රීෂ්ම සමයෙහි දිගු මඟට පිළිපන්හ. අතරමග ජලය රහිත කාන්තාරයක් ද ඇත්තේය. එහිදී, ග්‍රීෂ්මයෙන් තැවුණා වූ, වෙහෙසට පත් වූ, පිපාසයෙන් පීඩිත වූ, පැන් නො ලද්දා වූ ඒ භික්‍ෂූහු එක්තරා ගමකට නුදුරින් ගමන් කරන්නාහ. එහි එක් ස්ත්‍රියක් බඳුනක් රැගෙන පැන් පිණිස ළිඳක් දෙසට යන්නීය. ඉක්බිති පිපාසයෙන් පීඩිත වූ ඒ භික්‍ෂූහු ඇය දැක මේ ස්ත්‍රිය යම් තැනකට යන්නී ද, එහි ගිය කල්හි පැන් ලැබීමට හැකි වන්නේ යයි සිතා ඒ දිශාව කරා ගොස් ළිඳ දැක එයට නුදුරෙහි සිට ගත්හ. එම ස්ත්‍රිය ඒ ළිඳෙන් ජලය ගෙන ආපසු හැරෙනු කැමැත්තී ඒ භික්‍ෂූන් දැක මේ ආර්යයන් වහන්සේලාට ජලය අවශ්‍ය වී ඇතැයි ද පිපාසිත වූවාහු විය හැකැයි ද දැන ගරුබුහුමන් දක්වා ජලය ගැනීම සඳහා ආරාධනා කළාය. ඒ භික්‍ෂූහු ද පාත්‍ර පසුම්බියෙන් පෙරහන්කඩ පිටතට ගෙන පැන් පෙරා ඇති පමණ පැන් බී අත් පා (සෝදා) සිසිල්කොට ඒ ස්ත්‍රියට පැන් පිදීමෙන් පින් අනුමෝදනාව ප්‍රකාශකොට ගියාහුය.
ඕ තොමෝ ඒ පින සිතෙහි තබාගෙන වරින්වර සිහි කරන්නී පසුකල්හි කාලක්‍රියා කොට තව්තිසා භවනයෙහි උපන්නාය. ඇයගේ පින් බලයෙන් කප්රුක සේ බබලන මහත් වූ විමානයක් පහළ විය. ඒ විමානය වටකොට මුතුදැලින් හා රිදීයෙන් බබලන්නාක් වැනි, විසුරුණ වැලිතලා සහිත මැණික් කඳක් වැනි පිරිසිදු ජලය ගලාගෙන යන ගංගාවක් විය. ඒ ගඟේ ඉවුරු දෙකෙහිද, උයන් විමන් දොරටුවෙහි ද වර්ණ පසකින් යුත් නෙළුම් මල් රැසකින් අලංකාරවත් වූ පොකුණු සමග රන්වන් නැවක් ද පහළ විය. ඕ තොමෝ එහි දිව්‍යමය සම්පත් විඳිමින් නැවෙන් ක්‍රීඩා කරමින් නැළවෙමින් හැසිරෙන්නීය. ඉක්බිති එක් දිනයක ආයුෂ්මත් මහා මෞද්ගල්‍යායන තෙරණුවෝ දෙව්ලොව චාරිකාවෙහි යෙදෙන සේක් නැවෙහි ක්‍රීඩා කරන ඒ දෙව්දුව දැක ඇය විසින් කරන ලද පින්කම විමසන්නාහු :
දිව්‍ය ස්ත්‍රිය, ඔබ රන් පියැස්සෙන් ආවරණය වූ නැවට නැඟී සිටින්නෙහිය. පොකුණට බැස අතින් නෙළුම් මල් නෙලන්නෙහිය. සිතට යම් වස්තුවක් ප්‍රිය වේද, ඔබට ඒ වස්තුව ලැබෙන්නේය. ඔබට මෙබඳු වර්ණයක් කුමක් නිසා ලැබුණේ ද? ඔබට එබඳු ඉසුරුමත් බවක් කුමක් නිසා ලැබුණේද?
මහානුභාව ඇති දේවතාවියනි, ඔබ මනුෂ්‍යව සිටිමින් කවරනම් පිනක් කෙළෙහි දැයි අසමි. ඔබේ පැහැය ද සියලු දිශාවන් ආලෝකවත් කරයි. මෙසේ දීප්තිමත් ආනුභාවයක් කුමක් නිසා ලැබිණිදැයි අසමි’යි කීය.
ඉක්බිති තෙරුන් විසින් ප්‍රශ්න කරනු ලැබූ දේවතාවිය විසින් ප්‍රශ්නවලට පිළිතුරු දුන් ආකාරය දැක්වීම පිණිස සංගායනා කාරකවරුන් විසින් :
යන මේ ගාථාව කියන ලදී.
මුගලන් මහරහතන් වහන්සේ විසින් ප්‍රශ්න කරන ලද්දා වූ, සතුටට පත් වූ, එම දේවතා තොමෝ (තමාගෙන්) අසන ලද ප්‍රශ්නයට අනුව මෙය (හෙවත් තමා ලැබූ සම්පත) කවරනම් කර්මයක ඵලයක්දැයි (මෙසේ) ප්‍රකාශ කළාය.
මම පෙර භවයෙහි මිනිස් ලොව මිනිසුන් අතර මිනිස් දුවක වූයෙම්, පිපාසිත වූ ක්ලාන්ත වූ භික්‍ෂූන් දැක උනන්දු වී පානයට ජලය දුන්නෙමි.
යමකු වනාහී ක්ලාන්ත වූ පිපාසිතයනට බීමට උනන්දු වී ජලය ලබා දෙන්නේ ද, ඔහුට බොහෝ මල් ඇති බොහෝ සුදු නෙළුම් ඇති, සිසිල් දිය ඇති ගංගාවෝ පහළ වෙත්.
හැමවිට ගලා බසිනා සිසිල් දියෙන් යුත්, සිසිල් දිය පිරුණ, පැතිරුණ වැලිතලා ඇති ගංගා ඒ විමන වට පවතී. පිපුණ මලින් යුත් අඹ, තල්, තිලක (නම් ගස් වර්ගය) දඹ, ඇසළ, පළොල් යන ගස් වර්ගද එහි වේ.
මෙහි (පෙර කී සේ ශෝභන වූ) භූමි භාගයන්ගෙන් යුතු වූ බෙහෙවින් අලංකාරවත් වූ උතුම් විමානයක් වේ. මෙය පෙර සිදුකළ ඒ කර්මයාගේ විපාකයයි. පින් කළාහු මෙවැනි ඵල ලබන්නාහුය.
(පෙර කියූ ඒ පිදීම් හා වැඳීම් යන) ඒ කරුණු නිසා මට මෙබඳු වර්ණයක් ලැබිණ. ඒ නිසා මට මෙබඳු ඉසුරුමත් බවක් ලැබිණ. (මගේ සිතට යමක් ප්‍රිය වේද, ඒ සම්පත් මට ලැබෙන්නේය.)
මහානුභාව ඇති භික්‍ෂුවරයාණනි, මිනිස් (දුවක) වූ මම යම් පිනක් කෙළෙම්ද, ඒ පිනින් මෙසේ දීප්තිමත් ආනුභාව සහිත තැනැත්තියක් වෙමි. මාගේ වර්ණයද සියලු දිශාවන් බබුලුවන්නෝ වෙයි යනුවෙන් ඔබවහන්සේට (පිළිතුරු වශයෙන්) කියමි’
යන මෙය දෙව්දුව විසින් පිළිතුරු දෙනු ලැබූ ආකාරයයි.
**සුවණ්ණච්ඡදනං** විසිතුරු බිත්ති සැරසිලි ලෙස යෙදු රත්පැහැ රත්රනින් දෙපසෙහි ඇතුල් පැති වසා ඇති බැවින් ද, විවිධ රත්නයන්ගෙන් බබලන ස්වර්ණමය අලංකාරයෙන් උඩ =(පියස්සෙහි) එක කොටසක් වසා ඇති බැවින් ද සුවණ්ණච්ඡදනං (රන් මුවා වහලය) යනුවෙන් කියනු ලැබේ. **නාවං **යනු කුඩා ඔරුවයි. එය ද කුඩා ඔරුවෙන් පරතෙරට පාවෙයි. ගමන් කරයි යන අරුත් නිසා ‘පොත’ වේ. සත්ත්වයන් රැගෙන යයි (=නනය කරයි) යනුවෙන් ‘නාව’ යයි ද කියනු ලැබේ. **නාරී **ඒ දෙව්දුව සඳහා යෙදූ ආලපන විභක්ති පදයයි. රැගෙන යයි හෙවත් පමුණුවයි යනුවෙන් ‘නරො’ නම් වේ. පුරුෂ යන අදහසයි. පළමුව පහළ වූ සත්ත්වයා අන් අයට වඩා ප්‍රකෘතියෙන් ශ්‍රේෂ්ඨය යන අර්ථයෙන් (පුරීසෙතීති) පුරිසො යයි කියනු ලැබේ. මෙසේම පමුණුවයි, නයනය කරයි යන අරුතින් ‘නර’ යයි යෙදේ. පුත්‍රයෙක් හෝ සහෝදරයෙක් වේවා මව, දෙටු සොයුරිය යන ආදීන්ගේ සිතට ස්ථානයෙහි සිටී. ආරම්භයේ සිටම පෝෂණය කරන්නා ඔහු වෙයි. මෝ තොමෝ ‘නර’යාගේය යන අරුතින් ‘නාරී’ නම් වේ. මේ ව්‍යවහාරය ද මනුෂ්‍ය ස්ත්‍රීන් කෙරෙහි පැවැත්තේය. අන් ස්ත්‍රීන් කෙරෙහි ද ඒ ව්‍යවහාරය ආරූඪ විය**. ඔගාහසී පොක්‍ඛරණී** = රතුපුල්, නිලුපුල් ආදී විවිධ වූ මැණික්වලින් තැනූ වැනි ජලය පුෂ්ප වර්ග ඇත. එසේ ඇති කල්හි එහි පොක්‍ඛර (=පුෂ්කර-පොකුරු) යයි නම් ලත් දිව්‍යමය පද්මයන් බොහෝ සේ ඇති බැවින් පොක්‍ඛරණී (-පුෂ්කරණී-පොකුණු) යයි ලබන ලද නම් ඇති දිව්‍යමය විලට ජලයෙහි විසීමේ රුචිය නිසා පිවිසෙන්නෙහිය. **පදුමං ඡින්‍දසි පාණිනා** මරකත මැණික්මය නාළයක් ද, පද්මරාග මැණික්මය පත්‍ර සමූහයක් ද, ස්වර්ණමය කර්ණිකා රේණු කේශර සහිත දිව්‍යමය වූ නෙළුම් මලක් හෙවත් අලංකාර වූ පියුමක් ලබනු කැමැත්තෙන් ඔබේ අතින් නෙළුමක් කඩා ගන්නෙහිය.
**තසිතෙ** පිපාසිත වූ. **කිලන්තෙ** එම පිපාසයෙන් ද මාර්ග විඩාවෙන් ද ක්ලාන්ත වූ ශරීර ඇත්තේ. **උට්ඨාය** උත්සාහයෙන් වීර්ය කොට, අලස බවට පත් නොවී යන අර්ථයයි.
**යෙන වෙ** යන ආදියෙන් යම් සේ මම පැන් දීමේ පින්කම් කෙළෙම් ද, මෙසේ අන් අය ද සුදුසු කල්හි සුදුසු තැන්හි සිදුකරන පැන් පිදීමේ පිනකින් මෙබඳු ඵලයක් ලබන්නාහු යයි යන විශ්වාසයෙන් එම විශ්වාසය නැති අයට අනුමාන විධි දක්වන්නී තෙරුන් විසින් විමසන ලද කරුණ සාධාරණ ලෙස විසඳයි. එහි ‘තස්ස’ යයි ද ‘ත’ යයි ද යන පදවලින් පෙර කියන ලද පුණ්‍යකර්මයන් නැවත සිහිපත් කරයි.
**අනුපරියන්ති** සුදුසු ලෙස වට කරත්. ඔහුගේ වාසය කරන තැන වට කිරීමෙන් හේ තෙමේ ද වටකරනු ලැබුවේ නම් වෙයි. (වට කිරීම = ආරක්ෂා කිරීම**) තිලකා** = බඳු වදමල්වලට සමාන මල් ඇති එක්තරා වෘක්‍ෂ වර්ගයකි. **උද්දහලකා** ඇසල ගස්, ඇතැම්හු මෙයට රාජ රුක්‍ඛ යන නම ද ව්‍යවහාර කරත්.
**තං භූමි භාගෙහි** එවැනි බිම් කොටස්වලින් පෙර කියන ලද පොකුණු ගංගා උයන් යන ආදිය ඇති බිම් පෙදෙස්වලින් යන අර්ථයයි. **උපෙත රූපං** පැසසුම් කළයුතු ස්වභාවයෙන් යුක්ත වූ. එම පොකුණු ආදියේ වශයෙන් සිත්කලු ලෙස පිහිටියේ යයි කියන ලද්දේ වෙයි. **භුස සොභමානං** බෙහෙවින් අතිශයින් බබලන ශ්‍රේෂ්ඨ විමානයක් ලබාගත්තේය යන අදහසයි.
ඉක්බිති තෙරුන් වහන්සේ පිරිවර සහිත වූ ඒ දෙව්දුවට දහම් දෙසා ඒ පුවත භාග්‍යවතුන් වහන්සේ හට සැල කළහ. භාග්‍යවතුන් වහන්සේ එය අර්ථෝත්පත්ති කොටගෙන පැමිණ සිටි පිරිසට දහම් දෙසූහ. ඒ දේශනාව බොහෝදෙනාට ප්‍රයෝජනවත් විය.
**සුවණ්ණච්ඡචනං නාවං** යනුවෙන් ඇරඹෙන දෙවන නාවා විමාන වර්ණනාවයි. එහි උත්පත්ති කථාව කෙසේද යත් - භාග්‍යවතුන් වහන්සේ සැවැත්නුවර වාසය කරන කල්හි එක්තරා ක්‍ෂීණාශ්‍රව තෙරුන් වහන්සේ නමක් වස් එළඹීම ආසන්න වූ කල්හි ග්‍රාමීය ආවාසයක වස් වසනු කැමතිව සැවැත් නුවරින් එම ගමට යනු පිණිස පස්වරුවෙහි දිගු මඟට පිළිපන්නාහු මාර්ග විඩාවෙන් වෙහෙසට පත් වී පිපාසයෙන් පීඩිත වී අතරමග එක්තරා ගමකට පැමිණියහ. ගමෙන් බැහැරව එවැනි සෙවනක්, ජලයක් සහිත ස්ථානයක් නො දක්නාහු විඩාවෙන් පීඩිත වූවාහු සිවුර පොරවා ගමට පිවිස පළමු නිවසෙහිම දොරටුවෙහි සිටියහ. එහි එක්තරා ස්ත්‍රියක් තෙරණුවන් දැක ‘ස්වාමීනි, කොහි සිට පැමිණියාහුදැ’යි විමසා මාර්ග විඩාව ද, පිපාසිත බව ද දැන, ‘එනු මැනව ස්වමීනි’යි ගෙට කැඳවා මෙහි හිඳින්නැයි අසුනක් පනවා දුන්නාය. එහි හුන් කල්හි පා දෝනා පැන් ද, පයෙහි ගල්වන තෙල් දී විජිනිපත ගෙන පවන් සැලුවාය. විඩාව සමනය වූ කල්හි මිහිරි සිසිල් සුවඳ පානයක් පිළියෙල කොට දුන්නාය. තෙරණුවෝ එය පානය කොට සන්සිඳුන ක්ලාන්තය ඇත්තාහු අනුමෝදනා දේශනාව කොට පිටවී ගියහ. තොමෝ පසු කාලයෙහි කලුරිය කොට තව්තිසාවෙහි උපන්නාය යන සියල්ල ආසන්න විමාන කථාව හා සමාන යයි දතයුතුය. ගාථාවන්හි ද පෙර නොවූ දේ නැත්තේය. එහෙයින් මෙසේ කියන ලදී -
(මේ ගාථාවෙන් ඇරඹුන සම්පූර්ණ ගාථා පෙළම මෙයට පෙර දැක්වෙන කථා වස්තුවෙහි ද ඒ අයුරින්ම දක්වා ඇත. එම ගාථා පෙළද ඒවායේ අරුත් පිළිවෙළ ද ඒ අයුරින්ම මෙහිදී ද යෙදිය යුතු වේ.)







අර්ථ වර්ණනාවන්හි දී ද මෙහි එකම තෙරුන් වහන්සේ නමකි. පෙර නො කියවූවක් නැත. (සියල්ල පෙර කථා වස්තුවෙහි දැක්වූ සේමයි.)
**සුවණ්ණච්ඡදනං නාවං** යනුවෙන් තෙවන නාවා විමාන වර්ණනාව ආරම්භ වේ. එහි උත්පත්ති කථාව කෙසේද යත්? භාග්‍යවතුන් වහන්සේ මහත් වූ භික්‍ෂු සංඝ පර්ෂදයක් සමග කෝසල ජනපදයෙහි ‘ථූණා’ නම් වූ බමුණු ගමට පැමිණියහ. ‘ශ්‍රමණ භවත් ගෞතමයන් වහන්සේ අපගේ මේ පෙදෙසට පැමිණියහ’ යයි ථූණ ගම්වැසි බ්‍රාහ්මණ ගෘහපතියනට අසන්නට ලැබිණ. ඉක්බිති පැහැදීමක් නැත්තා වූ, මිථ්‍යාදෘෂ්ටික වූ, මසුරු ගති ඇත්තා වූ ථූණ වාසී බ්‍රාහ්මණ ගෘහපතීහු ‘ඉදින් ශ්‍රමණ ගෞතමයන් මේ ගමට පිවිස දෙතුන් දවසක් වසන්නාහු නම් මෙම සියලුම ජනතාව තම වචන (අනුගමන) යෙහි පිහිටුවා ගත්තාහ. ඉන්පසු බ්‍රාහ්මණ ධර්මය අසරණ වන්නේ යයි කියා එහි භාග්‍යවතුන් වහන්සේට ආවාස තැනීම සඳහා වැඩ කරන්නවුන් ගං ඉවුරුවල තබන ලද නැව් ඉවත් කළහ. එතෙර මෙතෙර යන හේදඬු ද අබලන් කළහ. එසේම පැන්හල්, නැවතුම්පල් ආදියද අබලන් කරවා, එහි එක් ළිඳක් හැර ඉතිරි ළිං තණකොළ ආදියෙන් පුරවා වසා දැමූහ. එහෙයින් ‘උදාන’යෙහි මෙසේ කියන ලදී. ‘ඉක්බිති ථූණගම්වැසි බ්‍රාහ්මණ ගෘහපතීහු මෙයින් නො ගනිත්වායි කියා ළිඳ තණකොලවලින් ද, දහයියා බොල්වලින් ද ළිං කට දක්වා පිරවූහ.
භාග්‍යවතුන් වහන්සේ ඔවුන්ගේ ඒ විකාර දැන ඔවුන් හට අනුකම්පා කරමින් භික්‍ෂු සංඝයා සමග අහසින් නදිය තරණයකොට අනුපිළිවෙළින් ථූණ නම් බමුණු ගමට පැමිණ මාර්ගයෙන් ඉවත්ව එක්තරා රුක්මුලෙක්හි පැනවූ ආසනයක වැඩහුන්හ. එකල්හි දිය රැගෙන යන බොහෝ ස්ත්‍රීහු භාග්‍යවතුන් වහන්සේට නුදුරින් ගමන් කරත්. ඒ ගමෙහිද ඉදින් ශ්‍රමණ ගෞතමයන් මෙහි පැමිණෙත්නම් ඔහුට පෙරගමන් ආදියත් නො කළ යුතුය. ගෙවලට පැමිණෙන ඔහුගේ ශ්‍රාවකයන් හට ආහාරද නො දිය යුතුය යනුවෙන් ඇතිකරගන්නා ලද කතිකාවතෙක් වූයේය.
එහි එක්තරා බමුණකුගේ දාසියක් කළයෙන් පැන් ගෙන යන්නී භික්‍ෂු සංඝයා පිරිවරා සිටි භාග්‍යවතුන් වහන්සේ දැක භික්‍ෂූන් ද මාර්ගයෙහි වෙහෙසීමෙන් විඩාවට පත්ව පිපාසිතව සිටිත් යැයි දැන සිත පහදවාගෙන පැන් පුදනු කැමති වී යම් හෙයකින් මේ ගම්වැසියන් ශ්‍රමණ ගෞතමයන් හට කිසිවක් නො දිය යුතුය. පිළිසඳරක් පවා නො කළ යුතුය, යනුවෙන් කතිකාකොට සිටිනා නමුදු මා පින් කෙතක් වූ ද, පැන් ලැබීමට සුදුසු වූ ද උතුමකු ලැබ ගෙන පවා පැන් පිදීම් පමණකින් හෝ මටම පිහිටක් කර නො ගන්නෙම් නම් කවර කලෙක මම මේ දුඃඛිත ජීවිතයෙන් මිදෙන්නෙම්ද? ආර්යයන් වහන්සේ මට කරුණා කෙරෙත්වා, ගම්වැසි මේ සියල්ලෝම මා නසත්වා හෝ බැඳ දමත්වා හෝ මෙවන් පින් කෙතක් වෙත පානීය දානයක් දෙන්නෙම් ම යැයි සනිටුහන් කොට දිය රැගෙන යන අන්‍ය වූ ස්ත්‍රීන් විසින් වළකනු ලබන්නී නමුදු ජීවිතයෙහි අපේක්‍ෂා නැතිව හිසෙන් පැන් කලය බහා දෙ අතින් අල්වාගෙන එක්පසෙක තබා හටගත් සතුටු සොම්නස් ඇත්තී භාග්‍යවතුන් වහන්සේ වෙත එළඹ පසඟ පිහිටුවා වැඳ පැන් සඳහා ආරාධනා කළාය. භාග්‍යවතුන් වහන්සේ ඇයගේ සිතේ පැහැදීම බලා ඇයට අනුග්‍රහ කරන්නාහු පැන් පෙරා අත් පා සෝදා පැන් පානය කළහ. කළයෙහි ජලය අඩු නොවේ. ඕ තොමෝ එය දැක නැවත ප්‍රසන්න වූ සිත් ඇත්තී එක් භික්‍ෂුවකට දුන්නාය. එසේ තවත් නමකටය, තවත් නමකටය යන වශයෙන් සියලු භික්‍ෂූන් හටම දුන්නාය. එහෙත් ජලය අඩු නොවන්නේමය. ඕ තොමෝ තුටු පහටු වූවා දිය පිරුණු කළයෙන් යුතුවම නිවස බලා පිටත්ව ගියාය. ඇයගේ ස්වාමි පුත්‍ර බ්‍රාහ්මණයා, පැන් පිදු බව අසා මැය විසින් ගමේ පිළිවෙත බිඳින ලදී යයි ද, මම ද ගැරහීමට ලක් කරන ලද්දෙමි යයි ද කියා ක්‍රෝධයෙන් දැවෙමින් වෙව්ලමින් ඇය බිම පෙරලා අතින් ද පයින් ද පහර දුන්නේය. ඕ තොමෝ එයින්ම මරණයට පැමිණ තව්තිසා භවනයෙහි උපන්නාය. ඇගේ පින් බලයෙන් කප්රුක සේ බබලන මහත් වූ විමානයක් පහළ විය. ඒ විමානය වටකොට මුතු දැලක් වැනි රිදීවන් වැලි විසුරුණ සුදු වාලුකා තල සහිත මැණික් කඳක් මෙන් නිර්මල වූ ජලය බැස යන ගංගාවද, එහි දෙපස ඉවුරුවල හා උයන් විමනේ දොරෙහි ද පස්වනක් වූ නෙළුම් මල් රැසකින් අලංකාර වූ පොකුණක් සහ රුවන්මය නැවක් ද පහළ විය. ඕ තොමෝ එහි දිවසැපත් විඳිමින් වෙසෙන්නීය.
ඉක්බිති භාග්‍යවතුන් වහන්සේ ආයුෂ්මත් ආනන්ද ස්ථවිරයන් ඇමතූහ. ‘ආනන්දය, මෙහි එන්න, මට ළිඳෙන් පැන් ගෙන එන්න’ යයි වදාළහ. තෙරණුවෝ ‘ස්වාමීනි, දැනට ළිඳ ථූණ ගම්වැසියන් විසින් අපිරිසිදු කරනු ලැබ ඇත්තේ යයි ද, පැන් ගෙන ඒමට හැකිවන්නේ නැතැයි ද කීහ. භාග්‍යවතුන් වහන්සේ දෙවනුව ද, තෙවනුවද අණ කළහ. තුන්වන වර ආනන්ද තෙරණුවෝ භාග්‍යවතුන් වහන්සේගේ පාත්‍රය රැගෙන ළිඳ දෙසට ගියහ. තෙරුන් එහි යනකල්හි ළිඳෙහි ජලය පිරි උතුරා ගොස් හාත්පසින් ගලාබසියි. සියලුම තණ හා දහයියා මතු වී තමන්ම ඉවත්ව ගියේය. මතු මතු ද වැඩිවෙමින් ගලාගෙන යන්නා වූ ඒ ජලයෙන් අන් ජලාශයන් පිරී ඒ ගම වටකොට ගම් පෙදෙස මඩිමින් පැතිරෙන්නේය. ඒ ප්‍රාතිහාර්යය දැක බ්‍රාහ්මණයෝ ආශ්චර්ය අද්භූත සිත් ඇත්තාහු භාග්‍යවතුන් වහන්සේ කමා කරවා ගත්හ. එකෙණෙහිම ජලගැල්ම අතුරුදන් විණි. ථූණ ගමෙහි වැසි සියලු ගෘහපතීහු භාග්‍යවතුන් වහන්සේට ද, භික්‍ෂු සංඝයාට ද වාසස්ථාන සකස්කොට පසුදින (දානය) සඳහා ආරාධනා කොට දෙවන දිනයෙහි මහා දානයක් පිළියෙළ කොට බුද්ධ ප්‍රමුඛ භික්‍ෂු සංඝයා ප්‍රණිත වූ ඛාද්‍ය භෝද්‍යයෙන් වළඳවා අහර ගෙන නිමකර පාත්‍රය ඉවත තැබූ භාග්‍යවතුන් වහන්සේ සමග සාමීචි කථා කරමින් හුන්හ.
එකල්හි ඒ දේවතා තොමෝ තමාගේ සම්පත් දැක එයට හේතු සලකා බලන්නී පැන් දන්දීම එයට හේතුව යයි දැන හටගත් ප්‍රීති සොම්නස් ඇත්තී මම දැන්මම භාග්‍යවතුන් වහන්සේ වන්දනා කරන්නෙම් නම් යෙහෙකැයි සිතා, මනාව පිළිවෙත් පුරන උතුමන් කෙරෙහි කරන ලද සුලු වූ හෝ ක්‍රියාවන්ගේ ඵලය මහත් බව ද මිනිස් ලොවෙහි ප්‍රකට කරන්නෙමියි උත්සාහී වූවා අප්සරාවන් දහසක් පිරිවරා උයන හා ගඟ සහිතව විමානයම සමග මහත් වූ දිව්‍යමය සෘද්ධියෙන් ද, මහත් වූ දිව්‍යමය ආනුභාවයෙන් ද යුතුව මහජනතාව බලා සිටියදීම පැමිණ විමානයෙන් බැස භාග්‍යවතුන් වහන්සේ වෙත එළඹ වැඳ ඇඳිලි බැඳ සිටියාය. එවිට භාග්‍යවතුන් වහන්සේ ඒ පිරිසට කර්මඵල ප්‍රත්‍යක්‍ෂ වශයෙන් පැහැදිලි කරනු කැමැත්තාහු :- ගාථා සතරකින් ප්‍රශ්න කළහ.
නැගී සිටින්නෙහිය. පොකුණට බැස අතින් නෙළුම් මල් නෙලන්නෙහිය.
ප්‍රමාණවත් කොටස් වශයෙන් බෙදන ලද්දා වූ ඔබේ කුටාගාර සහිත නිවස හාත්පස සිවුදෙසින්ම දීප්තිමත්ව බබලයි.
ඔබේ මනසට යම් කිසිවක් ප්‍රිය වේද, ඔබට ඒ සම්පත් පහළ වේ. ඔබට එබඳු වර්ණයක් කුමක් නිසා ලැබුණේද? ඔබට එබඳු සමෘද්ධියක් කුමක් නිසා පහළ වීද?
මහානුභාව ඇති දේවතාවියනි, ඔබේ වර්ණය සියලු දිශාවන්ම බටලුවයි. මෙවැනි දීප්තිමත් ආනුභාවයක් කුමක් නිසා ලැබුණේද? මිනිස් දුවක වූවා කවරනම් පිනක් කෙළෙහිදැයි අසන්නෙමි’යි
යනුවෙන් ගාථා සතරකින් ප්‍රශ්න කළහ.
සම්බුදු රජුන් විසින්ම ප්‍රශ්න කරන ලද, සතුටට පත් සිත් ඇති ඒ දේවතා තොමෝ මේ ඵලය කවරනම් කර්මයක්හුගේ දැයි යන බව අසන ලද ප්‍රශ්නයට පිළිතුරු වශයෙන් ප්‍රකාශ කළාය.
සංගායනා කාරක තෙරවරහු මෙසේ කීහ :
මම පෙර භවයෙහි මිනිස්ලොව මිනිසුන් අතර මිනිස් දුවක වූයෙම් පිපාසිත වූ ක්ලාන්ත වූ භික්‍ෂූන් දැක උනන්දු වී වනයට ජලය දුන්නෙමි.
යමෙක් වනාහී ක්ලාන්ත වූ පිපාසිතයාට බීමට උනන්දුවෙන් ජලය ලබාදෙන්නේ ද, ඔහුට බොහෝ මල් ඇති, බොහෝ සුදු නෙළුම් ඇති, සිසිල් ජලය සහිත ගංගාවෝ පහළ වෙත්.
සිසිල් දියෙන් යුත් පැතුරුණ වැලිතලා ඇති, මල් පිපුණ අඹ, සල්, තිලක (නම් ගස් වර්ගය) දීම, ඇසළ, පළොල් යන වෘක්ෂයන්ගෙන් අලංකාරවත් වූ එම ගංගාව ඒ අසලින් ගලාගෙන යයි.
මෙහි (පෙර කියන ලද පරිදි අලංකාරවත්) භූමිභාගයන්ගෙන් යුතු වූ බෙහෙවින් ශෝභමාන වූ උතුම් විමානයක් වේ. මෙය පෙර සිදුකළ ඒ කර්මයාගේ විපාකයයි. පින් කළාහු මෙවැනි ඵල ලබති.
ප්‍රමාණවත් කොටස් වශයෙන් බෙදන ලද්දා වූ මගේ කූටාගාර සහිත වූ නිවස හාත්පස සිවුදෙසින්ම දීප්තිමත්ව බබලයි.
සිතට යමක් ප්‍රිය වේද ඒ සම්පත් මට ලැබෙන්නේය. (පෙර කියූ පිදීම් සහ වැඳීම් යන) ඒ කරුණු නිසා මට මෙබඳු වර්ණයක් ලැබිණ. ඒ කරුණු නිසා මට මෙබඳු ඉසුරුමත් බවක් ලැබිණ.
ඒ කරුණ නිසා මෙවන් බැබලීම් සහිත ආනුභාවයක් ඇති තැනැත්තියක වෙමි. මගේ වර්ණය ද සියලු දිශාවන්ම බබලුවයි. බුදුන් වහන්සේ (මගෙන්) ජලය පානය කළහ. මාගේ මේ පුණ්‍යඵලය එම ක්‍රියාව සඳහාය.
යන මේවා විසඳීම් ගාථාවන්ය.
එහි කෙසේ වුවද, යම් විටෙක භාග්‍යවතුන් වහන්සේ ඒ දෙව්දුවගෙන් ප්‍රශ්න කළ සේක් ද, එවිට ඒ දෙව්දුව එම නැවට නැග සිටියා නොවේ. පොකුණට බැසා නොවේ. පියුම් නෙලා ගත්තා ද නොවේ. කර්මානුභාවය අනුව (එසේ සිදුවී යයි) කියන ලදී. ඇය නිතර ජලය ඇසුරේ විසූ බැවින් එසේ කළා යයි ඒ ක්‍රියාව විග්‍රහ කිරීම, දුටු දෙයක් කියන අයුරින්ම කියන ලදී. මෙම අර්ථය වූ කලී මෙතැනට පමණක් යෙදෙන්නක් නොවේ. වැලි මතු හමුවන තැන්හි දී ද මෙසේ යෙදේයයි දතයුතු වේ.
**කුටාගාරා** = රනින් කරන ලද කර්ණිකාවක් (හෙවත් වහලයේ මුදුනක්) සහිත ගෙයක් ඇති. **නිවෙසා** වාසස්ථාන වෙන් කළ කාමර යන අර්ථය වේ. එහෙයින් මෙසේ කියන ලදී. **විභත්තා භාගසො මිතා** එකිනෙකට පිළිබිඹු මෙන් වූ ශාලාවන් සතරකින් යුත් නිවෙස ප්‍රමාණවත් සේ බෙදන ලද්දාක් මෙන් වේ. **දද්දල්ලමානා** අතිශයින් බබලන්නා වූ. **ආභන්ති** මැණික්වල හා රත්‍රන්වල රැස් දහරින් බබලන.
**භික්‍ඛූ** බුදුන් ප්‍රමුඛ භික්‍ෂු සංඝයා සඳහා මෙය කියයි. මම මෙය මගේ ක්‍රියාවට මට ඵලයක් ලැබේ යන පූර්වාපර සිද්ධීන් අපේක්‍ෂිත වූ අදහසයි. මෙහි අර්ථය යෙදීම මෙසේ වේ. ‘උදකං ආදාසිං’ යන මෙයින් ජල දානය ගැන කියන ලදී. යම්හෙයකින් මගේ යහපත සඳහා දෙවියන් සහිත ලොවෙහි දන් දනු ලැබීමට අධිකතම සුදුසුකම් ඇති තැනැත්තා වූ භාග්‍යවත් බුදුරජාණන් වහන්සේ මා විසින් පුදන ලද ජලය පානය කළ සේක් ද, එම පුණ්‍ය ක්‍රියාවට සමාන වූ ඵලය නම් මේ දිව්‍ය සම්පත්තියයි. සෙස්ස කියන ලද පරිදිම වේ.
මෙසේ පැහැදුණ සිත් ඇති දේවතාවියට ස්වයම්භූ ඥානයෙන් අවබෝධ කරගත් ධර්මය දේශනා කරන්නා වූ භාග්‍යවතුන් වහන්සේ (චතුරාර්ය) සත්‍යයන් දේශනා කළහ. දේශනා කෙළවර ඒ දේවතා තොමෝ සෝවාන් ඵලයෙහි පිහිටියාය. පැමිණි පිරිසට ද ඒ ධර්ම දේශනය ප්‍රයෝජනවත් වූයේය.
**අභික්කන්තෙන වණ්ණෙන** යනුවෙන් දීප විමාන වස්තුව ආරම්භ වේ. එහි උත්පත්ති කථාව කෙසේද යත්? භාග්‍යවතුන් වහන්සේ සැවැත්නුවර වාසය කරන කල්හි පොහෝ දිනයෙහි බොහෝ උපාසකවරු පෙහෙවස් සමාදන් වී පෙරවරුවෙහි සම්පත් ඇති පරිද්දෙන් දන් දී කල්තබාම අහර ගෙන සුදුවත් හැඳ, සුදු උතුරු සළු දරා ගඳමල් ආදිය ගත් අත් ඇත්තාහු පස්වරුවෙහි විහාරයට ගොස් මන වඩන්නා වූ භික්‍ෂූන් ඇසුරුකොට සවස්කල්හි ධර්ම ශ්‍රවණය කරත්. විහාරයෙහිම වසනු කැමති ඔවුන් ධර්ම ශ්‍රවණය කරන කල්හිම හිරු අවරට ගියේ අඳුරු වූයේය. එහිදී එතරා (නම් ගොත් ආදියෙන් අප්‍රසිද්ධ වූ) ස්ත්‍රියක් දැන් පහන් දැල්වීම සුදුසු යයි සිතා, පහන් දැල්වීමට අවශ්‍ය දේ තම නිවසින් ගෙන්වා පහන් දල්වා ධර්මාසනයට ඉදිරියෙන් තබා ධර්ම ශ්‍රවර්ණය කළාය. ඕ තොමෝ ඒ ආලෝක දානයෙන් සතුටු වී ප්‍රීති සොම්නස් උපදවා වැඳ තමාගේ නිවසට ගියාය. ඇය පසුකලෙක කලුරියකොට තව්තිසා භවනයෙහි (සිතූ පැතූ දේ ලබාදෙන බැවින්) ජෝතිරස නම් වූ විමානයෙහි උපන්නාය. අතිශයින් ආලෝකය විහිදුවන්නා වූ ඇගේ ශරීර ශෝභාව අන් දෙවිවරුන් අභිබවා දස දිසාවන් බබුලුවමින් පවතී. ඉක්බිති එක් දිනයෙක ආයුෂ්මත් මහා මෞද්ගල්‍යායන තෙරණුවෝ දිව්‍යලෝක චාරිකාවෙහි යෙදෙන්නාහු සඳු මෙන් ද හිරු මෙන් ද දස දිසාවන් බබුලුවමින් දහසක් අප්සරාවන් පිරිවරකොට සිටි ඒ දෙව්දුව දැක, පහත සඳහන් ගාථා සතරෙන් ප්‍රශ්න කළහ.
දේවතාවියනි, යම්බඳු වූ ඔබ බබලන්නා වූ වර්ණයෙන් යුතුව සිටින්නෙහි ද, එබඳු වූ ඔබ ‘ඔසධී’ නම් තාරකාව මෙන් සියලු දිශාවන් බබළවන්නෙහිය.
මනසට ප්‍රිය වූ යමක් වේද ඒ සම්පත් ඔබට ලැබෙන්නේය. ඔබට මෙබඳු වර්ණයක් කුමක් නිසා ලැබුණේ ද? ඔබට මෙබඳු සමෘද්ධියක් කුමක් නිසා ලැබුණේද?
දේවතාවියනි, ඔබ අතිශයින් ප්‍රිය උපදවන්නෙහිය. ඔබට ඔතරම් පැහැදිලි බැබලීමක් කුමක් නිසා ලැබුණේ ද? ඔබේ මුලු සිරුරෙන්ම සියලුම දිශාවන් ආලෝකවත් වෙයි. කුමක් නිසා එසේ වේ ද?
මහත් වූ ආනුභාව ඇති දේවතාවියනි, ඔබේ වර්ණය සියලු දිශාවන්ම බබුලුවයි. මෙවැනි දීප්තිමත් අනුභාවයක් කුමක් නිසා ලැබුණේ ද? මිනිස් දුවක වූවා කවරනම් පිනක් කෙළෙහි දැයි අසන්නෙමි’යි
යනුවෙන් ගාථා සතරකින් ප්‍රශ්න කළහ.
මුගලන් මහ රහතුන් විසින් ප්‍රශ්න කරන ලද සතුටට පත් සිත් ඇති ඒ දේවතා තොමෝ මේ ඵලය කවරනම් කර්මයක්හුගේ දැයි යන බව, අසන ලද ප්‍රශ්නයට පිළිතුරු වශයෙන් ප්‍රකාශ කළාය.
මම පෙර භවයෙහි මිනිස්ලොව මිනිසුන් අතර මිනිස් දුවක වූයෙම් ඉතා අඳුරු රාත්‍රියක ගණ අඳුරෙහි පහන් දල්වන වේලෙහි පහන් පිදුවෙමි.
යමෙක් ගණඳුරු රැයෙහි පහන් දැල්විය යුතු වේලෙහි පහන් දන් දෙන්නේ ද ඔහු වෙනුවෙන් ජොතිරස නම් මැණික්වලින් තැනුණ බොහෝ මල් ඇති බොහෝ වූ සුදු නෙළුම් ද සහිත විමානයක් පහළ වේ.
සිතට යමක් ප්‍රිය වේද, ඒ සම්පත් මට ලැබෙන්නේ ය. (පෙර කියූ පිදීම් හා වැඳීම් යන) ඒ කරුණු නිසා මට මෙබඳු වර්ණයක් ලැබිණ. ඒ කරුණු නිසා මට මෙබඳු ඉසුරුමත් බවක් ලැබිණ.
(පෙර කී) ඒ හේතූන් නිසා මම දෙව්දුවක වූයෙම් පිරිසිදු ආලෝකයක් සහිතව අතිශයින් බැබලෙමි. ඒ හේතුන් නිසා මාගේ සකල ශරීරයෙන්ම සියලු දිශාවන්ම ආලෝකවත් වෙයි.
මහානුභාව ඇති භික්‍ෂුවරයාණනි, මිනිස් දුවක) වූ මම යම් පිනක් කෙළෙම් ද ඒ පිනින් මෙසේ දීප්තිමත් ආනුභාව සහිත තැනැත්තියක වෙමි. මාගේ වර්ණය ද සියලු දිශාවන් බබුලුවන්නේ වෙයි.’
යනුවෙන් පිළිතුරු වශයෙන් කීවාය.
**අභික්කන්තෙන **මෙහි අභික්කන්ත ශබ්දයයි. ‘අභික්කන්තා භන්තෙ රත්ති නික්‍ඛන්තො පඨම භාගො’ (=ස්වාමීනි, රාත්‍රිය ඉකුත්විය. පළමු යාමය නික්ම ගියේය) යන ආදියෙහි අභික්කන්තෙ යන්න ක්‍ෂයවීම යන අර්ථයෙහි යෙදේ. ‘අයං ඉමෙසං චතුන්නං පුග්ගලානං අභික්කන්ත තරොච පණීත තරොච’ (මේ තෙමේ මෙම පුද්ගලයන් සිවුදෙනාට වඩා ප්‍රියජනකද, වඩා යහපත් ද වෙයි) යන ආදියෙහිදී ‘අභික්කන්ත’ යන්න සිත්ගන්නා යන අදහසෙහි යෙදේ. ‘අභික්කන්ත වණ්ණෙන සබ්බා ඔභාසයං දිසා’ (දීප්තිමත් වර්ණයෙන් සියලු දිශාවන් බබුලුවමින්) ආදී තැන්හි අභික්කන්ත යන්න බැබළීම් අර්ථයෙහි යෙදේ. මෙහිද අභිරූප (හෙවත් බැබළීම්) යන අර්ථයෙහිම යෙදේ යයි දතයුතුය. එහෙයින් ‘අභික්කන්තෙන’ යනු ඉතා කාන්තිමත්, ඉතා මනාප, ඉතා රූමත් යන අර්ථ ඇත්තේ වේ**. වණ්ණෙන** සමේ වර්ණයෙන්. **ඔභාසෙන්ති දිසා සබ්බා** සියලු දිශාවන් බබුලුවති. ඒකාලෝක කරති. කුමක් මෙන් එසේ වේද යත්, **ඔසධී විස තාරකා** උත්සන්න වූ ප්‍රභාවයක් මේ (තරුව) විසින් දරනු ලැබේ. නැතහොත් ඖෂධවලට බලය ලබා දේ යන්න අදහස් කොට ‘ඔසධී’ යයි ලද නම් ඇති තාරකාව යම් සේ හාත්පසින් ආලෝකවත් කරමින් සිටීද එසේම ඔබ සියලු දිශාවන් ආලෝකවත් කරමින් සිටින්නෙහිය.
**සබ්බගත්තෙහි** සියලු ශරීරාවයවයන්ගෙන් සියලු අංග ප්‍රත්‍යංගයන්ගෙන් බබලත්ය යන අදහසයි. මෙය හේත්වර්ථයෙහි කරණ විභක්ති වචනයකි. **සබ්බං ඔභාසතෙ දිසා** සියලු දස දිසාවන්ම බබුලුවයි. **ඔභාසරෙ** යයි ද කියත්. ඒවායේ ‘සබ්බා දිසා’ යන්න බහුවචනම යයි දැක්විය යුතුය.
**පදීප කාලම්හි** පහන් දල්වන කාලයෙහි. පහන් දැල්වීමට යෝග්‍ය වන අන්ධකාරයෙහි යයි යන අර්ථයයි. එහෙයින් මෙසේ කියන ලදී. **යො අන්‍ධකාරිහි තිමීසිකායං** මහ ගණ අඳුරෙහි යන අර්ථයයි. **දදාති දීපං** පහන් දල්වන්නේ හෝ වේවා, නො දල්වන්නේ හෝ වේවා, පහන් දන්දීම සිදු කරයි. පහන් උපකරණ ලැබිය යුත්තන් උදෙසා පරිත්‍යාග කරයි. **උප්පජ්ජන්ති ජොතිරසං විමානං** පිළිසිඳ ගැනීම් වශයෙන් ජොතිරස නම් මැණික්වලින් තැනු විමානයෙහි උපදියි. සෙස්ස කියන ලද පිළිවෙළටම වේ.
ඉක්බිති ප්‍රශ්න කරන ලද කරුණට දේවතාවිය විසින් පිළිතුරු කියනු ලැබූ කල්හි තෙරුන්වහන්සේ ඒ කථාවම අර්ථෝත්පත්ති කොට දානාදී පිළිවෙළ කථාව ඇසීම සඳහා යෝග්‍ය වූ සිතක් ද අනෙක් ලක්‍ෂණද ඇයට ඇති බව දැන (චතුරාර්ය) සත්‍යයන් ප්‍රකාශ කළ සේක. සත (දේශනාවගේ) කෙළවර පිරිවර සහිත වූ ඒ දේවතා තොමෝ සෝවාන් ඵලයෙහි පිහිටියාය. තෙරුන්වහන්සේ එතැනින් අවුත් ඒ පුවත භාග්‍යවතුන් වහන්සේට සැල කළහ. භාග්‍යවත්හු එහි පැමිණි පිරිසට එම සිද්ධිය පිළිබඳව විස්තර වශයෙන් ධර්මය දේශනා කළ සේක. ඒ දේශනාව මහජනයාට ප්‍රයෝජනවත් විය. සෙසු මහජනතාව ද විශේෂයෙන් පහන් පූජාවෙහි මනාව සකසා කටයුතු කරන්නන් බවට පත් වූහ.
**අභික්කන්තෙන වණ්ණෙන** යන මේ තිල දක්‍ඛිණ විමාන වස්තුවයි. එහි උත්පත්තිය කවරේද? භාග්‍යවතුන් වහන්සේ සැවැත්නුවර ජේතවනාරාම නම් වූ අනේපිඬු සිටාණන් විසින් කරවන ලද විහාරයේ වැඩවසන සමයේ එක්තරා ගර්භනී ස්ත්‍රියක්, තෙල් සිඳිනා කැමතිව, තල ටිකක් සෝදා අව්වෙහිලා වියලන්නීය. ඕ තොමෝ අවසන් වූ ආයුෂ ඇත්තෝ ඒ දවසම කළුරිය කොට නිරයේ උපදින්නට ඇගේ කර්මය ඉඩදී සිටියේය. ඇයගේ එම අකුසල කර්ම විපාකය එදින පල දෙන දවසයි. ඉක්බිති භාග්‍යවතුන් වහන්සේ අලුයම් වේලෙහි ලොව බලන්නේ දිවැසින් මේ ස්ත්‍රිය දුටු සේක. එසේ බලා මෙසේ සිතූහ. මෙම ස්ත්‍රිය අද කලුරියකොට නිරයේ උපදින්නීය. මම යම් හෙයකින් ඇගෙන් තලභික්‍ෂාව පිළිගෙන ඇය ස්වර්ගයෙහි ඉපදීම කරන්නේ නම් වටනේය. උන්වහන්සේ ක්‍ෂණයකින් සැවැත්නුවරින් පිටත්ව රජගහ නුවරට පිවිස පෙරවරු සමයේ හැඳ පෙරවා පා සිවුරු ගෙන රජගහ නුවර පිඬු පිණිස හැසිරෙන්නේ පැමිණ ඇයගේ ගෙදොරට වැඩම කළහ. ඒ ස්ත්‍රී තොමෝ භාග්‍යවතුන් වහන්සේ දැක හටගත් ප්‍රීති සොම්නසින් යුතුව වහා නැගිට ඇඳිලි බැඳ වැඳ, පිදිය යුතු අන්කිසිවක් නො දක්නී, අත් පා දොවා තල රාශිය එකතු කොටගෙන, දෝතක් ගෙන භාග්‍යවතුන් වහන්සේගේ පාත්‍රයට පිළිගන්වා, භාග්‍යවතුන් වහන්සේට වැන්දාය. භාග්‍යවතුන් වහන්සේ ඇයට අනුකම්පා කරන්නේ සුවපත් වෙත්වා’යි වදාරා වැඩියහ. ඕ තොමෝ එදින රෑ අලුයම් වේලෙහි කළුරියකොට තව්තිසා දෙව්ලොව දොළොස් යොදුනක් වූ රත්රන් විමානයක නිදා පිබිදියාක් මෙන් උපන්නීය.
ඉක්බිති ආයුෂ්මත් වූ මහ මුගලන් තෙරණුවෝ පෙර සඳහන් පරිදිම දේව විමාන චාරිකාවේ සැරිසරන්නේ දහසක් දෙවඟනන් පිරිවරා මහත් වූ දේව සෘද්ධියෙන් බබළා සිටින්නා වූ ඒ දෙවඟන වෙතට වැඩම කොට,
දේවතාවියනි, ඔබ ඕසධී තාරකාව මෙන් සියලු දිසා බබළවන්නී මනා වූ රූපයෙන් සිටින්නෙහිය.
1-2. මෙබඳු වර්ණයකින් යුතුව ජෝතිමත්ව බබළන්නා වූ ශරීරයක් ද සිතෙහි සතුට ඇතිකරවන්නා වූ විවිධ සම්පත් ඇතිව ඉපදී සිටී.
3. මහානුභාව සම්පන්න වූ දේවතාවියනි! මෙවැනි දිලිසෙන ස්වභාවයක් ද යුත් වර්ණයකින් ද සියලු දිසාවන් බබුළුවන්නා වූ ප්‍රභාවයක් ද ලබන්න. මිනිසකුව සිටියදී ඔබ කළ පුණ්‍යකර්මය කුමක්ද විචාරයි.
ඕ දේවතාවිය, මුගලන් හිමියන් විසින් තමන්ගෙන් විචාරන ලද, ප්‍රශ්නයට පිළිතුරු වශයෙන් තමන් විසින් කළ පින්කම් විස්තර කළාය.
මම පෙර ආත්මයේ මනුෂ්‍ය ලෝකයේ මිනිස් දුවක්වැ උපන්නෙමි.
එක් දවසක් අතිශයින් ප්‍රසන්න වූ, හදවත සිසිල් කරන්නා වූ විරාගි වූ බුදුරජාණන් වහන්සේ දුටිමි. ඒ දක්‍ෂිණාර්හ වූ බුදුන්වහන්සේ, ප්‍රසන්න වූ සිතින් යුතුව, තල දෝතක් දක්‍ෂිණාව වශයෙන් ගෙන මගේ දෑතින් පූජා කළෙමි. ඒ පුණ්‍යකර්මය හේතුවෙන් මෙවන් වර්ණයක් මම ලද්දෙමි. මනදොල සපුරන්නා වූ මේ භෝග සම්පත් ද ඒ පින්කම නිසාම මට උපදියි.

මහානුභාව සම්පන්න ස්වාමීනි, මනුෂ්‍ය දුවක්ව සිට එබඳු වූ යම් කුසල කර්මයක් මා විසින් කරන ලද ද ඒ පුණ්‍යකර්මයාගේ විපාකයෙන් දසදිග් බබුළුවන ස්වභාවයක් ද හාත්පස බබුළුවන වර්ණයකින් ද දිව්‍ය සම්පත්වලින් ද මා යුක්ත වූ බව පවසමි.
ඕ තොමෝ කීවාහ.
එහි **ආසජ්ජ මේ ආසජ්ජ** ශබ්දයයි. **ආසජ්ජන** **තථාගතං **ආදි තැන්වල ගැටුමෙහි ආයේය. **ආසජ්ජ දානං දෙති** ආදි තැන්වල දැකිය යුතුය. එහෙයින් ආසජ්ජා - ළඟට පැමිණ **අකාමා** ඕ තොමෝ වනාහී දෙය්‍ය ධර්ම වස්තුවක් පෙර වූ පරිද්දෙන් සංවිධානය කරන්නේ භාග්‍යවතුන් වහන්සේ සැපත් වූ කල්හි පවත්වන ලද තල දානය සඳහා **ආසජ්ජ දානං අදාසිං අකාමා තිල දක්‍ඛිණං** යන්න කීහ. සෙස්ස කී නයින් දත යුතුය.
මෙසේ දෙව්දුව විසින් තමන් විසින් කරන ලද පුණ්‍යකර්මය කී කල්හි මහ මුගලන් තෙරණුවෝ පිරිවර සහිත වූ ඒ දෙව්දුවට දහම් දෙසා මිනිස් ලොව පැමිණ භාග්‍යවතුන් වහන්සේ සමග විස්තර වශයෙන් ඒ ප්‍රවෘත්තිය කීයේය. ඉක්බිති භාග්‍යවතුන් වහන්සේ එය අරබයා පැමිණ සිටි පිරිසට ධර්ම දේශනා කළහ. ඒ දේශනාව මහජනයාට සාර්ථක වූයේයි කීහ.
**කොඤ්චා මයූරා දිවියාච හංසා** යනුවෙන් පතිබ්බතා විමාන වත්‍ථු ආරම්භ වේ. එහි උත්පත්ති කථාව කෙසේද යත්? භාග්‍යවතුන් වහන්සේ සැවැත්නුවර අනේපිඬු සිටුහුගේ ජේතවන නම් ආරාමයෙහි වැඩවසන සේක. එම සැවැත් නුවරෙහි පතීව්‍රතා ධර්මය රකින, ස්වාමි පුරුෂයාට අනුව පවත්නා, ඉවසන ස්වභාවය ඇති, සැමියාට ගරුකරන, ධාන්‍ය පොතුවල කුඩු පවා අපතේ නොයවන (=හෙවත් සැමියාගේ වස්තුව රකින), පරුස වචනයෙන් තොර වූ, සත්‍යවාදී වූ, ශ්‍රද්ධා සම්පන්න වූ එක්තරා ස්ත්‍රියක් වූවාය. ඇය හැකි අයුරින් දානය ද පිදුවාය. ඕ තොමෝ කිසියම් රෝගයක් වැළඳී කලුරියකොට තව්තිසා භවනයෙහි උපන්නාය. එකල්හි පෙර පරිද්දෙන්ම දිව්‍යලෝක චාරිකාවෙහි හැසිරෙන මහ මුගලන් රහතන් වහන්සේ මහත් සම්පත්තියක් අනුභව කරන එම දෙව්දුව දැක ඇයගේ සමීපයට පැමිණියහ. දහසක් අප්සරාවන් පිරිවරා ගත් ගැල් සැටක් බර අබරණින් සැරසුණ සිරුරක් ඇති ඕ තොමෝ හිස නමා තෙරණුවන්ගේ පා වැඳ එකත්පසෙක සිටියාය. ඇය විසින් කරන ලද පින්කම් පිළිබඳව ප්‍රශ්න කරන්නා වූ තෙරණුවෝ මෙසේ කීහ.
කොස්වාලිහිණියෝ ද, මයුරයෝ ද හංසයෝ ද, මනහර නාදය සහිත කොවුලෝ ද යන දිව්‍යමය පක්‍ෂීහු මෙහි හැසිරෙත්. විසුරුණු මල් ඇති රමණීය වූ මේ විමානය නන් අයුරින් සිතුවම් කොට ඇත. ස්ත්‍රී පුරුෂ (දෙවි) යන්ගෙන් ගැවසී ගත්තේය.
මහානුභාව සහිත දේවතාවියනි, ඔබ ඍද්ධියෙන් විවිධ රූප ආදිය මවමින් වෙසෙන්නෙහිය. ඔබගේ මෙම අප්සරාවෝ ද ඔබ වටා නටති. ගයති. ඔබ ප්‍රමෝදයට පත් කරවති.
මහත් ආනුභාව ඇති දේවතාවියනි, ඔබ ඍද්ධිමත් වූයෙහි ය. මිනිස් (දුවක) වූවා කවරනම් පිනක් කෙළෙහිද? ඔබේ වර්ණය ද සියලු දිශාවන් ආලෝකමත් කරයි. මෙවැනි දීප්තිමත් ආනුභාවයක් කවර හේතුවකින් ලැබුවෙහිද?
මුගලන් මහ රහතුන් විසින් ප්‍රශ්න කරන ලද, සතුටු සිත් ඇති ඒ දේවතා තොමෝ මේ ඵලය කවරනම් කර්මයක්හුගේ දැයි යන බව, අසන ලද ප්‍රශ්නයට පිළිතුරු වශයෙන් ප්‍රකාශ කළාය.
මිනිස් ලොව මිනිස් දුවක වූ මම අන් අය ගැන නො සිතන පතිව්‍රතාවක් වීමි. ක්‍රෝධයෙන් දුරු වීමි. පරුස බස් නො කීමි. පුතු රකින මවක මෙන් යට කී ගුණාංග රැකියෙමි.
මුසාවාදයෙන් දුරුව සත්‍ය (වචනයෙහි) පිහිටියෙම් සංග්‍රහ කිරීමෙහි ඇලුණු ස්වභාවයක් ඇතිව දන්දීමෙහි ඇලුනෙම් පහන් සිතින් යුතුව ආහාර ද පාන ද සකස්කොට මහ දන් දුනිමි.
සිතට යමක් ප්‍රිය වේද, ඒ සම්පත් මට ලැබෙන්නේය. (පෙර කියූ පිදීම් හා වැඳීම් යන) ඒ කරුණු නිසා මට මෙබඳු වර්ණයක් ලැබිණ. ඒ කරුණු නිසා මට මෙබඳු ඉසුරුමත් බවක් ලැබිණ.
මහත් ආනුභාව ඇති භික්‍ෂුවරයාණනි, මිනිස් (දුවක) වූ මම යම් පිනක් කෙළෙම් ද, ඒ පිනින් මෙසේ දීප්තිමත් ආනුභාව සහිත තැනැත්තියක වෙමි. මාගේ වර්ණය ද සියලු දිශාවන් බබුලුවන්නේ වෙයි
යනුවෙන් ඒ දේවතා තොමෝ පිළිතුරු දුන්නාය.
එහි ගාථාවන්හි පද විස්තර මෙසේය**. කොඤ්චා** කොස්වාලිහිණියෝ. ‘කොඤ්චා’ යනු පිල් ලිහිණියෝ යයි ද ඇතැම්හු කියති. **මයුරා** මොණරු. **දිවියා** දිව්‍යානුභාවය සහිත. මේ පදය වනාහි ‘දිවියා කොඤ්චා, දිවියා මයුරා’ යන ආදී ලෙසින් පද සතර සමගම යෙදිය යුතුය. **හංසා** ස්වර්ණ හංසයන් ආදී හංසයන්. **වග්ගුස්සරා** මිහිරි ස්වරයන්. **කොකිලා** කාළ කෝකිල, ඵුස්ස කෝකිල යන වර්ග දෙක. **සම්පතන්ති** දේවතාවියගේ ප්‍රීතිය සඳහා ක්‍රීඩා කරන, ප්‍රීතිමත් කරන (=නැලවෙන) පිරිස් හාත්පසින් වෙත්. හැසිරෙත්. කොස්වාළිහිණි ආදී රූපයෙන් දේවතාවියගේ ප්‍රීතිය (=රතිය) ඇතිකිරිම පිණිස පිරිවර දේවතාවන් ක්‍රීඩා කරන්නාහ යයි ද, ප්‍රීතිමත් කරන්නාහ යයි ද යන කරුණු ‘කොඤ්චා’ යන ආදියෙන් කියන ලදී. **පුප්ඵාභි කිණ්ණං** ගොතන ලද්දා වූ ද, ගොතනු ලැබීමෙන් තොර වූද, විවිධ වූ අගනා මල්වලින් ගැවසී ගත්**. රම්මං** රමණීය වූ, මනෝරම්‍ය වූ යන අර්ථයයි. **අනෙක චිත්තං** බොහෝ වූ උයන්, කප්රුක්, පොකුණු ආදියෙන් ද විමානයන්හි දී විශේෂ වූ බෙදීම් ආදියෙන් ද විසිතුරු වූ. **නර නාරි සෙවිතං** පිරිවර වූ දිව්‍ය පුත්‍රයන් විසින් ද, දිව්‍ය දුහිතෲන් විසින් ද ඇසුරු කරනු ලැබුවා වූ.
**ඉද්ධි විකුබ්බන්ති අනෙක රූපා** නොයෙක් රූපයක් මවා පෙන්වීමෙන්, කර්මානුභාවයෙන් සිද්ධ වූ අනේකවිධ වූ රූපයෙන් ඍද්ධිබල දක්වති. මවා පෙන්වන ඍද්ධීන් යොදමින් සිටියාය යන අදහසයි.
**අනඤ්ඤමානා** = පතීව්‍රතා ස්ත්‍රියනි, මැයගේ සිත සැමියාගෙන් තොරව වෙනත් අයෙකු කෙරෙහි යොමු වී නැත. (අඤ්ඤස්මිං මනො) යන අදහසින් ‘අඤ්ඤමනා’යි යන පදය සෑදේ. අන් අයකු වෙත යොමු වූ සිතක් නැත්තේය. (න+ අඤ්ඤමනා) යන අදහසින් ‘අනඤ්ඤමනා’ යන පදය සෑදේ. මගේ සැමියාගෙන් අන්‍ය වූ වෙනත් පුරුෂයකු කෙරෙහි පාපී සිතක් නො ඉපදවීමි යන අර්ථයයි. **මාතාව පුත්තං අනුරක්‍ඛමානා** මවක තම පුතා කෙරෙහි දයාව දක්වන අයුරින්ම මගේ සැමියා කෙරෙහි දයාව දක්වමින් සියලු සතුන් කෙරෙහි හිතවත් බවෙන් ද, සන්තාපය බැහැර කිරීමේ කැමැත්තෙන් ද දයාව දක්වමින් **කුද්ධාපහං න ඵරුසං අවොචං** අන් අයකු විසින් කරන ලද පීඩාවක් හේතුවෙන් කෝප වූයෙම් නමුදු මම පරුෂ වචනයක් නො කීවෙමි. පෙරලා ප්‍රිය වචනම කීවෙමි යන අදහසයි.
**සච්චෙ ඨිතා** සත්‍යයෙහි පිහිටියාහු යම්හෙයකින් මුසාවාදයෙන් වෙන්වීම සත්‍යයෙහි පිහිටීම නම් වේද, ඒ කිසිවක්ම සත්‍ය වචන පමණක්ම නොවේ යයි කීය**. මොසවජ්ජං පහාය** මුසාවාදය අත්හැර **දානෙරතා** දන් දීමෙහි ඇලුනාහු, කළ යුතු දෙයෙහි යෙදුණාහු යන අර්ථයයි. **සංගහිතත්ත භාවා** සංග්‍රහ කළ යුතු වස්තූන්ගෙන් තමාට මෙන්ම ස්වභාවයෙන්ම අන් අයට ද සංග්‍රහ කරන ස්වභාවය ඇති. කර්මඵල ඇදහීමෙන් පහන් සිතින් යුතුව ආහාර ද පාන ද සකකොට සිත් සේ දුන්නෙමි. අන්‍ය වූ ද මහත් වූ උතුම් වූ වස්ත්‍රාදිය ද දන් දුනිමි යන අදහසය. සෙස්ස පෙර කියන ලද පිළිවෙළ අනුවම වේ.
මෙසේ දේවතාවිය විසින් තමාගේ පුණ්‍යකර්මයන් පැහැදිලි කළ කල්හි තෙරුන් වහන්සේ පිරිස සහිත වූ ඇයට දහම් දෙසා මිනිස්ලොවට පැමිණ භාග්‍යවතුන් වහන්සේට ඒ පුවත දැන්වූහ. භාග්‍යවත් ඒ කරුණ හේතුසාධක කොටගෙන පැමිණි පිරිසට දහම් දෙසූහ. ඒ දේශනාව මහජනතාවට ප්‍රයෝජනවත් වූයේය.
**වෙළුරියත්‍ථම්භං** යනුවෙන් ඇරඹෙන දෙවන පතිබ්බතා විමාන වර්ණනාවයි. එහි උත්පත්ති කථාව කෙසේද යත්? සැවැත් නුවර එක්තරා උපාසිකාවක් පතීව්‍රතාවක වී සැදැහැවත් පැහැදුණ තැනැත්තියක වූවා පිරිසිදු ලෙස පන්සිල් ආරක්ෂා කළාය. සම්පත් ඇති තරමින් දානයන් ද දුන්නාය. ඕ තොමෝ කළුරියකොට තව්තිසාවෙහි උපන්නාය. සෙස්ස යට කියන ලද පරිදිම වේ.
මහානුභාව සම්පන්න වූ දේවතාවියනි, අලංකාර වූ ආලෝකය විහිදුවන්නා වූ, අතිශයින් විසිතුරු වූ විමානයට නැගී සුළු හා මහත් වූ සෘද්ධි බලයෙන් දක්වමින් ඔබ එහි වාසය කරන්නෙහිය. ඔබගේ මේ අප්සරාවෝ ද හාත්පස සිට නටන්නාහ. ගයන්නාහ. ඔබ ප්‍රමෝදයට පත් කරවන්නාහ.
මහානුභාව සම්පන්න වූ දේවතාවියනි, ඔබ ඍද්ධිමත් භාවයට පැමිණියෙහිය. මිනිස් දුවක වූ ඔබ කවරනම් පුණ්‍ය කර්මයක් කෙළෙහිද? ඔබේ වර්ණය ද සියලු දිශාවන්ම ආලෝකවත් කරයි. මෙවන් දීප්තිමත් ආනුභාවයක් කවර හේතුවක් නිසා ලැබුයෙහිද? යනුවෙන් විචාළහ.
මුගලන් මහරහතුන් විසින් ප්‍රශ්න කරන ලද සතුටු සිත් ඇති ඒ දේවතා තොමෝ මේ ඵලය කවර නම් කර්මයක්හුගේ දැයි යන බව, අසන ලද ප්‍රශ්නයට පිළිතුරු වශයෙන් ප්‍රකාශ කළාය.
මම මිනිස් ලොව මනුෂ්‍ය ස්ත්‍රියක වූයෙම්, ඇස් ඇති (හෙවත් නියම තත්ත්වය දකින) උපාසිකාවක වූයෙමි. පරපණ නැසීමෙන් වෙන් වූයෙමි. ලොව නොදුන් දෙය නො ගතිමි.
මත්පැනින් තොර වීමි. මුසාබස් නො කීමි. තම සැමියාගෙන්ම සතුටු වූයෙමි. ප්‍රසන්න වූ සිත් ඇතිවම ආහාර ද පාන ද සකස්කොට මහත් වූ දන් දුනිමි.
සිතට යමක් ප්‍රිය වේද, ඒ සම්පත් මට ලැබෙන්නේය. (පෙර කියූ පිදීම් හා වැඳීම් යන) ඒ කරුණු නිසා මට මෙබඳු වර්ණයක් ලැබිණ. ඒ කරුණු නිසා මට මෙබඳු ඉසුරුමත් බවක් ලැබිණ.
මහානුභාව ඇති භික්‍ෂුවරයාණනි, මිනිස් (දුවක) වූ මම යම් පිනක් කෙළෙම් ද, ඒ පිනින් මෙසේ දීප්තිමත් ආනුභාව සහිත තැනැත්තියක වෙමි. මාගේ වර්ණය ද සියලු දිශාවන් බබුලුවන්නේ වෙයි’ යනුවෙන් ඕ තොමෝ පිළිතුරු දුන්නාය.
එහි (විස්තර මෙසේ වේ.) **වෙළුරියත්‍ථම්භං** වෛදූර්ය මැණික්වලින් කුළුණු. **රුචිරං** අලංකාරවත්. **පභස්සරං **අතිශයින් බබලන. **උච්චාවචා** උසස් හා පහත් විවිධ වූ යන අදහසයි.
**උපාසිකා** (තිසරණ) සරණාගමනයෙන් උපාසික ලක්‍ෂණයෙහි සිටියා වූ, මෙසේ කියන ලදී.
‘මහානාමයෙනි, යම් හෙයකින් ආර්ය ශ්‍රාවක තෙමේ බුදු සරණ ගියේ වේද, දහම් සරණ ගියේ වේද, සඟ සරණ ගියේ වේද මහානාමයෙනි, මෙපමණකින්ම ආර්ය ශ්‍රාවක තෙමේ ‘උපාසක’ නම් වන්නේය.
**චක්‍ඛු මතො** (මසැස, දිවැස, පැණැස, බුදු ඇස, සමතැස යන) ඇස් පසකින් යුක්ත බැවින් චක්‍ඛුමා නම් වූ භාග්‍යවත් බුදුරජාණන් වහන්සේට තමා මේ ආකාරයෙන් උපාසිකාවක බව කීමෙන් සිතේ පිරිසිදු බව දක්වා ක්‍රියාවන්හි පිරිසිදු බව දක්වනු පිණිස ‘පාණාතිපාතා විරතා’ (=ප්‍රාණඝාතයෙන් වෙන් වූ බව) යන ආදිය කියන ලදී. **සකෙන සාමිනාව අහොසිං තුට්ඨා** (=තම සැමියාගෙන්ම සතුටු වූයෙමි) යනුවෙන් වැරදි හැසිරීම්වලින් වෙන්වීම ගැන කියැවේ. සෙස්ස යට කී කරුණුවලට සමාන වන්නේමය.
**අභික්කන්තෙන වණ්ණෙන** යනුවෙන් ආරම්භ වන්නේ සුණිසා විමාන වස්තු කථාවයි. එහි උත්පත්ති කථාව කවරේද? සැවැත් නුවර එක්තරා කුල ලේලියක් පෙරවරු කාලයේ තමන්ගේ ගෙදොරට පිඬු පිණිස වැඩි මහරහතන් වහන්සේ නමක් දැක ළයෙහි හටගත්තා වූ දැඩි සතුටු සොම්නසකින් ප්‍රීතියට පත්ව දැන් මට උසස් වූ උත්තම වූ පුණ්‍ය ක්‍ෂේත්‍රයක් එළඹ සිටියේ යයි සැදැහැයෙන් යුතුව උදේ තමන් ලත් කැවුමෙන් භාගයක් ගෙන භක්තියෙන් යුතුව තෙරුන්ට පූජා කළාය. තෙරුන් වහන්සේ එය පිළිගෙන අනුමෝදනා කොට වැඩියහ. ඕ තොමෝ ටික කලකින් කළුරිය කොට තව්තිසා දෙව්ලොව උපන්නීය. ඉතිරි සියල්ල පෙර කියන ලද පරිද්දෙනි. එහෙයින් කියන ලදී -
(යම්සේ ඕෂධී තාරකාව අනෙක් තරු පරදවා බැබළේද, ඒ සෙයින් ඔබද රූපශ්‍රී සෝභාවෙන් ද ඡවි වර්ණයෙන් ද දස දිසාවන් ඒකාලෝක කරමින් බබළයි. මෙවන් ඡවි වර්ණයක් මෙවන් සම්පත්තියක් මෙවන් විමානයක් හා ප්‍රියමනාප බවක් ලබන්නට) මහානුභාව සම්පන්න දේවතාවියනි, ඔබ මිනිස්ලොව මිනිසකුව ජීවත් වෙමින් කවර අන්දමේ කුසල කර්ම රැස් කළේ ද? පින්කම් කළේද?


ඒ දේවතා දුව මුගලන් මහ තෙරුන් විසින් තමන්ගෙන් විමසන ලද ප්‍රශ්නයට පිළිතුරු වශයෙන් මේ අන්දමින් පිළිතුරු දුන්නාය.
මම මිනිස් ලොව මිනිසකුව ඉපිද මගේ ස්වාමියාගේ පියාණන්ට අයත් ගෙදර ඒ පියාණන්ගේ ලේලියක් වී ජීවත් වෙද්දී
රාගාදී කෙලෙස් රහිත ප්‍රසන්න වූ ඉරියවු ඇති හදෙහි ප්‍රසාදය ඇති කරන්නා වූ එක්තරා භික්‍ෂුවක් දුටිමි. මගේ උදේ ආහාර වේලෙන් භාගයක් මගේ දෑතින් උන්වහන්සේට පූජා කෙළෙමි. ඒ පූජාවේ අනුසස් මගින් අද නන්දන උයනෙහි සතුටින් සිටිමි.
මෙවැනි ඡවි වර්ණයක් මෙවැනි සම්පතක් මෙවැනි භවභෝග සිත සතුටින් දුන්නා වූ ඒ දාන විපාක වශයෙන් ලදිමි.
මහානුභාව සම්පන්න ඒ භික්‍ෂුවට මිනිස් දුවක් වශයෙන් දන් දී යම්කිසි පින්කමක් කළෙම් ද, ඒ පින්කමේ ඵලවිපාක වශයෙන් මේ බැබළීමද ඡවි වර්ණය ද සියලු දිසා ආලෝක කිරීමේ ප්‍රභාවය ද ලදිමි.
එහි **සුණිසා** යනු පුතාගේ බිරිඳයි. ස්ත්‍රියගේ සැමියාගේ පියා **සසුර** නම් වේ. ඔහුගේ ලේලිය ඈ සුණිසා වේ. ඒ සඳහා **‘සුණිසා අහොසිං සසුරස්ස ගෙහෙ’** යන්න කියන ලදී.
**භාගඩ්ඪභාගං** තමන් ලත් කොටසින් හරි අඩක්. **මොදාමි නන්‍දනෙ වනෙ** තෙරුන් විසින් නන්දන වනය දුටු බැවින් කීය. සෙසු ඉතිරි සියල්ල පෙර කියන ලද පරිදිය.
**අභික්කන්තෙන වණ්ණෙන** මේ දෙවෙනි සුණිසා විමාන වත්‍ථු කථාවයි. මෙහි පෙර නොකී විරූ දෙයක් නැත. අර්ථෝත්පත්තියේ කොමුපිඬු දන්දීමම විශේෂයි. එහෙයින් කියන ලදී.
දිලිසෙන වර්ණයෙන් බැබළෙන වර්ණයෙන් යම්කිසි දෙවඟනක් සිටින්නීද, ඕ ඕයී තාරකාව මෙන් දස දිසාවන්හිම බබළන්නේය.
මෙබඳු වූ වර්ණ සම්පත්තියක් කුමකින් ලැබීමද? මෙබඳු වූ සමෘද්ධ බවක් කුමකින් සිතට ප්‍රිය වූ ඔබේ සම්පත් උපදී.
මහානුභාව වූ දෙව් දියණියනි, ඔබ මිනිස්ලොව වසන සමයේ කවරනම් පුණ්‍යකර්මයක් කළේද සකල දිසාවන් එළිය කරන්නා වූ දිලිසෙන වර්ණයකින් යුතුව දැන් පවතින්නට ඔබ කළ කුසලය කුමක්ද විමසමි.
ඒ දේවතාවි, මුගලන් හිමියන් විසින් අසන ලද ප්‍රශ්නයට පිළිතුරු දෙමින් තමන් කළ කුසලය පවසන්නී
මම මිනිස්ලොව මිනිසකුව සිටින කාලයේ මාමාගේ ගෙයි ලේලියක්ව සිටියෙමි.
නො කැළඹුණු සිත් නමැති විල ඇති වීතරාගී වූ එක්තරා භික්‍ෂූන් වහන්සේ නමක් මා විසින් දක්නා ලදී. ප්‍රසන්න වූ සිතින් උන්වහන්සේ වඩමවාගෙන අවුත් මා ලත් ආහාර වේලෙන් භාගයක් සතුටු සිතින් මාගේ අතින් පූජා කළෙමි. ඒ කොමුපිඬු දානයාගේ ආනිසංසයෙන් අද නන්දන වනයෙහි සතුටු වෙමි. ඒ කුසල කර්මයාගේ ආනිසංසයෙන් මෙවැනි වර්ණයක් මට ඇති විය. ඒ පිනින් මෙවැනි සමෘද්ධියක් ඇතිවිය. සිතට ප්‍රිය වූ පරිභෝග වස්තූන් පහළ වේ.

මහානුභාව සම්පන්න වූ ස්වාමිනි, මිනිස් දුවක වී සිට යම්කිසි පුණ්‍යකර්මයක් මා විසින් කරන ලද්දේ නම් ඒ කුසලානිසංසයෙන් මෙබඳු වූ බැබළෙන වර්ණයකින් යුතුව සිටිමි. මගේ රූපයෙන් සියලු දිසාවන් ප්‍රභාවත් වේ.
එහි **භාගං** යනු කොමු පිට්ටුවෙන් භාගයක් කොමු පිඬෙන් භාගයක්. **කුම්මාස පිණ්ඩං දත්‍වාන** යනු එහෙයින් කියන ලදී. **කුම්මාසො** යනු යව කොමු යයි කියන ලදී. (යව යනු බාර්ලි නම් ධාන්‍ය වර්ගයයි. ඒ ධාන්‍ය වර්ගයෙන් සහළින් තැනූ පිට්ටු හෝ හැලප වැනි දේ අදාල නැත. කොමු පිඬුයි) සෙස්ස පෙර කී නයින්ම වේ.
**අභික්කන්තෙන වණ්ණෙන** යනුවෙන් උත්තර විමාන වර්ණනාව ආරම්භ වේ. එහි උත්පත්ති කථාව කෙසේද යත්? භාග්‍යවතුන් වහන්සේ රජගහ නුවර වේළුවනයෙහි (ලෙහෙණුන් හට අහර පිණිස වෙන්කර තිබූ තැනක් වන) කලන්දක නිවාපයෙහි වාසය කරන සේක. එකල්හි පුණ්ණ නම් වූ දුගී පුරුෂයෙක් රජගහ නුවර සිටුවරයා ඇසුරු කිරීමෙන් ජීවත් වෙයි. ඔහුගේ උත්තරා නම් බිරිඳ ද, උත්තරා යන නාමයම ඇති දියණිය ද යන දෙදෙනාම එකම නිවසෙහි වාසය කරති. ඉක්බිති එක් දවසක් රජගහනුවර වැසියන් සත්දිනක් නැකැත් කෙළියෙහි යෙදිය යුතු යයි ප්‍රකාශයට පත් කළහ. ඒ අසා සිටු තෙමේ උදෑසනම පැමිණි පුණ්ණ හට ‘දරුව, අපගේ සේවක ජනතාව නැකැත් කෙළි කරනු කැමැත්තෝය. ඔබ නැකැත් කෙළි කරන්නෙහි ද, නැතහොත් මෙහෙ කරන්නෙහිදැ’යි ඇසීය. ‘ස්වාමීනි, නැකැත් කෙළි නම් ධනවතුන් හට අයත් වූවකි. මගේ නිවසේ වනාහී හෙට දිනය සඳහා කැඳට ගැනීමට හාල් මිටක්වත් නොමැත. නැකැත් කෙළියෙන් මට කුමන ප්‍රයෝජනයක්ද? ගොණුන් ලබන්නෙම් නම් සී සෑමට යන්නෙමි’යි කීය. එසේ නම් ගොණුන් ගනුවයි සිටුවරයා කීය. ඒ (පුණ්ණ) තෙමේ ශක්තිමත් ගොණුන් ද, මනා වූ නගුලක් ද ගෙන ‘සොඳුර, නගරයෙහි වැසියෝ නැකැත් කෙළියෙහි යෙදෙති. මම දිළිඳු බව නිසා බැළමෙහෙ කිරීමට යමි. අද මා හට දෙගුණයක් ආහාර පිස බත් ගෙන එන්න’යයි බිරිඳට පවසා කුඹුරට ගියේය.
සැරියුත් තෙරුන් වහන්සේ ද සත්දිනක් නිරෝධ සමාපත්තියට සමවැදී සිට ඉන් නැගී අද මා විසින් කවරනම් අයකුට සංග්‍රහ කරන්නට වටනේදැයි බලන සේක් තමාගේ නුවණ දැල තුළට පිවිසි ‘පුණ්ණ’ නමැත්තා දැක මේ තෙමේ මා හට සංග්‍රහ කිරීමට තරම් ශ්‍රද්ධාව ඇත්තෙක් ද, ඒ සඳහා ඔහුට ශක්තිය තිබේද යන කරුණු බලන සේක් ඔහුගේ ශ්‍රද්ධාවන්ත බව ද සංග්‍රහ කිරීමේ හැකි බව ද ඒ හේතුවෙන් ඔහුට මහා සම්පත්ති ප්‍රතිලාභයක් වන බව ද දැන පාසිවුරු ගෙන ඔහුගේ කෘෂි කටයුතු කෙරෙන තැනට ගොස් කුඹුර අයිනෙහි එක් ලැහැබක් දැක එහි වැඩහුන් සේක. පුණ්ණ තෙමේ තෙරුන්වහන්සේ දැක සීසෑම නවතා පසඟ පිහිටුවා තෙරණුවන් වැඳ, දැහැටි දඬුවකින් ප්‍රයෝජන ඇත්තේ වනැයි සිතා දැහැටි දඬුවක් කැපකොට දුන්නේය. ඉක්බිති තෙරණුවෝ පාත්‍රයද පෙරහන්කඩ ද බැහැරට ගෙන ඔහුට දුන්හ. හේ තෙමේ තෙරුන්හට පැන්වලින් ප්‍රයෝජන ඇත්තේ යයි සිතා එය රැගෙන පැන් පෙරා දුන්නේය.
තෙරණුවෝ මෙසේ සිතූහ. ‘මේ තෙමේ අනුගේ ගෙයක පසුපසෙහි වසයි. ඉදින් මා ගෙයි දොරටුවට යන්නෙම් නම් මොහුගේ බිරිඳ මා දැකීමට නො ලබන්නීය. යම්තාක් මොහුගේ බිරිඳ බත් රැගෙන මගට පිවිසේ ද, ඒ තාක් මෙහිම සිටින්නෙමි’ යනුයි. උන්වහන්සේ එහිම මදක් කල්ගෙවා ඇය මගට බැසගත් බව දැන ඇතුළු නුවරට අභිමුඛව පිටත් වූහ. ඕ තොමෝ අතරමගදී තෙරණුවන් දැක මෙසේ සිතුවාය. ‘ඇතැම් දිනයෙක දිය යුතු දෙය ඇති කල්හි ආර්යයන් වහන්සේ කෙනෙකු නො දකිමි. ඇතැම් දිනයෙක ආර්යයන් වහන්සේ කෙනෙකු දකින මා සතුව දිය යුතු දෙයක් නොමැත. අද වනාහී ආර්යයන් වහන්සේ නමක් ද මට පෙනෙන සේ වෙසෙති. දිය යුතු වූ දෙය ද ඇත. සංග්‍රහයක් කරන්නෙමි’යි සිතුවාය. ඕ තොමෝ අහර බඳුන පසෙක තබා තෙරුන් වහන්සේට පසඟ පිහිටුවා වැඳ ‘ස්වාමීනි, මෙය නීරසය කියා හෝ රසවත්ය කියා හෝ නො සිතා ආහාර පිළිගැනීමෙන් මේ දාසියට සංග්‍රහ කරනු මැනව’යි කීවාය. එවිට තෙරණුවෝ පාත්‍රය ඉදිරිපත්කොට එක් අතකින් භාජනය දරාගෙන, බත් බෙදන ඇය බත්වලින් අඩක් බෙදූ කල්හි. ඒ ප්‍රමාණය සෑහේ යයි හඟවමින් අනික් අතින් පාත්‍රය වැසූහ. තොමෝ ‘ස්වාමීනි, එකක් සේ සැකසූ බත් කොටස දෙකට බෙදීම කළ නොහැක. ඔබවහන්සේගේ දාසයනට මෙලොවින් සංග්‍රහ නොකොට පරලොවින් සංග්‍රහ කරනු මැනවි. ඉතිරි නො කොටම දෙනු කැමැත්තෙමි’යි කියා සියල්ලම උන්වහන්සේගේ පාත්‍රයෙහි බහා ‘මෙලොවදීම ඔබවහන්සේට දීමේ පිනෙහි කොටස් කාරියක වෙවා’යි ප්‍රාර්ථනය කළාය. තෙරණුවෝ එසේ වේවායි කියා සිටිවනම අනුමෝදනා කොට ජලපහසුකම් ඇති එක්තරා ස්ථානයක හිඳගෙන අහර කිස කළ සේක. ඕ තොමෝ ද ආපසු හැරී ගොස් සහල් සොයාගෙන බත් පිසුවාය.
පුණ්ණ තෙමේ ද සිවු අමුණෙන් අඩක් පමණ තැන් සීසෑම කොට කුසගින්න ඉවසිය නොහැක්කේ ගොණුන් නිදහස්කොට එක් රුක් සෙවනකට පැමිණ මඟබලමින් හුන්නේය. එකල්හි ඔහුගේ බිරිඳ බත් රැගෙන එන්නී ඔහු දුටුවනම ‘බඩසයින් පෙළෙන මේ තෙමේ මා එන දෙස බලමින් හිඳිනුයේ මා බොහෝ ප්‍රමාද වී යයි බැණ වැදී කෙවිටි ලීයෙන් පහර දෙන්නේ නම් මා කළ (පුණ්‍ය) කර්මය නිරර්ථක වන්නේය. කල්ඇතිවම (මා කළ දෙය ඔහුට) කියන්නෙමි’යි සිතා මෙසේ කීවාය. ‘හිමියනි, අද එක් දිනයට සිත පහදවා ගනු මැනවි. මා කළ (පුණ්‍ය) කර්මය නිරර්ථක නොකළ මැනවි. උදෑසනම ඔබට බත් රැගෙන එන මම අතරමගදී දම්සෙනෙවි (සැරියුත් මහා ස්ථවිරයන්) දැක ඔබගේ බත් උන්වහන්සේට දී නැවත ගෙට ගොස් බත් පිස පැමිණියෙමි. හිමියනි, සිත පහදවාගනු මැනවි’ යනුයි. හේ තෙමේ ‘සොඳුර, කුමක් කියන්නෙහිදැ’යි අසා, නැවත ඒ පුවත අසා සොඳුර මගේ බත් කොටස ආර්යයන් වහන්සේට දෙන්නා වූ ඔබ විසින් කරන ලද්දේ ඒකාන්තයෙන්ම යහපත් ක්‍රියාවකි. මා විසින් ද අද උදෑසනම උන්වහන්සේට දැහැටි දඬු හා මුවදෝනා පැන් ද දෙන ලද්දේ යයි ප්‍රසන්න සිතින් යුතුව (ඇයගේ) එම වචන පිළිවෙළට සතුටට පත් වී දහවල් වී බත් අනුභව කළ බැවින් ක්ලාන්ත භාවයට පත් සිරුර ඇතිවූයේ ඇගේ ඇකයෙහි හිස තබා නින්දට එළඹියේය.
ඉක්බිති උදෑසනම සීසාන ලද පස්කුඩුවල සිට සියල්ල රත්රන් බවට හැරී කිණිහිරි මල් රැසක් මෙන් ශෝභමානව සිටියේය. හෙතෙම පිබිදියේ එය බලා ‘සොඳුර, මා විසින් සීසාන ලද තැන ඇති මේ සියල්ල රත්රන් වූවා සේ මට පෙනෙයි. බොහෝ දහවල් වී අහර ගත් බැවින් මගේ ඇස් කැරකේදෝ’යි බිරිඳගෙන් ඇසීය. ‘හිමියනි, මට ද එසේම පෙනේ’ යයි ඕ කීවාය. හෙතෙම නැගිට එහි ගොස් එක් පිඬක් ගෙන නඟුල් හිසෙහි ගසා රත්රන් බව දැන ‘අහෝ! ධර්ම සේනාපති වූ ආර්යයන් වහන්සේට දෙන ලද දානයෙහි විපාක අදම දක්නා ලද්දේය. මෙපමණ ධනයක් සඟවාගෙන පරිභෝග කිරීමට නොහැක්කේ ය’යි සිතා බිරිඳ විසින් බත් ගෙන එන ලද තලිය රත්රනින් පුරවා රජ මැදුරට ගොස් රජු විසින් දෙන ලද අවසර ඇතිව (මාලිගයට) පිවිස රජුට වැඳ දරුව කිම්දැයි රජු විසින් අසන ලද තැන්හි ‘දේවයන් වහන්ස, අද මා විසින් සීසාන ලද තැන සියල්ල රත්රන් රාශියක්ම වී තිබේ. ඒ රත්රන් ගෙන්වා ගන්නේ නම් යහපතැ’යි කීය. ‘ඔබ කවරෙක් ද?’ ‘පුණ්ණ නම් අයෙක්මි.’ ‘ඔබ විසින් අද කුමක් කරන ලද්දේ ද?’ ‘මා විසින් දම් සෙනෙවි (සැරියුත් මහතෙරුන්) හට උදෑසනම දැහැටිද, මුවදෝනා පැන් ද දෙන ලදී. මගේ බිරිඳ විසින් ද මා හට ගෙන එන ලද බත උන්වහන්සේටම දෙන ලදී.
ඒ අසා රජ තෙමේ දම් සෙනෙවි සැරියුත් තෙරුන් හට දෙන ලද දානයෙහි විපාක අදම දක්නා ලදැයි කියා දරුව, මා කුමක් කළයුතු වෙම්දැයි ඇසීය. ‘ගැල් දහස් ගණනක් යවා රත්රන් ගෙන්වාගනු මැනව’යි කීය. රජතුමා ගැල් යැවීය. රාජපුරුෂයන් විසින් මේවා රජතුමා සතු යයි කියමින් ගනු ලබන කල්හි ගත් ගත් දෙය මැටිපිඬුම වෙයි. ඔවුන් ගොස් රජුට ඒ බව දැන්වූ කල්හි දරුවනි, ඔබ විසින් කුමක් කියා ඒවා ගන්නා ලද්දේ දැයි ඇසීය. එවිට රාජපුරුෂයෝ ‘ඔබවහන්සේ සතු දේ’ යයි කීවෙමුයි රජුට කීහ. ‘දරුවනි, මම නම් කවරෙක් ද? යනු මේවා පුණ්ණක සතුයයි කිය කියා රැගෙන එනුය’යි රජතුමා කීය. ඔව්හු එසේ කළහ. ගත් ගත් දේ රත්රන්ම විය. ඒ සියල්ලම ගෙනවුත් රජමැදුරේ මිදුලෙහි රැස් කළහ. එම රාශිය අසූරියන් උස ඇත්තේ විය. රජ තෙමේ නාගරිකයන් රැස් කරවා ‘මේ නගරයෙහි කිසිවකු හට මෙපමණ රත්රන් ඇත්තේදැ’යි ඇසීය. ‘නැත දේවයන් වහන්ස’, ‘ඔහුට කුමක් නම් දීමට සුදුසු වේද? ‘දේවයන් වහන්ස, (දිය යුත්තේ) සිටු සේසතය (=සිටු පදවියය)’ රජ තෙමේ ඔහු ‘බහුධන සිටු’ නම් වේවායි කියා මහත් වූ භෝග සම්පත් සහිතව ඔහුට සිටු සේසත ලබා දුන්නේය.
ඉක්බිති එම සිටු තෙමේ ‘දේවයන් වහන්ස, අපි මෙපමණ කලක් අනුන්ගේ නිවෙසක වාසය කළෙමු, වාසය පිණිස තැනක් නො දෙන්නහුදැ’යි රජතුමාගෙන් ඇසීය. එසේනම් බලන්න, මෙහි ලැහැබක් ඇත. එහි ඇති දෙය ඉවත් කරවා නිවසක් තනවන්නැ’යි පෙර සිටි සිටුවරයකුගේ ගෘහය තිබූ තැන පෙන්වා කීවේය. හේ තෙමේ ඒ ස්ථානයෙහි කිහිප දිනකින්ම නිවසක් තනවා ගෙවැදීමේ මංගල්‍යය ද සිටු සේත් පැළඳීමේ මංගල්‍යය ද එක්වරම කරන්නේ සත්දිනක් බුද්ධ ප්‍රමුඛ භික්‍ෂු සංඝයාට දන් දුන්නේය. ඉක්බිති ඔහුට දානයෙහි අනුමෝදනා දේශනාව කරන්නා වූ ශාස්තෲන් වහන්සේ අනුපිළිවෙළ කථාව දේශනා කළහ. ධර්ම දේශනාවගේ අවසානයෙහි පුණ්ණ සිටුවරයා ද, ඔහුගේ බිරිඳ ද උත්තරා නම් දියණිය ද යන තුන්දෙනාම සෝවාන් වූහ.
පසුකලෙක රජගහනුවර සිටුවරයා පුණ්ණ සිටුවරයාගේ දුව තමාගේ පුත්‍රයාට විවාහය සඳහා යෝජනා කළේය. ඒ (පුණ්ණ නම් සිටු) තෙමේ ‘මම (මගේ දුව) නොදෙමි’යි පිළිතුරු වශයෙන් කීය. ‘එසේ නොකරනු මැනවි, මෙපමණ කලක් අප ඇසුරෙහි සිටියදීම ඔබ විසින් සම්පත් ලබන ලද්දේය, මගේ පුතාට (ඔබේ) දියණිය දෙනු මැනව’යි (රජගහ නුවර සිටුවරයා) කීය. ‘යුෂ්මත්හු මිථ්‍යාදෘෂ්ටික වන්නාහුය. මගේ දියණිය ත්‍රිවිධ රත්නයෙන් තොරව වාසය කිරීමට නොහැකි තැනැත්තියකි. (එබැවින්) දුව නොදෙමි’යි (පුණ්ණ සිටුවරයා) කීය. ඉක්බිති ඔහුට සිටු, ගෘහපති ආදී වූ බොහෝ කුලපුත්‍රයෝ ‘ඔහු සමග වන විශ්වාසය බිඳ නොගන්න, ඔහුට දියණිය දෙන්න’ යයි පුණ්ණ සිටුවරයාගෙන් ඉල්ලා සිටියහ. හෙතෙම ඔවුන්ගේ බස් පිළිගෙන ඇසළ පුන් පොහෝ දින දුව (විවාහ කර) දුන්නේය. ඕ තොමෝ පතිකුලයට ගිය කාලයෙහි පටන් භික්‍ෂුවක වෙත හෝ භික්‍ෂුණියක වෙත පැමිණීමට හෝ දානයක් දීමට හෝ ධර්මයක් ඇසීමට හෝ නො ලැබුවාය. මෙසේ මාස දෙකහමාරක් ඉකුත් වූ පසු ‘දැන් වස් කාලයේ කොපමණක් ඉතිරිව තිබේදැ’යි තමා සමීපයේ සිටි සේවිකාවගෙන් ප්‍රශ්න කළාය. ‘ආර්යාවෙනි, අඩ මසකි’ ඕ තොමෝ මවුපියන් හට මෙසේ හසුනක් යැවුවාය. ‘කුමක් හෙයින් මා මෙවැනි සිරගෙයක තැබුවාහුද? මා අන් අයගේ දාසියකය’ යනුවෙන් අසන්නට ලැබීම ඔබ විසින් යහපත් දෙයක් ලෙස සිතනු ලැබේද? මෙවැනි මිථ්‍යාදෘෂ්ටික පවුලකට මා දීමට ඔබ යහපත් දෙයක් ලෙස සිතුවහුද? මෙහි පැමිණි කල් පටන් භික්‍ෂූන් වහන්සේ කෙනෙකු දැකීම ආදියෙන් එකදු පින්කමක් කිරීමට නො ලබමි’ යනුයි. එවිට ඇගේ පියා මගේ දියණිය දුකට පත්වී ඇතැයි කියා තම අප්‍රසාදය පළකොට කහවණු පණස් දහසක් ඇයට යැවීය. ‘මේ නගරයෙහි සිරිමා නම් ගණිකාවක් සිටියි. දිනපතා දහස බැගින් ගනියි. මේ කහවණුවලින් ඇය ගෙන්වාගෙන සැමියාට භාර දී තමා කැමති පරිදි පින් කරගන්න’ යයි හසුනක් ද යැවීය. උත්තරා එසේ කොට ගණිකාව ගෙන්වූ කල්හි) සැමියා සිරිමා ගණිකාව දැක මේ කිම්දැයි විමසූ කල්හි ‘ස්වාමීනි, මේ අඩමස මගේ (මේ) සහායිකාව ඔබට සේවය කෙරේවා. මම මේ අඩමස දන්දෙනු කැමැත්තෙමි. දහම් අසනුද කැමැත්තෙමි’ යයි කීවාය. හේ තෙමේ මනා රූමත් ඒ ස්ත්‍රිය දැක හටගත් ස්නේහය ඇත්තේ යහපතැයි පිළිගත්තේය.
උත්තරා තොමෝ ද බුද්ධ ප්‍රමුඛ භික්‍ෂු සංඝයාට ආරාධනා කොට ස්වාමීනි, මේ අඩමස වෙනත් තැනකට නොගොස් මෙහිදීම දානය ගනු මැනවයි ශාස්තෲන් වහන්සේගෙන් ප්‍රතිඥා ගෙන මෙතැන් පටන් මහා පවාරණය දක්වා ශාස්තෲන් වහන්සේට උවටැන් කිරීමටද, දහම් ඇසීමට ද ලබන්නෙමියි යන සතුටු සිතින් යුතුව මෙසේ කැඳ පිසව, මෙසේ බත් පිසව, මෙසේ කැවුම් පිසව’ ආදී වශයෙන් මුළුතැන් ගෙහි සියලු කටයුතු සංවිධාන කරමින් හැසිරෙයි. එකල්හි ඇගේ ස්වාමිපුරුෂයා මහා පවාරණයට පෙර දිනයෙහි මුලුතැන්ගෙට අභිමුඛව කවුළුව අසල සිට එම අන්‍ධබාල තැනැත්තිය (=උත්තරා) කුමක් කරමින් හැසිරෙන්නීදැයි බලන්නේ ඩහදියෙන් තෙත්ව, අලුවලින් ගැවසී ගෙන, අඟුරු තවරාගෙන එසේ සංවිධාන කටයුතු කොට හැසිරෙන ඇය දැක ‘අහෝ අන්‍ධබාල තැනැත්තිය මෙවන් තැනෙක මේ ශ්‍රී සම්පත්තිය අනුභව නොකරයි. මුඩු මහණුන් හට උවටැන් කරන්නෙමියි සතුටු සිත් ඇතිව හැසිරෙයි’ යනුවෙන් සිත සිනහසී එතැනින් ඉවත් විය.
ඔහු ඉවත්වූ කල්හි ඒ අසල සිටි සිරිමා ‘මේ තෙමේ කුමක් නම් දැක සිනහසෙන්නේ දැ’යි එම කවුළුවෙන්ම බලන්නී උත්තරා (නම් ස්ත්‍රිය) දැක ‘මැය දෙස බලා මොහු විසින් සිනහසෙන ලද්දේය, ඒකාන්තයෙන්ම මැය සමග මොහුගේ ඇසුරක් ඇතැ’යි සිතුවාය. අඩමසක් එම නිවසේ බැහැරි ස්ත්‍රියකව වසන්නී නමුදු ඒ සම්පත් අනුභව කරන්නා වූ ඕ තොමෝ තමා බාහිර ස්ත්‍රියක බව සිහි නොකොට තමා නිවසේ ස්වාමි දියණිය යයි හැඟීම් ඇතිකර ගත්තාය. ඇය උත්තරා කෙරෙහි වෛර බැඳ මැයට වේදනාවක් උපදවන්නෙමියි සිතා පහයෙන් බැස මුලුතැන්ගෙට පිවිස කැවුම් පිසින තැන පැසෙමින් තිබූ ගිතෙල් හැන්දකින් ගෙන උත්තරාව දෙසට ගියාය. උත්තරා එන්නාවූ ඇය දැක මගේ සහායිකාව විසින් මට මහත් උපකාරයක් කරන ලදී. සක්වළ අතිශයින් බාධා සහිතය. බඹලොව වුව ඉතා නීචය. මගේ සහායිකාවගේ ගුණය මහත්ය. මම මැය නිසා දන්දීමටද, දහම් ඇසීමටද ඉඩ ලදිමි. ඉදින් මැය කෙරෙහි මාගේ ක්‍රෝධයක් වේනම් මේ ගිතෙල් මා දහනය කෙරේවා, ඉදින් මාගේ ක්‍රෝධයක් නැතිනම් මා දහනය නො කෙරේවායි ඇය පිළිබඳව මෛත්‍රියෙන් යුතුව සිතුවාය. සිරිමා විසින් එම උත්තරාවගේ හිස මතට ඉසින ලද පැසෙමින් තිබූ ගිතෙල් සිසිල් ජලයක් මෙන් විය. ඉක්බිති මෙය සිසිල් වූයේ වනැයි සිතා නැවත හැන්දක් පුරවා උණු ගිතෙල් රැගෙන එන ඇය දුටු උත්තරාවගේ දාසීහු ‘බොල, අවිනීත ස්ත්‍රිය, තී අපගේ ස්වාමි දුව මත උණු තෙල් දැමීම නුසුදුසු යයි තර්ජනය කරමින් ඒ ඒ තැන් නැඟිට අත්වලින් ද පාවලින් ද තලා බිම දැමූහ. උත්තරා එය වළක්වන්නී නමුදු වැළැක්වීමට නොහැකි විය. ඉක්බිති ඕ තොමෝ (සිරිමාවගේ) සිරුර මතුයෙහි සිට සියලු දාසීන් වළක්වා කවර හෙයකින් ඔබ විසින් මෙවැනි බරපතළ ක්‍රියාවක් කරන ලද්දේ දැයි සිරිමාවට අවවාද කොට උණුදියෙන් නහවා සියවරක් පැස වූ (ඔසු) තෙල් ඇඟ ගැල්වූවාය.
එකෙණෙහි ඕ තොමෝ තමා බාහිර ස්ත්‍රියක බව සිහිකොට මෙසේ සිතුවාය. මා විසින් බැරෑරුම් කාර්යයක් කරන ලදී. ස්වාමි පුරුෂයාගේ සිනහසීම පමණක් හේතුකොටගෙන මැයගේ මතට පැසෙන ගිතෙල් හෙලද්දී දාසීන් ඇය අල්වා ගනුවයි අණකොට මා පීඩාවට පත් කරද්දී ද සියලු දාසීන් බැහැර කරවා මට කළයුතු යහපත් දෙයක්ම කළාය. ඉදින් මා මැයට කමා කරවා නොගන්නෙම් නම් මගේ හිස සත්කඩකට පැලේ යයි යනුවෙන් සිතා ඇයගේ පාමුල හෙව ‘ආර්යාවෙනි, මගේ වරද කමා කරනු මැනව’යි කීවාය. ‘මම පියකු සිටින දුවක් වෙමි. මගේ පියා සමා කරවා ගත්හි සමා කරන්නෙමි.’ ‘එසේ වේවා ආර්යාවෙනි, ඔබේ පියා වන පුණ්ණ සිටුවරයා සමා කරවා ගනිමි.’ ‘පුණ්ණ යනු භවයෙහි මගේ පැවැත්මට උපත දුන් පියාය. සසරින් නිදහස් වනු පිණිස උපත දුන් පියා සමා කරවා ගත්කල්හි මම සමා දෙමි.’ ‘සසරින් නිදහස් වනු පිණිස උපත දුන් ඔබේ පියා නම් කවරෙක්ද?’ ‘සම්මා සම්බුදුරජාණන් වහන්සේය.’ ‘උන්වහන්සේ සමග මාගේ හැඳුනුම්කමක් නැත. මම කුමක් කරන්නෙම්ද?’ ‘ශාස්තෲන් වහන්සේ හෙට දිනයෙහි භික්‍ෂු සංඝයා රැගෙන මෙහි පැමිණෙති. ඔබ සපයාගත හැකි අයුරින් සංග්‍රහ වස්තූන් ගෙන මෙතැනටම පැමිණ උන්වහන්සේ සමාකරවා ගන්න.’ ඕ තොමෝ (=සිරිමා) යහපති ආර්යාවෙනි’යි කියා නැගිට තමාගේ ගෙට ගොස් පිරිවර පන්සියයක් ස්ත්‍රීන් හට විධාන කොට විවිධ වූ කෑ යුතු දෙය ද, සූප සඳහා අවශ්‍ය දෙය ද සපයාගෙන දෙවන දිනයෙහි ඒ සංග්‍රහ වස්තූන් රැගෙන උත්තරාවගේ නිවසට ඇවිත් බුදුන් ප්‍රමුඛ භික්‍ෂු සංඝයාගේ පුත්‍රයන්හි බහාලීමට නොහැකිව සිටියාය. ඒ සියල්ල ගෙන උත්තරාවම පිළියෙළ කළාය.
සිරිමා ද ශාස්තෲන් වහන්සේ දන් වළඳා නිම වූ කල්හි පිරිවර සමග ශාස්තෲන් වහන්සේගේ පාමුල හිඳගත්තාය. පසුව ශාස්තෲන් වහන්සේ ඔබේ වරද කුමක්දැයි ඇගෙන් විචාළහ. ‘ස්වාමීනි, මා විසින් ඊයේ මෙනම් දෙයක් කරන ලදී. එකල්හි මාගේ සහායිකා (උත්තරා) ව මට පීඩා කරමින් සිටි දාසීන් වළක්වා මට උපකාරයක්ම කළාය. ඒ මම මැයගේ ගුණය දැනගෙන මැයගෙන් සමාව ඉල්වූයෙමි. ඉක්බිති ඔබවහන්සේ කමා කරවාගත් කල්හි මට සමාව දෙන බව මැය කීවාය. ‘එසේද උත්තරාවෙනි?’ ‘එසේය ස්වාමීනි. මගේ සහායිකාව විසින් (මගේ) හිසෙහි පැසෙන ගිතෙල් ඉසින ලදී.’ ‘එවිට ඔබ විසින් සිතන ලද්දේ කුමක්ද?’ ‘ස්වාමීනි, සක්වළ බොහෝ බාධා සහිතය. බ්‍රහ්මලෝකය ඉතා ලාමකය. මගේ සහායිකා (සිරිමාවගේ ගුණයම උසස්ය. මම මැය නිසා දන් දීමට ද, දහම් ඇසීමට ද ඉඩ ලදිමි. ඉදින් මා තුළ මැය කෙරෙහි ක්‍රෝධයක් වේ නම් (උණු තෙල්) මා දහනය කෙරේවා. ක්‍රෝධයක් නොවේනම් මා දහනය නො කෙරේවා. මෙසේ සිතා මැය කෙරෙහි මෛත්‍රිය පැතිරවූයෙමි’
ශාස්තෲන් වහන්සේ : ‘සාධු සාධු උත්තරාවෙනි. ක්‍රෝධය මෙසේ ජයගත යුතු වෙයි. ක්‍රෝධ කරන්නා ක්‍රෝධ නොකිරීමෙන් ද, ආක්‍රෝශ කරන්නා ආක්‍රෝශ නො කිරීමෙන් ද, පරිහාස කරනා පරිහාස නො කිරීමෙන් ද, තද මසුරු තැනැත්තා තමා සතු දේ දීමෙන් ද, මුසාවාදියා සත්‍ය වචනයෙන් ද ජයගත යුතු වන්නෝ වෙති.’ බුදුන් වහන්සේ මේ අදහස ප්‍රකාශ කරන්නාහු :
ක්‍රෝධ නො කිරීමෙන් ක්‍රෝධය ජය ගන්නේය. අයහපත යහපතින් ජය ගන්නේය. මසුරු බව දානයෙන් ජය ගන්නේය. මුසාව සත්‍යයෙන් ජය ගන්නේය
යන මේ ගාථාව වදාරා කෙළවර චතුරාර්ය සත්‍යය දේශනා කළහ. ආර්ය සත්‍ය දේශනාවගේ අවසානයෙහි උත්තරා සකෘදාගාමී ඵලයෙහි පිහිටියාය. ඇගේ ස්වාමි පුරුෂයා ද ස්වාමියාගේ පියා හා මව ද සෝවාන් ඵලය අවබෝධ කරගත්හ. පන්සියයක් පිරිවර සමග සිටි සිරිමා ද සෝවාන් වූවාය. පසුකලෙක උත්තරා කලුරියකොට තව්තිසාවෙහි උපන්නාය. ඉක්බිති ආයුෂ්මත් මහ මුගලන් තෙරුන් වහන්සේ යටකියන ලද පරිද්දෙන්ම දෙව්ලොව සැරිසරන සේක් උත්තරා දෙව්දුව දැක, ‘අභික්කන්තෙන වණ්ණෙන’ යන ආදී ගාථාවන්ගෙන් ප්‍රශ්න කළහ.
දේවතාවියනි, ඔබ ඔසධී තාරකාව මෙන් දීප්තිමත් වර්ණයෙන් යුතුව සියලු දිශාවන් බබුලුවමින් සිටින්නෙහිය.
යම්කිසිවක් මනසට ප්‍රිය වන්නේ ද ඒ සම්පත් ඔබට උපදී. ඔබට එබඳු වර්ණයක් කෙසේ නම් ලැබුණේ ද? ඔබට එබඳු සමෘද්ධියක් කෙසේනම් ලැබුණේ ද?
මහත් වූ ආනුභාව ඇති දේවතාවියනි, ඔබේ වර්ණය සියලු දිශාවන්ම බබුලුවයි. මෙවැනි දීප්තිමත් ආනුභාවයක් කුමක් නිසා ලැබුණේ ද? මිනිස් දුවක වූවා කවරනම් පිනක් කෙළෙහිදැයි අසන්නෙමි’යි යනුයි.
මුගලන් මහරහතුන් විසින් ප්‍රශ්න කරන ලද සතුටු සිත් ඇති ඒ දේවතා තොමෝ මේ ඵලය කවර නම් කර්මයක්හුගේ දැයි යන බව අසන ලද ප්‍රශ්නයට පිළිතුරු වශයෙන් ප්‍රකාශ කළාය.
නිවසෙහි වෙසෙන්නා වූ මා හට ඊර්ෂ්‍යාව ද, මසුරු බව ද, ක්‍රෝධය ද නොවීය. ක්‍රෝධ නොකරන්නියක ද, ස්වාමියාගේ සිතැඟි අනුව දිවි ගෙවන්නියකද වීමි. මම උපෝසථ දිනයන්හි නිතර අප්‍රමාදී වූයෙමි.
පක්‍ෂයෙක්හි (හෙවත් දෙසතියක් තුළ) තුදුස්වක, පසළොස්වක, අටවක යන දිනයන්හි ද ප්‍රාතිහාර්ය පක්‍ෂයෙහි ද අෂ්ටාංග ශීලයෙහි සිත එක්තැන් කරගතිමි.
මම පෙහෙවස් සමාදන්ව විසීමි. සීලයහි සංවර වීමෙන් ද, සංයමයෙන් යුතුව ද, පරිත්‍යාගශීලී වෙමින් ද මෙහි වාසය කෙරෙමි.
ප්‍රාණඝාතයෙන් වෙන් වූවා, මුසාවාදයෙන් තොර වූවා, සොරකමින්ද, වැරදි හැසිරීමෙන් ද, මත්පැනින් ද දුරු වූවා වෙමි.
**සාහං සකෙන සීලෙන යස්සාච යසස්සිනී **
ඒ මම ස්වකීය සීලයෙන් ද, යසසින් ද කීර්තිමත් වූයෙම් මාගේම පින්පල විඳගනිමි, නීරෝගීව සුවපත්ව වෙසෙමි.
පෙර කියන ලද එම පුණ්‍ය කර්මයන් නිසා මට මෙබඳු වර්ණයක් ලැබිණ. ඒ පින් නිසා මට මේ ඉසුරු ලැබිණ. යමක් සිතට ප්‍රිය වේද, ඒ සම්පත් ද මට ලැබෙන්නේය.
මහත් ආනුභාව ඇති භික්‍ෂුවරයාණනි, මිනිස් (දුවක) වූ මම යමක් (යම් පිනක්) කෙළෙම් ද ඒ පිණින් මෙසේ දීප්තිමත් ආනුභාව සහිත තැනැත්තියක වෙමි. මාගේ වර්ණය ද සියලු දිශාවන් බබුලුවන්නේ වෙයි’
යනුවෙන් දේවතාවිය පිළිතුරු දුන්නාය.
‘ස්වාමීනි, උත්තරා නම් උපාසිකාවක් භාග්‍යවතුන් වහන්සේගේ පාදයන් සිරස නමා වඳින්නීය’යි කියමින් ස්වාමීනි, මාගේ ද වචනයෙන් භාග්‍යවතුන් වහන්සේගේ පාදයන් සිරස නමා වඳිනු මැනව’යි (උත්තරා දෙව්දුව මුගලන් මහරහතන් වහන්සේගෙන් ඉල්වා සිටියාය) ස්වාමීනි, භාග්‍යවතුන් වහන්සේ මාහට සෝවාන් ඵලය සඳහා යමක් ප්‍රකාශ කළ යුතුව තිබුණේද? භාග්‍යවතුන් වහන්සේ එය සකෘදාගාමී ඵලය සඳහා ප්‍රකාශ කළහ. එය ආශ්චර්යයක් නො වේද?
**ඉස්සාච මච්ඡෙරමථො පළසො නාහොසි මය්හං ඝරමාවසන්තියා** නිවස තුළ වෙසෙන අන් ස්ත්‍රීන්ගේ සම්පත් ආදී වූ අන් අයගේ සම්පත් තම සිතට දරාගත නො හැකි බව ‘ඉස්සා’ (=ඊර්ෂ්‍යාව) නම් වේ. තාවකාලික වශයෙන් හෝ යම්කිසිවක් ඉල්වන්නවුනට දීමට අකැමැත්තෙන් තමාගේ සම්පත් සඟවන ගතිය ‘මච්ඡරිය’ (=මසුරු බව) නම් වේ. යමකු කුලය, ප්‍රදේශය ආදියෙන් අන් අය සමග තරඟකාරි ලෙස සැසඳීමක් කරත් ද, එය ‘පළාස’ (=අනුන් පහකොට සැලකීම) නම් වේ. මේ දෝෂයන් සිතෙහි උපදී. නිවසෙහි සිටියා වූ මා හට යට කී ත්‍රිවිධ සත්‍ය ධර්මයන් ඉපදීමට හේතු වූ කරුණු තිබුණේ වුව ද ඒ පාපධර්ම නො උපන්නේය. **අක්කොධනා** = ක්‍ෂාන්ති, මෛත්‍රී, කරුණා ආදියෙන් යුක්තවීමෙන් ක්‍රෝධ නොකරන ස්වභාවය ඇති. **භත්තුවසානු වත්තිනී** = පෙරටුව අවදි වීම, පසුව නින්දට යාම ආදියෙන් ස්වාමිපුරුෂයාට අනුකූලභාවයෙන් යුතුව, ඔහුගේ වසඟයෙහි පවතින ස්වභාවය ඇති, (ස්වාමියාගේ) සිතුම් අනුව හැසිරෙන්නී යන අදහසයි. **උපොසථෙ නිච්චහමප්පමත්තා** = මා පෙහෙවස් සිල් රැකීමෙහි නිතර අප්‍රමාදී වන බැවින් ‘අප්පමාද විහාරිනී’ (=අප්‍රමාදීව වෙසෙන්නී) නම් වේ.
උපෝසථ සීලය රැකීමෙහි කවරකු හෝ අප්‍රමාදී යයි දක්වත්ද, අන් දිනයන්හිදී ඒ සීලය රැකිය යුත්තේ යම් ආකාරයකින්ද, යම් සේ රැකිය යුතුද යන බව දක්වනු පිණිස **චාතද්දිසං** යන ආදිය කියන ලදී. එහි **චාතුද්දසිං පඤ්චදසිං** යන පද සමග ‘පක්‍ඛස්ස’ යනු සම්බන්ධ වේ. මෙය අත්‍යන්ත සංයෝගයෙහි (කර්ම විභක්තියෙන්) යෙදෙන වචනයක් වේ. **යාව පක්‍ඛස්ස අට්ඨමීති එත්‍ථචා** යනු එහි සෙසු වචන වේ. **පාටිහාරිය පක්‍ඛඤ්ච** = ආපසු යන අඩ මස (=අව පක්‍ෂය) තුදුස්වක, පසළොස්වක, අටවක යන දිනයන් පිළිවෙළින් මුල සිට සහ අග සිටද යන වශයෙන්, හෙවත් ප්‍රවේශවීම සහ නික්මීම වශයෙන් අරුත් දැක්වේ. උපෝසථ සීලයේ ආපසු යොමුවන අඩමස යයි ද තෙළෙස්වක් ප්‍රතිපදා නම් උපෝසථ සීලයෙහිදී සතවක හා නවවක යයි ද අදහස් වේ. **අට්ඨංග සුසමාගතං** පාණාතිපාතා වේරමණි (=පරපණ නැසීමෙන් වෙන් වීම) ආදී අංග අටෙහිම (හෙවත් අෂ්ටාංග සීලයෙහි ම) මනාව යෙදීම, සමාදන් වීම.
**උපවසිස්සං** වාසය කෙළෙමි. අතීතාර්ථයෙහි වන මෙය අනාගත වචනයකි. ඇතැමෙක් ‘උපවසිං’ යන්නම තිබිය යුතුයයි කියත්. **සදා** අනුගාමී සියලු පොහෝ දිනයන්හි **සීලෙසු** සමාදන් වී රැකිය යුතු උපෝසථ සීලයන්හි. මේ භූමියෙහි සාදාගත යුතු දේවල්. **සංවුතා** කය, වචනය, සිත යන මේවායින් සංවර වූ. (මෙසේ ද අරුත් දැක්විය හැකි වේ.) ‘සදා’ හැම කල, ‘සීලෙසු’ - නිත්‍ය සීලයන්හි. ‘සංවුතා’ - කයින් හා වචනයෙන් සංවර වූ.
මීළගට ඒ නිත්‍ය සීලය දැක්වීමට ‘පාණාතිපාතා විරතා’ යන ආදිය කියන ලදී. එහි ‘පාණො’ යනු ව්‍යවහාර වශයෙන් සත්ත්වයායි, පරමාර්ථ වශයෙන් ජීවිත ඉන්ද්‍රිය යයි. ප්‍රාණය නැසීම ප්‍රාණවධ, ප්‍රාණඝාතය පාණාතිපාත (යන පදවලින් දැක්වේ.) අර්ථ වශයෙන් ප්‍රාණඝාත යනු ප්‍රාණියා තුළ ප්‍රාණයක් ඇතැයි දැන දැනම එම ජීවිතේන්‍ද්‍රියය සිඳ දමන උපායයන් ඇතිකරවනු සඳහා කය වචනය යන දොරටුවලින් එක්තරා දොරටුවකට පැමිණි වධක චේතනාවයි. එයින් **පාණාතිපාතා විරතා** යනු දිවි නැසීමෙන් වෙන් වූයේ නැවතුණේ වෙයි යන අර්ථයයි.
**මුසාවාදා** මුසා යනු අසත්‍ය කරුණු ඉදිරිපත් කර අනුන්ගේ යහපත නැතිකරනු පිණිස වචන හෝ ශරීරය යොදා ගැනීමයි. අනුන් මුලා කිරීමේ අදහසින් බොරුව සඳහා වචන යොදා ගන්නා වූ චේතනාව මුසාවාදයයි. නැතහොත් (මෙසේ ද අරුත් දැක්විය හැක.) ‘මුසා’ යනු සිදු නොවූ, සත්‍ය නොවූ දෙයයි. ‘වාදො’ යනු එය (=මුසාව) සිදුවූවක් ලෙස හෝ සත්‍ය වූවක් ලෙස ඒත්තු ගැන්වීමට කැමති තැනැත්තහුගේ සිත තුළ එම ඒන්තු ගැන්වීම ඇති කරවන චේතනාවයි. එහෙයින් මුසාවාදී හැඟීමෙන් වෙන්වී එහි නොඇලී සිටින බව යන අදහසයි. ‘ච’ ශබ්දය සම්පිණ්ඩනය කිරීම යන අර්ථය දෙයි.
**ථෙය්‍ය** ථෙය්‍ය යනුවෙන් සොරකම් කිරීමේ ස්වභාවය කියනු ලැබේ. චොරිකා (හෙවත් සොරකම) යන්නෙන් අන්සතු දෙය ගැනීම යන අර්ථය ලැබේ. අර්ථ වශයෙන් අන්සතු දෙයෙහි අන්සතු දෙයක්ය යන දැනුම ඇතිවම එය අයකර ගැනීම පිණිස උපක්‍රම යෙදීමේ සොර සිත ‘ථෙය්‍යං’ (=හෙවත් සොරකම) නම් වේ. එයින් සොරකම යන්න අවබෝධ වේ. එයට ආරකා (=ඈතින්) යන සම්බන්ධ වේ.
**අකිචාරා** (යහපත් බව ඉක්මවා) අයහපත් ලෙස හැසිරෙන්නා ‘අතිචාර’ නම් වේ. (=අකිච්ච චාරා’ අතිධාරො) ලොව පැවතිය යුතු යහපත් බවේ සීමාවන් ඉක්මවා ගොස්, නොපැමිණිය යුතු තැන්හි කැමති වශයෙන් හැසිරීමය. වැරදි හැසිරීමය යන අර්ථයයි. නො යා යුතු තැන නම් මවගේ රැකවරණයෙහි සිටින තැනැත්තිය, පියාගේ රැකවරණයෙහි සිටින තැනැත්තිය, මවුපිය දෙදෙනාගේ රැකවරණයෙහි සිටින තැනැත්තිය, මවුපිය දෙදෙනාගේ රැකවරණයෙහි සිටිනා තැනැත්තිය, සොහොයුරාගේ රැකවරණයෙහි සිටින තැනැත්තිය, සොහොයුරියගේ රැකවරණයෙහි සිටින තැනැත්තිය, ඥාති රැකවරණයෙහි සිටින තැනැත්තිය, ගෝත්‍රයේ රැකවරණයෙහි සිටින තැනැත්තිය, ධර්මයේ රැකවරණයෙහි සිටින තැනැත්තිය, කවරකුගේ හෝ රැකවරණයේ සිටින තැනැත්තිය, දඬුවමකට යටත්ව සිටින තැනැත්තිය යන දසදෙනා වෙත පුරුෂයන් නොයා යුතු බව දැක්වේ. මුදලට විකුණනු ලැබූ තැනැත්තිය, ඡන්‍දවාසිනී ස්ත්‍රිය, භොගවාසිනී ස්ත්‍රිය, පටවාසිනී ස්ත්‍රිය, ඔදපත්තකිනී ස්ත්‍රිය, ඔහිත චුම්බටා ස්ත්‍රිය, දාසියක වන භාර්යාව, කම්කරු සේවිකාවක වන භාර්යාව, යුද සිරකාරිය, නැකැත් කියන ස්ත්‍රිය යන දසදෙනා ද (පෙර කී දස දෙනා ද) යන ස්ත්‍රීන් විසිදෙනා වෙත පුරුෂයන් නොයා යුතුයයි දැක්වේ. ස්ත්‍රීන් අතරෙහි වනාහී යමකුගේ රැකවරණය යටතෙහි සිටින තැනැත්තියය, දඬුවමක් ලබමින් සිටින තැනැත්තියය යන දෙදෙනා ද, මුදලට විකුණනු ලැබූ තැනැත්තියගේ සිට දැක්වූ දසදෙනා ද යන දොළොස්දෙනා වෙත ‘වෙනත් පුරුෂයන්’ නොයා යුතුය. (මේ දොළොස් දෙනාට හිමිකම් කියත හැකි පුරුෂයන් කොටසක් සිටිය හැකි බැවිනි.) මෙයම මෙහිදී අදහස් කරන ලදී. ස්වභාවයෙන්ම අයහපත් අදහසින් කය නමැති දොරටුවෙහි පවත්නා නොයා යුතු තැනකට වැරදි ලෙස යාමේ චේතනාව අතිචාරයයි. (යහපත් බවේ සීමාව ඉක්මවා යාමයි.) එහෙයින් ‘අතිචාරා’ යයි කියන ලදී.
‘**මජ්ජපානා**’ මත් කරවන්නා වූ යන අර්ථයෙන් සුරාවද මේරය ද යන වර්ග දෙකට ම ‘මජ්ජ’ යයි කියනු ලැබේ. එයින් පානය කිරීමක් සිදුවේය යන අදහසින් ‘පාන’ යයි යෙදේ. මජ්ජය (හෙවත් මත්වන දෙය) පානය කිරීම ‘මජ්ජපාන’ නම් වේ. යම් ආකාරයක දුස්සීල වූ චේතනාවකින් ‘මජ්ජ’ (මද්‍යය) යයි නම්කරනු ලැබූ පිට්ඨිසුරා (=පිටි වර්ගවලින් තැනූ සුරා), පූව සුරා (=කැවුම් වැනි තෙල් සහිත ආහාරවලින් තැනු සුරා), ඔදනීය සුරා (=බත්වලින් තැනු සුරා), කිණ්ණ පක්‍ඛිත්තා (=වර්ග කීපයක් පමණක් යොදා තැනූ සුරා), සම්භාර සංයුත්තා (=ද්‍රව්‍ය වර්ග රාශියක් යොදා තැනූ සුරා) යන සුරා වර්ග පස හෝ පුප්ඵාසව (=මල් වර්ග පැසවන සේ තබා පෙරාගන්නා මද්‍යය), ඵලාසව (=ගෙඩි වර්ග පැසවන සේ තබා පෙරා ගන්නා මද්‍යය), මද්වාසව (=මීපැණිවලින් පෙරාගන්නා මද්‍යය) සම්භාර සංයුත්ත (ද්‍රව්‍ය වර්ග රාශියක් පැසවන සේ තබා පෙරාගන්නා මද්‍යය) යන මේර වර්ග පස හෝ ඒවා පැසවීම ඇරඹූ අවස්ථාවේ සිටම කුසතණ පතක අගින් හෝ බොන්නේ ද, බීම පිළිබඳ එම චේතනාව ‘මජ්ජපානං’ නම් වේ. එහෙයින් මද්‍ය පානයෙන් සම්පූර්ණයෙන් ඉවත්වීම මෙයින් අදහස් වේ.
මෙසේ ‘පාණාතිපාතා විරතා’ (=ප්‍රාණඝාතයෙන් වෙන්වීම) යන ආදී ඉවත් කළ යුතු දේ වශයෙන් බෙදා දක්වන ලදී. ‘නිත්‍ය සීලය’ වන මෙය නැවත සමාදන් විය යුතුය යනුවෙන් එකක් ලෙස දක්වමින් ‘පඤ්ච සික්‍ඛාපදෙ රතා’ යයි කියන ලදී. **සික්‍ඛාපදං** - යම් පදයක් අනුව හික්මවිය යුත්තේ ද එම පදයයි. හික්මවිය යුතු කොටස යන අර්ථයයි. නැතහොත් (මෙසේ ද දැක්විය හැක.) ධ්‍යාන ආදී වූ සියලුම කුසල්දහම් (තුළ) හික්මිය යුතු බැවින් ඒවා ‘සික්‍ඛා’ නම් වේ. සිල් අංගයන් පස (=පන්සිල් පද) අතුරෙහි යම්කිසි සිල් අංගයක් ‘ඒ ශික්‍ෂාවන්හි පිහිටි’ යන අර්ථයෙන් ‘පදං’ යයි කියනු ලැබේ. ශික්‍ෂාවනට අයත් පදයන් බැවින් ‘සික්‍ඛාපදං’යි යෙදේ. එනම් සිල් අංග පසයි. (හෙවත් පංචසීලයන් ය.) ඒ ශික්‍ෂාපද පසෙහි ඇලුණ යන අදහසින් ‘අභිරතා’යි යෙදේ. ශික්‍ෂා පද පසෙහි ඇලුණ යනුයි. **අරිය සච්චාන කොවිදා** සම්පූර්ණ දැනීම අත්හැරීම, ප්‍රත්‍යක්‍ෂ කරගැනීම, භාවනාව, අවබෝධය යන වශයෙන් දුක්‍ඛ, සමුදය, නිරෝධ, මාර්ගය යන චතුරාර්ය සත්‍යයන්හි දක්ෂ වූ පුහුණු වූ අය. අවබෝධ කරගත් චතුරාර්ය සත්‍යයන් ඇත්තාහු යන අර්ථයයි. **ගොතමස්ස** භාග්‍යවතුන් වහන්සේට ගෝත්‍ර වශයෙන් කියනු ලබන නාමයයි. **යසස්සිනො** කීර්තිය ඇති හෝ පිරිවර ඇති යන අරුත.
**සා හං** කියන ලද ආකාර ගුණයන් ඇති ඒ මම. **සකෙන සීලෙන** = උත්සාහයෙන් තොර බව ආදී වශයෙන් තමා තුළ ඇති ස්වභාවික ගතියෙන් ද, පෙහෙවස් සීලය ආදී සමාදන් වන සීලයෙන් ද හේතුසාධක වූ යන අදහසයි. සත්ත්වයන්ගේ කර්මය හිමිකොට ඇති බවටද, ඒ අනුව හිතසුව ගෙන දෙන බවටද විශේෂ වශයෙන් එම ‘සකං’ යන්න කියනු ලැබේ. ඒ නිසාම කියන ලදී.
යමකු යමක් රැගෙන යන්නේ නම් එයද පසුපසින්ම එන සෙවනැල්ලක් මෙන් යමක් යමකුට අනුව පවතී නම් එයද එම පුද්ගලයාගේ ‘සකං’ හෙවත් තමාට හිමිකම් ඇති දෙය බවට පත්වෙයි.
**‘යස්සාච යස්සසිනී’** - උත්තරා නම් උපාසිකා තොමෝ ශීලාචාර සම්පන්න බව, ආශාවන්ගෙන් තොර වූ බව, මසුරුකමෙන් තොර වූ බව, ක්‍රෝධයෙන් තොර වූ බව යන ආදියෙන් ද, මාර්ගඵලයකට පැමිණීම, ශාසනය හඳුනා ගැනීම යන ආදියෙන් ද, යථාභූත ගුණය (=ලෝක තත්ත්වය නියම ලෙස දැකීම) අවබෝධ කරගැනීමෙන් ද ජලය මත විසුරුණ තෙලක් මෙන් හාත්පස පැතිරෙන කීර්ති ශබ්දයෙන් යසස් සහිත ද කීර්තිමත් ද වූවාය. එම සීල ගුණය හේතුවෙන් ලැබුණා වූ කීර්ති සම්පත්තිය නිසා යසස්සිනී යයිද, පරිවාර සම්පත්තිය නිසා සම්පන්න පරිවාරා යයි ද ඇය හඳුන්වනු ලැබුවාය. **අනුභොමි සකං පුඤ්ඤං** රැස් කරගන්නා ලද්දා වූ තමාගේ පින්පල විඳගනිමි යන අදහසයි. යම්කිසි පිනක ඵලය අනුභව කරනු ලැබේ ද, පිනෙහි ඵලය විඳගැනීමෙන් එම පින අනුභව කෙරේ යයි කියනු ලැබේ. නැතහොත් පුහුදුන් බව නිසා යහපත් ක්‍රියාවන්හි ඵලය ද පින යයි කියනු ලැබේ. තවද මෙසේත් කියනු ලැබේ. ‘මහණෙනි, කුශල ධර්මයන්ගේ අනුමෝදන් වීම නමැති හේතුවද මෙසේ මේ පින වර්ධනය කරන්නේ වෙයි. **සුඛිතා චම්හි අනාමයා** = දිව්‍යමය සැපතින් ද, මාර්ගඵල සැපතින් ද සුවයට පත් වූවා වෙමි. කායික චෛතසික දුක් නැති බැවින් රෝගයන්ගෙන් තොර වූවා නිරෝගී වෙමි.
**මම** **ච** ‘ච’ ශබ්දය කෙටි කිරීම් පිළිබඳ අර්ථය (=සමුච්චයාර්ථ්‍ය) දක්වයි. එහෙයින් මගේ වචනයෙන් ද වඳිනු මැනවි යන අදහසයි. ඔබ වෙනුවෙන්ම පමණක් වන්දනාව කෙටි නො කළ මැනවි. **අනච්ඡරියං** යන ආදියෙන් තමාගේ ආර්ය ශ්‍රාවිකා භාවයේ ප්‍රකට බව දැක්වේ**. තං භගවා** යන ආදිය සංගායනා කාරක තෙරවරුන්ගේ වචනයන්ය. සෙස්ස කියන ලද පරිද්දෙන්ම වේ.
**යුත්තා ච තෙ පරම අලංතතා භයා** යනුවෙන් සිරිමා විමාන වර්ණනාව ආරම්භ වේ. එහි උත්පත්ති කථාව කෙසේද යත්? භාග්‍යවතුන් වහන්සේ රජගහ නුවර වෙළුවනයෙහි (=ලෙහෙණුන් හට අහර පිණිස වෙන්කර තිබූ තැනක් වන) කලන්දක නිවාපයෙහි වාසය කරන සේක. එකල්හි වනාහී යට ආසන්න කථා වස්තුවෙහි කියන ලද සිරිමා නම් ගණිකාව සෝවාන් ඵලයට පැමිණි බැවින් අද අපිරිසිදු ක්‍රියාවන් ඇත්තියක වී සංඝයාට සලාක දාන අටක් ප්‍රතිෂ්ඨාපනය කළාය. මුලපටන් නිතර භික්‍ෂූහු අටනමක් නිවසට පැමිණෙත් ඕ තොමෝ ගිතෙල් ගන්න, කිරි ගන්න ආදිය කියා උන්වහන්සේලාගේ පාත්‍ර පුරවයි. එක් නමක් ලබන කොටස තුන් හතර නමකට වුවද සෑහෙයි. දිනපතා කහවණු සොළසක් වැය කිරීමෙන් පිණ්ඩපාතය දෙනු ලැබේ. එකල්හි එක් දිනක් එක්තරා භික්‍ෂුවක් ඇගේ නිවසෙහි දී සලාක අටට අයත් දන් කොටසක් වළඳා තුන්යොදුනක් දුර වූ එක් විහාරයකට ගියේය. ඉක්බිති සවස්කල්හි උවටැන් ලබන තෙරුන් වෙත හුන් ඔහුගෙන් මෙසේ විමසූහ. ‘ඇවැත්නි, කොතැන්හිදී අහර වළඳා මෙහි පැමිණියෙහිද?’ ‘සිරිමාවගේ සලාක අටේ දානයෙන් මා විසින් වළඳන ලදී.’ ‘ඇවැත්නි, එය මන වඩන ලෙස දෙන්නී ද?’ ‘ඇයගේ දානය වර්ණනා කළ නොහැක. ඉතා ප්‍රණීතකොට දන් දෙයි. එක් අයකුට ලැබෙන කොටස තුන්හතර දෙනෙකුට සෑහෙයි. දෙන දෙයටද වඩා ඇයගේ දර්ශනයම උසස්ය’ මෙසේ කියා ඒ ස්ත්‍රිය මෙබඳුය, මෙබඳුය ආදී වශයෙන් ඇගේ ගුණ කීවේය.
එකල්හි එක්තරා භික්‍ෂුවක් ඇගේ ගුණයන් පිළිබඳ කථාව අසා නොදැක වුවද ඇසීමෙන්ම කැමැත්ත උපදවා මා එහි ගොස් ඇය දැකිය යුතු වෙයි යනුවෙන් සිතා තමාගේ වස් ප්‍රමාණය කියා එහි පැමිණි තෙරුන්ගෙන් තවද තොරතුරු විමසා ‘ඇවැත්නි, හෙට දින ඔබ ඒ නිවසේ සංඝ ස්ථවිර (=ප්‍රධාන තෙරණුවන්) වී සලාක අටෙන් දානය ලබාගන්නැ’යි කියනු අසන එකෙණෙහිම පාසිවුරු ගෙන පිටත් වූයේ උදෑසනම අරුණ නැගෙනවිට සලාක ගෙට පිවිස සිටියේ සංඝ ස්ථවිර (=හෙවත් එදින පැමිණි ප්‍රධාන ස්ථවිර) වී ඇයගේ නිවසෙහි සලාක දානය ලැබුවේය. යම් ඒ භික්‍ෂු නමක් පෙරදින අහර වළඳා ගියේ ද ඔහු පිටවූ වේලාවෙහිම ඇගේ සිරුරෙහි රෝගයක් පහළ විය. එබැවින් ආභරණ ඉවත්කොට වැතිරුණාය. ඉක්බිති ඇයගේ දාසීහු සලාක දානය ගැනීමට පැමිණි භික්‍ෂූන් දැක ඇයට දැන්වූහ. එහි ගොස් සියතින් පාත්‍ර ගැනඳීමට හෝ වඩා හිඳුවීමට හෝ තරම් ශක්තිය නැති ඕ තොමෝ ‘දැරියනි, පාත්‍ර ගෙන ආර්යයන් වහන්සේලා වඩා හිඳුවා කැඳ වළඳවා කෑ යුතු දෙය දී බත් වේලාවෙහි දී පාත්‍ර පුරවා දානය දෙන්නැයි දැස්සන් හට අණ කළාය. ඒ ස්ත්‍රීහු ‘යහපති ආර්යාවෙනි’යි භික්‍ෂූන් වැඩමවා කැඳ පානය කරවා කෑ යුතු දෙය දී නියම වේලාවෙහි දී බතින් පාත්‍ර පුරවා ඇයට දැන්වූහ. ඇය ‘මා අල්වාගෙන යන්න. ආර්යයන් වහන්සේලා වඳින්නෙමි’යි කියා ඒ ස්ත්‍රීන් ලවා අල්වාගෙන භික්‍ෂූන්ගේ සමීපයට පමුණුවන ලද්දී වේදනා දෙන සිරුරින් යුතුව භික්‍ෂුවට වැන්දාය. ඒ භික්‍ෂුව ඇය දෙස බලා ‘ගිලන් වූ විට පවා මැයගේ රූපශෝභාව මෙසේ වේ. නිරෝගී කාලයෙහි වනාහී සර්වාභරණයෙන් සැරසුණ මැයගේ රූප සම්පත්තිය කෙබඳු වේදැ’යි සිතීය. එකල්හි වර්ෂ කෝටි සංඛ්‍යාවක් තුළ රැස්වූ ඔහුගේ කෙලෙස් මතු විය. හේ තෙමේ නුවණ නැත්තෙක් වී බත් වැළඳීමට නොහැක්කේ පාත්‍රය රැගෙන විහාරයට ගොස් පාත්‍රය වසා එකත්පසෙක තබා සිවුරු කොණ අතුරා වැද හොත්තේය. එහිදී එක් සහායක භික්‍ෂුවක් ඔහුට යාඥා කෙළේ නමුදු අහර වැළඳවීමට නොහැකි විය. ඔහු සුන්බත් වූයේ විය.
එදිනම පස්වරුවෙහි සිරිමා කලුරිය කළාය. රජතුමා ‘ස්වාමීනි, ජීවකගේ කණිටු සොයුරිය වන සිරිමා කලුරිය කළාය’යි ශාස්තෲන් වහන්සේට පණිවිඩයක් යැවීය. ශාස්තෲහු එය අසා ‘සිරිමාවන්ගේ සිරුර දැවීමක් නො කරන්න. කවුඩු ආදී කා නො දමන අයුරින් එම සිරුර අමු සොහොනෙහි තබා ආරක්‍ෂා කරන්නැ’යි රජතුමා පණිවිඩයක් යැවූහ. රජතුමා එසේ කෙළේය. පිළිවෙළින් තුන්දිනක් ඉක්ම ගියේය. සිවුවන දිනයෙහි සිරුර ඉදිමුණේය. වණ වූ නව දොරින් පණුවෝ වැගුරුණහ. මුලු සිරුරම බිඳුණ බත් හැලියක් මෙන් විය. ‘නිවෙස් රකින දරුවන් හට හැර සිරිමාවන් දැකීම පිණිස නො පැමිණෙන්නවුන් හට කහවණු අටක් දඩ’යයි කියා රජතුමා නුවර බෙර හැසිරවීය. බුද්ධ ප්‍රමුඛ භික්‍ෂු සංඝයා ද සිරිමා දකිනු පිණිස පැමිණෙත්වා’යි යනුවෙන් ශාස්තෲන් වහන්සේ වෙතද පණිවිඩයක් යැවීය. ‘සිරිමාවන් දකිනු පිණිස යන්නෙමු’යි ශාස්තෲහු භික්‍ෂූන් හට දැනුම් දෙවූහ.
යථෝක්ත තරුණ භික්‍ෂුව ද දින සතරක්ම කිසිවකුගේ වදනක් පිළිනොගෙන සුන්බත්වම හොත්තේය. පාත්‍රයෙහි වූ බත් කුණු වී ගියේ ය. පාත්‍රයෙහි මල බැඳුණේ ද විය. ඉක්බිති ස්ථානයක භික්‍ෂුවක විසින් සමීපයට එළඹ ‘ඇවැත්නි, ශාස්තෲහු සිරිමාවන් දැකීම පිණිස යන්නාහ’යි කියනු ලැබූ හෙතෙම තම අභ්‍යන්තරය පෙර කී සේ තිබුණේ වී නුමදු ‘සිරිමා’ යයි කියනු ලැබී වචනය සමගම වහා නැගිට්ටේය. (මේ දෙබස ඇති විය.) ශාස්තෲන් වහන්සේ සිරිමාවන් දැකීමට වඩිති. ඔබත් යන්නෙහිද? එසේය යන්නෙමි. (මෙසේ කියා) බත් ඉවත්කොට පාත්‍රය සෝදා පසුම්බියෙහි බහා භික්‍ෂු සංඝයා සමග ගියේය. ශාස්තෲහු භික්‍ෂු සංඝයා විසින් පිරිවරණ ලද්දාහු එක්පසෙක සිටි සේක. භික්‍ෂුණී සමූහයා ද රජපිරිස ද උපාසක පිරිස ද උපාසිකා පිරිස ද එක් එක් පාර්ශ්වයන්හි සිටියහ.
(එහිදී බුදුන් හා රජු අතර මේ දෙබස ඇති විය.) ‘මහරජ, මැය කවර තැනැත්තියක්ද?’ ‘ස්වාමීනි, ජීවකගේ සොයුරිය වන සිරිමා නමැත්තියයි.’ ‘මැය සිරිමාවමද?’ ‘එසේය ස්වාමීනි.’ එසේනම් කහවණු දහසක් ගෙවා සිරිමාවන් ලබා ගන්නැයි කියා නගරයේ අණබෙර හසුරුවන්නැයි බුදුන්වහන්සේ කීහ. රජ තෙමේ එසේ කරවීය. එක් අයෙක් හෝ හා! හූ! යනුවෙන් හෝ හඬක් නො නැඟුහ. රජ තෙමේ ‘ස්වාමීනි, කවරෙක් හෝ නොගණිති’යි යනුවෙන්, ඒ බව ශාස්තෲන් වහන්සේ හට කීය. ‘මහරජ, එසේනම් අඩකින් මිල පහළට බස්වන්නැ’යි කීහ. පන්සියයක් දී ලබා ගන්නැයි කියා රජ තෙමේ අණබෙර හසුරුවා, ගන්නා වූ කිසිවකු නො දැක කහවණු දෙසිය පණසක්, දෙසීයක්, සීයක්, පණසක්, පස් විස්සක්, විස්සක්, දහයක්, පහක්, එකක්, අඩ කහවණුවක් මස්සක්, කාකණිතයක් (=තුට්ටුවක්) දී සිරිමාවන් ලබාගන්නැයි (වරින්වර) බෙර හසුරුවා (කවරකු හෝ ඉදිරිපත් නොවූ විට) නොමිලේ හෝ ලබාගන්නැයි බෙර පැතිරවීය. එසේ වුවද හා! හූ! කියන්නෙක් හෝ නොවීය. ‘ස්වාමීනි, නොමිලේ වුවද ගන්නා කෙනෙක් නැතැ’යි රජතුමා කීය. ‘මහණෙනි, බලනු මහජනතාවට ප්‍රිය වූ මෙම ස්ත්‍රිය, මේ නගරයෙහිම මනුෂ්‍යයෝ පෙර එක් දිනකට දහසක් දී ලබා ගත්හ. දැන් නොමිලේ වුවද ගන්නා කෙනෙක් නැත. ක්‍ෂය වීමට හා වියපත් බවට පැමිණෙන, බාහිරින් ගත් අලංකාරයන්ගෙන් විසිතුරු කරනු ලබන වණ මුඛයන් නවයක් ලෙසින් තුවාල වැනි සිදුරු ඇති. ඇට තුන්සියයකින් දරාගෙන පවත්නා නිතර රෝග වැළඳෙන, හුදෙක් අඥාන මහජනයා විසින් බෙහෙවින් ලෝභ කරනු ලබන බැවින් බහු සංකප්ප යයි හැඳින්වෙන මෙබඳු වූ රූපය අස්ථිර වූ ආත්මභාවයකැයි දක්වන්නාහු.
විසිතුරු කොට සරසන ලද්දා වූ, වණ සමූහයක් වූ (ඇට සැකිල්ලෙන් දරාගෙන සිටින්නා වූ, රෝග වැළඳෙන්නා වූ, බොහෝදෙනා විසින් ලෝභ (ආශා) කරනු ලබන්නා වූ, ස්ථිර පැවැත්මක් නැත්තා වූ රූපයක් වේද, එය බලන්න. (හෙවත් අවබෝධ කරගන්න.)
යන ගාථාව දේශනා කළහ. දේශනාවගේ කෙළවර සිරිමාවන් කෙරෙහි පිළිබඳ සිත් ඇතිව සිටි භික්‍ෂුව ඡන්‍දරාගයෙන් වෙන් වී විදර්ශනා වඩා රහත් බවට පැමිණියේය. අසූහාර දහසක් ප්‍රාණීන් හට ධර්මය අවබෝධ විය.
එකල්හි වනාහී සිරිමා නම් දේව කන්‍යාවිය තමාගේ වස්තු සම්පත්තිය බලා පැමිණි තැන (කොහි සිට පැමිණියාද යන බව) බලන්න පෙර අත්බැව්හි තමාගේ ශරීරය සමීපයෙහි භික්‍ෂු සංඝයා පිරිවරා ගෙන සිටි භාග්‍යවතුන් වහන්සේ ද, රැස් වූ මහජනකාය ද දැක දේව කන්‍යාවන් පන්සියයක් විසින් පිරිවරන ලදුව, රථ පන්සියයකින් පෙනෙන සිරුරු ඇතිව අවුත් පිරිවර සහිතව රියෙන් බැස භාග්‍යවතුන් වහන්සේට වැඳ කරන ලද ඇඳිලි බැඳීම් ඇතිව සිටියාය. එවේලෙහි වනාහී ආයුෂ්මත් වංගීස තෙරණුවෝ ‘භාග්‍යවතුන් වහන්ස, එක් ප්‍රශ්නයක් ඇසීම සඳහා මට අදහසක් ඇතැ’යි යන මෙය බුදුරදුනට කීහ. ‘වංගීසයෙනි, ඒ ගැන විමසන්න’ යයි භාග්‍යවත්හු වදාළහ. ආයුෂ්මත් වංගීස ස්ථවිර තෙමේ ඒ සිරිමා දෙව්දුවගෙන් මෙසේ විචාළේය.
අතිශයින් අලංකාර කරන ලද්දා වූ පහත (මහ පොළව) දෙස බලා ගන්නා වූ, අහසින් යන්නා වූ, බලවත් වූ, වේගවත් වූ අශ්වයන් යොදන ලද මනා ලෙස නිර්මිත වූ ඔබගේ පන්සියයක් වූ රථ රියැදුරන් විසින් මෙහෙයවනු ලබන ඒ අශ්වයෝ ඔබ අනුව යත්.
අලංකාර කරන ලද සිරුර ඇති ඒ ඔබ උතුම් රථයක නැගී (ඉර සඳ තාරකා ආදී) ගිනිසේ බබලන ග්‍රහ වස්තූන් ජලය බබුලුවන්නාක් මෙන් සිටිනෙහිය. ප්‍රිය දැකුම් ඇති මනා සිරුරක් ඇති තැනැත්තියනි, ඔබ කුමන දිව්‍ය සමූහයක සිට උතුම් වූ සම්මා සම්බුදුන් වහන්සේ දකිනු පිණිස පැමිණියෙහිදැයි අසමි’යි ප්‍රශ්න කළේය.
**යුත්තාච තෙ පරම අලංකතා වායා** ‘පරමා’ = ඉතා විශේෂ වශයෙන්, ‘අලංකතා’ = අති විශේෂ වූ උතුම් වූ දිව්‍යමය වූ අශ්වාලංකාරයන්ගෙන් අලංකාර කරන ලද, ‘පරම’ යනු අග්‍ර වූ, ශ්‍රේෂ්ඨ වූ, ආජානීය වූ සියලු අලංකාරයන්ගෙන් අලංකාර කරන ලද්දා වූ යනුවෙන් ද අරුත් දැක්විය හැක. හයත = අශ්වයෙක්, ‘තෙ’ ඔබගේ, ‘යුත්තා’ - ඔබගේ රථයෙහි යොදන ලද ඒ අශ්වයෝ රථයට සුදුසු වන්නෝය. ඔවුනොවුන් සමාන බැවින් ‘යුත්තා’ යනු ‘සංසට්ඨ’ (සම්බන්ධ වූ අය) යන අර්ථය ඇත්තේ ද වේ. මෙහි ‘පරම අලංකතා’ යන්නෙහි පෙර කොටසෙහි සන්ධිය නො කොට (සන්ධිය කෙළේ නම් ‘පරමාලංකතා’ යයි පදය සෑදේ.) දෙවන කොටස (වන අලං යන්න) විභක්ති රහිත විය යුතුයයි නිර්දේශ කොට දැක්විය යුත්තේය. **අධො මුඛා** = පහළට හැරවූ මුව ඇත්තාහු. ඉදින් ඒ අශ්වයන් එකල්හි ප්‍රකෘති ලෙස සිටියාහු නම් දෙව්ලොවින් බැසීම යන අර්ථ වශයෙන් ‘අධො මුඛා’ යයි කියන ලද්දාහුය. **අඝසිගමා** = අහසෙහි ගමන් කරන්නාහු. **බලී** බලවත්, **ජවා** දිවීමෙහි ශක්තිය ඇත්තාහු. බලවත් ද වේගවත් ද යන අර්ථයයි. **අභිනිම්මිතා** ඔබේ පින්කමෙන් නිර්මාණය වූවාහු උපන්නාහු, සිරිමා නම් දෙව්දුවගේ නිර්මාණයෙන් සතුටට පත්වන බැවින් තමා විසින්ම කරන ලද නිර්මාණය සඳහාම හෝ අභිනිම්මිත යයි කියන ලදී. **පඤ්චරථා සතා** = ගාථාවෙහි පහසු කියවීම සඳහා ‘ථ’ කාරයට දීර්ඝය ද, ලිංග වෙනසක් ද කොට මෙසේ කියන ලදී. විභක්ති ලොප් නොවීමක් ද දැක්වේ. රථ පන්සියයක් යන අර්ථයයි. **අන්‍වෙන්තිතං සාරථි චොදිතා භයා =** යහපත් වූ දේවතාවියනි, රියැදුරන් විසින් මෙහෙයවනු ලබන්නාහු මෙන් රථයන්හි යොදන ලද මේ අශ්වයෝ ඔබ අනුව යත්. සාරථි අචොදිතා’ යනුවෙන් තිබිය යුතුයයි ඇතැමෙක් කියත්. එවිට අර්ථය වන්නේ රියැදුරන් විසින් මෙහෙයවනු ලැබීමක් නැතිවම අශ්වයෝ ඔබ අනුව යත් යන්නයි. ‘සාරථි චොදිතා භයා’ යනු එකම පදයක් වෙයි. ගාථාවේ පහසුව තකා (චොදිත යන පදයේ ‘ත’ කාරයේ ‘අ’ ස්වරය) දීර්ඝ කොට කියන ලදී. ‘සාරමි චොදිත හයා පඤ්චරථ සිතානි’ යයි (අර්ථ දැක්වීම සඳහා යෝජනා කෙරේ.)
**සා තිට්ඨසි** ඒ ඔබ සිටිනෙහිය. **රථවරෙ** උතුම් රථයෙහි. **අලංකතා** ගැල් සැටක බර ඇති දිව්‍යමය අලංකාරයන්ගෙන් සැරසූ ශරීර ඇත්තී. **ඔභාසයං ජලමිව ජොති පනවකො** ග්‍රහ වස්තූන් ජලය බබුලුවන්නාක් මෙන් බබුලුවමින් ගින්නක් මෙන් ද සිටිනෙහිය. හාත්පසින් ජලය බබුලුවන්නාක් මෙන් සිටිනෙහි යයි කියන ලද්දේ වෙයි. ‘ජොති’ යනු සඳ හිරු නැකැත් තරු ආදියට පොදු වූ නාමයකි. **වරතනු** උතුම් රූපයක් ඇති හැම අංගයකින්ම ශෝභන වූ තැනැත්තියේ, ඒ නිසාම (ඉදිරි කලු අකුරු පදය හා සම්බන්ධ වේ.) **අනොම දස්සනෙ** = උසස් පෙනුමක් ඇති තැනැත්තියේ, දර්ශනීය වූ ප්‍රසාදජනක වූ තැනැත්තියේ යන අර්ථයයි. **කස්මානු කායා අනධිවරං උපාගමි** = කවරනම් දේව සමූහයක් කෙරෙන් (=දෙව් ලොවකින්) උත්තම වූ සම්මා සම්බුදුරදුන් හමුවට පැමිණියෙහිද?)
මෙසේ තෙරණුවන් විසින් ප්‍රශ්න කරනු ලැබූ ඒ දේවතා තොමෝ තමා (කවරකදැයි) පැහැදිලි කරන්නී
කාම වස්තූන්ගෙන් අගතැන්පත් වූවගේ ඉතා උතුම් වූ යම් වස්තුවක් වේද, දෙවිවරු එය නිර්මාණය කොට එයින් සතුටු වෙත්ද, එම දෙව්ලොව සිට කැමති වර්ණයන් දරන අප්සරාවක් වූ මෙම බුදුරදුන් වැඳීමට මෙහි පැමිණියා වෙමි.
යන ගාථාව කීවාය.
**කාමග්ගපත්තානං යමාහුනුත්තරං** කැමතිවන පරිභෝග වස්තූන්ගෙන් අග තැන්පත් පරනිර්මිත වසවර්ති දෙවිවරුන්ගේ යම් දිව්‍යලෝකයක් වේද, එය යසසින් ද සම්පත්තියෙන් ද ආදී වශයෙන් ඉතා උසස් යයි කියත්. එම දිව්‍ය සමූහයා කෙරෙන් (මම මෙහි පැමිණියෙමි) යන අර්ථයයි. **නිම්මාය නිම්මාය රමන්ති දෙවතා** නිර්මාණ රතී දෙවිවරු තමා කැමති කාමවස්තූන් තමාම නිර්මාණය කොට සතුටු වෙත්. ක්‍රීඩා කරත්. නැළවෙත්. අතිශයින් ප්‍රීතියට පත් වෙත්. **තස්මා කායා** එම නිර්මාණ රතී නම් දේව සමූහයා කෙරෙන්. **කාම වණ්ණිතී** කැමති වන රූපයක් දරන්නා වූ තැනැත්තිය. **ඉධාතො** ‘ඉධ’ යනු මෙහි මේ මිනිස්ලොවෙහි යනුයි. මේ මිනිස්ලොවට පැමිණියා වෙමි.
මෙසේ දෙව්දුව විසින් තම නිර්මාණරතී දේවතාවියක බව ප්‍රකාශ කළ කල්හි නැවත ස්ථවිර තෙමේ ඇයගේ පූර්ව භවයද එහිදී කරන ලද පින්කම්ද, ඇදහීමද ඇය ලවා කියවනු කැමැත්තේ මේ ගාථා දෙක කීය.
ඔබ පෙර කල්හි කවරනම් සුචරිත ධර්මයක් රැස් කෙළෙහිද? කුමක් කරණකොට ගෙන ඔබ අප්‍රමාණ වූ සම්පත් සහිතව වෙසෙන්නෙහිද, අහසින් යන්නා වූ ඔබගේ සෘද්ධි බලය ද ඉතා උසස් ය. ඔබගේ වර්ණයද දස දිසාවන් බබුලුවයි.
දේවතාවියනි, ඔබ දෙවිවරුන් විසින් පිරිවරනු ලබන්නෙහිය. ගරු කරනු ලබන්නෙහිය. කවරනම් තැනකින් චුත වී සුගතියට ගියෙහිද? ඔබට කවරකුගේ වදන් අනුශාසනා ලෙස පිහිටියේද? ඔබ බුද්ධ ශ්‍රාවිකාවක් වූ සැටි මා හට කියනු මැනවි.
**ආචරී** යනු දීර්ඝකොට කියන ලදී. (රි යන්නෙහි ඉ යන ස්වරය දීර්ඝ කොට ඇත.) රැස් කෙළේය යන අර්ථයයි. **ඉධ **යනු නිපාත මාත්‍රයකි. ‘ඉධ’ යනුවෙන් මෙම දිව්‍යත්ම භවයෙහි යන අර්ථය හෝ ගත හැක. **කෙනච්ඡසි** කවර නම් පුණ්‍ය කර්මයකින් සැනසී සිටින්නෙහිද? ඇතැම්හු ‘කෙනාසි ත්‍වං’ යි තිබිය යුතු බව කියති. **අමිත යසා** අප්‍රමාණ වූ සම්පත්තිය ඇත, බොහෝ වූ පිරිවර ඇති. **සුඛෙධිතා** සුවයෙන් වැඩුණ තැනැත්තිය, සුවයෙන් වර්ධනය වූ දිවසැපත ඇති තැනැත්තිය යන අර්ථයයි. **ඉද්ධි** දිව්‍යමය ආනුභාවය. **අනධිවරා** අධික වූ විශිෂ්ට වූ (රහත් බව පිළිබඳ) දැනුම මැයට නැත යනුවෙන් අනධිවරා නම් වේ. (නැත්තේ රහත් බව යයි සඳහන් වන නිසා ඉන් පහළ මාර්ග ඵලයක් තිබිය හැකැයි හැඟවෙන බැවින්) ඉතා උසස් තැනැත්තියකැයි යන අර්ථය වේ. **විභංගමා** අහසෙහි ගමන් කරන. **දසදිසා** දිසාවන් දහය. **විරොචති** බබලයි.
**පරිවුතා සක්කතා ඔසී** හාත්පසින් පිරිවරන ලද්දී ද, ගරුබුහුමන් කරන ලද්දී ද වන්නෙහිය. **කුතො ධුතා සුගති ගතාසි** (නිරය, තිරිසන් යෝනිය, ප්‍රේත ලෝකය, මනුෂ්‍ය ලෝකය, දිව්‍ය ලෝකය යන) පංචවිධ භවයන් අතුරෙන් කවරනම් භවයකින් චුත වී සුගති සංඛ්‍යාත මෙම දිව්‍ය ආත්ම භාවයට ප්‍රතිසන්ධි වශයෙන් පැමිණියෙහිද? **කස්ස වා ත්‍වං වචන කරානු සාසතිං** ශාස්තෲ ශාසනයේ බුද්ධ වචනයෙහි කවර නම් කෙනෙකුගේ අවවාද පිළිගැනීමෙන් ඔබ ඒ අනුව ක්‍රියා කරන්නියක වූයෙහිද යනුවෙන් අරුත් යෙදිය හැක. (තවද) කවරනම් අනුශාසකවරයකුගේ අනුශාසනයෙහි පිහිටීමෙන් ඔබ මෙසේ ශාස්තෲන් වහන්සේගේ වචන අනුව ක්‍රියා කරන්නියක වූයෙහිද? යනුවෙන් හෝ මෙහි අර්ථ දැක්විය හැක්කේය. මෙසේ අනියම් ප්‍රමාණයකින් ඇයගේ ඇදහීම පිළිබඳව විචාර නැවත නියමිත ලෙසම ‘ආචික්‍ඛ මෙ ත්‍වං යදි බුද්ධ සාවිකා’ (=ඔබ බුද්ධ ශ්‍රාවිකාවක් වූ සැටි මා හට කියන්න) යි ප්‍රශ්න කිරීමක් ලෙසින් කීය. **බුද්ධසාවිකා** දතයුතු සියලු කරුණු අත්ලෙහි වූ නෙල්ලි ගෙඩියක් මෙන් ප්‍රත්‍යක්ෂ වශයෙන් අවබෝධ කළ බැවින් ‘බුද්ධ’ නම් වූ උන්වහන්සේගේ ධර්මය ශ්‍රවණය කළ අන්තයෙහි (ධර්මාවබෝධය වශයෙන්) උපන්නාය යන අදහසින් ‘බුද්ධ සාවිකා’ නම් වේ.
මෙසේ තෙරුන් විසින් කරන ලද ප්‍රශ්න කිරීමට පිළිතුරු කියන දේවතා තොමෝ මේ ගාථාවන් කීවාය.
පර්වතයන් අතරෙහි මනාව නිමවූ නගර වරයෙහි ශ්‍රීමත් වූ බිම්බිසාර මහරජුගේ සංගීත පරිචාරිකාවක් වූ මම නැටුමෙහි ද ගැයුමෙහි ද ඉතා උසස් ලෙස පුහුණුව ලැබුවෙමි. එම රජගහනුවර (වැසියෝ) ‘සිරිමා’ යනුවෙන් මා හඳුනා ගත්හ.
අති ශ්‍රේෂ්ඨ සෘෂිවරයාණන් ද, ශ්‍රේෂ්ඨ නායකයානන්ද වන මාගේ බුදුන් වහන්සේ සමුදය හා දුඃඛ සත්‍යයන්හි අනිත්‍යභාවය දේශනා කළහ. හේතුවකින් හට නොගත්තා වූත්, සදාකාලික සත්‍යය වූත් දුක්‍ඛ නිරෝධ ආර්ය සත්‍යය ද කුටිල (හෙවත් වංක) නොවූ, යායුතු වූ, ආරක්ෂිත වූ මෙම දුක්ඛ නිරෝධගාමිනී පටිපදා නම් වූ මාර්ගය ද දේශනා කළහ.
සම්මා සම්බුද්ධ වූ තථාගතයන් වහන්සේගේ අසංඛත (හෙවත් හේතුවකින් හට නොගත්) ධර්මයක් වූ අමෘත පදය (හෙවත් නිවනට යොමු වූ දේශනාව) අසා මම සිල් රැකීමෙහි අතිශයින් සංවර වීමි. මනුෂ්‍යෝත්තම වූ බුදුන් විසින් දේශනා කරන ලද ප්‍රතිපත්ති ධර්මයෙහි පිහිටියෙමි.
මම තථාගත බුදුන් වහන්සේ විසින් දේශනා කරන ලද හේතුවකින් හට නොගත් ධර්මයයි. කෙලෙසුන්ගෙන් තොර ස්වභාවය හැඳිණගෙන එහිදීම ලෝකෝත්තර සමාධියට පැමිණියෙමි. එයම මා හට මඟ පෙන්වන උතුම් වූ ස්වභාවය විය.
මම විශිෂ්ට වූ අමෘතය ලබාගෙන (බුද්ධ, ධම්ම, සංඝ යන) තෙරුවනෙහි සැක නොකොට සත්‍යාවබෝධ කිරීම් වශයෙන් විශේෂත්වයකට පත්වී පහ වූ සැක ඇතිව බොහෝ දෙනා විසින් පුදනු ලැබූ ක්‍රීඩාවන්හි ඇලීම් ආදී බොහෝ වූ ආශාවන් විඳි ගනිමි.
මෙසේ තථාගතයාණන් වහන්සේ ශ්‍රාවිකාවක වූ ධර්මය දකින්නා වූ පළමුවන (සෝවාන් ඵලයෙහි පිහිටියා වූ දේවතාවියක වන මම නිවන දකිමි. සෝවාන් වූ මා හට (මතු) දුගතියක ඉපදීමක් නැත්තේය.
සර්වඥයන් වහන්සේ වන්දනා කිරීමට ද, ශ්‍රමණ සමූහයා විසින් දෙසනු ලබන ධර්මය හා ශ්‍රීමත් ධර්මරාජයාණන් වහන්සේගේ (ශ්‍රාවකයන් වූ) ප්‍රසාදජනක වූ සහ කුසල්හි ඇලුණ භික්‍ෂූන් නමස්කාර කිරීමටද ඒ මම පැමිණියෙමි.
මම බුදුන්වහන්සේ දැක ප්‍රීතිමත් තෘප්තිමත් සිත් ඇත්තී වෙමි. දමනය කළයුත්තන් දමනය කරන්නා වූ, විනෙයජනයන් හික්මවන්නා වූ, තෘෂ්ණාව සිඳලූ, කුසලයෙහි ඇලුනා වූ, ශ්‍රේෂ්ඨ නායකයාණන් වූ, ලොවට ඉතා හිතවත් වූ, අනුකම්පා සහගත වූ, නරෝත්තම වූ තථාගතයන් වහන්සේ වන්දනා කරමි.
**නගන්තරෙ** ඉසිගිලි, වෙපුල්ල, වෙහාර, පණ්ඩව, ගිජ්ඣකුට යන පංචවිධ පර්වතයන්ගේ අතරෙහි මධ්‍යයෙහි, යම් හෙයකින් මෙසේ වීද ඒ හේතුවෙන් ඒ නගරය ‘ගිරිබ්බජ’ යයි කියනු ලැබේ. **නගරවරෙ **උතුම් වූ නගරයෙහි, රජගහ නුවර සඳහා කියන ලදී. **සුමාපිතෙ** මහා ගොවින්ද නම් පඬිවරයා විසින් වාස්තුවිද්‍යා ශිල්පය අනුව මනාව පිහිටුවන ලද**. පරිචාරිකා** = සංගීත සේවිකාවක ලෙසින් උපස්ථායිකාවක් වූ. **රාජවරස්ස** බිම්බිසාර මහරජුගේ. **සිරිමතො** මෙහි ‘සිරි’ යනු බුද්ධිය, පින යන මේවාට යෙදෙන තවත් වචනයකැයි කියති. නැතහොත් පිනෙන් පහළ වූ ශරීර සෞභාග්‍යයක දී සම්පත් පුද්ගලයා විසින් කරන ලද පින් මත පවතී යයි කියා හෝ පින් හේතුවෙන් පවතී යයි කියා හෝ යනුවෙන් ‘සිරී’ යයි කියනු ලැබේ. එම සිරිය මැය හට තිබේය යන අදහසින් සිරිමා යයි කියනු ලැබේ. ඔහුගේ (හෝ ඇයගේ) යන අදහසින් සිරිමතො යයි යෙදේ. **පරමසුසික්‍ඛිතා** අතිශයින් ද, මනා ලෙසද හික්මවනු ලැබූ පුහුණු කරවනු ලැබූ) තැනැත්තිය. **අහුං** = වූයෙමි. **අවෙදිංසු** දැන ගත්හ.
**ඉසි නිසභො** ගවයන් සියයකට දායක වූ ගවයා උසභ නම් වේ. ගවයන් දහසකට නායක වූයේ ‘වසභ’ය. මෙසේ ද අරුත් දැක්වේ. ගව පට්ටි සියයකට දායක වන ගවයා ‘උසභ’ වේ. ගවපට්ටි දහසකට නායක වන ගවයා ‘වසභ’ වේ. සියලුම ගවයන් හට ජ්‍යෙෂ්ඨ වූ සියලු අනතුරු ඉවසාගත හැකි වූ සුදු පැහැති වූ ප්‍රසාදජනක වූ විශාල බරක් ඉසිලිය හැකි වූ සෙනහඬ සියයකිනුදු කම්පා නොවන්නා වූ ගවයා ‘නිසභ’ නම් වේ. යම්සේ එම ගවයා තමාගේ අධික බලයෙන් යුක්තව පාද සතරෙන් පොළව මැඩ කවර හෝ පීඩාවකින් කම්පනයට පත් නොවෙමින් අචල වූ ස්වභාවයෙන් සිටියිද, එසේම තථාගතයන් වහන්සේ ද දශවිධ වූ තථාගත බලයන්ගෙන් යුක්තව විශාරද ඥාන සතර නමැති පා සතරින් අටවැදෑරුම් පිරිස නමැති පොළව මැඩ දෙවියන් සහිත ලෝකයෙහි කවර වූ හෝ විරුද්ධවාදී පසමිතුරකු විසිනුදු කම්පාවට පත් කරනු ලැබීමට නොහැකි අචල වූ ස්වභාවයෙන් සිටින්නාහ. එයින් ‘නිසභ’ නම් ගවරාජයා මෙනි යන අරුතින් බුදුහු ‘නිසභ’ නම් ද වෙති. ශීලාදී ධර්ම ස්කන්ධයන් සොයාබැලීම (=එසන) යන අර්ථයෙන් ‘ඉසි’ යනුවෙන් ව්‍යවහාර කරනු ලබන පුහුදුන් වන නොපුහුදුන් ඍෂිවරුන් අතුරෙහි ශ්‍රේෂ්ඨයාණන් වන බැවිනුත් නිසභ යයි ද, සෘෂීන් අතුරින් පොදුවේ ශ්‍රේෂ්ඨයාණන් වන බැවිනුත් නිසභ යයි ද ඍෂි (=ඉසි) වූයේත් ශ්‍රේෂ්ඨ (=නිසභ) වූයේත් උන්වහන්සේ වන බැවින් ‘ඉසි නිසභ’ යයි ද තථාගතයන් වහන්සේ හැඳින්වෙති. හික්මවිය යුත්තන් හික්මෙන්නාහ යනුවෙන් **විනායක** නම් වෙති. (තමන් වහන්සේට) නායකයෙක් නැත යන අරුතින් ද ‘විනායක’ නම් වෙති. සයම්භූ (තමන් වහන්සේ අවබෝධ කරගත්) යන අර්ථයයි.
**අදෙසයී සමුදය දුක්‍ඛ නිච්චතං** = සමුදය සත්‍යයේ ද, දුඃඛ සත්‍යයේ ද අනිත්‍යභාවය, ව්‍යය වන බව දේශනා කළහ. ඒ නිසා ‘හේතුවකින් හටගන්නා යමක් වේද ඒ සියල්ල නිරුද්ධ (විනාශ) වන ස්වභාවය ඇත්තේය’ යනුවෙන් තමන් වහන්සේගේ අවබෝධ ඥානයේ පවත්නා ස්වභාවය දක්වන සේක. සමුදයත්, දුකත් නිත්‍ය ස්වභාවයත් ඇත්ත යනුවෙන් හෝ සමුදය සත්‍යය ද දුඃඛ සත්‍යය ද අනිත්‍ය ස්වභාවය ඇය හෝ යන ආකාරයෙන් සමුදය හා දුඃඛ සත්‍යයන් ග්‍රහණය කරගැනීමෙන් විදර්ශනාව සඳහා පිහිටුවා ගතහැකි හේතුවක් දක්වයි. අනිත්‍යතාවය ග්‍රහණය කිරීමෙන් එම අනිත්‍යතාවයේ පැවති ආකාරය දක්වයි. සංස්කාරයන්ගේ අනිත්‍ය ආකාරය ප්‍රකට කළ කල්හි දුඃඛාකාරය ද අනාත්මකාරය ද ප්‍රකට කරන ලද්දේම වේ. එය ඒවා හා බැඳී ඇති බැවිනි. එහෙයින් මෙසේ කියන ලදී. යමක් අනිත්‍ය නම් එය දුකක් වේ. යමක් දුක් සහිත නම් එය අනාත්ම වේ. **දුසංඛතං දුක්‍ඛ නිරොධ සස්සතං** කවර හෝ හේතුවකින් සංස්කරණය කරන ලද්දේ නොවේ යන අදහසින් අසංඛත නම් වේ. සියලු කල්හිම පවතීය යන අදහසින් සස්සත නම් වේ. සියලුම සසර දුක් නිරුද්ධවීම යන අදහසින් දුක්ඛ නිරෝධ නම් වේ. මා හට ආර්ය සත්‍යය ද දේශනා කළහ යන අදහස මතු කරයි**. මග්ගඤ්චිමිං අකුටිල මඤ්ජසං සිවං** අන්ත දෙකම බැහැර කිරීමෙන් වංකභාවය ඇති කරන්නා වූ මා යන ස්වභාවය ආදීන්ගේ ද, කායික වංක ස්වභාවය ආදීන්ගේ ද, කායික වංක ස්වභාවය ආදීන්ගේ ද ප්‍රහාණයෙන් යන අදහසින් ‘අකුටිලං’ යි යෙදේ. ඒ හේතුවෙන් මාර්ගය අදහස් වේ. අයහපත සිදු කරන කාමරාග ආදීන් සම්පූර්ණයෙන් නැති කිරීමෙන් ශාන්ත වූ නිර්වාණය අවබෝධ වේ. ‘මග්ගං’ යනු නිර්වාණය අපේක්‍ෂා කරන්නවුන් විසින් (මෙයම) සොයනු ලැබේය යනුවෙන් හෝ කෙලෙස් නසන තැනැත්තා (මෙහි) ගමන් කරන්නේය යනුවෙන් හෝ ‘මග්ග’ යයි ලද නම් ඇති මෙය ඔබට ද මට ද ප්‍රත්‍යක්‍ෂ වූ දුඃඛ නිරෝධගාමිනී ප්‍රතිපදා සංඛ්‍යාත වූ ආර්ය මාර්ගය ද වේ. මා හට එය දේශනා කළහ යන අදහසයි.
**සුත්‍වානහං අමත පදං අසංඛතං ** **තථාගතස්ස නධිවරස්ස සාසනන්ති ** - මෙහි සංකෂේප අර්ථය මෙසේය. ඒ ආකාරයෙන් (පෙර බුදුවරුන් පැමිණි ආකාරයෙන්) පැමිණීම යන ආදී අර්ථයෙන් **තථාගතස්ස** යි යෙදේ. දෙවියන් සහිත ලෝකයේ අග්‍ර වූ (පුද්ගලයාය) යන අර්ථයෙන් **අනධිවරස්ස** යි යෙදේ. සම්මා සම්බුදුන් වහන්සේගේ යන අර්ථයයි. **අමත පදං අසංඛතං** නිවන උදෙසා දේශනා කරන ලද බැවින්, නැතහොත් අමත පදය වූ නිර්වාණය සඳහා පිළිපැදිය යුතු මාර්ගය වූ බැවින් (යන අර්ථයන් යෙදේ.) ඇතැමෙක් ‘සංස්කරණය නොකළ යුතු බැවින්’ යන අදහසින් ද ‘මත පදං අසංඛතං’ යයි කියත්. **සාසනං** සද්ධර්මය. **අහං සුත්‍වාන** (මම සද්ධර්මය අසා.) **සීලෙස්වහං** පිහිටිය යුතු (නිපදවා ගත යුතු) සීලයන්හි මම. **පරම සුසං වුතා** අතිශයින් මනා ලෙස යටපත් කළ. **අහුං** = වූයෙමි**. ධම්මෙ ඨිතා** = ප්‍රතිපත්ති ධර්මයෙහි පිහිටියා වූ.
**ඤත්‍වාන** = ප්‍රත්‍යක්‍ෂ ලෙස අවබෝධ කිරීම් වශයෙන් දැනගෙන. **තත්‍ථෙව** = එකෙණෙහිම හෝ එම ආත්ම භාවයෙහි. **සමථ සමාධි මාඅසිං** = විරුද්ධ ස්වභාවයන් (=හෙවත් ප්‍රතිලෝම ධර්මයන්) සිඳ දැමීම වශයෙන් සමනය කිරීමෙන්, සංසිඳවීමෙන් පරමාර්ථ වශයෙන් සංසිඳීමට පත් වූ ලෝකෝත්තර සමාධිය ස්පර්ශ කෙළෙමි. අවබෝධ කළෙමි. ඉදින් යම්කිසි විටෙක නිරෝධය ප්‍රත්‍යක්‍ෂ වශයෙන් අවබෝධය සිදු වේ ද, එකෙණෙහිම වැඩීමෙහි (=භාවනාවෙහි) අවබෝධය සිදු වේ. අරමුණ අවබෝධ වීම වූ කලී භාවනා අවබෝධයට පෙර සිදුවන කරුණක් මෙන් දැක්වීම පිණිස (මෙම ගාථාව) කියන ලදී.
ඤත්‍වානහං විරජ පදං අසංඛතං, තථාගතෙන තධිවරෙන දෙසිතං
**තත්‍ථෙවහං සමථ සමාධි මාඵුසින්ති ** යම්සේ ඇස ද රූපයන් ද හේතු කොටගෙන චක්‍ඛු විඤ්ඤාණය උපදින්නේ නම් වෙයි. **ඤත්‍වාන** සමාන කාල වශයෙන් කියන ලද්දේ යයි දත යුතුය. යම් සේ සියලු අඳුර නසා හිරු අහසට නැගුණේ වේද (එම කාලයෙහි යන අදහසයි.) **සායෙව** යම් තැනැත්තියක් ලෝකෝත්තර සමාධියට පැමිණියා නම් ඒ තැනැත්තියට වේ. (යන අදහසයි.) **පරම නියාමතා** = උසස් වූ උතුම් වූ නිවන් මගෙහි ස්ථිරභාවය.
**විසෙසනං** = පෘථග්ජනයන් ලවා විශේෂත්වය සිදුකරවන්නා. විශිෂ්ට බව ඇති කරවන්නා. **එකංසිකා **= භාග්‍යවතුන් වහන්සේ සම්මා සම්බුද්ධ වෙති. සද්ධර්මය මනාකොට දේසනා කරන ලද්දකි. සංඝයා මනාව පිළිපන්හ යන වශයෙන් ඒකාන්ත පිළිගැනීම් ඇති, රත්නත්‍රයෙහි සැක නැති. **අභිසමයෙ විසෙසියා** = සත්‍යය අවබෝධ කිරීම් වශයෙන් විශේෂත්වයට පැමිණ. ‘විසෙසිනී’ යයි ද, ඇතැම්හු කියත්. සත්‍යාවබෝධය කෙරෙහි හේතුවන විශේෂ කරුණු ඇත්තේය යන අර්ථයයි. **අසංසයන** = සොළොස් තැන්හිද අට තැන්හි ද සැක නැති බැවින් සැකයෙන් තොර වූ. ‘අසංසියා’ යයි ඇතැම්හු කියත්. **බහුජන පූජිතා** මනා පැවතුම් ඇති අන්‍යයන් විසින් ප්‍රාර්ථනා කළ යුතු ගුණයන්ය යන අර්ථයයි. **ඛිඩ්ඩා රති** = ක්‍රීඩාව කෙරෙහි ඇලීම, නැතහොත් ක්‍රීඩාව ද රතිය ද, ක්‍රීඩාශීලී පැවැත්මද, රති සුවය ද වේ.
**අමත දසම්හි** = අමෘතය දකින්නී, නිර්වාණය දකින්නී වෙමි. **ධම්මද්දසන **= චතුරාර්ය සත්‍ය ධර්මය දුටු තැනැත්තිය. **සොතාපන්නා** = ආර්ය මාර්ගය නමැති දියපහරට මුලින් පැමිණි (හෙවත් පැමිණි මුල් අවස්ථාව ඇති) තැනැත්තිය. **නච පන මත්‍ථි දුග්ගති** = මට දුගතියක් නොමැත්තේය. දුක් සහිත තැනට වැටෙන පාප ධර්මයන් නැති බැවිනි.
**පාසාදිකෙ** = ප්‍රසාදය ඇති කරවන්නා වූ. **කුසලරතෙ** = කුසලයෙහි නිවැරදි වූ (තථාගත) ධර්මයෙහි නිර්වාණයෙහි ඇලුණ. **භික්‍ඛවො** = භික්‍ෂූන් හට නමස්කාර කිරීමට පැමිණියෙමියි යන අදහසයි. **සමණ සමාගමං සිවං** = පාපයන් සංසිඳවූ ශ්‍රමණවරුන්ගේ, බුදුන් වහන්සේගේ සහ බුද්ධ ශ්‍රාවකයන් වහන්සේ ශාන්ත වූ, අභයදායී වූ ධර්මය. ‘සමාගමං’ යනු සංගමයයි, **පයිරු පාසිතුං උපාගමිං** (ඇසුරු කිරීම සඳහා පැමිණියෙමි) යයි සම්බන්ධ වේ**. සිරිමතො ධම්මරාජිනො** = භූම්‍යාර්ථයෙහි සම්බන්ධ වේ. **සිරිමතො ධම්ම රාජිනො **= භූම්‍යර්ථයෙහි සම්බන්ධ විභක්ති පදයකි. ‘සිරිමතී ධම්මරාජිනී’ (=ශ්‍රීමත් වූ ධර්මරාජයන් වහන්සේ කෙරෙහි) යනුවෙන් තිබිය යුතුයයි ද ඇතැම්හු කියත්.
**මුදිත මනම්හි** = ප්‍රීතිමත් සිත් ඇත්තී වෙමි. **පීණිතා** = සතුටට පත්වූවා, ප්‍රීතිරස වශයෙන් තෙත් වූ. **නරවර දට්ඨ සාරථිං** = උත්තම මනුෂ්‍යයා ද උන්වහන්සේය. උත්තම වූ පුද්ගල ස්වභාවය නිසා දමනය කළ හැක්කා වූ ද, දමනය කළ යුතු වූ ද හික්මවිය යුත්තන් නිවනට යොමුකොට මෙහෙයවන්නා යන අදහසින් ‘දම්ම සාරථි’ යයි යොදනු ලැබේ. ‘නරවර දම්ම සාරථි’ යයි පදය සෑදේ. (තං යනුවෙන් දක්වා ඇත්තේ එය දුතියා විභක්තිය ගත් බවයි.) **පරම හිතානුකම්පකං** ඉතාම උතුම් හිතවත් බවෙන් යුතුව සියලු සත්ත්වයන් හට අනුකම්පා කරන.
මෙසේ සිරිමා නම් දෙව්දුව තමාගේ (භක්තිමත්) විශ්වාසය ප්‍රකාශ කිරීම් වශයෙන් රත්නත්‍රය කෙරෙහි වූ ප්‍රසාදය පළකොට භාග්‍යවතුන් වහන්සේ ද භික්‍ෂු සංඝයා ද වැඳ පැදකුණු කොට දෙව්ලොවටම ගියාය. භාග්‍යවතුන් වහන්සේ කරුණට බැසගැනීමේ එම කථාව අර්ථෝත්පත්ති කොට ධර්ම දේශනා කළහ. උකටලීව සිටි භික්‍ෂුව දේශනාවසානයෙහි අර්හත්වයට පැමිණියේය. පැමිණි පිරිසට ද ඒ ධර්ම දේශනාව ප්‍රයෝජනවත් විය.
**ඉදං විමානං රුචිරං පභස්සරං** (සිත්කලු වූ ප්‍රභාස්වර වූ මේ විමානය) යනුවෙන් හඳුන්වා ඇති කෙසකාරී විමානය (ඒ පිළිබඳ කථාවයි.) එහි උප්පත්ති කථාව කෙසේද යත්? එක් කලෙක්හි භාග්‍යවතුන් වහන්සේ බරණැස් නුවර ඉසිපතනයේ මිගදායෙහි වසන සේක. එකල්හි (එක් දිනයෙක) බොහෝ වූ භික්‍ෂුහු පෙරවරුයෙහි හැඳගෙන පාසිවුරු ගෙන බරණැසෙහි පිඩු පිණිස පිවිසියහ. ඔව්හු එක්තරා බමුණෙකුගේ ගෙහි දොර සමීපයෙන් යන්නාහුය. ඒ නිවසෙහි ගෙහි දොර අසල මවගේ හිසෙන් උකුණන් ගනිමින් සිටියා වූ බමුණාගේ කේසකාරී නම් දියණිය ගමන් කරන්නා වූ ඒ භික්‍ෂූන් දැක මවට මෙසේ කීවාය. මෑණියනි, තරුණ වයසේ මුල් කොටසෙහිම සිටි ඉතා රූමත් දැකුම්කළු ප්‍රසාදජනක සියුමැලි වූ මේ පැවිද්දන් කිසිම ජරාජීර්ණ භාවයකින් වැඩුණු අය නොවෙතියි සිතමි. මේ අය කවර හේතුවක් නිසා මේ වයසේදීම පැවිදි වෙත්ද? මව ඇයට මෙසේ කීවාය. දියණියනි, ශාක්‍යවංශික පුත්‍රයකු වූ ශාක්‍ය කුලයෙන් නික්ම පැවිදි වූ බුද්ධ නම් වූ ශාස්තෲවරයෙක් ලෝකයෙහි පහළ වී සිටියි. උන්වහන්සේ මුල යහපත් වූ මැද යහපත් වූ කෙළවර ද යහපත් වූ අර්ථයෙන් පිරුණ අදහස් ප්‍රකාශ වන සකලාංග සම්පූර්ණ වූ ධර්මයන් දේශනා කරති. පිරිසිදු බ්‍රහ්මචර්යාව (පිළිබඳව) ප්‍රකාශ කරති. මේ තැනැත්තන් උන්වහන්සේ ධර්මය අසා පැවිදි බිමට පත්වෙති.
ඒ වීථියෙහි යමින් සිටියා වූ ඵලයකට පැමිණ සිටි (බුදු) සසුන පිළිබඳව දැනසිටි එක්තරා උපාසකවරයෙක් එම කථාව අසා ඒ ස්ත්‍රීන්ගේ සමීපයට පැමිණියේය. එවිට බැමිණිය ඔහුට මෙසේ කීවාය. ‘උපාසකයෙනි, මේ කාලයෙහි බොහෝ කුලපුත්‍රයෝ මහත් වූ වස්තු රාශීන් ද බොහෝ වූ නෑදෑ පිරිස් හැරදමා ශාක්‍ය ශාසනයෙහි පැවිදි වෙත්. ඔව්හු කවර නම් ඵලයක් දකිමින් පැවිදි වන්නාහුද? ඒ අසන උපාසක තෙමේ (එසේ පැවිදි වන්නෝ) ගුණය කාමයන්හි ආදීනවය ද, නෛෂ්ක්‍රම්‍යයෙහි අනුසස් ද දකින්නාහුය’යි කියන තමාගේ ඥාන ශක්තියට අනුව ඒ කරුණ විස්තර වශයෙන් කීවේය. ත්‍රිවිධ රත්නයේ ගුණ ප්‍රකාශ කළේය. පංච ශීලයන්ගෙන් මෙලොවට හා පරලොවට හා පරලොවට හිමිවන ගුණ අනුසස් පැහැදිලි කළේය. එවිට බමුණු දියණිය කිම සරණ පිහිටීමෙන් ඔබ විසින් කියන ලද ගුණ ආනිසංසයන් ලබාගැනීමට අපටද හැකි වේදැයි ඔහුගෙන් විචාළාය. හෙතෙම භාග්‍යවතුන් වහන්සේ විසින් දේශනා කරන ලද මේ ධර්මයේ සර්ව සාධාරණය කුමක් නිසා නොදැක්කේදැයි කියා ඇයට (ති) සරණ ද, (පන්) සිල් ද දුන්නේය. ඕ තොමෝ ලබාගත් (ති) සරණ ඇත්තීද, සමාදන් වූ (පන්) සිල් ඇත්තීද වී නැවතද ‘කිම මින් මතුවට අන්‍ය වූ කළයුත්තක් තිබේදැ’යි ඇසුවාය. ඒ (උපාසක) තෙමේ ඇයගේ ඥානවන්ත භාවය සලකමින් ඇය ධර්මාවබෝධයෙහි සමත් වන්නී යයි දැන ශරීරයේ ස්වභාවය පැහැදිලි කරමින් දෙතිස් ආකාර වූ කමටහන් කියන කයෙහි ආශාවන්ගෙන් තොර වීම සඳහා අදහස් උපදවා නැවත අනිත්‍ය ස්වභාවය ආදී කරුණුවලින් යුක්ත වූ දැහැමි කථාවෙන් සංවේග උපදවා විදර්ශනා මාර්ගය කියා දී ගියේය. ඕ තොමෝ ඔහු විසින් කියන ලද සියලුම පිළිවෙළ මෙනෙහිකොට පිළිකුල් බව මෙනෙහි කිරීමෙන් සන්සුන් සිත් ඇත්තේ විදර්ශනා පිහිටුවා හේතුසම්පත් ඇති බැවින් කෙටි කලකදීම සෝවාන් ඵලයෙහි පිහිටියාය. අනතුරුව පසුකලෙක කලුරියකොට සක් දෙව් රජුගේ පරිචාරිකාවක වී උපන්නාය. ඇයට අප්සරාවන් ලක්‍ෂයක් පිරිවර වූහ. සක්දෙව් රජ ඇය දැක ආශ්චර්ය අද්භූත සිත් ඇත්තේ සතුටු සිත් ඇත්තේ ‘ඉදං විමානං රුචිරං පභස්සරං’ යන ආදී ගාථා සතරකින් ඇය විසින් කරන ලද (පූර්ව) කර්මය විචාළේය.
(අර්ථය) මනාව නිර්මාණය වී ඇති වෛරෝඩි මාණික්‍යමය ටැඹක් මෙන් වූ මනහර වූ සියලු කල්හිම එළිය විහිදුවන්නා වූ ස්වර්ණ වක්‍ෂයන්ගෙන් හාත්පසින් වැසීගියා වූ මාගේ මෙම විමානය මාගේ කර්ම විපාකයෙන්ම පහළ වූවක් වෙයි.
(අර්ථය) එහි උපන්නා වූ පූර්ව දේවතා වූ මේ මුල් අප්සරාවෝ ලක්‍ෂයක ඔබ ස්වකීය කර්ම බලයෙන් උපන්නෙහිය. පිරිවර සම්පත්තියද ඇත්තෙහිය. පූර්ව දේවතාවියක වූ ඔබ බබලමින් සිටින්නෙහිය.
(අර්ථය) යම්සේ නැකැත් තරු වැට රජු මෙන් චන්ද්‍රයා තාරකා සමූහය යටපත් කරමින් බබලන්නේ ද එසේම ඔබ ද මේ අප්සරාවන් මැඩගෙන සම්පත්තියෙන් දීප්තිමත් වෙමින් බබලන්නෙහිය.
(අර්ථය) ශෝභන වූ ශරීරයෙන් යුතු තැනැත්තිය, ඔබ මාගේ මේ භවනයට කොහි සිට පැමිණ උපන්නෙහිද? ඉන්‍දක සහිත වූ තිදෙස් සුර දෙවියන්, බ්‍රහ්ම හා දැකීමෙන් තෘප්ත නොවන්නාක්හු මෙන් අපි සැමදෙනද ඔබ දැකීමෙන් ඇතැයි යන තෘප්තියකට පත් නොවෙමු.
[missing trans]
එහි **ඉදං විමානං** ඒ දේවතා තොමෝ යම් විමානයක උපන්නීද ඒ තමාගේ විමානය සඳහා කියන ලදී. **සතතං** යනු හැමකල්හිම. **රුචිරං පභස්සරං** සිත්කළු වූ, ප්‍රභාස්වර වූ. මනාසේ පිහිටුවන ලද අතිශයින් මහත් වූ, **සමනත්‍ථ මොත්‍ථතං** යනු සම්පූර්ණයෙන් පෙර තිබූ ආකාරය වෙනස්කොට, වසන ලද, **ඨානං** යනු විමානය සඳහා කියයි. කරන ලද පුණ්‍යකර්ම අනුව සිටියේ යයි කියයි. **කම්මවිපාක සම්භවං **කර්ම විපාක අනුව හටගන්නා ලදී. ‘මමං’ යනු මගේ කර්මවිපාකානුකූලව හටගනිත් දෙපදයන්හි යෙදිය යුතු.
**තත්‍රෑපපන්නා** යන ගාථාවේ මේ සංක්‍ෂේප අර්ථයයි. **තත්‍ර** එහි කියන ලද විමානයේ **උප්පන්නා** උපත ලැබීය. **පුබ්බදෙවතා ඉමා පුරිමා අජ්ජරායො** ප්‍රමාණයෙන්. **සත සහස්සානි තුවං සී** යනු නුඹවෙහි, **සකෙන කම්මුනා අජ්ඣුපගතා **ස්වකීය කර්මය විසින් පමුණුවන ලදී. උපදින ලදී. **යසස්සිනී** පිරිවර සම්පත්තියෙන් පූර්ණව, එසේම, **සකෙන කම්මුනා** ස්වකී කර්මයාගේ ආනුභාවයෙන් බබළත්, බබළමින්ම සිටී.
එහි බැබළීමට උපමා වශයෙන් දක්වමින් ‘සසී’ ආදී ගාථාව කීහ. **යථා** සාවාගේ ලකුණු යෙදීමෙන්, **සසී** යන නැකැත් තරුවල අධික ගුණභාවයෙන්**, නක්‍ඛත්තරාජා**. තරුපති යන නම් ලද චන්ද්‍රයා, **තාරකාගණං අධිග්ගය්හ** තරු මැඩ පවත්වා **විරොචති** බබළයි විරාජමාන වේ. **තථෙව ත්‍වං ඉමං අච්ඡරා නං** එසේම මේ දේව කන්‍යාවෝ**. සංගමං** තම සමූහය. **යස්සා දද්දල්ලමානා **යසසින් දිලියෙමින් **විරොචසි** බබළයි. **ඉමාති ඉමං** නිපාත මාත්‍රයකි. ‘නක්‍ඛත්ත රාජාජය තාරක ගණං තථෙව ත්‍වං’ යනුවෙන් ද පාඨයක් කියයි.
දැන් ඒ දේවතාවියගේ පූර්ව භවයේ දී, කරන ලද පුණ්‍යකර්මය විචාරන්නේ ‘කුතොනු ආගම්මා’ ආදී ගාථාව කීයේය. එහි **කුතොනු ආගම්මා** කවර පුද්ගලයෙක් ද, කවර පින්කමක් ද කවර හේතූන්දැයි අසයි. **ඉදං** මගේ **භවනං **පැමිණීම සොඳුරුය. **අනොම දස්සනෙන** සෑම අතින්ම ශෝභන වූ. **ත්‍වං උප්පන්නා** උත්පත්ති වශයෙන් පැමිණීම, සෑම අතින්ම යහපත්ය, උසස්ය යන අර්ථය දක්වන්නට උපමාවක් ප්‍රකාශ කරමින්, **බ්‍රහ්මං ව දෙවා තිදසා සඉන්‍දකා ** **සබ්බෙන තප්පාමසෙ දස්සනෙනත්‍වං ** තිදසෙහි ඉන්‍ද්‍රයා ප්‍රධාන දෙවියෝ ද, බ්‍රහ්මයෝ ද සියළු දෙන ඔබගේ දැකීමෙන් තෘප්තියට පත්වෙති. එහි බ්‍රහ්මයා සනංකුමාර සමග ඉන්‍ද්‍රයා ද ගැනේ. පැමිණියේ වේ. **සඉන්‍දකා** තව්තිසා වැසි දෙවියෝ ඔබ දැකීමෙන් තෘප්තියට පැමිණෙති යන අර්ථයි.
දෙවියන්ට නායක වූ ශක්‍රයා විසින් විමසන ලදුව, ඒ දේවතා තොමෝ තම තොරතුරු ප්‍රකාශ කරමින් **යමෙතං** ආදී ගාථා දෙක කීහ.
ශක්‍ර දෙවියන් වහන්සේ මා ගිය දවස කළ කුශලයත්, කොහෙන් චුතව මෙහි උපන්නේ ද කියා පෙර විසූ තැනුත් විචාරන්නේ අසනු මැනවි. මම කසීරට බරණැස් නුවර කේසකාරී නම් බැමිණි කුමරියක් වීමි.
එහි බුද්ධ ධම්ම සංඝ යන ත්‍රිවිධ රත්නය පහළව තුබූ බැවින් මම ප්‍රසන්න සිතින් ඒ තුණුරුවන් සරණ ගියෙමි. නොකඩකොට පන්සිල් රැක්කෙමි. ත්‍රිවිධ සංයෝජනයන් දුරුව සෝවාන් ඵලයට පැමිණියෙමි. එයින් චුතව මෙහි ආමි.

එහි **යමෙතං** යනු ඒ ප්‍රශ්නය යන අර්ථයි. **අනුපුච්ඡසෙ** හිතවත්ව අනුකූල බැවින් විමසත් **මමං** මා. **පුරත්‍ථිති** පුරය ඇත. **කාසිනං** කසී රටේ, **කෙසකාරී** යනු පෙර ආත්ම භාවයේ කේසකාරී නමින් විසුවෙමි. **බුද්ධෙන ධම්මෙච** ආදී වශයෙන් තමාගේ පෙර පින්කම් ප්‍රකාශ කරයි.
නැවත ශක්‍රයා ඇගේ පුණ්‍ය සම්පත්තිය දිව්‍ය සම්පත්තිය ද, දැක බලා සතුටු වෙමින් ‘තන්ත්‍යාභි නන්‍දා මසෙ’ ආදී ගාථා කීහ.
බුද්ධ ධම්ම සංඝ යන ත්‍රිවිධ රත්නය කෙරෙහි පහන් සිත් ඇත්තා වූ නොකඩවා රැකි සිල් ඇතිව, පැමිණෙන ලද සෝවාන් ඵල ඇති හෙයින් ඒකාන්තයෙන් නිවන්මගට පැමිණි එහෙයින්ම අලාමක වූ භද්‍රාවෙනි, මේ දිව්‍ය භවනයට ඔබගේ පැමිණීම යහපත්ය. ධර්මයෙන්ම බබළන තිගේ පිරිවර හා යශස දැක විශේෂයෙන් සතුටු වෙමි.
එහි **තත්ත්‍යාභි නන්‍දාමසෙ** යනු දෙ ආකාර වූ සම්පත් දැක සතුටු වෙමි යනුයි. **සාගතඤ්ච තෙ** යනු තොපගේ මෙහි පැමිණීම ඉතා යහපත් ගමනකි. පැමිණීමකි. එයින් අපගේ ප්‍රීතිය සොම්නස වර්ධනය වේ.
මේ ප්‍රවෘත්තිය සක්දෙව් රජු මුගලන් තෙරුන්ට කීහ. මුගලන් තෙරණුවෝ භාග්‍යවතුන් වහන්සේ දැන්වූහ. භාග්‍යවතුන් වහන්සේ එය අර්ථෝත්පත්ති කොටගෙන පැමිණ සිටි පිරිසට ධර්මය දේශනා කළහ. එම දේසනාව දෙවියන් සහිත වූ ලෝකයාට සාර්ථක විය.
2. චිත්තලතා වර්ගය
දෙවන වර්ගයේ **අපි සක්කොච දෙවින්‍දො** යනාදිය දාසී විමානය පිළිබඳවයි. එහි උත්පත්ති කථාව කෙසේද යත්? භාග්‍යවතුන් වහන්සේ ජේතවනාරාමයේ වාසය කරන කල්හි සැවැත්නුවර වැසි එක්තරා උපාසකවරයෙක්, තවත් බොහෝ වූ උපාසකවරුන් සමග සවස් කල්හි විහාරයට ගොස් දහම් අසා පිරිස නැගිට සිටි කල්හි, භාග්‍යවතුන් වහන්සේ වෙත එළඹ ‘ස්වාමීනි මම මෙතැන් සිට සංඝයාට නිරන්තර සලාක බත් සතරක් දෙන්නෙමි’යි කීය. ඉක්බිති භාග්‍යවතුන් වහන්සේ ධාර්මික කථාවක් කොට එහි යහපත් බව ඔහුට පහදා දුන්හ. හෙතෙම ස්වාමීනි, මා විසින් සංඝයාට නිති බත් සතරක් දීමට පිළි දෙන ලදී. සෙට දවස පටන් ස්වාමීන් වහන්සේලා මගේ නිවසට පැමිණෙත්වායි, සලාක බත් පිළියෙළ කරන භත්තුද්දේශක හිමියන්ට ද දන්වා තම නිවෙසට ගියේය. හේ නිවසට ගොස් දාසියක කැඳවා හෙට දින සිට මගේ නිවසට පිඩුසිඟා වඩිනු ඇත. ඔබ උන්වහන්සේලාට දන් පිළියෙළ කිරීමේ කාර්යයේ නිරතුරුව, ප්‍රමාද නොවී ක්‍රියා කළයුතු වෙවයි කීයේය. ඕ තොමෝ යහපතැයි පිළිගත්තාය. ඇය ස්වාභාවිකවම ශ්‍රද්ධා සම්පන්නය. පින් කැමැත්තීය. සිල්වත්ය. එහෙයින් දිනපතා කල් ඇතිවම නැගිට ප්‍රණිත ලෙස ආහාරපාන පිළියෙළ කොට භික්‍ෂූන් හිඳිනා තැන් සුමට ලෙස මනාව පිරිබඩ ගා අසුන් පණවා භික්‍ෂූන් පැමිණි කල්හී එහි හිඳුවා වන්දනාමාන කොට සුවඳ දුම් මල් ආදියෙන් පුදා මනාව වළඳවයි.
ඉක්බිති එක් දිනක් භික්‍ෂූන් වළඳවා නිමිකල්හි (උන්වහසේ) සමීපයට පැමිණ වැඳ ‘ස්වාමීනි, මේ ජාති ආදී දුකින් නිදහස් වීමක් කෙසේ සිදුවේදැ’යි යන ප්‍රශ්න විචාළාය. භික්‍ෂූහු ඇයට තිසරණ ද සිල් ද දී කයෙහි ස්වභාවය ප්‍රකාශකොට ඇය පිළිකුල් බවෙහි යෙදවීමෙහි පිහිටවූහ. පසුව අනිත්‍යතාවයෙන් යුක්ත වූ ධර්ම දේශනයක් කළහ. ඕ තොමෝ සොළොස් වසක් සිල් රකින්නී එක් දිනක් දහම් ඇසීමෙන් මනා දැක්මක්ද ලැබ නුවණ ද මෝරා ගොස් තිබූ හෙයින් විදසුන් වඩා සෝවාන් ඵලය සාක්‍ෂාත් කර ගත්තාය. පසුකලෙක කළුරිය කළ ඇය සක්දෙව් රජුගේ වල්ලභ වූ පරිචාරිකාවක් වී උපත ලැබුවාය. තව ද තූර්ය භාණ්ඩ සැටදහසක සේවය ලබමින් අප්සරාවන් සියදහසක් පිරිවර කොටගෙන මහත් වූ දිව්‍ය සම්පත් විඳිමින් ප්‍රීතියෙන් සතුටෙන් පිරිවර සහිතව උයන් ආදියෙහි හැසිරෙන්නීය. ආයුෂ්මත් මුගලන් රහතන් වහන්සේ දිව්‍යලෝක චාරිකාවේ සැරිසරන සේක් ඇය දැක ‘අපි සක්කොච දෙවින්‍දො’ ආදී ගාථාවන්ගෙන් ඇය විසින් කරන ලද පුණ්‍යකර්ම විස්තර විචාළහ.
ශක්‍ර දේවේන්ද්‍රයා මෙන් රම්‍ය වූ චිත්‍රලතා වනයෙහි හාත්පසින් අප්සරාවන් සමූහයා පිරිවරාගෙන ඕසධී තාරකාව මෙන් සියලු දිසා බබුළුවමින් හැසිරෙන්නෙහිය.
මනසට ප්‍රිය වූ යමක් වේද, ඒ සම්පත් ඔබට ලැබෙන්නේය. ඔබට මෙබඳු වර්ණයක් කවර හේතුවකින් ලැබුණේද, ඔබට එබඳු සමෘද්ධියක් කවර පින්කමකින් ලැබුණේද?
මහත් වූ ආනුභාව ඇති දේවතාවියනි, ඔබේ වර්ණය සියලු දිසාවන් බබළවයි. මෙවැනි දීප්තියක් ආනුභාවයක් කුමක් නිසා ලැබුණේද? මිනිස් දුවක් වූ සමයෙහි කවරනම් පිනක් කළෙහිදැයි අසන්නෙමි යනුවෙන් වදාළහ.
මුගලන් තෙරුන් විසින් ප්‍රශ්න කරන ලදුව සතුටට පත් සිත් ඇති ඒ දේවතාවිය මේ ඵලය කවර කර්මයක් නිසාදැයි අසන ලද ප්‍රශ්නයට පිළිතුරු වශයෙන් පහත දැක්වෙන පරිදි ප්‍රකාශ කළාය.
මිනිස් ලොව දී මිනිස් දුවක වූ මම පරහට මෙහෙ කරන කුලගෙයක දාසියක වීමි.
පසැස් ඇත්තා වූ, යසසින් යුතු වූ ගෞතම මුනීන්ද්‍රයන් වහන්සේගේ උපාසිකාවක වූ මට, කෙළෙස් දුරුකළ උන්වහන්සේගේ ශාසනයේ කෙළෙස් තවන වීර්යය ඇතිවිය.
යම්හෙයකින් මගේ මෙම ශරීරය විනාශ වී යන්නේ නම්, එය එසේ වේවා. මේ ශරීරයේ සන්සිඳීමක් ඇත්තේ නැත. පංච ශික්‍ෂා පදයගෙන් දක්වන මාර්ගය යහපත් වන්නේය. ශාන්ත වන්නේ ය.
කෙළෙස් නමින් හැඳින්වෙන කටු නැත්තා වූ කෙළෙස් ග්‍රහණය කරගැනීමෙන් වෙන් වූ, ඍජු වූ, ඥානවන්තයන් විසින් ප්‍රකාශ කරන ලද්දා වූ, මෙය ආර්ය මාර්ගය වේ. එහි යම්කිසි ඵලයකට මේ ස්ත්‍රිය පැමිණියද, හෙවත් මම පැමිණියෙම්ද, එම වීර්යයේ ඵලය දෙස බලන්න.
දෙව්ලොව තම වසඟයෙහි පවත්වන්නා වූ සක්දෙව් රජහුගේ සාකච්ඡාවට යෝග්‍ය වූ, තැනැත්තිය වෙමි. සැටදහසක් වූ තූර්ය වාදනයෙන් මා සතුටට සොම්නසට පත් කරයි.
ආලම්බය, ගග්ගරය, භීමය, සාධුවාදී සංඝය, පොක්‍ඛරය, සඵස්සය, යන දිව්‍ය වාදකයෝ ද
නන්දය, සුනන්දාය, සෝණදින්නාය, සුවිම්භිකාය, අලම්බුසාය, මිස්සකේසීය, ඉතා රුදු වූ පුණ්ඩරීකාය,
ඒණි පස්සාය, සුඵස්සාය, මුදු වදන් ඇති සුභද්දාය යන මේ වාදක දෙවඟනෝ ද, අප්සරාවන් ප්‍රබෝධමත් කරවන, තවත් දිව්‍ය වාදිකාවෝද, යන මේ දිව්‍ය ස්ත්‍රීහු මා වෙත පැමිණ මා සතුටු කරවත්. දැන් අපි නටමු, ගයමු, ඔබ ප්‍රීතිමත් කරමු යයි ප්‍රියවදන් කියති.
මේ සම්පත්තිය නො කරන ලද පිනකින් ඇති වූවක් නොවේ. ශෝක හේතුවලින් තොර වූ රම්‍ය වූ තිදස්පුර දෙවිවරුන්ගේ මේ මහා උයන ලැබුනේ කරන ලද පින්වලින්මය.
නො කළ පින් ඇති අයට මෙලොව ද, පරලොව ද, සුවයක් නොමැත. සැප වනාහී කරන ලද පින් ඇත්තවුන්ට මෙලොවදී ද පරලොවදී ද ලැබෙන්නේමය. එම තව්තිසාවාසී දෙවිවරුන් හා එක්වනු පිණිස යාමට කැමැත්තවුන් විසින් බොහෝ කුසල් කළයුතු වේ. කරන ලද පින් ඇත්තෝ වනාහි සකල සම්පත්තීන්ගෙන් සමන්විත වූවාහු ප්‍රීතියට පත්වෙති.


එහි **අපි සක්කොච දෙවින්‍දො** මෙහි ‘අපි’ ශබ්දය ගෞරවාර්ථයෙහි වේ. ‘ම’ ශබ්දයේ ‘ඉ’ කාරය ලොප්කොට උපමා අර්ථයෙහි කියන ලදී. එහෙයින් දෙවියන්ට නායක වූ, ශක්‍රයා යම්සේ ද ඒ අයුරින් යන අර්ථයි. ශක්‍රයා උපමා කිරීම වූ කලී මේ දෙව්දුවගේ පිරිස් සම්පත දැක්වීම සඳහා කියන ලදී. ඇතැමෙක් ‘අපි’ යනු නිපාතයක් පමණක්ම යයි කියති. **චිත්තලතා වනෙ** චිත්තා නම් දෙව්දුවගේ පින් බලයෙන් උපන් බැවින් ද චිත්‍රයෙන් හෝ විසිතුරු මල් පල ආදී විශේෂයන්ගෙන් යුක්ත වූ සන්තාන නම් දිව්‍ය වෘක්‍ෂයන්ගෙන් හා වැල් ආදිය බහුලව පවත්නා බැවින් චිත්තලතා වනය යයි නම් ලත් දෙව්ලොව උයනෙහි.
**පරපෙස්සියා** අනුන්ගේ නිවෙස්වල ඒ ඒ කාර්යයන්හි පණිවුඩ පනත් ගෙනයන තැනැත්තී, අන් අයට වැඩපල කරදෙන තැනැත්තී යන අර්ථයි.
**තස්සා මෙ නික්කමො ආසී සාසනෙ තස්ස තාදිනො** යනු දාසියක් වූ ඇයට, පසැස් ඇත්තා වූ භාග්‍යවත් වූ, බුදුන් වහන්සේගේ උපාසිකාවක් වී, සොළොස්වසක් සිල් රකිමින්, කර්මටහන් ද මෙනෙහි කරමින්, ඒ මෙනෙහි කිරීමේ ආනුභාවයෙන්, **මෙ** මට උපන්නා වූ තාදී ලක්‍ෂණ සම්පත්තියෙන් යුත් බැවින්, **තාදිනො** ශාස්තෲන් වහන්සේගේ **සාසනෙ** ශාසනයෙහි, ඇතුළත් වන්නා වූ කෙළෙස්වලින් බැහැර වීමේ හේතුවෙන් **නික්කමො** වීර්ය යයි කියන ලද නම් ඇති, ‘සම්මා වායාම’ය **ආසි** වූයේය, උපන්නේය යන අදහසයි.
එම ව්‍යායාමයේ පූර්වභාගයේ පැවති ආකාර දක්වනු පිණිස ‘කාමං භිජ්ජතු යං කායො නෙව අත්‍ථෙත්‍ථ සත්‍ථනං’ යයි කියන ලදී. යම්හෙයකින් මාගේ **අයං කායො භිජ්ජතු** එහි කිසියම් ප්‍රමාණයක හෝ අපේක්‍ෂාවක් නැති ආකාරයෙන්ම මේ (ශරීරයේ) විනාශය සිදුවන්නේ හෝ වේවා, **එත්‍ථ** එම කර්ම ස්ථානයේ යෙදීමෙහි, **නෙව අත්‍ථි සත්‍ථානං** මාගේ වීර්යයේ ලිහිල් කිරීමක් නැත. වීර්යය තියුණු කළේ, විදර්ශනාව තියුණු කළෙමි යන අර්ථයි.
දැන් වනාහි ඒ ආකාරයෙන් විදර්ශනාව තියුණු කොට ලබන ලද ගුණය දක්වන දේවතා වූ මෙසේ කීවාය.
පංච සීල පදයන්ගෙන් පෙන්වන මාර්ගය සැපත ගෙන දෙයි. ශාන්ත බව ලබා දෙයි. කෙලෙස් කටුවලින් තොර වේ. කෙළෙස් හා දුසිරිත් ආදිය නැති කරයි. වංකභාවයෙන් තොරය. සත්පුරුෂයන්ගෙන් පැසසුමට ලක්වෙයි. යම්සේ සාමාන්‍ය ස්ත්‍රියක් වන මම යම් ඵලයකට පැමිණියද, ඒ මගේ වීර්යයේ ඵලය බලන්න.
යමෙක් නිත්‍ය ශීලය වශයෙන් සමාදන් වූ ශික්‍ෂාපද පහේ හික්මීම්හි පිහිටීම නිසා යහපතක් ලබන ලද බැවින් ද, එම ශික්‍ෂාපද හෙවත් හික්මීම් සම්පූර්ණ කරන ලද බැවින් ද, ශික්‍ෂාපද පහේ සම්බන්ධවීමක් සිදු වූයේ වෙයි. යමෙකු තුළ තමාගේ සන්තානයෙහි ශික්‍ෂාපද සම්බන්ධතාවය උපන්නේද, එදිනට හැම අයුරකින්ම යහපත සිදුවීමෙන් ද, යහපත් ආත්ම භාව ලැබීමෙන් **සොවත්‍ථිකො** සුවපත් වූයේ යයි කියනු ලැබේ. ක්ලේශයන්ගෙන් උවදුරු සිදු නොවන බැවින් ද, ඒවායින් ආරක්ෂා වීමේ හේතුවෙන් ද, **සිව** හෙවත් ශාස්තෲ වූ අයෙක් කියනු ලැබේ. රාග නමැති කටු ඇනීමක් සිදු නොවන බැවින්, **අකණ්ටක** හෙවත් කටු රහිත වූයේ යයි කියනු ලැබේ. කෙළෙස්, දෘෂ්ටි, දුසිරිත් යන අවුල් නැසූ බැවින් **අගහනො** හෙවත් නිරවුල් තැනැත්තා යයි කියනු ලැබේ. සියලු වංක ගති, කපටි ගති ආදියෙන් වෙන් වූ බැවින් **උජු** හෙවත් ඍජු තැනැත්තා යයි කියනු ලැබේ. බුද්ධාදී සත්පුරුෂයන් විසින් ප්‍රකාශ කරන ලද (ගුණාංග දරන ලද) බැවින් **සබ්හි පවෙදිතො** හෙවත් උතුමන් විසින් ප්‍රකාශිත යයි කියනු ලැබේ. එනම් ආර්ය මාර්ගයයි. එය **යථා** යම් ආකාරයකින් **ඉත්‍ථිකා** දෙ අඟලක් පමණ පුළුල් වූ නුවණක් ඇති තැනැත්තියක හා සම්මතයට (හෙවත් ස්ත්‍රීභාවයට) පත්වූයෙමි. එවැනි ස්ත්‍රියකගේ ද, ‘වීර්යයේ’ යන අදහසින් **නික්කමස්සි** යයි කියනු ලැබේ. කියන ලද ආකාර ඇති එම වීර්යයේ ‘මෙම ප්‍රතිඵලය බලන්න’ යන අදහසින් **ඉදං ඵලං පස්ස** යයි ශක්‍රයාට කියයි.
**ආමත්තනිකා රඤ්ඤොම්හි සක්කස්ස වසවත්තිනො** - තමා අනුන් වසඟ කරන ස්වභාවයෙන් වෙසෙන බැවින්, දෙදෙව්ලොවෙහි තමන්ට වසඟවන ස්වභාවය හා අධිපති භාවය පවතින්නේය යන අදහසින් වසවත්ති යයි කියනු ලැබේ. මෙය මෙහිදී ශක්‍රයාට කියා ඇත. වසඟයෙහි පවත්වා ගන්නා වූ එම සක්දෙව්ගේ ඇමතුම් ලැබීම්වලට ඇල්ලීම්වලට යෝග්‍ය වූයේ ද, කෙළිදෙළෙන් යුතුව වෙසෙනවිට පවා ඔහුගෙන් ඇමතුම් ලැබීමට සුදුසු වූයේ ද වෙමි. **නික්කමස්ස** වීර්යයේ **ඵලං පස්ස** ප්‍රතිඵල බලන්න. ආතත විතත ආදී පංචතූර්ය වාද්‍ය භාණ්ඩයන් දොළසකින් එකවර වාදනය කරනු ලබනවිට සතුටක් ගෙන දෙන්නේය. එම භාණ්ඩ පහ බැගින් වූ තූර්යයන් දහසක් පමණ ආසන්නව යොදා ගැනීමේ ක්‍රියාව සඳහා මෙය යොදන ලදී. එහි **පටිබොධන්ති** ප්‍රීති ඝෝෂා පවත්වමින් ප්‍රබෝධමත් වීමයි.
**ආලම්බො** යන ආදිය තූර්යවාදක දේ පුයන්ට කියන විශේෂ නාමයකි. මෙම නම් කිරීම තූර්ය භාණ්ඩ ඇසුරෙන් සිදු වේ. වීණා මොක්‍ඛො - දිව්‍ය ස්ත්‍රීහු වෙති. **සුවිම්හිතා** පිරිසිදු සිනාව හෝ දෙව්දුවකගේ නාමයක් හෝ වෙයි. **මුදුවාදිනී **මෘදු ලෙස කථා කරයි යන අදහසින් මුදුවාදිනී වේ. මෘදු ලෙස වැඩි වශයෙන් වාදනය කරනු ලබන තැනැත්තිය ද **මුදුවාදිනී** වේ. මුදුවාදිනී යන්න නමක් ද වේ. **සෙය්‍යාසෙ** = වඩා ශ්‍රේෂ්ඨ වූ, **අච්ඡරානං** දෙවඟනන් අතරෙහි සංගීතියෙහි ප්‍රශංසා ලබන්නා වූ, **පබෝධිකං** ප්‍රබෝධය ඇති කරන්නා වූ,
**කාලෙන** - යම් අරමුණක් සඳහා යෙදවුණු හෝ එළඹුණු කාලය. **අභිභාසන්ති** ඉදිරිපිටට පැමිණ හෝ නැවතී හෝ කථාකරත්. යම් විධියකින් කථා කරත්ද එය දැක්වීම පිණිසයි. **හන්‍ද නච්චාම ගායාම, හන්‍ද තං රමයාමසෙ** යන්න කියන ලදී. දැන් අපි ගයමු. නටමු. ප්‍රීති වෙමු.
**ඉදං** මා විසින් ලබන ලද මේ තත්ත්වය, **අසොකං** මනෝඥ වූ, සිත් ඇදගන්නා වූ, ප්‍රිය වූ මනාප වූ, රූප ආදීන්ගේ හටගැන්මෙන් ශෝකය පහ වූ, එහෙයින්ම හැමකල්හිම ප්‍රමෝදය වර්ධනය කරන බැවින් **නන්‍දනං** යී යෙදින. **තිදසානං මහාවනං** තව්තිසාවේ දෙවිවරුන්ගේ විශාල වූ ද උතුම් වූ උයන.
මෙබඳු දිව්‍ය සම්පත්තීන් වනාහි පින්කම්හි ඵල වශයෙන්ම ලැබේ යයි නියමිත වශයෙන්ම ප්‍රකාශකොට, නැවත අනියමිත වශයෙන් දක්වන දෙව්දුව ‘සුකං අකත පුඤ්ඤානං’ යන ගාථාව ප්‍රකාශ කළාය.
තවද තමන් විසින් ලබන ලද දිව්‍යමය තත්ත්වයට සමාන තත්ත්වයක් ලැබීමට අන් අය තුළ ද කැමැත්තක් ඇති කිරීම් වශයෙන්, ධර්ම කාරණා කියන ඒ දෙවඟන ‘තෙසං සහස්‍ය කාමානං’ යනාදී අවසාන ගාථාව ප්‍රකාශ කර ඇත. **තෙසං** තව්තිසා වැසියන් හට, **සහව්‍ය කාමානං** සම්බන්ධ වීමට කැමැත්තවුන් විසින් මෙය කර්තෘ අර්ථයෙහි සම්බන්ධ විභක්ති වචනයි. **සහ චාති පවත්තතීති** - **සහවො** ඔවුන් සමග පවත්නේනුයි සහවො, ඔවුන්ගේ ස්වභාවය **සභව්‍යං** **විරියස්ස භාවො** - වීර්යයාගේ ස්වභාවය යන විග්‍රහය අනුව විරියං.
මෙසේ දෙව්දුව විසින් තමන්ගේ පින්කම් ප්‍රකාශ කළ කල්හි තෙරණුවෝ පිරිවර සහිත ඇයට දහම් දෙසා දෙව්ලොවින් පැමිණ පුවත් විස්තරය භාග්‍යවතුන් වහන්සේට දැන්වූහ. භාග්‍යවතුන් වහන්සේ ඒ අදහස අර්ථෝත්පත්ති කොට පැමිණ සිටි පිරිසට දහම් දෙසූහ. ඒ දේශනාව දෙවියන් සහිත ලෝකයාට අර්ථවත් විය.
**අභික්කන්තෙන වණ්ණෙන** යනු ලබුමා විමාන වස්තුවයි. එහි උත්පත්ති කථාව කෙසේද යත්? භාග්‍යවතුන් වහන්සේ **ඛාරාණසියං කෙවට්ටද්වාරං** බරණැස් නුවර වැඩ වාසය කරන කල්හි, කේවට්ට ද්වාර නමින් බරණැස් නගරයේ එක දොරටුවක් ඇත්තේය. එයට නුදුරුව නිවිට්ඨ නම් ගම පිහිටා ඇත. එයද කේවට්ට ද්වාර යන නමින්ද හැඳින්වේ. එහි ලඛුමා නම් වූ එක් ස්ත්‍රියක් ශ්‍රද්ධා සම්පන්නව බුද්ධි සම්පන්නව සිටියි. එම දොරටුවෙන් පිවිසෙන්නා වූ භික්‍ෂූන් වැඳ තමන්ගේ ගෙදරට කැඳවාගෙන ගොස් දන් පිරිනමා එහිම නැවතීමට ආසන ශාලාවක් ද කරවා එහි පිවිසෙන භික්‍ෂූන්ට ආසන පහසුකම් සපයා දුන්නීය. බීමට හා පරිභෝජනයට අවශ්‍ය ජලය දුන්නීය. ආහාර බත් කැවිලි ආදියද තමාගේ ගෙයි තිබුණේ ද ඒවා දුන්නීය. ඕ තොමෝ භික්‍ෂූන් සමීපයෙන් බණ අසා තිසරණයෙහි ද සීලයෙහි ද පිහිටා සමාහිත සිත් ඇතිව විපස්සනා කර්මස්ථාන උගෙන විදර්ශනා වඩන්නේ උපනිශ්‍රය සම්පන්න නිසා කෙටි කලකින්ම සෝවාන් පෙළෙහි පිහිටියාය. ඕ තොමෝ ඉන්පසු කාලයක කළුරියකොට තව්තිසා දෙව්ලොව මහා විමානයක උපන්නීය. අප්සරාවෝ පන්දහසක් පිරිවර වශයෙන් වූහ. ඕ දෙව්සැප අනුභව කරමින් සිටිද්දී ප්‍රමෝදයට සතුටට පත්ව වාසය කරයි. ආයුෂ්මත් මුගලන් තෙරුන් දේව චාරිකාවෙහි වැඩමවමින් මෙම දෙවඟන හමු වී ‘අභික්කන්තෙන වණ්ණෙන’ ආදී ගාථා මගින් මෙසේ විචාළේය. සියල්ල පෙර කී නයින් දත යුතු.
1. බැබළෙන වර්ණයෙන් දිළිසෙන පැහැයෙන් යම්කිසි දෙවඟනක් සිටින්නීද, ඕ ඕසධී තාරකාව මෙන් හාත්පස බබළමින් සිටින්නීය.
2. මෙබඳු වූ වර්ණ සම්පත්තිය ද මෙබඳු වූ සමෘද්ධි බවක් ද පරිභෝග සම්පත්තියක් ද කුමකින් ලැබුවේද සිත සතුටු කරන සම්පත් පහළ විය.
3 . මහානුභාව වූ දෙව් දුවනියනි, ඔබ මිනිස්ලොව වසන සමයේ කවරනම් පුණ්‍ය කර්මයක් කළේද? එකල දිසාවන් එළිය කරන්නා වූ දිළිසෙන වර්ණයකින් යුතුව මෙසේ පවතින්නට ඔබ කළ කුසලය කුමක්දැයි විමසමි.
4. ඒ දෙව්දුව මුගලන් හිමියන් විසින් අසන ලද ප්‍රශ්නයට පිළිතුරු දෙමින් තමන් කළ කුසලය පවසන්නී.
5. කේවට්ට ද්වාරයෙන් නික්ම මගේ නිවසට පැමිණියා වූ මහාර්ෂී වහන්සේගේ ශ්‍රාවකයන් වෙත ආහාර බාර්ලි, කොමුපිඬු, කාඩි දිය ආදිය ප්‍රසන්න වූ සිතින් යුතුව අවංක වූ සිතින් යුතුව කම්පල අදහා පිරිනැමුවෙමු.

චාතුද්දසි පොහොය, පසළොස්වක, අටවක් පොහොය, ප්‍රාතිහාර්ය පක්‍ෂ පොහොය යන දවස්වල අෂ්ටාංග උපෝසථය සමාදන් වීමි.
උපෝසථයෙහි යෙදී සදාතනිකව සීලයෙන් සංවරව සංයමයෙන් යුතුව ජීවත් වූයෙමි.
ප්‍රාණඝාත, මුසාවාද, සොරකම, මත්පැන් පානය, ස්වාමියා ඉක්මවා හැසිරීම ආදියෙන් වෙන් වී ජීවත් වූයෙමි.
පංච ශික්‍ෂා පදයන් රකිමින් ආර්ය සත්‍යයෙහි දක්ෂ වී යසස්සී ගෞතම බුදුන්ගේ උපාසිකාවක්ව ජීවත් වීමි.
ඒ කුසල කර්මයන්ගේ හේතුවෙන් මේ අන්දමේ වර්ණයක් මේ අන්දමේ සම්පත් මම ලදිමි. යම්කිසි ආකාරයකින් සිත සතුටු කරවන සම්පත් උපදී.
ඒ මහානුභාව වූ භික්‍ෂූන් වහන්සේ අසන ලදුව මම කියමි. මිනිස් දුවක වූ මම යම්කිසි කුසල කර්මයක් කළා නම් මෙබඳු වූ වර්ණයෙන් ද මෙබඳු වූ බැබළෙන සිරුරකින් ද සියළු දිසාවන් පැහැපත් කරමින් ද සිටින බව කියමි.
ස්වාමීනි! මගේ වචනයෙන් භාග්‍යවතුන් වහන්සේගේ පා පියුම් වඳිනු මැනවි. ලඛුමා නම් උපාසිකාව ඔබවහන්සේගේ පා පියුම් සිරසින් නමස්කාර කරයි.’ භාග්‍යවතුන් වහන්සේ අන්‍යතර වූ ශ්‍රාමණ්‍ය ඵලයක් දක්වන්නේ ද ඒ භාග්‍යවතුන් වහන්සේ සකෘදාගාමි ඵලය පැනවීය.
එහි **කෙවට්ටද්වාරා නික්‍ඛම්මා** කෙවුල් දොරටුවෙන් නික්මෙන තැන්හි
**සාකං** යනු ආහාර, හාල් එළවළු ආදී ව්‍යඤ්ජන **ලොණ සොවීරකං** ධාන්‍ය තුනපහ ආදි බොහෝ දේ යොදා සකස් කරන ඒ සුප් වර්ගයකි. **‘ආචාම කඤ්ඡික ලෝණුදකං’** යනුවෙන් ද ව්‍යවහාර කරත්.
ප්‍රශ්න විසඳීම් වශයෙන් ඒ තෙරුන් වහන්සේගේ ධර්ම දේශනාවෙන් සකෘදාගාමි ඵලයට පැමිණියාය. ඉතිරි දේ උත්තරා විමාන වත්‍ථුවෙහි ප්‍රකාශ කළ අනුසාරයෙන් දතයුතුයි.
**පිණ්ඩාය තෙ චරන්තස්ස** යනාදී ගාථාවෙන් දැක්වෙන ආවාමදායිකා විමාන වස්තුව මෙසේය. එහි උත්පත්තිය කෙසේ වීද යත්? භාග්‍යවතුන් වහන්සේ රජගහ නුවර වේළුවනයෙහි කලන්දක නිවාපයෙහි (ලෙහෙණුන්ගේ අභය භූමියෙහි) වාසය කරන සේක. එකල්හී රජගහනුවර එක්තරා පවුලක් අභිවාතක රෝගයෙන් උවදුරට පත්විය. එහි එක් ස්ත්‍රියක හැර අනිත් සියල්ලෝම මිය ගියහ. ඇය නිවසද නිවසේ වූ සියලු ධන ධාන්‍යද හැරදමා මරණ භයෙන් බියවත් වූවා බිත්ති හිඩැසකින් පලාගොස් අනාථ වී අනුන්ගේ නිවසකට ගොස් නිවස පිටුපස වාසය කළාය. එම නිවසෙහි කාරුණික පුරුෂයෙක් හැලි වළං ආදියෙහි ඉතිරිවන බත් කැඳ ආදිය ඇයට දෙන්නාහ. ඇය ඒ ස්ථානයේම ඔවුන්ගේ කැඳ බත් කා ජීවිකාව කරයි.
එකල්හි ආයුෂ්මත් මහා කාශ්‍යප රහතන් වහන්සේ සත් දිනක් තිරෝධ සමාපත්තියට සමවැදී සිට එයින් නැගී අද මා ආහාර පිළිගැනීමෙන් කවරනම් අයෙකුට අනුග්‍රහ කරන්නෙම්ද, දුගතියේ හා අනික් දුක්වලින් මුදවන්නෙම්දැයි කල්පනා කරන්නාහ. මරණයට ආසන්නව සිටි ඇය, නිරයෙහි ඉපදීමට හේතුවන ලෙස කරන ලද කර්මයන් ඇති බව දැක මා එහි ගියවිට ඇය තමන් ලත් කැඳවතුර මට දෙන්නීය. ඒ හේතුවෙන්ම ඇය නිර්මාණරතී දිව්‍යලෝකයෙහි උපදින්නීය. මෙසේ ඇය නිරයෙහි වැටීමෙන් මුදවාගෙන මැයට ස්වර්ග සම්පත්තිය ලබාදෙන්නේ නම් යෙහෙකැයි සිතා පෙරවරුයෙහි හැඳ පෙරව පා සිවුර ගෙන ඇය සිටිනා තැනට අභිමුඛව වඩිනා සේක. එවිට සක්දෙව් රජු අප්‍රකට වේශයකින් යුතුව නොයෙක් රසයෙන් සැදි නොයෙක් සූප හා ව්‍යඤ්ජන සහිත ආහාරයක් ද, දිවසළු ද ගෙන ආවේය. ඔහු කවරෙකුදැයි දැන හැඳිනගත් තෙරුන් වහන්සේ, ශක්‍රය, ඔබ කරන ලද පින්කම් ඇත්තේය. කුමක් නිසා මෙසේ කරන්නේද? දුකට පත් දිළින්දන් හට ලැබෙන සම්පත් නො වලක්වනු යයි කියා, ශක්‍රයා ගෙනා දේ ප්‍රතික්‍ෂේප කොට එම ස්ත්‍රිය ඉදිරියෙහි සිටි සේක.
ඕ තොමෝ තෙරණුවන් දැක, මේ මහානුභාව සම්පන්න තෙර නමකි. මුන්වහන්සේට දිය යුතු කෑ යුතු දෙයක් හෝ බුදිය යුතු දෙයක් හෝ මෙහි නැත. මේ කිලිටි භාජනයෙහි දැමූ, තණකැබලි දූවිලි ආදිය විසිරුණු ලුණු නැති සීත වූ රස අඩු කැඳ වතුර ටිකක් මෙවැනි තෙර නමකට දෙන්නට උත්සාහ නො ගනිමියි සිතා ‘ආතිච්ඡථ’ (පෙරට වඩින්න දිය යුතු දෙයක් නැත) යයි කීවාය. තෙරුන් වහන්සේ එක් පියවරක් පමණක් ඉදිරියට තබා නැවතුණු සේක. නිවසෙහි වැසි මනුෂ්‍යයෙක් ආහාර ගෙන ආහ. තෙරුන්වහන්සේ එය නො පිළිගත්හ. ඒ දුගී ස්ත්‍රිය මටම අනුග්‍රහ පිණිස මෙහි පැමිණියේ වන්නේය. මා සතු දෙයම පිළිගනු කැමැත්තේ යයි දැන ප්‍රසන්න වූ සිත් ඇත්තී උසස් භක්තියකින් යුතුව එම කැඳ වතුර තෙරණුවන්ගේ පාත්‍රයෙහි වත් කළාය. තෙරුන් වහන්සේ ද ඇයගේ පැහැදීම වැඩිවනු පිණිස කැඳ වළඳනු රිසි ආකාරයක් දැක්වූහ. ගෙහිමියා අසුනක් පැනවීය. තෙරුන් වහන්සේ එහි හිඳ ඒ කැඳවතුර වළඳවා පාත්‍රයෙන් ඉවතට ගත් අත් ඇත්තාහු අනුමෙවෙනි බණ වදාරා ඒ දුගී ස්ත්‍රියට ‘මින් පෙර තුන්වන ආත්ම භාවයේ දී ඔබ මගේ මෑණියන් වූහ’යි වදාරා වැඩි සේක. ඕ තොමෝ එයින් තෙරුන් වහන්සේ කෙරෙහි භක්තිය ද ප්‍රසාදය ද උපදවා එදින රාත්‍රී පළමු යාමයෙහි කළුරියකොට නිර්මාණරතී නම් දේව සමාගමට පැමිණියාය. ඉක්බිති සක්දෙව් රජ ඇය කළුරිය කළ බව දැන කවරනම් තැනක උපන්නීදැයි සොයා බලන්නේ තව්තිසාවෙහි නො දැක රාත්‍රියෙහි මැදියම ආයුෂ්මත් මහ කසුප් තෙරුන් වෙත පැමිණ ඇය උපන් තැන විචාරන්නේ ‘පිණ්ඩාය තෙ චරන්තස්ස’ ආදී ගාථා කීහ.
පිඬු පිණිස හැසිර නිහඬව සිටියා වූ ඔබවහන්සේට දිළිඳු වූ ද අසරණ වූ ද, අන් නිවසක පිටිපස පෙදෙස පිහිටකොට ගෙන සිටි ස්ත්‍රියක් ප්‍රසන්න වූ සිත් ඇතිව සියතින්ම කැඳ වතුර පිදුවාද, යම් බඳු වූ එම තැනැත්තිය මියගොස් කවර නම් ලොව උපත ලැබීද?

එහි **පිණ්ඩාය** පිණ්ඩපාතය සඳහා, **තුණ්හී භූතස්ස තිට්ඨතො** මෙය පිඬු පිණිස හැසිරෙන ආකාරය දැක්වීමකි. පිණ්ඩපාතය උදෙසා සිටියේය යන අර්ථයයි. **දළිද්දො** දුකට පත් වූ, **කපණා** අසරණ වූ දළිද්දා යන පදයෙන් ඇයට සම්පත් නැති බව දැක්වේ. කපණ යන පදයෙන් නෑදෑයින් නැති බව දැක්වේ. **පරාගාරං අවස්සිතා** අනුන්ගේ නිවසක් ඇසුරෙහි වෙසෙන්නී අනුන්ගේ නිවසක පිටුපස ආවරණයක් ඇසුරුකොට වසන ස්ත්‍රිය.
**කන්නු සාදිසතං ගතා** දන්දීම් වශයෙන් කාමාවචර දිව්‍යලෝක සයෙන් කවර නම් ලෝකයකට ගියාද? පෙර කියන ලද ආකාරයෙන් තෙරුන් වහන්සේ විසින් කරන ලද අනුග්‍රහයෙන්, ඒ ස්ත්‍රිය පහළ දිව්‍යලෝක දෙකෙහි නොදුටු ශක්‍රයා ඇය උදාර වූ දිව්‍ය සම්පත්තියක් ලබාගෙන නැතැයි යන සැකයෙන් යුතුව, තෙරුන් වහන්සේගෙන් ප්‍රශ්න කරයි.
එවිට තෙරුන් වහන්සේ -

පිඬු පිණිස හැසිර නිහඬව සිටියා වූ මා හට දිළිඳු වූ ද අසරණ වූද යම්බඳු ස්ත්‍රියක්, ප්‍රසන්න වූ සිත් ඇතිව සියතින්ම කැඳ වතුර පිදුවේද, එම තැනැත්තිය මියගොස් මෙලොවින් වෙන් වී මිනිස්ලොව පැවැති අභාග්‍යයෙන් නිදහස් වූවාය.
නිර්මාණ රතී නම් වූ මහත් සෘද්ධි ඇත්තා වූ, දේවතාවෝ පිරිසක් වෙති. සතුටට පත්වූවාහු වෙති. කැඳවතුර පිදුවා වූ ඒ ස්ත්‍රිය එම නිර්මාණරතී දෙව්ලොව ඉපිද සතුටට පත් වූවාය.
තෙරුන් වහන්සේ ද ඔහු විසින් විමසන ලද පිළිවෙළට අනුරූපී වන ලෙසටම ‘පිණ්ඩාය මෙ චරන්තස්ස’ ආදී පිළිවෙළින් ඔහුට පිළිතුරු දෙමින් ඇය උපන් ස්ථානය ප්‍රකාශ කළහ.
**විප්පමුත්තා** - මනුෂ්‍ය ලෝකයේ වූ එම දුර්භාග්‍යයන්ගෙන්, කරුණාව යොමුවිය යුතුව තිබූ පැවැත්මෙන් මිදුණාය. ඉවත් වූවාය.
**මොදතාවාමදායිකා** කැඳවතුර පමණක් පිදුවා වූ ඕ තොමෝ නිර්මාණරතී දිව්‍යලෝකය නම් වූ පස්වන කාම ස්වර්ගයෙහි දිව්‍ය සම්පත්තියෙන් සතුටට පත්ව සිටියි. වපුරන ලද දෙයින් ලබන ඵලය මෙන් කරන ලද පිනෙහි ඵලය සඳහා ක්‍ෂේත්‍ර සම්පත්ති ඵලය බලන්න යයි දක්වයි යන අදහසයි.
නැවත ශක්‍රයා ඇගේ දානයෙහි මහත් වූ ප්‍රතිඵල ද ආනිශංසද අසා එයට ප්‍රශංසා කරමින් අහොදානං ආදිය ගාථාවන් කීහ.
අසරණ ස්ත්‍රිය විසින් මහා කාශ්‍යප තෙරුන් කෙරෙහි මනාව දෙන ලද දානය ආශ්චර්යවත්ය. අනුන්ගෙන් ලැබුණු දෙයින් දෙන ලද දානය පවා මහානිශංස වූයේය.
සර්වාංග සුන්දර වූ යම් ස්ත්‍රියක් චක්‍රවර්ති රජකුගේ මෙහෙසිය බවට පත්වේද, එම ස්වාමි පුරුෂයාගේ අගය කිරීම් සහිත දර්ශනයට යොමුවේද, ඒ සියල්ල මෙම ස්ත්‍රියගේ කැඳ වතුර දානයෙහි ඵලයෙන් සොළසකින් එක් කොටසක් නැවත සොළසට බෙදා ඉන් ලැබෙන එක කොටසකට ද වඩා අගනේය.
රන් කහවණු සියයක්ද, අශ්වයන් සියයක් ද, අශ්වතර නම් උසස් වර්ගයේ අශ්වයන් සියයක් ද, රථ සියයක් ද, කන්‍යාවන් ලක්‍ෂයක් ද පැළඳීමට ගන්නා මැණික් කුණ්ඩලාභරණ ද යන මේ වස්තූන් වුවද මේ ස්ත්‍රියගේ කැඳ දාන වස්තුවේ පිනෙන් සොළසකින් එක් කොටසක් ගෙන එය නැවත සොළසට බෙදා ඉන් ලැබෙන එක් කොටසකට ද වඩා නො අගනේ වෙයි.
රථයක ඒරියාකඳ වැනි විශාල දළ ඇති ශක්ති සම්පන්න වූ ස්වරණමය ගී ආභරණ පළඳවන ලද්දා වූ අලංකාර හස්ති සන්නාහයන්ගෙන් ආවරණය කරන ලද සිරුරු ඇති හේමවත නම් හස්ත කුලයෙන් උපන් හස්තීහු සියදෙනෙක් පවා, මේ ස්ත්‍රියගේ කැඳ වතුර දානයෙහි පිනෙහි සොලසකින් එක් කොටසක් නැවත සොළසකට බෙදා ඉන් ලැබෙන එක් කොටසකටද වඩා නො අගනේය.
යුද්ධයකින් හිමිකර ගත්තා වූ මහද්වීප සතරේ ආධිපත්‍යය වුවද මේ ස්ත්‍රියගේ කැඳවතුර දානයේ පිනෙහි සොළසකින් එක් කොටසක් නැවත සොළසකට බෙදා ඉන් ලැබෙන එක් කොටසක් තරම්වත් නො අගනේය.
**අහො** ආශ්චර්යය යන අර්ථයේ නිපාතයි. **වරාකියා** දිළිඳු, අසරණ, පරාහතෙන පිටතින් ගෙන එන ලද අනුන්ගේ නිවසකින් ඉල්ලා ගන්නා ලද යන අර්ථයි. **දානෙන** දිය යුතුව තුබූ කැඳවතුර පමණක් වූ දාන වස්තුවෙන්, **ඉජ්ඣිත්‍ථ වත දක්‍ඛිණා** ආශ්චර්යයකි. දෙන ලද දානය ප්‍රතිඵල සහිත වී මහත්ඵල සහිත විය. මහත් ආලෝකයක් විය. පුණ්‍ය ඵලයේ මහත් පැතිරීමක් විය යන අර්ථ ඇත්තේය.
දැන් ස්ත්‍රී රන්න ආදිය (දීම පවා) ඒ කැඳවතුර දානයේ සියයේ කොටසකට හෝ දාහේ කොටසකටවත් සම නොවේ යයි දක්වනු පිණිස ‘**යා මහෙසිත්තං කාරෙය්‍යා’** ආදිය කියන ලදී. **සබ්බංග කල්‍යාණී** වඩා උස් නොවූ වඩා මිටි නොවූ වඩා සිහින් නොවූ, වඩා මහත් නො වූ, වඩා කලු නොවූ, වඩා සුදු නොවූ, මිනිසුන්ගේ වර්ණය ඉක්මවා සිටියා වූ, දෙවියන්ගේ වර්ණයට නො පැමිණියා වූ යනාදී වශයෙන් මෙකී කියන ලද සියලු අංගයන්ගෙන් ද කරුණුවලින් ද සියලු අංග ප්‍රත්‍යයන්ගෙන් ද, යහපත්ය. හොබනේය. සුන්දරය. **භත්තුචානොම දස්සිකා** ස්වවාමිපුරුෂයාට උසස් ලෙස පෙනෙන්නා වූ, අතිශයින් දැකුම්කලු වූ ප්‍රසාදය ඇතිකරවන්නා වූ තැනැත්තිය. **එතස්සාචාම දානස්ස කලං නාග්ඝති සොළසිං** - මැය විසින් දෙන ලද මේ කැඳ වතුර දානයේ පුණ්‍ය ඵලය සොළසකට බෙදා ඉන් එක් කොටසක් නැවත සොළසකට බෙදා ලැබූ එක් කොටසකට වඩා සක්විති රජකුගේ ස්ත්‍රී රත්නභාවය වුවද නො අගනේ වෙයි. වින්දනීය නොවෙයි. ලැබිය යුත්තෝ නොවෙයි. රත්රන් කළං පසළොස **නික්‍ඛ** යයි කියයි. කලං සියයක් යයි ද කියත්.
**හෙමවතා** හිමවත හෙවත් හිමාලයෙහි. හේමවත නම් හස්ති කුලයට අයත්ය යන අදහසයි. ඔව්හු වනාහි මහත් වූ ද, ශක්තිමත් වූ ද, ජවයෙන් යුක්ත වූවෝද වෙති. **ඊසාදත්ත** රිය හිසට යොදා ඇති ලී කඳ වැනි දළ ඇති, මදක් නැමුණු දත්ය යන අදහසයි. එයින් විශාල දළ ඇති බව යන අදහස ඇතිවීම වළක්වයි. **උරූළ්හ වා** වීර්යය, ජවය, අනුන් යටපත් කිරීම යන ගුණයන්ගෙන් යුක්ත වූ, බැරෑරුම් වූ යුද්ධර්මය කාර්යයන් දරා සිටීමට සමර්ථ වූ යන අදහසයි. **සුවණ්ණකච්ඡා** රනින් සෑදූ ගෙළෙහි බඳින ලද අබරණ පැළඳි, කච්ඡ යන පදයෙන් ඇතාට සුදුසු සියලු ආභරණ කියවෙයි. **හෙමකප්පන වාසසා** රන් එබ්බවූ ඇත් ඇඳුම් ඇති වළලු ආදි වාස්ත්‍ය අලංකාරයන් සහිත ඇඳුම්,
**චතුන්නම්පි දීපානං ඉස්සරං** දෙදහසක් කුඩා දිවයින් පිරිවරා ගත් ජම්බුද්වීප ආදී සතරමහ දිවයින්හි අධිපති බව, එයින් සියලු සක්විති සම්පත් කියයි. යමක් මෙහි නො කියන ලදද එය යට කියන ලද පරිදිම වේ.
මෙහිදී සක්දෙව් රජු විසින් ද තමන් විසින් ද, කියන ලද සියල්ල ආයුෂ්මත් කාශ්‍යප තෙරුන් වහන්සේ භාග්‍යවතුන් වහන්සේට දැන්වූහ. භාග්‍යවතුන් වහන්සේ එය අර්ථෝත්පත්ති කොටගෙන රැස්ව සිටි පිරිසට සවිස්තරව ධර්ම දේශනා කළ සේක. ඒ දේශනාව මහජනයාට සාර්ථක දේශනාවක් වූයේය.
**චණ්ඩාලී වන්‍ද පාදානි** - චණ්ඩාලී විමාන වස්තුවයි. එහි උන්පත්ති කථාව කෙසේද යත්? භාග්‍යවතුන් වහන්සේ රජගහනුවර වාසය කරන සේක් අළුයම් වේලෙහි බුදුන් වහන්සේලාට පුරුදුව ඇති මහා කරුණා සමාපත්තියට සම වැද, ඉන් නැගිට ලෝකය දෙස බලන්නාහු ඒ නගරයෙහිම සැඬොල් පියසෙහි වෙසෙන ආයුෂ ගෙවීගිය නිරයට යා හැකි කර්මයක් ද එළඹ සිටි එක්තරා මැහැළි සැඩොල් කතක දුටු සේක. මහා කරුණාවෙන් උත්සාහවත් වූ සිත් ඇති බුදුන් වහන්සේ, ඇය ලවා ස්වර්ගයට යා හැකි කර්මයක් කරවා එයින් ඇගේ නිරය ගමන වළක්වා ස්වර්ගයෙහි පිහිටුවන්නෙමියි සිතා මහත් වූ භික්‍ෂු සමූහයක් සමග රජගහ නුවර පිඬු පිණිස නික්මුණු සේක. එකල්හි සැරයටියක් ආධාර කොටගෙන නුවරින් නික්මෙන ඒ සැඩොල් ස්ත්‍රිය, පැමිණෙන්නා වූ භාග්‍යවතුන් වහන්සේ දැක ඉදිරියෙහි සිට ගත්තාය. භාග්‍යවතුන් වහන්සේ ද ඇගේ ගමන වළක්වන්නාක් මෙන් ඉදිරියේ සිටි සේක. එකල්හි ආයුෂ්මත් මුගලන් තෙරුන් වහන්සේ භාග්‍යවතුන් වහන්ගේ සිත ද, ඇයගේ ආයුෂ පිරිහී යාම ද දැන භාග්‍යවතුන් වහන්සේ වන්දනා කරවීම සඳහා මේ ගාථා දෙක කීහ.
සැඩොල් උපාසිකාවනි, යශස් ඇත්තා වූ ගෞතමයන් වහන්සේගේ පා වඳින්න. ඒ ශ්‍රේෂ්ඨ උත්තමයෝ ඔබ කෙරෙහිම අනුකම්පාවෙන් මෙහි වැඩමවා නැවතුණහ.
කෙළෙස් දුරුකළ අර්හත් ගුණ ඇති උතුමාණන් කෙරෙහි මනාකොට මනස පහදවා ගන්න. වහා දෑත් ඔසවා ඇඳිලි බැඳ වඳින්න. ඔබේ ජීවිතය අවසානය කරා ළඟා වී ඇත.
එහි **චණ්ඩාලී** උපතින් ලැබූ නාමයෙන් ඇයට ආමන්ත්‍රණය කරයි. **වන්‍ද** වඳින්න. **පාදානි** - දෙවියන් සහිත වූ ලෝකයාට පිහිට වූ ශ්‍රීපාදයන්, **තමෙව අනුකම්පාය** ඔබටම අනුග්‍රහ පිණිස, අපායෙහි ඉපදීම වළක්වා දෙව්ලොව ඉපදීම සඳහා යන අදහසයි. අට්ඨාසි බුදුන්වහන්සේ නගරයට නො පිවිස සිටියහ. **ඉසි සුත්තමො** ලෞකික වූ ද රහත් නො වූ ද රහත් වූ ද රහත් වූ ද, පසේ බුදු වී ද යන (සත්ත්වයන්) ඍෂීන් අතුරෙන් උතුම් වූ, ශ්‍රේෂ්ඨතම වූ එසේ නැතහොත් විපස්සී බුදුන් වහන්සේ සිට ගැනෙන පරිදි පරම්පරාවේ සත්වන බුදුන් වහන්සේ බැවින් **ඉසි සත්තමො** යයි කියනු ලැබේ.
**අභිප්පසාදෙහි මනං** - මේ සම්මා සම්බුදුරජාණන් වහන්සේය. ඔබගේ සිත පහදවා ගන්න. **අරහත්තම්හි තාදිනී **කෙලෙසුන්ගෙන් දුරු වූ බැවින් ද එම කෙලෙස් සතුරන් නැසූ බැවින් ද, සංසාර චක්‍රයේ දැති නැසූ බැවින් ද, සිවුපසයන් ලැබීමට සුදුසු වූ බැවින්ද, රහසින් හෝ පව් නොකරන බැවින් ද, අරහන්තො යි යෙදේ. සිතට ප්‍රිය උපදවන දේ කෙරෙහි කෙලෙස් (ආශා) දුරු කළ බැවින් **තාදිම්හි **යයි යෙදේ. **ඛිප්පං පඤ්ජලිකා මන්‍ද** ඉක්මනින්ම ඇඳිලි බැඳ වඳින්න. නමස්කාර කරන්න. කුමක් නිසාද යත්, පරිත්තං තව ජීවිතං - ජීවිතය දැන්මම බිඳෙනසුළු ස්වභාවය ඇති බැවිනි. ඉතා කෙටි බවකින් යුක්ත බැවිනි.
මෙසේ තෙරුන් වහන්සේ ගාථා යුගලකින් භාග්‍යවතුන් වහන්සේගේ ගුණ වර්ණනා කරන්නාහු තමන්ගේ ආයුභාවයෙහි පිහිටා ඇයගේ ආයුෂ හීන වූ බව ද දැක්වීමෙන් සංවේග උපදවමින් ශාස්තෲන් වහන්සේ වැන්දවීම සඳහා ඇය මෙහෙයවූහ. ඕ තොමෝ ද එය අසා සංවේග උපදවා ශාස්තෲන් වහන්සේ කෙරෙහි පැහැදුණු සිත් ඇතිව, පසඟ පිහිටුවා වැඳ ඇඳිලි බැඳ නමස්කාර කරමින් බුදුන් කෙරෙහි පිහිටියා වූ ප්‍රීතියෙන් එකඟ සිත් ඇතිව සිටියාය. භාග්‍යවතුන් වහන්සේ ද, මැයට සග සම්පත් ලැබීමට මෙය ප්‍රමාණවත් යයි දැන භික්‍ෂූන් සමග නගරයට පිවිසි සේක. එකල්හි බියට පත්ව දිවයන්නා වූ එක්තරා ගවදෙනක් සිය අඟින් ඇයට අණින ලදින් ඇයගේ දිවි තොරවීය. ඒ සියල්ල දක්වනු පිණිස සංගීතිකාරක තෙරවරහු මේ ගාථා කීහු.
දමනය කරන ලද ඉඳුරන් ඇති, මුගලන් මහරහතන් වහන්සේ විසින් මෙහෙයවන ලද සැඩොලිය යශස් සම්පන්න වූ ගෞතම බුදුරජාණන් වහන්සේගේ පාදයන් වන්දනා කළහ.
අඳුරට පහනක් වූ බුදුරජාණන් වහන්සේට ඇඳිලි බැඳ නමස්කාර කළා වූ උවැසියට එක්තරා ගවදෙනක් විසින් සිය අඟින් අනින ලදුව මරණයට පත් කළාය.
එහි **පඤ්ජලිං ඨිතං නමස්සමානං සම්බුද්ධං** බුදුරජාණන් වහන්සේ එතැනින් නික්ම ගිය කල්හි බුද්ධාලම්භන ප්‍රීතියෙන් සන්සුන් වූ සිත් ඇති බුදුන් ඉන්දදී මෙන්ම ඇඳිලි බැඳ නමස්කාර කරමින් සිටියා වූ **අන්‍ධකාරෙ **අවිද්‍යා නමැති අන්ධකාරයෙන් ද, කෙලෙස් නමැති ආලෝකය ඇති කරන්නා වූ
ඕ තොමෝ එයින් චුතව තව්තිසා දෙව්ලොව උපන්නීය. ඇයට පිරිවර අප්සරාවෝ ලක්‍ෂයක් වූහ. එකල්හි ඇය විමානය සමගම පැමිණ මුගලන් තෙරුන් වෙත එළඹ වැඳ සිටියහ. ඒ බව මෙසේ දක්වයි.
වීර්යවත් උත්තමයාණනි, කෙලෙස් ප්‍රහීණ කළා වූ, රජසින් තොර වූ, තෘෂ්ණාව නැත්තා වූ, ආරණ්‍යයෙහි හුදෙකලාව වැඩ සිටින්නා වූ මහානුභාව සම්පන්න වූ ඔබවහන්සේට මම වන්දනා කරමි.
එවිට තෙරණුවෝ මෙසේ විමසූහ.
සම්පතින් යුතු වූ දේවතාවියනි, රත්රන් පැහැයෙන් බබළන්නා වූ, මහත් යසස් ඇත්තා වූ, අප්සරා සමූහයා විසින් පිරිවරණ ලද්දා වූ නන් විසිතුරු විමනින් බැස මට වඳින්නා වූ, ඔබ කවර තැනැත්තියක් ද?
එහි **ජලිතා** තමන්ගේ ශරීර ප්‍රභාවයෙන් ද, වස්ත්‍රාභරණාදියේ දීප්තියෙන් ද, දිළිසෙමින් බැබළෙමින්, **මහායසො** මහත් වූ පිරිවරක් සහිත වූවා, **විමාන මොරුය්හ** විමානයෙන් බැස, අනෙක චිත්තා - නන්වැදෑරුම් විසිතුරු බවින් යුත්, සුභො, මනා ගුණයන්ගෙන් යුත් තැනැත්තියනි, **මමං** මා
මෙසේ තෙරුන් වහන්සේ විසින් ප්‍රශ්න කරන ලදුව, ඕ තොමෝ නැවත ගාථා සතරක් කීවාය.
ස්වාමීනි, වීර වූ ඔබවහන්සේ විසින් මෙහෙයවන ලද මෙම සැඩොලී වෙමි. යසසින් යුක්ත වූ ගෞතමයන් වහන්සේගේ පා වැන්දෙමි.
බුදුන් වහන්සේගේ පා වැඳ චණ්ඩාල යෝනියෙන් චුත වූ මම නන්දන වනයෙහි, අසූරියන් වූ විමානයෙක්හි උපත ලැබූවෙමි.
අප්සරාවන් ලක්‍ෂයක් පෙරටු කරගෙන සිටින්නා වූ ඒ මම උතුම් වූවා ශ්‍රේෂ්ඨ වූවා වර්ණයෙන් යසසින් හා ආයුෂයෙන් යුක්ත වූවා වෙමි.
ස්වාමීනි, බෙහෙවින් යහපත් ලෙස ඇති කරගන්නා වූද, දැනුම ලබා ගත්තා වූ ද, සිහිබුද්ධිය ඇත්තා වූද, මම ලෝකයෙහි කාරුණික වූ මුනීන්ද්‍රයන් වහන්සේ වඳිනු පිණිස පැමිණියා වෙමි.

එහි පෙසිතා සැඩොලියනි, බුදුන් පා වඳින්න යනාදී වශයෙන් වැඳීම සඳහා මෙහෙයවනු ලැබුවාය. එම වන්දනාමය පින්කම සිදු වූ අවස්ථාව සුළු වූවකි. කෙත මහත් වූ පමණට එහි ඵලයද මහත්වන බැවින්, අතිශයින් මහත් වේ යන්න කියන ලදී. පහූක කත කල්‍යාණා - බුදුන් අරමුණුකොට හටගත් ප්‍රීතිය පැවැති කාලය තුළ සිතේ ඇතිවන ප්‍රඥාවෙන් ද සිහි බුද්ධියෙන් ද, හටගත්තා වූ විශාරද බව සලකා සම්පජානානං පතිස්සතා යනාදිය කියන ලදී.
මෙසේ කියා කළ දෙයෙහි ගුණ දන්නා වූ, පෙර චණ්ඩාලීව සිටි දෙවඟන රහතන් වහන්සේගේ පා වැඳ එතැනින් ගියාය.
මෙම ගාථා සංගීතිකාරක තෙරුන් විසින් රචනා කරන ලදී.
එහි චණ්ඩාලී - පෙර අත්බැවෙහි සැඩොලියක් වූවායයි සිහිකොට කියන ලදී. මිනිස්ලොවේ දී යම් ආරෝපිත නාමයක් වූයේ නම්, එය පුරුදු ආකාරයෙන් දෙව්ලොවේ දී ද භාවිතා වේ. සෙසු කරුණු පෙර කියන ලද පරිද්දෙන් දතයුතුය.
පසුව මේ පුවත මුගලන් තෙරණුවෝ භාග්‍යවතුන් වහන්සේට පවසන ලදුව එය අර්ථෝත්පත්ති කොටගෙන රැස්ව සිටි පිරිසට තථාගතයෝ ධර්ම දේශනා කළහ. ධර්ම දේශනාව මහජනයාට ඵලදායී වූයේය.
**නීලා පිතා ච කාලා ච** යනුවෙන් හද්දිත්‍ථි විමාන වස්තුව ඇරඹේ. එහි උත්පත්ති කථාව කෙසේද යත්? භාග්‍යවතුන් වහන්සේ සැවැත්නුවර ජේතවනයෙහි අනේපිඬු සිටුහුගේ ආරාමයේ වාසය කරන සේක. එකල්හි කිම්බිල නම් නුවර ශ්‍රද්ධාවන්ත වූ, පැහැදුණු සිත් ඇත්තා වූ සිල්වත් හැසිරීමෙන් යුක්ත වූ රෝහක නම් ගෘහපති පුත්‍රයෙක් වාසය කළේය. ඒ නගරයෙහිම ඔහුට සමාන වූ මහත් වූ සම්පත් ඇති කුලගෙයක ශ්‍රද්ධා සම්පන්න වූ, පැහැදුණු සිත් ඇති, ස්වභාවයෙන්ම යහපත් වූ බැවින් ‘භද්දා’ නම් නම් ඇති එක් දැරියක් වූවාය. ඉක්බිති රෝහණගේ දෙමාපියෝ ඒ දැරිය ආවාහයට කැමති කරවාගෙන ඇය ද එකඟ වූ කල්හි කැඳවාගෙන අවුත් ඔවුන් දෙදෙනාගේ විවාහය සිදුකළහ. ඒ යුවළ ද සමගිව වාසය කරන්නාහුය. ඕ තොමෝ තමාගේ ආචාර සම්පන්න භාවය නිසා ‘භද්දිත්‍ථි’ හෙවත් යහපත් ස්ත්‍රිය යනුවෙන් ඒ නගරයෙහි ප්‍රකටව හඳුනා ගැනීමට පත්වූවාය.
එම කාලයෙහිම අගසවු දෙදෙනා වහන්සේලා පන්සියය පන්සියය බැගින් වූ පිරිවර භික්‍ෂූන් සහිතව ජනපද චාරිකාවේ හැසිරෙමින් කිම්බිල නගරයට පැමිණියහ. උන්වහන්සේලා එහි වැඩමවූ බව දැන සොම්නස් උපදවාගත් රෝහක තෙමේ තෙරුන් වහන්සේලා වෙත එළඹ වැඳ පසුදින දානය සඳහා ආරාධනා කොට, දෙවන දිනයෙහි ප්‍රණීත වූ බාද්‍ය භෝද්‍ය ආහාරයෙන් පිරිවර සහිතව ඒ තෙරවරුන් මනාව වළඳවා, උන්වහන්සේලා විසින් දේශනා කරන ලද ධර්මය අඹු දරුවන් සහිතව අසා උන්වහන්සේලාගේ අවවාදයෙහි පිහිටමින් තිසරණ ලබාගත්තේය. පන්සිල් ද සමාදන් වූහ. ඔහුගේ භාර්යාව වූ කලී අටවක තුදුස්වක පසළොස්වක හා පුරපස දිනයන්හි පෙහෙවස් සමාදන්ව විශේෂයෙන් සිල්වත් හැසිරීම් සහිත වූවාය. ඇයට දේවතානුකම්පාව ලැබිණ. නිකරුණේ ඇය වෙත පතිත වූ අසත්‍ය දෝෂාරෝපණයන් දේවතානුභාවයෙන් නිදොස් වී ලොව සුපතල කිත් යශස් ඇති තැනැත්තියක් වූවාය.
ඕ තොමෝ කිම්බිල නුවර සිටියදීම, තක්සලා නුවර ව්‍යාපාරික කටයුතුවල යෙදුනු තම සැමියාට නැකැත් කෙළි සඳහා සිතක් උපන්නේය. එකල්හි නිවසට අධිපති දේවතාවිය විසින් තමන්ගේ දිව්‍යානුභාවයෙන් ඇය තක්සලා නුවරට පමුණුවා ස්වාමියා සමග එකතු කරන ලද්දීය. ඒ එකතුවෙන්ම දරුගැබක් ඇති වූ ඇය දේවතාවිය විසින්ම නැවත කිම්බිල නුවරට පමුණුවන ලද්දීය. අනතුරුව ගර්භනී භාවය ප්‍රකට වූ කල්හී ඇය සැමියා ඉක්මවා යන කෙනෙකැයි නැන්දනිය ආදීන් විසින් සැක කරනු ලැබුවාහ. එවිට එම දේවතාවිය විසින්ම ස්වකීය ආනුභාවයෙන්ම මවා පෙන්වූ මහා ගංවතුරක කිම්බිලී නුවර ගිලී ගත්තාක් මෙන් පිහිටි කල්හි ‘භද්දිත්‍ථි’ තොමෝ තමන්ගේ පතීව්‍රතාභාවය ප්‍රකාශකොට ඒ පතීව්‍රතාව පිළිබඳ සත්‍යක්‍රියා කර දිව්රිමකින්, වාත වේගයෙන් උඩට නැගුණු රළ පෙළ සහිත ගඟ මහ දියකඳ නවත්වා තමන් මත පතිත වූ සැකය ද දුරුකළාය. ආපසු පැමිණි සැමියා විසිනුදු පෙර නැන්දනියන් ආදීන් විසින් කරන ලද්දාක් මෙන් සැක කරන ලදුව, තක්සලාවේ දී ඔහු විසින් ඇයට දෙන ලද ඔහුගේ නම කොටන ලද හැඳුනුම් සලකුණ පේරැස් මුද්ද දක්වා එම සැකය නැතිකරවා ස්වාමියාගේ ද ඤාතීන්ගේ ද ජනයාගේ ද විශ්වාසය ද ගරු බුහුමන් ද ලබන්නට වූවාය. ‘සුවිසුද්ධ සීලා ද්වාරතාය අතිවිය ලොකෙ පත්‍ථවයඝා අහොසි’ සුපිරිසිදු ශීලාචාර භාවයෙන් ලෝකයෙහි සුපතළ කිත් ඇති තැනැත්තියක් වූවාය යන එහෙයින් කියන ලදී.
ඕ තොමෝ පසුකලෙක කළුරියකොට තව්තිසා දෙව්ලොව උපන්නීය. එකල්හි භාග්‍යවතුන් වහන්සේ සැවැත්නුවරින් නික්ම තව්තිසාවට වැඩමවා පරසතු රුක්මුල පඬු ඇඹුල් සලස්න මත වැඩඋන් කල්හී, දෙව් පිරිස් පැමිණ වඳිද්දී, ‘භද්දා’ නම් වූ දෙව්දුව ද පැමිණ වැඳ එකත්පස්ව හුන්නාය. එකල්හි භාග්‍යවතුන් වහන්සේ එහි රැස් වූ දස දහසක් ලෝකධාතුන්හී දිව්‍ය බ්‍රහ්ම පිරිස මධ්‍යයේ එම දේවතාවිය විසින් කරන ලද පින්කම් විමසන සේක්, මෙසේ ප්‍රශ්න කළ සේක.
එම්බා දෙවඟන! ඒ වනාහි නිල් කහ කළු මදටිය රතු ආදී විවිධ වර්ණයන් සහිත පත්‍ර කිඤ්ජල්ක කේශර පන්තියෙන් හෙබියා වූ, මදාරා මලින් ගොතා කරන ලද මුදුන් මල්කඩින් හා අනේකප්‍රකාර විචිත්‍ර කර්මාන්තයෙන් හෙබි මල්දම්වලින් සැරසී අනිත් දේවතාවියන් අතර සිටින්නීය. අනෙක් දෙවි දේවතාවුන් අතුරෙහි මෙබඳු සැරසීමක් නැත්තේය. මහත් වූ යශශ්‍රී ඇති දෙව්දුව ගිය දවස තී විසින් කරන ලද කවර කුශල කර්මයක් හේතුකොටගෙන මේ තව්තිසා භවනෙහි උපන්නීද? මා විසින් විචාරන ලද මෙම පැනයට පිළිතුරු මෙම දෙව් බඹ පිරිස් මැද දී ප්‍රකාශ කරව. යම් කුශල කර්මයකින් මෙබඳු දිවසැපත් ලබන ලද්දේ වී නම් ඒ කුශල කර්මයන් ප්‍රකාශ කරව.
එහි - **නීලා ච පීතා ච කාලා ච මඤ්ජෙට්ඨා අථ ලොහිතා** මෙහි ‘ච’ ශබ්දය යොදා ඇත්තේ පදයන්ගේ සම්බන්ධය දැක්වීම සඳහාය. එම ‘ච’ ශබ්දය වෙන වෙනම යෙදිය යුතු වේ. අථ යනු අන්‍යර්ථයෙහි නිපාත පදයෙකි. ඒ පදයෙන් සුදු පැහැ ආදී නොකියන ලද වර්ණයන් එකතුකොට ගැනේ. ‘ඉති’ ශබ්දය ලොප් කරන ලද්දේ යයි දතයුතු. ‘ච’ ශබ්දය නො කියන ලද අර්ථයෙන් එකතු කරගැනීම සඳහා කියයි. ‘අථ’ යනු ඉති ශබ්දාර්ථයේ නිපාතයි. ‘උච්චාවචානං වණ්ණනත්ති’ මෙහි උච්චාවචානං යනුවෙන් විභක්තිය ලොප්නොකොට තබන ලදී. උච්චාවචානං වණ්ණානං යනු අනේක විවිධ වර්ණයන්ගෙන් යුත් මල් රොන්වලින් ගහණ වූ යන අර්ථයි. **වණ්ණානං** යන පදය හෝ වණ්ණවන්තානං යන පද දෙකින් එක් පදයක් මෙහි යෙදිය හැකිය**. කිඤ්ජක්‍ඛ පරිවාරිතා** රොන්වලින් ගැවසී ගත් මෙහි සම්බන්ධ විභක්ත්‍යර්ථයේ ප්‍රථමා විභක්ති පදයයි. කියන ලද්දේ මේ අර්ථය වේ. නීල වර්ණය ද, කහ වර්ණය ද, කාල වර්ණය ද, මදටිය වර්ණය ද, රක්ත වර්ණය ද, තව ද අන්‍ය වූ සුදු වර්ණය ද ආදී වර්ණයන් හා මේ ආදී තද හා ලිහිල් වර්ණයන්ගෙන් සැදුණු රේණුවලින් සහ කේශරයන්ගෙන් ගැවසී ගත් විසිතුරු ලක්‍ෂණයන්ගෙන් ද පෙර කියන ලද තද සහ ලා වර්ණයන්ගෙන් ද යුක්ත වූ පුෂ්පයෝ යන අදහසයි. දිව්‍යමය මදාරා වෘක්‍ෂයන්හි හටගත් බැවින් **මන්‍දාරවානං පුප්ඵානං මාලං** යි කියන ලදී. දේවතාවියනි, ඔබ (පෙර කියන ලද) මල්වලින් සාදන ලද මල් ඔටුන්නක්, හිසෙහි දරයි.
යම්කිසි වෘක්‍ෂයකින් නෙලා ගන්නා ලද ඒ මල් ඒවායේ විශේෂ වර්ණයන්ගේ හේතුවෙන්, අන්‍ය වූ මල් හා අසමාන වේද? ඒ බව දක්වනු පිණිස **නයි මෙ අඤ්ඤෙසු කායෙසු රුක්‍ඛා සන්ති සුමෙධ සෙ** යන්න කියන ලදී. (මෙවැනි මල් සහිත ගස් නොමැත්තේය යනුවෙන් කියන ලදී.) එහි **කායෙසු** දේව කොට්ඨාසයන්හි. **සුමෙධසෙ** යහපත් ප්‍රඥාවක් ඇති තැනැත්තිය.
එහි **නීලා** ඉන්ද්‍රනීල මහානීල මාණික්‍ය රත්නයන්ගේ මෙන් නිල් ආලෝකය ඇතියහ. **පීතා** යනු පුෂ්පරාග, කක්කේතන, සඵුලක ආදී මාණික්‍ය රත්නයන්ගේ මෙන් ද, සංගී නම් සුවර්ණයෙහි මෙන් ද, කසාවන් ආලෝකයක් ඇති යනුයි. **කාළා** යනු අස්මක උපළක ආදී වූ මාණික්‍ය විශේෂයන්ගේ මෙන් කාළ වර්ණයෙන් ද, ආලෝකය දීප්තිය ඇත්තේය යනුයි. **මඤ්ජෙට්ඨක** යනු ජොතිරස, ගොමුත්තක, ගෝමේධ යන මාණික්‍ය රත්නයන්ගේ මෙන් මදටිය වර්ණ ආලෝකයක් ඇත්තේය යනුයි. **ලෝහිත** යනු පද්මරාග - ලෝහිතංක පවාළ ආදී ඇතැම් කෙනෙක් ‘නීල’ ආදී පද වෘක්‍ෂයන් යයි ගෙන ඉමානි නීල රුක්‍ඛං මේ නිල් වෘක්‍ෂයෝ ආදී වශයෙන් යොදා ප්‍රකාශ කරත්. ගස් ද නිල් ආදී පාට ඇති මල්වලින් යුක්ත බැවිනි. නීල ආදිය යෙදීමෙන් නීල ආදී ව්‍යවහාර ලබා ගනියි. ‘නීලා -පෙ- ලොහිතා -පෙ- ඉමෙසු පුඤ්ඤෙසු කායෙසු රුක්‍ඛා සන්ති සුමෙධසො’ නීල පීතා දී ගාථා දෙකින් මෙසේ අදහස් කළයුතු වේ. ඔබ තද හා ළා වර්ණයන්ගෙන් යුත් රොනින් ගැවසී ගත් මලින් කළ මල්මලා දරන්නීය යනුයි. එහි දී පෙනෙන්නා වූ වර්ණ විශේෂයන්ගෙන් යුක්ත වූ මල් පිළිබඳව විස්තර කොට ඒවායේ ඇති විශේෂත්වයක් දැක්වීමෙන් ඒවා අයත් වෘක්‍ෂයන්ගේ ආවේණික ලක්‍ෂණ දැක්වීම පළමුවන න්‍යාය වෙයි. වෘක්‍ෂයන්ගේ විශේෂත්වයක් දැක්වීමෙන් ඒවාත් අන්‍ය පුෂ්පයන්ගේ ආවේණික ලක්‍ෂණයන්ගේ ආසාධාරණ බව දැක්වීම දෙවැනි අදහස වේ. පළමුවන න්‍යායයේ දී ඒවායේ වර්ණ ආදී සමාන ලක්‍ෂණ ගන්නා ලදී. දෙවෙනි න්‍යායයේ දී ඒවායේ ආශ්‍රිත ලක්‍ෂණ වශයෙන් ගන්නා ලදී. මේ එහි විශේෂත්වයයි.
**කෙන** කවර පුණ්‍ය කර්මයකින් **කායං තාවතිංසං** තව්තිසාවය යන අදහසයි. **පුච්ඡිතාචික්‍ඛ **මා විසින් ප්‍රශ්න කරන ලද්දේ පිළිතුරු කියන්න.
මෙසේ භාග්‍යවතුන් වහන්සේ විසින් ප්‍රශ්න කරන ලදුව ඒ දේවතා තොමෝ මෙසේ පිළිතුරු දුන්නාය.
මා මිනිස් ලොව මිනිස් දුවක්ව ඉපිද කිම්බිල නගරයෙහි සියලු කල්හි ශ්‍රද්ධාවෙන් ද, ශීලයෙන් ද, පරිත්‍යාගශීලී තත්ත්වයෙන් ද ජීවත් වූයෙමි. එකල ‘භද්දිත්‍ථි’ යන නමින් මා හැඳින්වීය.
සෘජු පැවතුම් ඇති උතුමන් වෙත වස්ත්‍ර ද ආහාර ද, සෙනසුන් ද, ගිලන්පස සඳහා අවශ්‍ය දේ ද, ඉතා ප්‍රසන්න වූ සිතින් පූජා කළෙමි. දන් දුනිමි.
අව පක්‍ෂයෙහි ද පුර පක්‍ෂයෙහි ද, අටවක, තුදුස්වක, පසළොස්වක, අමාවක යන දිනයන්හී අංග අටකින් යුක්ත වූ උපෝසථය සමාදන් වුනිමි. සියලු කල්හි සීලයන්හි සන්සුන්ව හැසිරුණෙමි. ප්‍රාණඝාතයෙන්, සොරකමින්, මුසාවාදයෙන් ද සැමියා ඉක්මවා හැසිරීමෙන්, කාම මිථ්‍යාචාරයෙන්, මද්‍යපානයෙන් ඉවත් වූයෙමි. වෙන් වූයෙමි.


පංච ශික්‍ෂාපදයන්හි ඇලුම් ඇතිව, ආර්ය සත්‍යයන්හි දැනුම ඇතිව පසැස් ඇත්තා වූ බුදුන් කෙරෙහි ශ්‍රද්ධා ඇතිව, උපාසිකාවක් වී සුචරිතශීලීව කරන ලද කුසල් ඇතිව, ඒවායේ යෙදී තමන්ට ආලෝකයක් වී නන්දන වනයෙහි උපත ලදීමි.
අතිශයින්ම හිතානුකම්පා කරන්නා වූ මහත් නුවණ ඇත්තා වූ කෙලෙස් තවා උතුම්භවයට පැමිණියා වූ සැරියුත් මුගලන් දෙදෙනා වහන්සේට මම ආහාර වැළඳවීමි. සුචරිතශීලීව කරන ලද කුසල් ඇතිව ඒවායෙහි යෙදෙමින් තමන්ටම ආලෝකයක් වී නන්දන වනයෙහි වෙසෙමි.
සීමා රහිත සැපසම්පත් ලබා දෙන්නා වූ අෂ්ටාංග උපෝසථ සීලය නිතර සමාදන් වෙමින් සුචරිතශීලව කරන ලද කුසල් ඇතිව ඒවායෙහිම යෙදෙමින් තමන්ටම මෙන් ආලෝකයක් වී නන්දන වනයේ වෙසෙමි.
එහි **භද්දිත්‍ථි ති මං අඤ්ඤංසු කිම්බිලායං උපාසිකා** මා ආචාර සම්පත්තියෙන් සත්‍ය ක්‍රියාවෙන්, උදුරා දැමිය යුතු මාන්නය නමැති සැඩපහර වැළැක්වීමෙන්, කඩ නොකරන ලද සිල් ඇත්තියක් යයි හටගත් පිළිගැනීමක් ඇති යහපත් වූ සුන්දර වූ තැනැත්තියකි. එහෙයින් කිම්බිල නුවර වැසියෝ භද්දත්‍ථිකා උපාසිකාව යනුවෙන් මා හැඳින්වූහ. **සද්ධාසීලෙන සම්පන්නා** මේ කරුණු ඉහත කියන ලද පිළිවෙළට බැවින් අරුත් පැහැදිලිය.
එසේ වුවද, ශ්‍රද්ධා යන මෙයින් ශ්‍රද්ධා ධනය අදහස් වේ. **සංවිභාගරතා අච්ඡාදනඤ්ච භත්තඤ්ච සෙනාසනං පදීපියං අදාසිං උජුභූතෙසු විස්සන්නෙන චෙතසා** මෙයින් ත්‍යාග ධනය අදහස් කරන ලදී. **සීලෙන සම්පන්නා චාතුද්දිසිං -පෙ- පඤ්චසික්‍ඛාඅදෙ රතා** මෙයින් සීල ධනය හිරි ධනය ඔත්තප්ප - ධනය අදහස් කරන ලදී. (වැරදි කිරීමට ඇති ලජ්ජාව හා බිය) **අරිය සච්චාන කොවිදා** මෙයින් සුත ධනය ද ප්‍රඥා ධනය ද දක්වන ලදී. එය තමන්ගේ සත්වැදෑරුම් ආර්ය ධන ප්‍රතිලාභයයි. **උපාසිකා චක්‍ඛුමතො** **-පෙ- අනුවිචරාමි නන්‍දනං** මෙයින් ඇයගේ මෙලෝ පරලෝ දෙකටම ඇතිවන්නා වූ ආනිසංසයන් දැක්වේ. එහි **කතාවාසා** ඇතිකර ගත්තා වූ සුචරිතානුකූල වාසය සුචරිත කර්මය (පතීව්‍රතා ධර්මය) එම ආත්මයෙහි ද මතු ආත්මයෙහි ද සුවසේ විසීමට හේතුවන බැවින් සුඛ විහරණයට නිවහනක් යයි කියයි. ඒ නිසා **කතකුසලා **
පෙර නො කියන ලද කරුණක් වූ තමන්ගේ දානමය පින්කම් ගැන කියා මේ වනවිට ඒ පින්කම් තමා තුළ පිහිටි අයුරු දැක්වීම සඳහා **භික්‍ඛූ ච** ආදිය කියන ලදී. **භික්‍ඛූ** ශේෂ නොකොටම කෙලෙස් සිඳ හරින ලදින් භික්‍ඛු යයි කියනු ලැබේ. **පරමහිතානුකම්පකෙ** උතුම් ලෙස හා බහුල ලෙස මෙලොව ආදී වශයෙන් හිතවත්ව අනුග්‍රහ කරන්නා වූ **අහොජයිං** ප්‍රණිත වූ ආහාරයෙන් වැළඳ වූයෙමි. **තපස්ස යුගං** උතුම් වූ තපසින් සියළු කෙලෙස් තවා සිඳ දමා සිටි බැවින් තපස් ගුණයට පැමිණ සිටි (අගසව්) දෙදෙනා වහන්සේගේ **මහාමුනිං** ඒ හේතුවෙන්ම ඍෂිභාවයට පැමිණියා වූ හෙයින් ද, තමන්ගේ උතුම් ඥානයෙන් අවබෝධ කරගත්තා වූ හෙයින් ද, මහා මුනි නාමය කියනු ලැබේ. මේ සියල්ල දෙඅග සව්වන් සඳහා කියන ලදී.
**අපරිමිතං සුඛා වහං** මෙහි මුල පදයෙහි අග ඇති අනුනාසිකාක්‍ෂරය හෙවත් බින්දුව ලොප් නොකොට කියන ලදී. මහණෙනි, වචන කීමෙන් පමණක් සග සැපත කරා යාමට පහසු නොවේ යන භාග්‍යවතුන් වහන්සේගේ කියමනෙන් ද දක්වා ඇති වචන මාර්ගය ඉක්මවූ අප්‍රමාණ වූ සුවදායී උපතක් තමාගේ ආනුභාවයෙන් ලැබුවාය. ප්‍රමාණ රහිත වූ සැපතක් ගෙනදෙන ලද්දේය යන අදහසයි. **සත්තං** හැමකල්හිම, පෙහෙවස් රක්නා ඒ ඒ දිනයන් අත් නො හැර පෙහෙවස් රක්නා ඒ ඒ දිනයක් කඩ නොකොට පෙහෙවස් රකින්නා, නිරතුරුවම හැමතන්හිම සැපත ලබා දෙන්නේය යන අදහසයි. සැපතට පත්වන්නේය යන අදහසයි.
ඉක්බිති භාග්‍යවතුන් වහන්සේ මාතෘ දිව්‍ය රාජයා ප්‍රධානකොට ඇති, දස දහසක් ලෝකධාතූන්හි වෙසෙන දිව්‍ය බ්‍රහ්ම සමූහයාට තෙමසක් විජම් පිටකය දෙසා මිනිස් ලොවට පැමිණ භද්දිත්‍ථි විමාන වස්තුව දේශනා කළ සේක. ඒ දේශනාව රැස්ව සිටි පිරිසට ප්‍රයෝජනවත් වූයේය.
**අභික්කන්තෙන වණ්ණෙන** මේ සෝණදින්න විමානය පිළිබඳ කතා පුවතයි. එහි උත්පත්තිය කවරේද? භාග්‍යවතුන් වහන්සේ සැවැත්නුවර ජේතවන විහාරයේ වැඩවාසය කරති. ඒ සමයෙහි නාලන්දාවෙහි ශ්‍රද්ධාවෙන් ඇළලී ගිය පැහැදීමෙන් යුතු සෝණදින්නා නම් එක් උපාසිකාවක් භික්‍ෂූන් වහන්සේලාට සිව්පසයෙන් මනාකොට උවටැන් කරයි. නිරන්තරයෙන්ම පිරිසිදුව පන්සිල් රකී. උපෝසථ දිනවල අටසිල් රකී. මේ තොමෝ ගැලපෙන ධර්ම ශ්‍රවණය (බණ ඇසීමේ) ලැබ උපනිශ්‍රය සම්පන්න බැවින් චතුරාර්ය සත්‍යය කර්මස්ථානය විමසන්නී සෝවාන් බවට පත් වූවාය. ඉක්බිති ටික දවසකින් එක්තරා රෝගයකින් ඔත්පල වී කළුරිය කොට තව්තිසා දෙව්ලොව උපන්නීය.
එහිදී මහා මුගලන් හිමියන් පැමිණි කල්හි බැබලෙන්නා වූ වර්ණයෙන් සකල දිසාවන් ආලෝක කරමින් බබුළුවමින්, සිටින්නා වූ දේවතාවිය කවරේද? ඇසීය.



මුගලන් තෙරුන් විසින් තමන්ගෙන් විමසන ලද ප්‍රශ්නයට පිළිතුරු කියමින් ඕ දේවතා වූ මෙසේ කීවාය.
මා සෝණදින්නා නමින් දැනගනු මැනවි. මේ මා විසින් කරන ලද කර්මයාගේ ඵලයයි. යශර්ශි වූ ගෞතම භාග්‍යවතුන් වහන්සේගේ දුවක්මි.
මා විසින් කරන ලද ඒ පුණ්‍ය කර්මයන්ගේ ආනුභාවයෙන් මේ වැනි සකල දිසා බබුළුවන්නා වූ වර්ණයත් ප්‍රභාවත් දීප්තියත් මම ලදිමි.
දෙව්දුව පැහැදිළි කළාය. අනෙක් සියල්ල කලින් කියන ලද පරිදිම දත යුතුයි.
**අභික්කන්තෙන වණ්ණෙන** යනු මේ උපෝසථ විමාන වස්තුව පිළිබඳ කථා පුවතයි. මෙම අර්ථෝත්පත්ති කථනයෙහි, සාක්ත නුවර උපෝසථා නම් එක් උපාසිකාවක් වීමම විශේෂයි. අනෙක් සියල්ල මෙතෙක් දක්වන ලද අනෙක් විමාන සමානම වේ. එහෙයින් කියන ලදි.
බැබළෙන්නා වූ වර්ණයෙන් යුතුව ඕසධී තාරකාව මෙන් සියළු දිසාවන් බබුළුවමින් යම් දෙවි කෙනෙක් ඒ දෙව්දුව කවර හේතුවක් නිසා මෙවැනි වර්ණයක් ලැබුයේද? මෙවැනි උපභෝග පරිභෝග සම්පත් ලැබුවේද? මනාසේ ප්‍රිය උපදවන්නා වූ සිත් සතුටු කරන මෙවැනි භෝගයන් කෙසේ ලැබීද?
මහානුභාව සම්පන්න දෙව් දියණියනි, ඔබ මනුෂ්‍යයෙක්ව සිටි කාලයේ කවර නම් පිංකම් කළේද? මෙවැනි වර්ණයක් සියලු දිසා බබුළුවන්නා වූ මෙවැනි බැබළීමක් දිළිසීමක් කවර නම් පින්කමක විපාක වශයෙන් ලැබුයේද?
මුගලන් තෙරුන් විසින් තමන්ගෙන් විමසන ලද ප්‍රශ්නයට කැමති පරිදි පිළිතුරු දෙන්නී තමන් පෙර කරන ලද පුණ්‍යකර්මයන් පැවසුවාය.
යසසින් යුක්ත වූ ගෞතම සර්වඥයන් වහන්සේගේ කාලයේ සාකේත නුවර ‘උපෝසථා’ නමින් මම ඉපදී සිටියෙමි.
එකල්හි මා විසින් ප්‍රියමනාප වූ සිතින් කරන ලද පින්කම්වල විපාකයෙන් මේ සා වූ වර්ණයක් ද සම්පත්තීන් ද උපතද ලදිමි.
ඒ හේතුවෙන් සියලු දිසාවන් බබුළුවන මේ ප්‍රභාමත් වූ වර්ණය ලදිමි යයි දේවතා දුව ප්‍රකාශ කළාය.
නිතර නිතර නන්දන වනය, තව්තිසාව ගැන අසා එහි ඉපදීමට කැමති වීමි. එහි සිත පිහිටුවා නන්දන වනයට පැමිණියෙමි.
ශාක්‍ය වංශ ඇත්තා වූ බුද්ධ වූ ශාස්තෲන් වහන්සේගේ වචනය නො කෙළෙමි. හීන වූ තැනක සිත පිහිටුවා අද මම පසුතැවිලි වන්නෙමි යන ගාථා දෙක කීහ.


එහි **උපොසථාති මං අඤ්ඤිංසු** ‘උපොසථා’ යන නමින් මිනිස්සු මා හැඳින්වූහ. **සාකෙතායං** සාකේත නගරයේ
**අභික්‍ඛණං** නිතර නිතර **නන්‍දනං සුඛා** තව්තිසා භවනයේ නන්දන වන නම් වූ වනය ගැන ද එහි ඇති නානාවිධ දිව්‍ය සම්පත්තීන් ගැන ද අසා **ඡන්‍දො** එහි ඉපදීම සඳහා වූ පින්කම් කළේ එහි ඉපදීමට ප්‍රාර්ථනා කළේ තෘෂ්ණා ශක්ත වූයේ **උප්පජ්ජථා ඉපදී තත්‍ථ** තව්තිසා භවනයෙහි නන්දන වන ප්‍රදේශයට දෙව්ලොව යයි කියති. එහි උපදිනු කැමැත්තේ එහි ඉපදුනෙමි.
**නකාසිං සත්‍ථුවචනං** මහණෙනි, ‘මම සුළු මොහොතකටවත් භවය වර්ණනා නොකරමි’ ආදි වශයෙන් ශාස්තෲන් වහන්සේ වදාළ වචන මම නොකෙළෙමි. භවය සසර පිළිබඳව පවත්නා වූ ඡන්‍ද රාගය දුරුකරනු යන අර්ථයි. ශාක්‍යවංශ වූ ගෞතම ගෝත්‍ර වූ භාග්‍යවතුන් වහන්සේ ගෞතම ගෝත්‍ර වූ ගෝත්‍රය සහිතවම කියන ලදී. **බුද්ධස්සාදිච්ච බන්‍ධුනො ආදිත්‍යගේ බන්‍ධු** (හිරුගේ ඤාතියා) ආදිත්‍ය බන්‍ධු - භාග්‍යවතුන් වහන්සේ ඒ නිසා සූර්ය ජාතියේ උපන් බැවින් ආදිත්‍යයි. ඔහුගේ ඖරස පුත්‍ර වූ බැවින් ආදිච්ච බන්‍ධු නම් භාග්‍යවතුන් වහන්සේයි. එහෙයින් කියන ලදි.
එම්බා රාහු අසුරය, යමෙක් ගණඳුරෙහි එළිය කරන්නේ ද, බබළන්නේ ද මඩුලු සටහන් ඇත්තේ ද උග්‍ර තේජස් ඇත්තේ ද අහසෙහි හැසිරෙතත් එබඳු හිරු නො ගිලව. මා දහම් පුත් හිරු මුදව.
**හීන** ලාමක වූ තමාගේ භව තෘෂ්ණාව සඳහා කියයි. **සාම්හී** ඒ අපි.
මෙසේ ඒ දෙව්දුවගේ භවය පිළිබඳව ආශාව නමින් කරගෙන ඇති වූ විපිළිසර, තේරුම් ගත් ස්ථවිරයෝ සසරෙහි සැරිසරන අතර මේ සම්පත් විඳ මනුෂ්‍යාත්ම භාවයේ ඉපිද සංසාර දුක් ඉක්මවීම කරන්නට පහසු වෙයි. ඒ සියල්ල ඉටුකොට මහත් අනුසස් පිහිටි ක්‍ෂීණාශ්‍රවයෙක් වීමට අළුත් වේවා.
උපෝසථ නම් දේවතාවියයි. තව කොපමණ කල් මේ විමානයේ සිටිමම ආයුෂ දන්නේ නම් අසා මට කියන්න.
නැවත ඕ තොමෝ
තුන්කෝටි හැටදහසක් අවුරුදු සිට මෙතැනින් චුතව මනුෂ්‍ය ආත්මයට යන්නෙමි.
නැවත ස්ථවිරයෝ
උපෝසථ බිය නොවන්න. සම්බුද්ධයන් වහන්සේ විසින් දේශනා කරන ලද ආකාරයට සෝවාන් මගට පැමිණ දුගතිය ප්‍රහීණ කරනු මැනවි.
මේ ගාථාවෙන් ඇය දිරිමත් කළේය.
එහි **කීව චිරං** දීර්ඝ මාර්ගය කොපමණද? ඉධ මේ දෙව්ලොව, මේ විමානයේ හෝ **ආයුනො** ආයු කාලය නො යනු නිපාතයකි. ආයුෂයාගේ දීර්ඝකාලය හෝ ආයුෂ කාලය දන්නේ ද **මහා මුනි** තෙරුන් වහන්සේට ආමන්ත්‍රණය කරයි.
**මා ත්‍වං උපොසථෙ භායි** උපොසථා නම් වූ භද්‍රාවෙනි, බිය නොවෙව, කවර හෙයින්ද යම් හෙයකින් **සම්බුද්ධෙන ව්‍යාකතා** බුදුන් වහන්සේ විසින් ප්‍රකාශ කරන ලද හෙයිනි. **සොතාපත්තා විසෙසයී** මාර්ගඵල සංඛ්‍යාත විශේෂාධිගමයකට යා හැකි හෙයිනි. එහෙයින් **පහීණා තව සියලු දුග්ගති** දුගතිය මෙය විශේෂයෙන් ගමන් කළ පුරුද්ද හෙයිනි. සෙස්ස පෙර කී නයින් දතයුතු.
අටවැනි නවවැනි විමානයන් පිළිබඳ නිදානය රජගහ නුවරයි. අර්ථෝත්පත්තිය කියන ලද පරිදිය. ශ්‍රද්ධා නම් උවැසිය යසස් ඇති ගෞතමයන් වහන්සේගේ මෙබඳු වූ දිලිසෙන වර්ණ ස්වභාවයක්, ...... සුනන්දා නම් උවැසියයි කිව යුතුය. ඉතිරි කොටස පෙර කියන ලද පරිදිමය. නොඇසූ විරූ ගාථා නැත. එසේ වුවත් එක්තරා පොතක පාලි පෙය්‍යාල වශයෙන් සටහන් කර ඇත්තේය. ඒ නිසා කියන ලදි.
බබළන්නා වූ වර්ණයෙන් -පෙ- ඔබගේ වර්ණයෙන් සියළු දිසා ප්‍රභාශ්වර වේ. බැබළේ.

ඕ දේවතාවී තමාගෙන් විමසන ලද ප්‍රශ්නයට පිළිතුරු වශයෙන් තමන් විසින් කරන ලද කර්මය කියන ලදී.
රජගහ නුවර වැසියන් විසින් ‘ශ්‍රද්ධා උපාසිකාව’ නමින් මම හඳුන්වනු ලදිමි. යසස් ඇති ගෞතම සර්වඥයන්ගේ ශාසනයෙහි

ඒ නිසා මේ වර්ණය ද, සියලු දිසාවන් බබළවන සුළු ස්වභාවය ද මා විසින් ලබන ලදී.
සුන්දර වූ දීප්තිමත් වර්ණයකින් සියළු දිසාවන් බබළවයි.
ඕ දේවතා තුමී තමන් විසින්
රජගහ නුවර උපාසිකාවෝ මා සුනන්දා නමින් හැඳින්වූහ. ගොයුම් ගොත් බුදු සසුනේ මම උපාසිකාවක් වීමි.

සියළු දිසාවන් බබළවන්නා වූ මෙබඳු වූ වර්ණයක් මා විසින් ලබන ලදී.

**අභික්කන්තෙ වණ්ණෙන** මේ භික්‍ෂා දායිකා (දන් දුන් තැනැත්තියගේ) විමානය පිළිබඳ කථා වස්තුවයි. එහි උපත කෙසේ වීද යත්? භාග්‍යවතුන් වහන්සේ සැවැත් නුවර දෙව්රම් වෙහෙරේ වාසය කරති. ඒ සමයෙහි උතුරු මධුරාවෙහි ගෙවුන ආයුෂ ඇති, අපායෙහි ඉපදීමට සුදුසුකම් ඇති එක් ස්ත්‍රියක් විසීය. භාග්‍යවතුන් වහන්සේ අරුණෝදයෙහි මහා කරුණා සමාපත්තියෙන් නැගී සිට ලෝකය බලන්නේ ඒ ස්ත්‍රිය නිරයේ ඉපදීමට සුදුස්සියක්ව සිටින බව දැක මහා කරුණාවෙන් යුක්ත වූයේ, ඇය සුගතියෙහි පිහිටුවීමට කැමැතිව, හුදෙකලාව දෙවැන්නෙක් නැතිවම මධුරාවට වැඩම කළ සේක. වැඩමවා පෙරවරුවේ හැඳ පෙරවා පා සිවුරු ගෙන පිට නගරයේ පිඬු පිණිස වැඩම කළහ. ඒ සමයෙහි ඒ ස්ත්‍රිය ගෙදර ආහාර සකස් කර පසෙකින් තැන්පත් කර කළයක් ගෙන නහන තොටට ගොස් දිය නා වතුර කළයක් ද ගෙන තමන්ගේ ගෙට යන්න අතරමගදී භාග්‍යවතුන් වහන්සේ දැක ස්වාමීනි, පිණ්ඩපාතය ලැබුණේදැයි අසා ලබන්නෙමි යයි භාග්‍යවතුන් වහන්සේ ප්‍රකාශ කළ කල්හි නොලද බව දැන කළය තබා භාග්‍යවතුන් වහන්සේ වෙත එළඹ මනාකොට වැඳ ස්වාමීනි, මම පිණ්ඩපාතය පූජා කරමි. ඉවසා වදාළ මැනවැයි කීවාය. භාග්‍යවතුන් වහන්සේ නිහඬ වීමෙන් ඉවසා වදාළහ. ඕ තොමෝ භාග්‍යවතුන් වහන්සේ ඉවසූ බව දැන පළමුව ගොස් අතු ගා පිරිසිදු කරන ලද ප්‍රදේශයක ආසනයක් පනවා බුදුන් වඩනා පෙරමග බලා උන්නාය. භාග්‍යවතුන් වහන්සේ ගෙට වැඩමවා පණවන ලද අසුනෙහි වාඩි විය. ඉක්බිති ඕ තොමෝ භාග්‍යවතුන්ට වැළඳවිය. භාග්‍යවතුන් වහන්සේ වළඳා අවසන්ව ඇයට භුක්තානුමෝදනා කොට වැඩමවිය. ඕ තොමෝ අනුමෝදනා බණ අසා මහත් වූ සොම්නසට පැමිණියාය. බුදුරදුන් වඩිද්දී ඇස් පෙනෙන තෙක් මානයේ බුද්ධාරම්මණ ප්‍රීතිය උපදවා වැඳගෙන සිටියාය. ඕ තොමෝ දින කිහිපයකින් කළුරියකොට තව්තිසා දෙව්ලොව උපන්නීය. අප්සරාවෝ දහසක් ඇගේ පිරිවර වූහ.
ඉක්බිතිව ආයුෂ්මත් මුගලන් ස්ථවිරයෝ දේවලෝක චාරිකාවේ යෙදෙන්නේ මහත් වූ දේව ඍද්ධියෙන් මහත් වූ දේවානුභාවයෙන් බුදු මුවිනුදු කියවා නිමකළ නොහැකි දිව්‍ය සම්පත් අනුභව කරන්නා වූ ඇය දැක මෙම ගාථාවන්ගෙන් ඇයගෙන් කළ පින්කම් විචාළේය.
එම්බා දෙව්දුව ඕසධී තාරකාව මෙන් දස දිසාවන් ඒකාලෝක කරමින් බබලන්නා වූ පැහැපත් වර්ණයෙන් තී යුක්තය. මෙවැනි දීප්තිමත් වර්ණයක් ද මෙවැනි සැප සම්පත් ද ලබා ඔබ ප්‍රියමනාප වූ සතුටු සිතින් සිටින්නීය.
මේ සා මහත් දිව්‍ය සම්පත් ලබන්නට ඔබ කරන ලද පුණ්‍යකර්මය කවරේද?
මහ මුගලන් තෙරුන් වහන්සේ තමන්ගෙන් විචාරණ ලද ප්‍රශ්නයට පිළිතුරු දෙන ඒ දේවතාවිය,
මම මිනිස්ලොව මිනිස් දුවක්ව ඉපදී සිටිද්දී හදවිල පුබුදන්නා වූ, පහ වූ රජස් ඇති බුදුන් වහන්සේ දුටිමි. ප්‍රසන්න වූ සිතින් හා දෑතින් උන්වහන්සේට භික්‍ෂා දානයක් පිරිනැමීමි.

ඒ කුසල කර්මයෙන් මෙබඳු වූ බබළන වර්ණයක් ද සම්පත් ද, අප්සරාවන් ද ලැබ අපමණ සිත් සන්තෝෂයෙන් මෙහි වසමි

යනුවෙන් දේවතාවිය ප්‍රකාශ කළාය. සෙසු සියල්ල පළමු කී පරිද්දෙන් දතයුතුය. ඉක්බිති මුගලන් තෙරණුවෝ පිරිවර සහිත වූ ඒ දෙවඟනට දම් දෙසා පැමිණ භාග්‍යවතුන් වහන්සේ වෙත මේ කරුණ ප්‍රකාශ කළේය. භාග්‍යවතුන් වහන්සේ එය අර්ථෝත්පත්ති කොටගෙන රැස්ව සිටි පිරිසට ධර්මය දේශනා කළ සේක. ඒ දේශනා තොමෝ දෙවියන් සහිත ලෝකයාට සාර්ථක වූයේය.
**අභික්කන්තෙන වණ්ණෙන** ආදී වශයෙන් දෙවැනි භික්‍ඛදායිකා විමාන වස්තුව ඇරඹේ. එහි උත්පත්ති කථාව කෙසේ වීද යත්? භාග්‍යවතුන් වහන්සේ රජගහනුවර වැඩවාසය කරති. එහි එක්තරා ස්ත්‍රියක් ශ්‍රද්ධාවන්තී, බුදු සසුනෙහි පැහැදීම් ඇත්තී, එක්තරා ක්‍ෂීණාශ්‍රව තෙර නමක් පිඬු පිණිස හැසිරෙද්දී, ඒ බව දැක තමන්ගේ ගෙට වැඩමවා දානය පිළිගැන්වීය. ඕ තොමෝ පසුකාලයක කළුරියකොට තව්තිසා දෙව්ලොව උපන්නාය. සියල්ල පෙර කියන ලද කථා වස්තුව මෙනි.
බබළන්නා වූ වර්ණයෙන්, සිටින්නා වූ දෙව්දුවනි, ඔබගේ ශරීර වර්ණය ඉතා පැහැපත්ය. ඒ ඡවි වර්ණයෙන් සියලු දිසාවන් ප්‍රභාස්වර වේ. දිලිසේ. මේ කවර කුශල කර්මයක විපාකද?
ඕ දෙව්දුවද මුගලන් හිමියන් විසින් විමසන ලද ප්‍රශ්නයට පිළිතුරු දෙන්නී,
මම මිනිස්ලොව මනුෂ්‍ය දුවක් වී ඉපදී සිටියෙමි. රාගාදී කෙලෙස්වලින් දුරු වූ, නික්ලේශී වූ, ඇලීම් නැත්තා වූ එක් භික්‍ෂුවක් දැක, උන්වහන්සේ කෙරෙහි පැහැදුනු සිතින් නිවසට වැඩමවා මගේ දෝතින්ම දන් පිළිගැන්වූයෙමි.
ඒ කුශල විපාකයෙන් මේ වගේ වර්ණයක්, මෙවැනි සම්පතක් සියලු දිසාවන් බබුළුවන ඡවි වර්ණයක් මම ලදිමි.
3. පාරිච්ඡත්තක වර්ගය
පාරිච්ඡත්තක වර්ගයේ **උළාරො තෙ යසො වණ්ණො** ආදී වශයෙන් උළාර විමාන වස්තුව ඇරඹේ. එහි උත්පත්ති කථාව කෙසේද යත්? භාග්‍යවතුන් වහන්සේ රජගහ නුවර වේළුවනයෙහි ලෙහෙණ අභය භූමියේ වැඩවසන සේක. එසමයෙහි ආයුෂ්මත් මහා මුගලන් තෙරුන් වහන්සේ උපස්ථායක කුලයෙක දන් දීමෙහි අදහස් ඇති, දන්දීමෙහි රුචි ඇති, ඒ පිළිබඳව තුටු පහටු සිත් ඇති දැරියක් වූවාය. ඕ තොමෝ ඒ නිවසෙහි පෙරවරුයෙහි ඛාද්‍ය, භෝද්‍ය වශයෙන් තැනෙක යමක් වේනම් එහි තමන්ට ලැබුනු කොටසින් අඩක් දන්දෙයි. තමන් අඩක් පරිභෝග කරයි. දන් නොදී අනුභව නො කරයි. ලැබිය යුතු කෙනෙකුන් නොදකින් වුව ඒ කොටස තමා දුටු තන්හිදී දෙන්නීය. යාචකයනට හෝ දෙන්නීය. එකල්හි ඇගේ මව මාගේ දියණිය දීමෙහි අදහස් ඇත්තීය. දන් බෙදීමෙහි රුචි ඇත්තීය යනුවෙන් තුටු පහටු වූවා ඇයට කොටස් දෙකක් දෙන්නීය. දෙන්නා වූ මව ද එක් කොටසක් ඇය විසින් කොටස් කරන ලද කල්හි තව කොටසක් දෙන්නීය. ඕ තොමෝ දුවද එයින් ද අඩක් වෙන් කරන්නීය.
මෙසේ කල්යාමේදී ඇගේ මවුපියෝ ඇය නිසි වියපත් වූ විට, ඒ නගරයෙහිම එක්තරා කුලගෙයක කුමරෙකුට ඇය විවාහ කර දුන්නේය. ඒ කුලය වනාහී මිථ්‍යාදෘෂ්ටික වූ ශ්‍රද්ධා රහිත වූ (තෙරුන් කෙරෙහි) නො පැහැදුනා වූ කුලයක් විය. එකල්හි ආයුෂ්මත් මුගලන් තෙරණුවෝ රජගහනුවර පිළිවෙළින් පිඬු පිණිස හැසිරෙන සේක් ඒ දැරියගේ මයිළණුවන්ගේ ගේ දොරකඩ සිටි සේක. උන්වහන්සේ දැක පැහැදුනු සිත් ඇති ඒ දැරිය පිවිසෙන්න ස්වාමීනියි කැඳවාගෙන වැඳ වඩා හිඳුවා නැන්දනිය විසින් කැවුම, නොදක්නා විට, ඇයට පසුව විස්තර කියා අනුමෝදන් කරවන්නෙමියි යන විශ්වාසයෙන් යුතුව නැන්දනිය විසින් තබන ලද කැවුම ගෙන තෙරුන් වහන්සේට පිදුවාය. තෙරණුවෝ අනුමෙවෙනි බණ වදාරා වැඩි සේක. පසුව දැරිය නැන්දනිය අමතා නැන්දනියෙනි, ඔබ විසින් තබන ලද කැවුම් මම මහ මුගලන් හිමියන්ට දුනිමි යි කීවාය. ඕ තොමෝ එය අසා මේ කවරනම් උඩඟුකමක් ද මෙය මා සතුය. මා නො අසාම එය ශ්‍රමණයා හට දුන්නාය කියා තට තට හඬින් දත් සපමින් ක්‍රෝධයෙන් පෙළෙමින් යුතු අයුතුකම් නොසිතන්නී ඉදිරිපස තිබූ මොහොල්කඩ ගෙන ඇගේ උරෙහිම ගැසුවාය. ඇය සියුමැලි බැවින්ද, පිරිහුණු ආයු ඇති බැවින් ද, බලවත් දුකින් මඩිනු ලැබ කීප දවසකින්ම කළුරියකොට තව්තිසා දෙව්ලොව උපන්නාය. ඇයට වෙනත් සුචරිත කර්මයන් ඇත්තේ නමුදු මුගලන් මහ තෙරුන්ට දෙන ලද දානයම බලවත් වී පිහිටියේය. මුගලන් මහතෙරුන් දෙව්ලොව චාරිකා කරන සේක් අප්සරාවන් දහසක් පිරිවරා ගත් මහත් වූ දේව ලීලාවෙන් බබළන ඇය දැක, ඇය වෙතට ගොස් ඈ විසින් කරන ලද සුචරිත කර්ම විමසමින් මේ ගාථාව වදාළහ.
ඔබේ යසස් ද වනය ද උසස් ය. සියලු දස දිසාවන්ම බබුළුවයි. සැරසෙන ලද දිව්‍ය ස්ත්‍රීහු ද දිව්‍ය පුත්‍රයෝ ද නටත්. ගයත්. වාදනය කරත්.
දැකුම්කළු දේවතාවියනි, ඔබට ගරු කිරීමෙන් දෙවිවරු ඔබ සතුටට පත් කරති. පිරිවරා ගනිති. ඔබගේ මේ විමානය ස්වර්ණමය වේ.
කැමතිවන සියලු දෙයින් සමෘද්ධියට පත් වූ ඔබ පරිවාරක දේවතාවන්ට අධිපති වන්නෙහිය. උසස් උත්පත්තියක් ද, මහත් ආනුභාවයක් ද ඇත්තෙහිය. මෙම දිව්‍ය නිකාය තුළ ප්‍රමෝදයට පත්ව සිටින්නෙහිය. එබඳු වූ දේවතාවියනි, මා විසින් ප්‍රශ්න කරන ලද්දා වූ ඔබ මෙය කවරනම් කුසල ඵලයක් දැයි කියන්න.

එහි **යසො** පිරිවර. **වණ්ණො** වර්ණය, ආලෝකය ශරීරාලෝකය. **උළාරො** යනුවෙන් විශේෂ කොට කියන ලද බැවින් ඒ දේවතාවිය පරිවාර සම්පත්තිය ද වර්ණ සම්පත්තිය ද කියන ලදී. එහි **උළාරොතෙ වණ්ණෙ** වර්ණයේ උදුර බව සංක්‍ෂේපයෙන් කියන ලදී. වර්ණ සම්පත්තිය විස්තර වශයෙන් දක්වනු පිණිස ‘සබ්බා ඔභාසතෙ දිසා’ යයි කියා, ‘උළාරො තෙ යසො’යි කියන ලදී. උදාර වූ පිරිවර සම්පත්තිය කථා වස්තුව වශයෙන් සවිස්තරව දක්වනු පිණිස ‘නාරියො නච්චන්ති’ ආදිය කියන ලදී. ස්ත්‍රීහු නටත්. **සබ්බා ඔභාසතෙ දිසා** සියලු දිසාවන්හි බැබලීම් සිදුවෙයි. සියලු දිසාවන් බබළවයි යන අදහසයි. **ඔභාසතො** යන පද ද සමහරෙක් ඔභාසතො කියා ද අරුත් දක්වති. ඔවුන් විසින් වණ්ණෙන යනුවෙන් විභක්ති විපර්යාසයක් ද කළයුතු හේත්වර්ථයේ කරණ විභක්තියයි. හේතු වූ වර්ණයෙන් යන අර්ථයයි. සබ්බාදිසා - සියලු දිශාවන් යනුවෙන් ද, ජාති වශයෙන් දිසාවන්හි ස්ථානභාවය අපේක්‍ෂා කරනු ලැබූ බැවින් වචන විපර්යාසයෙන් ද ප්‍රයෝජන ඇත්තේ ය. **නාරියො** මෙහි වනාහි අලංකා යන පදය හා සම්බන්ධ විය යුතුයි. **දෙවපුත්තා** මෙහි ච ශබ්දය ලොප්කොට ඇත. එම ච ශබ්දයෙන් නාරියොච දෙවපුත්තාච යනුවෙන් එකතු කොට දැක්වීමක් සිදුවෙතැයි දතයුතු.
**මොදෙන්ති** සතුටට පත් කරත්. **පූජාය** පූජා පිණිස හෝ පූජාව නිමිතිකොට. **නච්චන්ති ගායන්ති** නටත් ගයත් යන අදහස ගතහැකි වේ. **තවිමානි** තව+ඉමානි, යන පද දෙකේ සන්ධි වීමකි.
**සබ්බකාම සමිද්ධින** - සියලු පංචකාම ගුණයන්ගෙන් සම්පූර්ණ වූ යන අදහස වේ. අභිජාතා - මනා උපතක් ඇති. මහන්තරී මහත් ආනුභාව ඇති. **දෙවකායෙ පමොදයී** මෙම දේව කොට්ඨාසයෙහි වූවන් දිව්‍ය සම්පත්ති හේතුවෙන් උපන් සන්තෝෂයෙන් සතුටට පත් කරන්නේය.
[මනාව ප්‍රිය වූ යමක් වේද, ඒ සම්පත් ඔබට ලැබෙන්නේය. ඔබට එබඳු වර්ණයක් කුමක් නිසා ලැබුණේද? ඔබට එබඳු සමෘද්ධියක් කුමක් නිසා ලැබුණේද? මහත් වූ ආනුභාව ඇති දේවතාවියනි, ඔබේ වර්ණය සියලු දිසාවන් බබුලුවයි. මෙවැනි දීප්තිමත් ආනුභාවයක් කුමක් නිසා ලැබුනේ ද, මිනිස් ලොවදී කිනම් පිනක් කළේද? අසන්නෙමි.]
මුගලන් මහතෙරුන් විසින් ප්‍රශ්න කරන ලදුව සතුටට පත් සිත් ඇති ඒ දේවතා තොමෝ මේ ඵලය කවරනම් කර්මයක්හුගේ දැයි අසන ලද ප්‍රශ්නයට පිළිතුරු වශයෙන් මෙසේ ප්‍රකාශ කළාය.
මම පෙර භවයෙහි මිනිස්ලොව මිනිසුන් අතර මිනිස් දුවක් වීමි. එහිදී මම දුසිල් ශ්‍රද්ධා රහිත මසුරු කුල ගෙදරක ලේලියක් වීමි.
හැමකල්හිම ශ්‍රද්ධාවෙන්, සීලයෙන් යුක්ත වූ මම, දන් දීමෙහි රුචි වූ මම, පිඬු පිණිස වඩින තෙරුන් වහන්සේට කැවුම් පිදුවෙමි.
ශ්‍රමණයන් වහන්සේ නමක් මෙහි පැමිණි කල්හි උන්වහන්සේට මම කැවුම් පිදුවෙමි. තම අතින් කළ ක්‍රියාවක් මෙන් පැහැදුන මැනව. පින් අනුමෝදන් වනු මැනවැයි මම නැන්දනියට කීමි.
අවිනීත වූ ගැහැනිය, ඔබ ශ්‍රමණයන්ට දන් දෙන්නෙමිදැයි මගෙන් විම සීමට කැමති නොවූවෙහිය යනුවෙන් නැන්දනිය මට අවමන් කළාය.
ඉන්පසු කෝපයට පත් ඇය නැන්දනිය මෝල් ගහකින් මගේ උරහිසට පහර දුන්නාය. ඉන්පසු කලක් ජීවත්වීමට නොහැකි වීමි.
ශරීරයේ වෙනස්වීමෙන්, එම ආත්මභාවයෙන් නිදහස් වූ ඒ මම තව්තිසා වැසියන්ගේ සංගමයට පැමිණියෙම්. තව්තිසාවේ උපත ලැබීමි.
එම ක්‍රියාව හේතුවෙන් මට මෙබඳු වර්ණයක් ඇතිවිය. ඒ හේතුවෙන් මට මේ සමෘද්ධිය ඇතිවිය. මනසට යමක් ප්‍රිය වෙයි ද ඒ සම්පත් මට ලැබෙන්නේ ය.
මහත් ආනුභාව ඇති භික්‍ෂුවරයාණන් වහන්ස, මිනිස් දුවක් වූ මම යමක් කෙළෙම් ද, එයින් මෙබඳු දීප්තිමත් ආනුභාවයක් ඇත්තී වෙමි. මාගේ මරණය ද සියලු දිශාවන් ආලෝකමත් කළේය යනුවෙන් ඔබ වහන්සේට කියමි.
**අස්සද්ධෙසු **- රත්නත්‍රය කෙරෙහි ශ්‍රද්ධාවක් ප්‍රසාදයක් ද කර්මඵල විශ්වාස කිරීමක් ද නැති බැවින් ශ්‍රද්ධා රහිත යයි යෙදේ. තද මසුරුකම නිසා කදරියෙසු, නැන්දනියන් ආදීන් කෙරෙහි. අතරෙහි, **අහං සද්ධා සීලෙන සම්පන්නා අහොසිං** මම ශ්‍රද්ධාවෙන් ශීලයෙන් සම්පූර්ණ වූයෙමි.
**අපූවං** පිසීමෙන්, කැවිලි කැවුම් ආදිය. **තෙ** යනු නිපාතයකි. **සස්සුයා ආචික්‍ඛිං** ගන්නා ලද බව දැක්වීම සඳහා ද අනුමෝදන් කිරීම සඳහා ද යන අදහසයි.
**ඉතිස්සා** මෙහි අස්ස යනු නිපාතයකි. **සමණස්ස දදාමහං **- මම ශ්‍රමණයන් වහන්සේට කැවුම් දෙන්නෙමි යනුවෙන් යම්හෙයකින් **න මං සම්පුච්ඡිතුං ඉච්ඡති** මගෙන් විමසීමට කැමති වීද යන්නයි. ඒ හේතුවෙන් **ත්‍වං වධූ අවිනීතාති** ගැහැණියේ, ඔබ අවිනීත වූයෙහි. **සස්සුපරිභාසී** - නැන්දනිය අපහාස කළාය යන තේරුමයි.
**පභාසී** - පහර දුන්නාය. **කූටංගච්ඡි අවිධිමං -** මෙහි කූටං යන්නෙන් උරහිස කියන ලදී. අංස යනු පෙර පදය ලොප්වීමෙන් කූටං යි ඉතිරි වේ. කූටමෙව අංගං - උරහිස නම් අංගය යන විග්‍රහයෙන් කූටංගං යන පදය නිපදේ. එය කූටංගය සිඳ දමයි යන අර්ථයෙන් **කූටංගං ඡින්‍දතිති කූටංගච්ඡි** මෙසේ ක්‍රෝධයෙන් යටපත් වී මට පහර දුන්නාය. මගේ උරහිස බිඳ දැමුවාය. ඒ උපක්‍රමයෙන් මා මළ බැවින් මැරුවා යයි අදහස් කෙරේ. එහෙයින් **නාසක්‍ඛිං ජීවිතුං** - ජීවත් වන්නට නොහැකි වීමි යයි කීය.
**විප්පමුත්තා** - ඒ අතින් මනාව මිදුනා වෙමි. සෙස්ස කියන ලද පරිදිම වේ.
මෙසේ ඒ දෙව්දුව තමන් රැස්කරන ලද කර්මය කීවාය. එසේ කී කල්හි පිරිවර සහිත වූ දෙව්දුවට දහම් දෙසා එතැනින් පැමිණ භාග්‍යවතුන් වහන්සේට ඒ පුවත දැන්වීය. භාග්‍යවතුන් වහන්සේ ඒ කරුණ අර්ථෝත්පත්ති කොට මෙම ධර්ම දේශනාව පැවැත්වූ සේක. ඒ දේශනාව දෙවියන් සහිත ලෝකයාට වැඩදායී වූයේය.
**ඔභාසයිත්‍වා පඨවි සදෙවකං** යනුවෙන් දැක්වෙන කථාව උදායිකා විමාන වස්තුව වේ. එහි උත්පත්ති කථාව කවරේද යත්? භාග්‍යවතුන් වහන්සේ රජගහ නුවර වාසය කරන සේක යනාදී සියල්ල ආසන්න විමාන වස්තුවෙහි කියන ලද පරිද්දෙන් වේ. වෙනස නම් මෙයයි. මෙහිදී උක්ගසක් පූජා කරන ලදී. නැන්දනිය විසින් පුටුවකින් පහර දෙන ලද්දීය. ඒ පහරින්ම මරණයට පත්වූ ඕ තොමෝ තව්තිසා දෙව්ලෝ උපන්නාය. ඒ රාත්‍රියේම මුළු ගිජුකුළු පව්වම ආලෝකමත් කරමින් සඳු මෙන් ද හිරු මෙන් ද බබුළුවමින් මහතෙරුන් වහන්සේට උපස්ථානය පිණිස පැමිණ වැඳ බඳැදිලිව නමස්කාර කරමින් එකත්පස්ව හුන්නාය. එකල්හි තෙරුන් වහන්සේ ඇයට මෙසේ වදාළහ.
දෙව්ලොව සහිත මහපොළව බබුළුවා බ්‍රහ්මයෝ ද, ඉන්දක සහිත වූ තිදස්පුර දෙවියෝ ද, ශ්‍රීයෙන් වර්ණයෙන් යසසින් හා තේජසින් යටපත්කොට, සඳ හිරු මෙන් බබළන්නෙහිය.
රත්තරන් වැනි සමකින් වැසුනු සිරුරක් ඇති අලංකාර වූ උතුම් වස්ත්‍ර දරා සිටින, මා වෙත වඳින්නා වූ සොඳුරු දේවතාවියනි, තී කවරෙක්දැයි පිළිවිසිමි.
පෙර භවයෙහි මිනිස් දුවක වූ ඔබ, පූර්වයෙහි දී කවර අන්දමේ කුසල කර්මයක් කළේද? යසසින් යුක්ත වූ දේවතාවියනි, මනාව පුහුණු කරන ලද දන් දීම ශීලයෙන් සංයමයට පත්වීම ආදී කවර හේතුවකින් සුගතියට පැමිණියෙහි ද? දේවතාවියනි, මා විසින් ප්‍රශ්න කරන ලද මෙය කවර නම් කුශල කර්මයක ඵලයක් දැයි කියන්න.

එහි **ඔභාසයිත්‍වා පඨවිං සදෙවකං** යනු මහාමේරු පර්වතයේ එක් පසෙකින්, නික්මී ආලෝකය විහිදුවන්නා වූ චන්ද්‍ර සූර්ය දෙදෙනාගේ රශ්මීන් මිශ්‍ර වී බැබලීමෙන් ආකාශයේ දෙවියන් හා සහභාගයට ගියා වූ) යන අරුතින් **සදෙවකං** යි යෙදේ. ආලෝකය පැමිණි බිම් කොටසක් වූ පොළව බබුළුවා, එකම ආලෝකයක් එකම දීප්තියක් බවට පත්කොට යන අදහස වේ. **අතිරොචයී **අන් අය යටපත්කොට බබළන්නෙහිය. ඒ අධික බැබලීම කුමක් මෙන් කෙසේ සිදුවීද සිරියා යන ආදිකොට ඇති - ගාථා පදයෙන් කියවේ. සිරියා - සෞභාග්‍යය ආදී ශෝභා විශේෂයෙන්, තෙජසා තමාගේ ආනුභාවයෙන්, **ආවෙළිනී** - රනින් කළ මල්දම් පැළඳ ගත්,
මෙසේ තෙරුන් විසින් ප්‍රශ්න කරන ලදුව, දේවතා තොමෝ පහත සඳහන් පරිදි (ගාථාවලින්) පිළිතුරු දුන්නාය.
ස්වාමීනි, පෙරදින ඔබවහන්සේ මේ ගමේම අපගේ නිවසට පිඬු පිණිස වැඩමවූයෙහිය. එහිදී ඔබවහන්සේට අසමාන ප්‍රීතියෙන් උක්දඬු කැබැල්ලක් දාන චේතනාවෙන් පූජා කළෙමි.
මගේ නැන්දනිය, පසුව මා අනුගමනය කරනු ඇතැයි මම සිතුවෙමි. යෙහෙළියනි, උක්ගස කොතැනක ඉවත දමන ලද්දයි ඈ මගෙන් ඇසුවාය. මා විසින් ඉවතලන ලද්දේ නොවේ. කන ලද්දේ ද නොවෙයි. ශාන්ත වූ භික්‍ෂූන් වහන්සේ නමකට පූජා කළෙමියි කීවෙමි.
මේ දේපල ඔබේ මගේද, අසමින් නැන්දනිය මට නින්දා කළාය. පුටුවක් ගෙන මට පහර දුන්නාය. ඒ පහරින් මා කළුරියකොට එතැනින් මම චුත වී දෙව්ලොව දේවතාවිය වී උපන්නෙමි.
මා විසින් කරන ලද්දේ ඒ කුසල ඒ කුසල කර්මයයි. මම දැන් ඒ යහපත් කුශල කර්ම විපාකය විඳගනිමි. දෙවිවරුන් සමග සැප විඳිමි. පංචකාම ගුණයන්ගෙන් සුව විඳිමි. සතුටට පත් වේ.
මා විසින් කරන ලද්දේ ඒ කුසල කර්මයම වේ. මම දැන් යහපත් වූ කර්ම විපාක විඳ ගනිමි. දෙව්රදුන් විසින් ආරක්ෂා කරනු ලැබ තිදස්පුර වාසීන් විසින් පිරිවරන ලැබ. පංචකාම ගුණයන්ගෙන් යුතුව වෙසෙමි.
මම දෙවිවරුන් සමග සැප විඳීමි. පංචකාම ගුණයන්ගෙන් සතුටට පත්වීමි. මා විසින් දෙන ලද උක්දඬු දානයේ විපාකයෙන් ලැබුණු අනල්ප වූ පුණ්‍යඵලය මෙබඳු වේ.
දෙවිවරුන් විසින් ආරක්ෂා කරන ලදුව, තිදස්පුර වාසීන් විසින් පිරිවරන ලදුව නන්දන වනයෙහි ශක්‍රයා ලෙසින් වෙසෙමි. මා විසින් දෙන ලද උක්දඬු දානයෙන් ලැබුණු මහා තේජස් සම්පන්න වූ අනල්ප වූ පුණ්‍යඵලය මෙබඳු වේ.
ස්වාමීනි, කාරුණික වූ ප්‍රඥාවන්ත වූ, ඔබවහන්සේ වෙත එළඹ වන්දනා කළෙමි. සුවදුක් ද විමසීමි. ඉන්පසු පැහැදුනු සිතින්ද ඉමහත් ප්‍රීතියෙන් ද, යුතුව ඔබවහන්සේට උක්දඬු කෑල්ලක් පිදුවෙමි.
එහි **ඉදානි** ආසන්නව පෙර දිනය ඊයේ දිනය බැවින් මෙසේ කීය. දැන් යනු පදයේ අර්ථයයි. **ඉමමෙව ගාමං** මෙම ගමෙහිම රජගහනුවර සඳහා කියන ලදී. ගම ද නියම්ගම ද නගරය ද ගම යනුවෙන් හැඳින්වෙයි. කියන ලද්දේය. මෙය භූමිය යන අර්ථයෙහි ද යෙදේ. **උපාගමී **- පැමිණියේ මෙහි **අතුලායා **සමාන නොවන හෝ ප්‍රමාණ රහිත වූ.
**අවාකිරී** ඉවත් කළේය. අත්හැර දැමීය. විනාශ කළේ යයි ද අදහස් වේ. **සන්තස්ස** මනා ස්වරූප ඇති, කෙලෙස් රහිත, සන්සිඳුන නැතහොත් වෙහෙසට පත් නොවූ යන අදහස හෝ වෙයි.
**තුය්හංනු** ‘නු’ ශබ්දය නොසතුට බව දැක්වීමෙහි නිපාතයකි. එය මම යන තැනට ද පමුණුවා යෙදිය යුතුය. එවිට ‘මම’ නු යනුවෙන් සිටී. **ඉදං ඉස්සරියං** නිවසෙහි අධිපති බව සඳහා කීවාය. **තතොචුතා** යනු එම මිනිස් බවෙන් චුත වූවා, සිටියා වූ යම් තැනකින් ඉවත් වූවා යන අර්ථයි. ඒ නිසා චුතවීම විශේෂ කොට දැක්වීම පිණිස **කාලකතා** යයි කියන ලදී. කාලකතා කියන ලද්දේමය. කාලකතා යන්න ද යම් ඒ තැනක උපන්නා යයි නො හඟවයි. වැලිදු දිව්‍ය ආත්මයට පැමිණියා යයි දක්වමින් **අම්හි දෙවතා** යයි කීය.
**තදෙව කම්මං කුසලං කතං මයා** එම උක්දඬු කැදැල්ල පිදීම පමණක් වූ කුශල කර්මයයි මා විසින් කරන ලද්දේ අනෙක් කුසලයක් කළ බව නො දනිමි යන අදහස වේ. **සුඛඤ්ච කම්මං** යහපත් කර්ම ඵලය. කර්ම ඵලයම මෙහිදී කම්මං යයි කියන ලදී. උත්තර පද (අග පද) ලෝපයෙන් හෝ කරණෝපචාර නියමයෙන් හෙවත් හේතුව අනුව ඵලය අවබෝධ කරගැනීමේ න්‍යායයෙන්, මෙසේ වේ. මහණෙනි, කුසල ධර්මයන්ගේ සමාදාන හේතුවම පින් වැඩි කරයි. ‘කුසලානං භික්‍ඛවෙ ධම්මානං සමාදාන හේතු එවමිදං පුඤ්ඤං පවඩ්ඪ’ යන වැකිය ද ‘අනුභොමි සකං පුඤ්ඤං’ ස්වකීය වූ පින්පල විඳිමි යන වැකිය ද ආදී තන්හි මෙනි. සමහර තැනක ‘පුඤ්ඤ ඵලං’ වෙනුවට ‘පුඤ්ඤං’ යන්න පමණක් යෙදී ඇත. එහෙත් ඵලං යන පදයෙහි අර්ථය ද එතැන්හී පවතී. **කම්මං** මෙය කරණ විභක්ති අර්ථයෙහි උපයෝග වචනයකි. කම්මෙන කර්මය කරණ කොටගෙන යන අර්ථය වේ. එහි කම්මෙ වා භවං කම්මං යථා කම්මං ක්‍රියාවක් සිදුවීම ක්‍රියාවයි. එයම කර්මය වේ යනුවෙන් ද පද සිද්ධි විග්‍රහ වේ. තවද කැමති වියයුතු බැවින් යන අරුතින් ද **කම්මං** යයි පදය සෑදේ. එහි සුවයෙහි ඇලෙන බැවින් එක්රැස් කළ කාම වස්තූන් පිළිබඳව කැමති විය යුතුය යනුවෙන් කමනීය යන පදය සෑදේ. **අත්තනා** තමන් විසින්ම යන අදහසයි. එයට කැමතිවන බැවින් ද, තමා කැමති සේ පවතින බැවින් ද ‘තමාම’ යන අර්ථ ඇත්තේ වේ. **පරිවාරයාමහං අත්තානං** යන පෙර ගාථාවෙහි දී අත්තනා යයි කියන ලදී. එම පදය විබත් පෙරළි වශයෙන් අත්තානං යනුවෙන් යෙදිය යුතු වේ.
**දෙවින්‍දගුත්තා** දේවේන්ද්‍ර වූ ශක්‍රයා විසින් ආරක්ෂා කරන ලදී. මහ පිරිවරක් ඇති බැවින් සක්දෙව් රජු මෙන් ආරක්ෂා කරන ලද්දී යන අදහසයි. **සමප්පිතා** මනා ලෙස ආසන්න කරගැනීමෙන් යුක්ත වූ. **මහා විපාකා** මහත් ප්‍රතිඵල සහිත. **මහා ජුතිකා** මහත් තේජසක් ඇති, මහත් ආනුභාවයක් ඇති යන අර්ථයි.
**තුවං** ඔබ **අනුකම්පකං** කරුණාවන්ත වූ. **විදුං** ප්‍රඥාවන්ත ශ්‍රාවක පාරමිතාවන්හි මුදුන් පැමිණි යන අර්ථයි. **උපෙච්ච **පැමිණ. වන්‍දිං පසඟ පිහිටුවා වැන්දෙමි. **කුසලඤ්ච** නිරොගි බව සුවදුක්. **පුච්ඡිස්සං** විමසූවෙමි. **අතුලාය පීතියා** මෙය කුසල් සිහි කරමි යන අදහසයි. සෙස්ස පෙර කියන ලද පිළිවෙල අනුවම වේ.
**පල්ලංක සෙට්ඨෙ මණිසොණ්ණ චිත්තෙ** පල්ලංක විමාන වස්තුව ඇරඹේ. එහි උත්පත්ති කථාව කෙසේද යත්? භාග්‍යවතුන් වහන්සේ සැවැත්නුවර ජේතවන මහා විහාරයේ වැඩවාසය කරන සේක. එසමයෙහි සැවැත්නුවර එක්තරා උපාසක කෙනෙකුගේ දුවක් කුල ප්‍රදේශාදියෙන් සමාන වූ ඒ ගම එක්තරා කුල පුත්‍රයකුට විවාහ කර දෙන ලද්දීය. ඕ තොමෝ වනාහි ක්‍රෝධ නො කරන්නා වූ ශීලාචාර සම්පන්න වූ සැමියා දෙවියකු ලෙස සලකන්නා වූ, පන්සිල් සමාදන්ව රකින්නා වූ තැනැත්තියක වූවාය. පොහෝ දිනයෙහි මනාකොට පෙහෙවස් සිල් රකින්නීය. ඇය පසුකලෙක කළුරියකොට තව්තිසාවෙහි උපන්නීය. ආයුෂ්මත් මහ මුගලන් තෙරුන් වහන්සේ යට කියන ලද පරිදිම දිව්‍යලෝක චාරිකාවේ සැරිසරණ සේක් ඇය දැක ඇයගෙන් මෙසේ විචාළේය.
මහානුභාව සම්පන්න දේවතාවියනි, ඔබගේ නොයෙක් විචිත්‍ර චිත්‍ර කර්මාන්තයෙන් නොයෙක් රැස් විහිදෙමින් පවත්නා වූ උදාරතර වූ පර්යංකය මැණික්වලින් හා රන්වලින් විසිතුරු කරන ලද්දේය. මල් අතුරන ලද අගනා එම සයනයෙහි සිටින බව මහත් වූ සෘද්ධි බලයක් දක්වමින් සිටින්නීය.
ඔබගේ පිරිවර වූ අප්සරාවෝ හාත්පසින් නටමින් ගයමින් වයමින් ප්‍රමෝදයට පත් කරත්. ඔබේ ශරීර වර්ණයද සියලු දිසාවන් බබුළුවයි. සෘද්ධිමත් වූ මහානුභාව සම්පන්න වූ දේවතාවිය, ඔබ මිනිස් දුවකව සිටි කාලයේ කුමන පින්කමක් කොට මෙම සම්පත්වලට හිමිකාරියක් වූයේද?

මුගලන් හිමියන් විසින් අසන ලද ප්‍රශ්නයට පිළිතුරු වශයෙන් ශ්‍රී තොමෝ ද ගාථාවලින් පිළිතුරු දුන්නාය.
මම මිනිස් ලොවදී මිනිස් දුවක වූවා ධනවත් කුලගෙයක ලේලියක වීමි. ක්‍රෝධ නොකරන්නා වූ ස්වාමියාගේ අදහස් අනුව වාසය කළා වූ, පෙහෙවස් රැකීමෙහි අප්‍රමාදී වූ තැනැත්තියක් වීමි.
මම පෙර භවයෙහි මිනිස් දුවක් වූයෙමි. පව් නො කරන කාරුණික අයෙකු වූයෙමි. ප්‍රසන්න සිත් ඇතිව සැමියා සතුටු වන සේ වාසය කළෙමි. දිවා රාත්‍රී ප්‍රිය උපදවන ලෙස හැසිරෙමින් සිල්වත් තැනැත්තියක වූයෙමි.
මම පෙර භවයෙහි ප්‍රාණඝාතයෙන් තොරව, සොරකමින් තොරව පිරිසිදු කාය කර්මයෙන් යුතුව සැමියා හැරුණුවිට බ්‍රහ්මචාරීව, මත්පැනින් වෙන්ව, මුසාබස් නොකියමින්, ශික්‍ෂා පදයන් සම්පූර්ණ කරන්නියක් වීමි.
මම පෙර භවයෙහි පැහැදුනු සිත් ඇතිව අවපසෙහි ද පෙර පසෙහිද, අටවක තුදුස්වක පසළොස්වක දිනයන්හි අෂ්ටාංග ශීල ධර්මයන්හි හැසිරෙමින් ප්‍රීතියෙන් යුතුව පෙහෙවස් සමාදන්ව වාසය කළෙමි.
සුව ගෙන දෙන්නා වූ ආර්යමය අෂ්ටාංගයෙන් යුක්ත වූ කුසල් සමාදන් වී ස්වමියා කෙරෙහිද යටහත්ව, පැවතෙමින් පෙර භවයේ දී සුගතයන් වහන්සේගේ උපාසිකාවක් වීමි.
මම පෙර භවයෙහි ජීවත් වූ ලෝකයේ දී මෙබඳු කුසල කර්මයන් සිදුකොට මරණින් පසුව විශේෂ දිව්‍ය සම්පත්තියක් ලබාගෙන සුගතියට පැමිණ ඍද්ධිමත් දෙවඟනක් බවට පත්වීමි.
මනරම් වූ උතුම් වූ විමාන ප්‍රාසාදයෙහි අප්සරාවන් සමූහයා විසින් පිරිවරන ලදුව, වාසය කරමි. ස්වකීය ප්‍රභාවයෙන් බබළන එම දිව්‍ය අප්සරාවන් සමූහය දීර්ඝායු සහිත වූ දිව්‍ය විමානයට පැමිණ වූ මා ප්‍රීතියට පත්කරත්.
එහි **පල්ලංක සෙට්ඨෙ** උතුම් වූ ආසනයෙහි, එහි උතුම් බව දැක්වීම සඳහා **මණි සොණ්ණ චිත්තෙ** යන්න කියන ලදී. විවිධ රත්නයන්ගේ රශ්මි සමූහයෙන් බබළන මැණික්වලින් ද, රත්රනින් විසිතුරු වූ යන අර්ථයි. **තත්‍ථ** යනුවෙන් ද, සය නො යනුවෙන් ද කියන ලද සයනය කළ හැකි තැනක් වූ උතුම් පර්යංකයේ දී
**තෙ **ඔබගේ, නොහොත් ඔබට **සමන්තතො පමොදයන්ති** යන පද අපේක්‍ෂා කොට ඊට පෙර කී තෙ යන පදය තං යනුවෙන් විභක්ති වෙනස්කොට දැක්විය යුතු වේ. **පමොදයන්ති **යනුවෙන් හෝ **පමොදං කරොන්ති** යනුවෙන් එම පද යෙදිය හැකිය. ඔබට ප්‍රීතිය උපදවත් යන අර්ථයයි.
**දහරාස පාපිකා** යනු කාරුණික වූයෙමි. ‘දහරාසු ආපිකා’ යනුවෙන් ද පාඨයක් වේ. (පෙර කියූ අර්ථයමය.) **දහරස්ස පාපිකා** යනුවෙන් ද සමහරු කියති. තරුණ ස්ත්‍රිය ස්වාමියා වෙනුවෙන් පවින් තොරව ජීවත් වීමය. උපස්ථාන කිරීමෙන් ද, සැමියා ඉක්මවා නො හැසිරීමෙන් ද යහපත් තැනැත්තියක්ය යන අර්ථයි. ඒ නිසා **පසන්න චිත්තා** යයි කියන ලදී. **අභිරාධයිං** සතුටට පත් කළෙමි. **රත්තො** රාත්‍රියෙහි
**අචොරිකා** - සොරකම් නැති, නොදුන් දෙය ගැනීමෙන් වෙන් වූ තොර වූ යන අර්ථයි. විරතාච චොරියා යනුවෙන් ද පාඨයක් එයි. සොරකමින් ද තොර වූ යන අරුත්ය. **සංසුද්ධකායා** - පිරිසිදු කාය කර්මයන්ගෙන්, මනාව පිරිසිදු චරිතයක් කයක් ඇති තැනැත්තිය. එහෙයින්ම - **සුචී බ්‍රහ්මචාරිණී** යයි කියන ලදී. සැමියා හැරුණු විට බ්‍රහ්මචාරීව හැසිරුණු බැවින් එසේ කියන ලදී. එනිසාම
තවද **සුචිබ්‍රහ්මචාරිණී** යනු පිරිසිදු වූ ශුද්ධ වු බ්‍රහ්මචරියාවෙන් උතුම් වූ ශ්‍රේෂ්ඨ වූ උපෝසථ සීලයට හෝ මාර්ග බ්‍රහ්මචරියාවට හෝ අනුරූප වූ පූර්වභාග බ්‍රහ්මචරියා වශයෙන් යන අදහසින් ද **සුචි බ්‍රහ්මචාරිණි** යයි යෙදේ.
**අනුධම්ම චාරිණි** ආර්යයන් වහන්සේලාගේ ධර්මයේ අනුශික්‍ෂාවලට ද අනුව හැසිරෙන ස්වභාවය ඉමඤ්ච - අනතුරුව කියන ලද කරුණ නිදොස් බැවින් අරියං ය කියනු ලැබේ. **අට්ඨංගවරෙහි** උත්තම වූ අංග අටෙන් යන අදහසයි. ආර්යභාවයෙන් මෙන්ම උත්තම වූ ආර්ය අෂ්ටාංගයන්ගෙන් **උපෙතං** යුක්ත වූයේ, වෙයි. නිරෝගී බව යන අර්ථයෙන් හෝ නිවැරදි බව යන අර්ථයෙන් **කුසලං** යි යෙදේ. සැප විපාක ඇති බැවින් ද, යහපත් අනුසස් ඇති බැවින් ද, **සුඛුද්‍රයං උපාවිසි** යි යෙදේ.
**විසෙස භාගිනී** විශේෂ වූ දිව්‍ය සම්පත්තියට හිමිකාරියක් වූවා. **සුගතිම්හි ආගතා** සුගතියට පැමිණි, එහි නියුතු වූ යන අදහස් සුගතියෙහි හෝ සුගතියට හෝ සුගති වූ දිව්‍ය සම්පත්තියට පැමිණි **සුගතිංහිවා ආගතා** යනුවෙන් ද පාඨයක් වේ. එහි ‘හි’ යනු නිපාතයකි. එය හේතු අර්ථය සඳහා යෙදේ. යම් හෙයකින් ඇය සුගතියට පැමිණියාද, එහෙයින් විසෙස භාගිනී නම් වේ.
**විමානපාසාද චරෙ** විමානයන්හි උතුම් ප්‍රාසාදයක විමාන නමින් හැඳින්වෙන උතුම් ප්‍රාසාදයෙක විමානයෙහි නොහොත් මැනිය නොහැකි අප්‍රමාණ වූ විශාල ප්‍රාසාදයක **පරිවාරිතා අච්ඡරා සංගණෙන සයංපභා** - ප්‍රීතිමත් වෙමි. අම්හි යන පදය මෙහි යෙදිය යුතුයි. **දීඝායුතිං** පහළ දිව්‍ය ලෝකයන්හි වෙසෙන දෙවිවරුන්ට වඩා දිග ආයු කාලයක් මෙම දෙවිවරුන්ට ඇති බැවින් ද, මෙහි උපන්නවුන් බොහෝ වූ ආයුෂ ප්‍රමාණයක් භුක්ති විඳින බැවින් ද දීඝායුතිං කියන ලදී. මට මෙය පෙර කියන ලද පරිදි වේ. **දෙව විමාන මාගතං** පැමිණියා වූ. **දෙවගණා රමෙන්ති** යනුවෙන් ද යෙදිය හැකි වේ. සෙස්ස කියන ලද පිළිවෙළ අනුවම වේ.
**ලතාච සජ්ජා පවරා ච දෙවතා** යනුවෙන් ලතා විමාන වස්තුව ඇරඹේ. එහි උත්පත්ති කථාව කෙසේද යත්? භාග්‍යවතුන් වහන්සේ සැවැත්නුවර ජේතවනාරාමයේ වැඩ වෙසෙති. එසමයෙහි සැවැත් නුවර වැසි එක්තරා උපාසකයකුට පණ්ඩිත වූ ව්‍යක්ත වූ ඥානවන්ත වූ, ලතා නමින් දුවක් වූවාය. විවාහ වී ස්වාමියාගේ නිවසට ගිය ඇය සැමියාට ද නැදිමයිලන්ට ද මනාප ලෙස හැසිරෙමින් ප්‍රිය තෙපුල් ඇතිව, අතවැසියනට ද මනාව සංග්‍රහ කරමින් නිවසෙහි පවුල්බර දැරීමට සමත්කම් දක්වමින් ක්‍රෝධයෙන් තොරව ශීලාචාරව, දන්දීමෙහි ඇලෙමින් කඩ නොකොට පන්සිල් රකිමින් පොහොයට පෙහෙවස් රකිමින් අප්‍රමාදීව වාසය කළාය. ඕ තොමෝ පසුකලෙක කලුරියකොට වෛශ්‍රවණ මහරජුට දුවක් වී උපන්නාය. එහිදී ද ඇගේ නම ‘ලතා’ ම විය. ඇයට සජ්ජාය, සවණාය, අච්චිමතිය, සුතා යනුවෙන් සොහොයුරියන් සතර දෙනෙක් ද වූහ. සක්දෙව් රජු මේ පස්දෙනාව ගෙන්වාගෙන නාටිකාංගනාවන් වසයෙන් පරිචාරිකා භාවයෙහි පිහිටුවන ලදහ. ලතා නම් දෙවඟන වනාහි නැටුම් ගැයුම් ආදියෙහි දක්වන දක්ෂතා නිසා ඇය සක්දෙවිගේ සිතට වඩාත් ප්‍රිය වූවාය.
එකට එකතු වී සුවපහසු ඇතිව උන්නා වූ ඒ දිව්‍ය දුහිතෲන් අතර සංගීත නිපුණතාවය අරභයා විවාදයක් හටගත්තේය. ඔව්හු සියල්ලෝම වෛශ්‍රවණ රජු වෙත ගොස් පියාණනි, අප අතරින් කවර තැනැත්තියක් නැටුම් ආදියෙහි දක්ෂදැයි විමසූහ. යන්න දූවරුනි, අනෝතත්ත විල්තෙර දේව සමාගමයේ දී සංගීතය පවත්වන්න. එහිදී ඔබගේ විශේෂත්වය ප්‍රකට වන්නේ ය යනුවෙන් කීය. ඒ දියණිවරු ද එසේ කළහ. ලතා නටන කල්හි තමන්ගේ ප්‍රකෘති ස්වභාවයෙන් සිටීමට ඒ දිව්‍යපුත්‍රයෝ අසමත් වූහ. හටගත් මහත් ප්‍රීතිය ඇතිවී ආශ්චර්ය අද්භූත සිත් ඇති වී, නිරතුරුව සාදුකාර දෙන්නා වූ, වෙරළ ඉක්මවා යන මුහුදෙහි හඬ මෙන් විශාල ලෙස පැතිරෙන ශබ්ද පවත්වන්නා වූ එම දිව්‍ය පුත්‍රයෝ හිමාලය කම්පා කරන්නාක් මෙන් මහත් සේ හඬ නැගුහ. අනෙක් දෙවඟනන් නටන කල්හි සිසිර ඍතුවෙහි කොවුලන් මෙන් නිහඬව සිටියහ. මෙසේ එහි සංගීතයේ දී ලතා දෙවඟනගේ විශිෂ්ටත්වය ප්‍රකට විය.
ඉක්බිති එම දේව දුහිතෲන් අතරින් ‘සුතා’ නම් දෙව්දුවට මෙසේ අදහසක් උපනි. කවරනම් කර්මයක් කොට මේ ලතා නමැත්තිය වර්ණයෙන් ද යසසින් ද, අප අභිභවා සිටින්නීද, ලතා විසින් කරන ලද කර්මය මා විසින් විමසන්නේ නම් සුදුසු වේ. මෙසේ සිතා ඕ තොමෝ ඇගෙන් විචාළාය. ඇය (ලතා ද) ඕ හට (සුතා දෙව්දුවට) ඒ කර්මය පැහැදිළි කර දුන්නාය. වෙසවුණු මහරජ තෙමේ ඒ මේ කරුණු සියල්ල දේවචාරිකා වශයෙන් එහි පැමිණි මහ මුගලන් තෙරුන් වහන්සේට කීවේය. තෙරුන් වහන්සේ ඒ කරුණු අසා දැන මුලසිටම භාග්‍යවතුන් වහන්සේට සැළකර සිටියේය.
වෛශ්‍රවණ හෙවත් වෙසවුණු රජුට ලතා, සජ්ජා පවරා, අච්චිමුඛී, සුතා යන නම්වලින් යුතු දූවරු පස්දෙනෙක් ඇත්තාහ. ඈලා සක්දෙව් රජුගේ පරිචාරිකා දෙවඟනෝ වෙති. ඔව්හු ස්වභාවයෙන්ම පිහිටි ගුණ සේම ශෝභමාන ද වන්නාහුය.
මෙම දිව්‍ය ස්ත්‍රීහු පස්දෙන සිසිල් දිය ඇති මහනෙල් මලින් යුත් රමණීය වූ නදියට දිය නෑම සඳහා ගියහ. ඒ දෙවඟනෝ එහි ජලස්නානය කළහ. ප්‍රීතිමත් වූහ. නැටූහ - ගැයූහ. එහි දී සුතා නම් දෙවඟන ලතා දෙවඟනට මෙසේ කීවාය.
උපුල් මල් සහිත මල්දම් පැළඳ සිටින්නා වූ, රන්වන් සිරුරක් ඇත්තා වූ මිදෙල්ල මල්වල රොන්වල නොහොත් නිලුපුල් මල් රොන් පැහැයෙන් ඇස් ඇති, අහස මෙන් හොබනා වූ දීර්ඝායු සහිත නොහොත් හොඳ සෞඛ්‍යයෙන් යුත් සොයුරියේ ඔබගෙන් මෙසේ විමසමි. ඔබගේ යසස කුමන පින්කමක් කිරීමෙන් ලැබුණේද? සිදුවූයේද?
සුන්දරිය, ඔබ ස්වාමියාට වඩා ප්‍රිය වූයේත්, රූපයෙන් විශිෂ්ට වූ වඩාත් සුන්දර තැනැත්තියක් වූයේත්, නැටුම් ගැයුම් වැයුම්හි දක්ෂ තැනැත්තියක් වූයේත්, කවර හේතුවක් නිසාද යන කරුණ දෙව්ලොව ස්ත්‍රී පුරුෂයෝ විමසන්නාහ. අපට පහදා දෙන්න. ලතාගෙන් පුතා මෙසේ ඇසුවාය.
ලතා මෙසේ පිළිතුරු දේ.
මම මිනිස් ලොව මිනිස් දුවක් වූවෙමි. උදාර සම්පත් ඇති කුලගෙයක ලේලියක් වීමි. එහි දී මම ක්‍රෝධ නො කරන්නා වූ, ස්වාමියාගේ කැමැත්ත අනුව වාසය කරන්නා වූ, පෙහෙවස් සමාදන් වීම් ආදී කුසල කර්මයන් විසයෙහි අප්‍රමාදී වූවෙමි.
තරුණ මිනිස් දුවක් වූ මම පව් නො කරන තැනැත්තියක් වූයෙමි. ප්‍රසන්න වූ සිතින් යුතුව පැමිණ සතුටට පත්කළෙමි. සැමියාගේ සොයුරු නැදි මයිලන් දැසි දස්සන් ද සතුටු කළෙමි. අද මේ යසස මා එකල කළ දෙයෙහි ප්‍රතිඵලය.
ඒ මම ඒ කුසල කර්මය හේතුකොටගෙන කරුණු සතරකින් උසස් තත්ත්වයට පත්වීමි. ආයුෂ, වර්ණය, සැපය, බලය යන මේ කරුණු සතරත් ක්‍රීඩාවන්හි ඇලීමත් අනල්ප ලෙස විඳගතිමි.
මේ ලතා යමක් කියයිද, ඔබ එය නො ඇසුවේද, අපි යමක් ඇසුවෙමුද, එය අපට කීහ. විශිෂ්ට ස්ත්‍රියක් වන ඒ ඇයගේ ස්වාමියාගේ පැවැත්මද උසස්ය.
අපි සියල්ලෝම ස්වාමිවරුන් කෙරෙහි මනාව හැසිරෙමු. ස්ත්‍රීහු යම්බඳු වූ චර්යාවෙක්හි යෙදී පතිව්‍රතාවෝ වෙත්ද, එසේ අපි සියල්ලෝම ස්වාමි පුරුෂයන් කෙරෙහි මනා ලෙස හැසිරී මේ ලතා නම් දෙවඟන කියන පරිදි ඒ සම්පත් ලබාගනිමු.
මාංශ භක්ෂක වූ පර්වත වනලැහැබ් ආදියෙහි හැසිරෙන්නා වූ සිංහයා යම්සේ මිහිතලය දරා සිටින පර්වතයන්හි වාසය කොට අනෙක් කුඩා සිවුපා සතුන් ඝාතනය කොට කා දමත්ද, ඒ ආකාරයෙන්ම මෙහි දී ශ්‍රද්ධාවන්ත වූ ආර්ය ශ්‍රාවිකා තොමෝ ස්වාමිපුරුෂයා ඇසුරුකොට ඔහුට අනුකූලව, හැසිරෙමින් ක්‍රෝධය දුරුකොට මසුරු බව මැඩපවත්වා - ධාර්මිකව හැසිරෙමින් ස්වර්ගයේ දී සතුටට පත් වන්නේය

යනුවෙන් ලතා නම් දෙවඟන සුතා දේවතාවාට පිළිතුරු දුන්නාය.
එහි **ලතා ච සජ්ජා පවරා අච්චිමුඛී සුතා** එ දවස ස්ත්‍රීන්ගේ නාමයන්ය. ‘ච’ ශබ්ද එකතුකොට කීමේ අර්ථයෙහි (සමුච්චය) වේ. **රාජවරස්ස** සතරවරම් මහරජවරුන්ට ශ්‍රේෂ්ට වූ දිව්‍යරාජයාගේ දූවරු හෙවත් ශක්‍රයාගේ සේවිකාවෝ යන අදහසයි. **රඤ්ඤො** මහරජුගේ එහෙයින් **වෙස්සවණස්ස ධීතා** යයි කියන ලදී. මෙය වෙන් වෙන්ව එක් එක් තැනැත්තිය සඳහා යෙදිය යුතු වේ. වචන විපර්යාසයක් හෝ කළ යුතු වේ. දියණිවරු යන අර්ථයයි. වර්ණවත් වෙයි බබළයි යන අදහස සඳහා රාජී යයි යෙදේ. රාජි ලෙසින් දන්නා ලද්දේ ප්‍රකට වූයේ යන අදහසින් **රාජීමතී** යි යෙදේ. මෙය ඒ හැම තැනැත්තියකටම විශේෂණ වේ. ‘රාජි’ යන මෙය එක් දේවතාවියකගේ නමක් යයි ඇතැමෙක් කියති. ඔවුන්ගේ මතය අනුව **පරවා** යන පදය හැම දෙවඟනකටම විශේෂණ පදයක්ම වේ. **ධම්ම ගුණෙහි** යනු දැහැමි වූ ධර්මයෙන් බැහැර නොවූ. පවත්නා ගුණයන්ගෙන් යන අර්ථයයි. **සොභථා** යනු බබළන්නේය. බබළන්නාහු වෙති.
**පඤ්චෙත්‍ථ නාරියො** මෙහි ‘පඤ්ච’ යනු නම් වශයෙන් කියන ලද දේව දියණියෝ පස් දෙනාය. එත්‍ථ, එම හිමවත පෙදෙසෙහි යන අදහසයි. **සීතොදකං උප්පලිනිං සිවං නදිං** අනවතප්ත විලෙන් නික්මුණු ගං මුවදොර සඳහා මෙසේ කියයි. **නච්චිත්‍ව ගායිත්‍වා** වෛශ්‍රවණ නම් වූ පියාගේ අණින් දේව සභාවෙහි දී ඒ දියණියන් විසින් කරන ලද නැටුම් ගැයුම් වශයෙන් කියන ලදී. **සුතා ලතං බ්‍රෑවි **සුතා නම් වූ දෙව්දුව ලතා නම් වූ තම සොහොයුරියට කීයේය. සුතාලතා බ්‍රැවුං යයි ද සමහරු කියත්. සුතා ආදී දෙවිවරු වෙසවුණු මහරජුගේ ලතා දුවට කීහ.
**තිමිර තම්බක්‍ඛි** මිදෙල්ල මල්හි රොන්වල බැබලීමට සමාන වූ ඇස් ඇති, **නභෙව සොහනෙ** අහස මෙන් හොබනා වූ, සරත් සමයේ වළාකුළු, මීදුම් ආදී කිළුටුවලින් මිදුනා වූ අහස මෙන්, සුපිරිසිදු අංග ප්‍රත්‍යාංග ඇති බැවින් බබළන්නා වූ යන අර්ථයි. එසේ නැතහොත් ‘නභෙව’ යනු නභ එව යන පදයන් ද විය හැක. එහි එව ශබ්දය සමුච්චයාර්ථයේ සඳහන් වේ. අහසෙහි පිහිටි විමානයන්හි ද හිමාලය යුගන්ධර ආදී භූමියට සම්බන්ධ සියලු තැන්හි ද, ශෝභමාන වූ යන අර්ථයි. **කෙන කතො** කවර වූ කුමක් වැනි වූ පිනකින් උපන්නේ ද හටගත්තේ ද **යසො** යනු පිරිවර සම්පත්තිය කීර්ති ශබ්දය ගැනීමෙන්, කීර්ති ශබ්දයට හේතු වූ ගුණයන් ද සැළකිල්ලට ගැනේ.
**පතිනො පියතරා** ස්වාමියාට වඩාත් ප්‍රිය වූ. ස්වාමියාට විශ්වාසවන්ත වූ යන අදහසයි. **විසිට්ඨ කල්‍යාණි තරස්සු රූපතො** රූප සම්පත්තියෙන් විශිෂ්ට වූ උතුම් වූ වඩා යහපත් වූ, වඩා සොඳුරු වූ යන අදහසයි. අස්සු යනු නිපාත මාත්‍රයකි. විසිට්ඨ කල්‍යාණ තරාසි රූපතො යයි ද සමහරු කියත්. **පදක්‍ඛිණා** ස්වභාවයෙන් හෝ විශේෂයෙන් හෝ පවත්නා වූ පරිත්‍යාගී ස්වභාවය දක්ෂතාවය. **නච්චනගීත වාදිතො** එහි නච්චනා යනුවෙන් තැබූ පදයෙහි විභක්තිය ලොප් කරන ලදී. නැටුමෙහි ද ගීත වාදනයෙහි ද යන අරුතයි. **නරනාරි පුච්ඡිතා** දෙව් පුතුන් විසින් ද දෙවියන් විසින් ද ඉතා දෙවඟනගේ රූපය දැකීම පිණිස ද, ශිල්ප දැකීම සඳහා ද, ලතා කොහිද, ලතා කුමක් කරයි ද ආදී වශයෙන් විමසන ලදී.
නිත්‍ය ලෙස කායිකව සම්බන්ධ නොවීම නිසා දෙවියකු මෙන් ප්‍රීතිමත් වේ. දෙවො විය රමති - **දෙවරො** යනුවෙන් දෙවරො පද නිෂ්පත්තිය වේ. දුතියො වරො යන පද දෙකේ ද දෙවරො පදය සෑදිය හැකිය. ස්වාමියාගේ කණිටු සොහොයුරා සහ දෙවරො යන පද දෙකින් **සදෙවරං** පදය සෑදේ. සස්සු ච සයුරො ච යන පද දෙකින් සස්සසුරං යන පදය සෑදේ. නැන්දනිය සහ මාමා යන අරුතයි. සසුරයන් සමග යන අරුතින් **සස්සසුරං** යන පදය සෑදේ. දාසයන් හා දාසීන් සමග යන අරුතයි. **පතිමාභිරාධයිං **ස්වාමියා සතුටට පත් කළෙමි යන පදය ද එයට සම්බන්ධ වේ. **තම්හි කතො** එම කුලයෙහි එම කාලයෙහි හෝ ලේලියව සිටි කාලයෙහි හෝ ලේලියව සිටි කාලයෙහි කරන ලද කර්මයේ ප්‍රතිඵල යසො නම් වේ. එය ඉපදවීම පිණිස හට ගැනීමෙන් සිදු වූයේය යන අදහසයි. මම යන මෙය ‘කතො’ යන පදය, කතො යන්නෙහි අනුක්ත කර්තෘ වශයෙන් අපේක්‍ෂාකොට ‘මයා’ යනුවෙන් වෙනස් කළ යුතු වේ.
**චතුබ්හි ඨානෙහි** කරුණු සතරින් හෙවත් අරමුණු වූ කරුණු සතරෙහි, **විසෙස මජ්ඣගා** දැනුමෙන් අතිශයින් උසස් තත්ත්වයට ගියා වූ. **ආයුඤ්ච වණ්ණඤ්ච සුඛං බලඤ්ච** යන ධර්මයන් සතරෙන් කියන ලද කරුණුවල ස්වභාවය දැක්වීමයි. ආයුෂ ආදිය පිළිබඳ දැනුමෙන් ඇය විශිෂ්ට ස්වභාවයකට පත්ව ඇති හෙයින් ‘විසෙසො’ යනු යනුවෙන් දැක්වේ. ඒ අයුරින් ඇයට කලකිරීම් වශයෙන් ගතයුතු බැවින් හෝ ගෞරවයට හේතුවන බැවින් ‘ඨානං’ යී කියන ලදී. විසෙස මජ්ඣගා යනු කෙබඳු වූවක් ද, ආයුෂ, වර්ණ, සැප, බල යන මේවා යයි අදහස් කෙරේ.
**සුතං නු තං භාසති යං අයං ලතා** මේ ‘ලතා’ අපගේ වැඩිමහල් සොයුරිය යමක් කියන්නී ද, එය ඔබ විසින් අසන ලද්දේ ද යනුවෙන් ඉතිරි සොයුරියන් තිදෙනාගෙන් විචාරයි. **යංනො** යමක් අප විසින් සැක කරන ලද්දේ ද, ‘නො’ යනු නිපාතයක් පමණි. තව ද, නො යනු අපගේ යන අදහස ද වේ. අවධාරණ අර්ථයෙහි ද යෙදේ. න නො සමං අත්‍ථි යනාදියෙහි මෙනි. එහෙයින් අකිත්තයී - වෙනසක් නොකොටම ප්‍රකාශ කළේමය යන අර්ථයි. **පතිනො කිරස්මාකං විසිට්ඨ නාරීන ගතී ච තාසං’ පවරා ච දෙවතා** අනර්ථයෙන් (රැකගෙන) පාලනය කරන බැවින් ස්වාමිපුරුෂයා **සාමිකා** නම් වේ. අපගේ භාර්යාවන් වන ස්ත්‍රීන්ගේ විශිෂ්ට ස්වභාවය ද, ඒ ස්ත්‍රීන්ගේ විශිෂ්ඨ ස්වභාවය ද, ඒ ස්ත්‍රීන්ගේ පිහිටෙන් ශ්‍රේෂ්ඨ වූ උතුම් වූ දෙවියෝ ද මනා ලෙසම ආරාධනා ලැබූවහ. මෙලොවද පරලොවද හිතසුව හෝ දෙති යති අර්ථයි.
**පතීසු ධම්මං පවරාම පබ්බා** අපි සියල්ලෝම සැමියන් කෙරෙහි තම තමන්ගේ ස්වාමිපුරුෂයන් කෙරෙහි උදෑසන පළමුව අවදි වී ආදි චාරිත්‍ර ධර්මයන් පිළිපදිමු. **යත්‍ථ** යම්කිසි නිමිත්තක් අරමුණක් ස්වාමියා කෙරෙහි පැවැත්විය යුතු යම්කිසි චාරිත්‍ර ධර්මයන්හි හැසිරෙන කල්හි ඒ ස්ත්‍රීහු **පතිබ්බතා** පතීව්‍රතා නම් වෙත්. **ලච්ඡාමයෙ භාසති යං අයං ලතා** යනු මේ ලතා තොමෝ මෙම චාරිත්‍ර ධර්මයන්ගෙන් යම් සම්පතක් ලබා ගනී යයි කියයිද, ස්වාමිපුරුෂයන් කෙරෙහි චාරිත්‍ර ධර්මානුකූලව හැසිර අපිදු ඒ සම්පත් ලබා ගනිමු.
**පබ්බතසානු ගොචරො** පර්වත වනලැහැබ් ආදියෙහි හැසිරෙන **මහින්‍ධරං පබ්බත මාවසිත්‍වා** පොළව දරාගෙන සිටී යන අර්ථයෙන් මහින්‍ධර යන වෙනත් නමක් ඇති පර්වතයක් මත වාසයකොට හෙවත් අධිගෘහිතව (වාසය කොට) මෙහි **මහිං ධාරෙති** යන පද දෙකින් සෑදුන කෘදන්ත නාමපදය ‘මහින්‍ධර’ වේ. අචලං යනු පර්වතයට තවත් නමක් වේ. එහි වාසය කරමින් යන අර්ථයයි. **මහින්‍ධරං** යන මෙය **ආවසිත්‍වා** වාසය කොට, යන පදය අපේක්‍ෂා කොට භූමිය යන අර්ථයෙහි ද යෙදිය හැකි වචනයකි. පසය්හ මැඩපවත්වා **ඛුද්දෙ** ශක්තිය වශයෙන් පහත් වූ යන අර්ථයි. කුඩා ප්‍රමාණ වූ සිංහයා, මහත් වූ විශාල වූ හස්තීන් ඇතුන් ආදී මෘගයන් මරා දමන්නේය.
**තථෙව** එසේම, මේ ගාථාවෙන් උපමා සංසදය සමග මේ අදහස ඉදිරිපත් කෙරේ. යම්සේ සිංහයා තමාගේ නිවස පිහිටි ස්ථානය වූ පර්වතය ඇසුරුකොට වාසය කරමින් තමා රිසි දෙය ඉටු කරයි ද, එසේම ඕ තොමෝ **සද්ධා** විශ්වාසවන්ත වූවා වී අරියසාවිකා ආහාර ඇඳුම් ආදියෙන් පෝෂණය කරමින් භත්තාරං පතිං පෝෂණය කරන ස්වාමිපුරුෂයා නිස්සාය ඇසුරුකොට වාසය කරමින් සියලු තන්හිදීම සැමියාට අනුකූල බව නම් වූ, පිළිවෙතින් අනුපුබ්බතා සැමියා අනුව පවත්වමින්, කොධං වධිත්‍වා සේවකාදීන් කෙරෙහි ඇතිවන කෝප සිතිවිලි බැහැරකොට, **මච්ඡරං අභිභුය්හ** - පරිහරණය කරන වස්තූන් කෙරෙහි ඇතිවන ඉසුරු බව දුරුකොට, පතීව්‍රතා ධර්මයේ ද උපාසිකා ධර්මයේ ද මනාව හැසිරෙමින්, **ධම්මචාරිණී සග්ගම්හි** ධර්මචාරීව හැසිරෙන ඇය මොදති - දෙව්ලොව සතුටට පැමිණෙන්නීය යනුයි. සෙස්ස පෙර කියන ලද පරිදිම වේ.
**සත්ත තන්තිං සුමධුරං** යනාදී වශයෙන් ආරම්භ වන්නේ ගුත්තිල විමාන වර්ණනාවයි. භාග්‍යවතුන් වහන්සේ රජගහ නුවර වාසය කරන කල්හි ආයුෂ්මත් මහා මුගලන් තෙරණුවෝ පළමු කී නයින්ම, දෙව්ලොව හැසිරෙන්නේ තව්තිසා භවනට ගොස් එහි පිළිවෙළින් පිහිටියා වූ සතියක් වූ විමානයන්හී වෙන් වෙන්ව අප්සරාවන් දහස බැගින් පිරිවර ඇතිව මහත් වූ දිව්‍ය සම්පත් විඳින සතිසක් වූ දෙව් දූවරුන් දැක ඒ දෙවඟනන් විසින් පෙර කරන ලද කර්මයන්, **අභික්කන්තෙන වණ්ණනා** ආදී ගාථා තුනකින් විචාළහ. ඒ දෙවඟනෝ ද උන්වහන්සේගේ ප්‍රශ්නයට අනුකූලව ‘**වත්‍ථුත්ත වදායිකා’** ආදී වශයෙන් ගාථාවන්ගෙන් පිළිතුරු ප්‍රකාශ කළහ. ඉක්බිති තෙරණුවෝ එතැනින් මිනිස් ලොවට පැමිණ ඒ සියළු පුවත් තථාගතයන් වහන්සේට සැළකර සිටියහ. භාග්‍යවතුන් වහන්සේ ඒ අසා ඒ දෙව්ලියෝ හුදෙක් ඔබ විසින්ම අසන ලදුව ඔබට පමණක් ප්‍රකාශ කරන ලද්දේ නොවේ. පෙර මා විසිනුදු ප්‍රශ්න කරන ලදුව මා සමගද එසේම ප්‍රකාශ කළාහු යයි වදාළහ. තෙරුන් වහන්සේ විසින් එය වදාරන ලෙස ආරාධනා කරන ලදුව තථාගතයෝ තමන්ගේ අතීත ගුත්තිල ජාතකය දේශනා කළහ.
යටගිය දවස බරණැස් නුවර බ්‍රහ්මදත්ත නම් රජු රාජ්‍යය කරන සමයෙහි බෝසතාණෝ ගාන්ධර්ව කුලයෙහි ඉපිද, ගාන්ධර්ව ශිල්ප ඥානයෙන් කෙළ පැමිණ තිම්බරු - නාරද ගාන්ධර්වයන්ට සමාන ලෙසම සියලු දිශාවන්හි ප්‍රකට වූ ප්‍රසිද්ධ වූ ගුත්තිල යන නම් ඇති ප්‍රකට ආචාර්යවරයෙක්ව විසීය. හෙතෙම මහළු වූ අන්ධ වූ තම මවුපියන් පෝෂණය කරයි. ඔහුගේ ශිල්ප නිපුණතාවය අසා උදේනී නුවර වාසී මූසිල නම් ගාන්ධර්වයෙක් එහි පැමිණ ඔහු වැඳ එකත්පස්ව සිටියේය. කුමක් නිසා පැමිණියේ දැයි විමසූ කල්හි ඔබතුමාණන් සමීපයෙන් ශිල්ප ඉගෙනීමට පැමිණියෙමියි කීය. ගුත්තිල පඬි තෙමේ ඒ තැනැත්තා දෙස බලා දේහ ලක්‍ෂණ විනිශ්චයෙහි දක්‍ෂ බැවින් මේ තැනැත්තා විෂ්ම පැවතුම් හා අදහස් ඇත්තෙකි. නපුරු තැනැත්තෙකි. පරුෂ අයෙකි. අකෘතඥයකු වන්නේ යයි දැක ශිල්පයෙන් සංග්‍රහ නො කළ යුතු යයි සිතා ශිල්ප ඉගෙනීම සඳහා අවසර නුදුන්නේය. හෙතෙමේ ඉන්පසු ගුත්තිල පණ්ඩිතයන්ගේ මවුපියන් ඇසුරුකොට සිත්ගෙන ඔවුන් ලවා ගුත්තිල පඬිට කියවා යාඥා කරවීය. මව්පියන්ගේ බසට කීකරු වූ ගුත්තිල, මවුපියන්ගේ වචනය නො ඉක්මවා මූසිලට ශිල්ප ඉගැන්වීමෙහි පිහිටුවා තමන් මසුරු නොවන බැවින් ද, කාරුණික බැවින් ද ගුරුමුෂ්ටි නො තබාම සියලු ශාස්ත්‍රයම උගැන්වීය.
ඒ මූසිල තෙමේත්, පෙර කරන ලද පුරුද්ද ඇති බැවින් ද, අලස නොවන බැවින් ද, නුවණ ඇති බැවින් ද ඉතා ටික කලකින්ම පිරිසිදු ශිල්ප ධාරියෙක් විය. ශිල්ප පුහුණු වූ මූසිලට මෙසේ සිතිණ. මේ බරණැස් නුවර වූ කලී දඹදිව අගනුවරයි. මා මෙහි රජු සහිත පිරිසට ශිල්ප දක්වන්නේ නම් සුදුසු වන්නේය. එසේ කරන මම ඇදුරහුටද වැඩියෙන් දඹදිව ප්‍රකට වූත්, ප්‍රසිද්ධ නමක් ඇත්තා වූත් කෙනෙක් වන්නෙමියි සිතුවේය. මම රජු ඉදිරියෙහි ශිල්ප දැක්වීමට කැමති වෙමි රජුට මා දක්වන්නැයි හෝ ඇදුරුවරයාට කීය. ගුත්තිල තෙමේ මා සමීපයේ ශිල්ප ලද්දා වූ මොහු පිහිටක් ලබාවායි කරුණා පෙරදැරිව ඔහු රජු වෙත පමුණුවා ‘මහරජතුමනි, මගේ මේ අතවැසියාගේ වීණා පුහුණුව බලනු මැනවි’යි කීය. රජ තෙමේ යහපතැයි එකඟ වී, ඔහුගේ වීණා වාදනය අසා සතුටු වූයේ, ඔබ කැමති නම් ඔහු මා සමීපයේ නවත්වා යන්න. ඇදුරුතුමාට දෙන වැටුපෙන් අඩක් දෙන්නෙමියි කීය. මූසිල තෙමේ මම ඇදුරුතුමන්ට වඩා දැනුමෙන් අඩු වූවෙක් නොවෙමි. සමසේ ධනය දෙන්නැයි කීය. රජු ‘එසේ නො කියව. ඇදුරු තෙමේ ම උතුම්ය. ඔබට අඩක් ම දෙන්නෙමි යි රජු නැවත කීය. එවිට මගේ ද ඇදුරුතුමාගේ ද ශිල්ප දක්ෂතාවය බලන්නැයි මූසිල රජුට කියා රජ මැදුරින් නික්ම ‘මෙයින් සත්වන දිනයෙහි’ ‘මගේ ද ගුත්තිල ඇදුරාගේ ද ශිල්ප දැක්වීමක් රජගෙදර මහමළුවේ දී සිදුවේ. එය දකින කැමැත්තෝ දකිත්වායි ඒ ඒ තන්හි ඇවිදිමින් හඬ නගා කීවේය.
ගුත්තිල ඒ අසා මේ තෙමේ තරුණයා බලවත්ය. මා වනාහි මහලුය. දුබලය. ඉදින් මට පරාජය සිදුවී නම් ඒ පරාජය ලැබ ජීවත් වනවාට වඩා මරණය උතුම්ය. යහපත් වන්නේය. එබැවින් වනයට ගොස් ගෙළ වැළලාගෙන මිය යන්නෙමියි වනයට ගිය නමුදු, මරණ බියෙන් තැතිගෙන ආපසු හැරුණේය. නැවතද මැරෙනු කැමති වී වනයට ගොස් නැවතද මරණ බියෙන් ආපසු හැරුනේය. මෙසේ යාම ඊම කරන ඔහුගේ ගමන්මග පිහිටි තණකොළ ද මැළවී නැති වී ගියේය. මේ දුටු සක්දෙවි රජු ගුත්තිල වෙත පැමිණ පෙනෙන රූපය ඇතිව අහසෙහි සිට ‘ඇදුරාණෙනි, කුමක් කරන්නේදැයි ඇසීය. ගුත්තිල පඬිතුමා සිය අදහස පැහැදිලි කරමින් මෙසේ කීය.
ඉමිහිරි වූ රමණීය වූ වීණා වාදනය මූසිලට උගැන්වීමි. හෙතෙමේ තරඟ බිමේ දී මා පරාජය කරන්නේය. කෝසිය නම් වූ සක්දෙව් රජුනි, මට පිහිට වුව මැනවි
යනුවෙන් තමන්ගේ සිතෙහි වූ දුක දන්වා සිටියේය.
එහි අර්ථය - මම මූසිල නම් වූ අතවැසියාට වීණා ශිල්පය ඉගැන්වීමි. තත් සතක් ඇති බැවින් ද ෂඩ්ජ යනාදී සප්ත ස්වරයන් දැක්වෙන බැවින් ද, **සත්ත තන්තිං** නම් වේ. එම වීණා ශිල්පය ප්‍රධාන කොටගෙන සුදුසු පරිදි දෙවිස්සක් වූ ශ්‍රැති භේදයෙන් අඩුවක් නොවන බැවින් මිහිරි බැවින් **සුමධුරං** යි යෙදේ. අවබෝධ කරගත හැකි වන්නා වූ සම පිණිසත් වන ගී තනු පිළිබඳව දක්ෂතාවය නිසා ස්වරයෙහි ද වීණා තන්හි ද, අන්‍යොන්‍ය ගැලපීමෙන් අසන්නන් හට අතිශයින් මනරම් වූ ස්වභාවයක් ඇතිවන බැවින් **රාමණෙය්‍ය** යී යෙදේ. සංගීත ස්වර ආදී කරුණු විස්තර කිරීමෙන් **ෂඩ්ජ **ආදී සිව් වැදෑරුම් ගායනයන් අඩු නො කොට ගාන්ධර්ව ශිල්පය අවාචයං ප්‍රගුණ කෙරුවෙමි - ඉගැන්වීමි. එහි යෙදවීමි. **සො** මූසිල තෙමේ අතවැසියා මං තමන්ගේ ආචාර්යවරයා **රංගම්හි** රැඟුම් වැයුම් කරන භූමියෙහි **රම්හෙ** අභියෝග වශයෙන් තමාගේ ශිල්ප දැක්වීමට රඟබිමට එන්න. විශේෂත්වය දැක්වීමට රඟබිමට එන්න. ශිල්ප දක්වන්න යයි මට අභියෝග කරයි. එබඳු වූ **මෙ** මට ඔබ **කොසියං** දෙව්රදුනි. **සරණං** ඔබගේ පිහිට අවශ්‍ය වේ. **හොහි **පිහිටට එන්න.
එය අසා සක්දෙව් රජු ඇදුරුතුමනි, බිය නොවන්න. මම ඔබට පිහිටවීම සඳහා යොමුවී සිටින්නෙමි කියා
මම ඔබට පිහිට වෙමි. මම ඇදුරන් පුදන්නෙක් වෙමි. ශිෂ්‍යයා ඔබ පරාජය නො කරන්නේය. ඇදුරුතුමනි, ඔබ ශිෂ්‍යයා පරාජය කරන්නේය.
යනුවෙන් කීය. ගුත්තිල පණ්ඩිතයෝ පූර්ව ආත්මභාවයෙහි ශක්‍රයාගේ ගුරුවරයා විය. ඒ නිසා අහ්මාචරිය පූජකො යනු කීහ. මම ඇදුරන් පුදන්නෙක් වෙමියි කීය. මූසිල මෙන් තරඟකරුවෙක් නොවෙමි. මා වැනි අතවැසියෙක් සිටින කල්හි ඔබ වැනි ඇදුරු කෙනෙකුට කවර නම් පරාජයක්ද, එහෙයින් **නතං ජයස්සති සිස්සො** ඒකාන්තයෙන්ම ශිෂ්‍ය මූසිල පරදවා, ආචරිය ආචාර්ය වූ ඔබම ජයගන්නෙහිය. ඒ මූසිලයා වනාහි පරාජයට පත්වී මරණයට පත්වන්නේය යන අදහසයි. මෙසේ කියා සත්වන දවසේ මම වාද මණ්ඩපයට පැමිණෙන්නෙමි. ඔබ විශ්වාසයෙන් යුතුව වාද කරන්නැයි අස්වසා ගියේය.
සත්වන දිනයෙහි රජ තෙමේ පිරිවර සහිතව රාජසභාවේ හුන්නේය. ගුත්තිල ඇදුරා ද, මූසිල ද ශිල්ප දැක්වීම සඳහා සූදානම්ව පැමිණ රජු වැඳ තමන්ට හිමි අසුන්වල හිඳ වීණා වාදනය කළහ. ශක්‍රයා ද පැමිණ අහසෙහි සිටියේය. ගුත්තිල පමණක් ඔහු දකියි. අන් අය නො දකී. පිරිස දෙදෙනාගේම ගායනයෙහි සමසිත්ව සිටියහ. දෙදෙනාගේ වාද සම සම විය. ශක්‍රයා ගුත්තිලට එක තතක් සිඳින ලෙස කීය. තත සිඳින ලද්දේ වුවද වීණාව පෙරසේම මිහිරිහඬ නංවන්නේ විය. මෙසේ දෙවැන්නද තෙවැන්නද සිවුවැන්න හා පස්වැන්න සයවැන්න හා සත්වැන්නද සිඳින්නැයි කීහ. ඒවා සිඳිනා ලද කල්හි ද වීණාව මිහිරිහඬ නංවන්ට විය. එය දැක මූසිල පරාජය වූ ස්වරූපයෙන් යුතුව සිරුර නමා ගත්තේය. නැතහොත් බිම බලා ගත්තේය. තුටු පහටු වූ පිරිස මුහුද ගොඩ ගලන්නාක් මෙන් මහ හඬ නගමින් ගුත්තිලට සාධුකාර දුන්නේය. රජතෙම මූසිලව සභාවෙන් බැහැර කරවීය. මහජනයා ගල්මුගුරු ආදියෙන් ගසා මරා දැමීය.
සක්දෙව් රජ ගුත්තිල සමග සතුටු සාමීචි කථාකොට දෙව්ලොව ගියේය. දේවතාවෝ මහරජ, ඔබ කොහි ගියේදැයි විචාරා ඒ පුවත අසා මහරජ, අපිත් ගුත්තිල පණ්ඩිතයන් දකින්නෙමු නම් යහපති. ඔහු මෙහි ගෙන්වා අපට දක්වන්නැයි කීහ. ශක්‍රයා දේවතාවන්ගේ වදන් අසා ‘යන්න, වෛජයන්ත නම් රථයෙන් අපගේ ගුත්තිල පණ්ඩිතයන් කැඳවාගෙන එන්න, දේවතාවෝ ඔහු දකින්න කැමැත්තාහු යයි’ මාතලී නම් රියැදුරුට නියෝග කළේය. හෙතෙම එසේ කළේය. ශක්‍රයා ගුත්තිල පඬිවරයා සමග සතුටු සාමීචි කථාකොට ‘ඇදුරුතුමනි, වීණාව වාදනය කරන්න. දේවතාවෝ එය අසනු කැමැත්තාහු වෙති’යි කීය. අපි ශිල්ප දැක්වීමෙන් ජීවත් වන්නෙමු. වැටුපකින් තොරව ශිල්ප නොදක්වන්නෙමු. කෙබඳු නම් වැටුපක් කැමැත්තෙහි ද, මට වෙන වැටුපකින් කමක් නැත. මේ දේවතාවියන් තම තමන් විසින් කරන ලද පින්කම් කුසල් කියා පෑමම මගේ වැටුප වන්නේය යයි කීය. ඒ දිව්‍ය ස්ත්‍රීහූ යහපතැයි කියා එය පිළිගත්හ. ඉක්බිති ගුත්තිල පඬිතුමා වෙන් වෙන් වශයෙන් ඒ දිව්‍ය ස්ත්‍රීන් විසින් එකල ලබා ඇති සම්පත් කියා එයට හේතු වූ පෙර අත්බැව්හී කරන ලද සුචරිත කර්මයන් ආයුෂ්මත් මග මුගලන් තෙරුන් මෙන් විමසන්නේ ‘අභික්කන්තෙන වණ්ණාන’ ආදී ගාථාවන්ගෙන් ප්‍රශ්න කළේය. ඒ දිව්‍ය ස්ත්‍රීහු ද ‘වත්‍ථුත්තම දායිකා නාරී’ ආදී ගාථාවන්ගෙන් තෙරණුවන්ට ප්‍රකාශ කරන අයුරින්ම එම ගුත්තිල ඇදුරාට ප්‍රකාශ කළහ. ඒ නිසා මොග්ගල්ලානතා - පෙ- පුච්ඡිතා එවමෙවං’ යයි කියන ලදී. මොග්ගල්ලානයෙනි, ඒ දේවතාවියෝ හුදෙක් ඔබ විසින් ප්‍රශ්න කරන ලද්දාහුම මෙසේ ප්‍රකාශ කරන ලදුයේ නොවේ. පෙර මා විසින් ප්‍රශ්න කරන ලද කල්හි ද මෙසේ ප්‍රශ්න කළාහු වෙති.
ඒ දිව්‍ය ස්ත්‍රීහු වනාහි කාශ්‍යප බුදුරජාණන් වහන්සේගේ කාලයෙහි මනුෂ්‍යාත්ම භාවයෙහි සිට ඒ ඒ පින්කම් කොට තව්තිසාවෙහි වෙන් වෙන් වශයෙන් අප්සරාවන් දහස බැගින් පිරිවරකොට ගෙන සදෙව් රජහුගේ පරිචාරිකාවන් වී පිළිවෙළින් පිහිටි සතියක් දෙව්විමන්හි ඉපිද බුදු නුවණිනුදු පිරිසිඳ දත නොහැකි මහත් සම්පත් විඳින්නාහුය. එහි එක් ස්ත්‍රියක් වස්ත්‍රයක් දන් දුන්නාය. එකියක් සමන් මල්දමක්, එකියක් සුවඳ ද්‍රව්‍ය - එකියක් අගනා ඵලයක් ද, එකියක් උක් යුෂ ද, භාග්‍යවතුන් වහන්සේගේ චෛත්‍යයට ගඳපසැඟිළි ද දුන්නාය. එකියක් පෙහෙවස් සමාදන් වූවාය. එකියක් වෙලාව ආසන්න වී නැවක දන් වළඳමින් සිටි භික්‍ෂූන් වහන්සේලාට ජලය දුන්නාය. එකියක් ක්‍රෝධ සහිත නැදි මයිලන්ට ක්‍රෝධ නැතිව උවැටන් කළාය. එකියක් දාසියක වී නො මැළිව මෙහෙ කළාය. එකියක් පිඬු පිණිස හැසිරෙන භික්‍ෂුවකට කිරිබත් පිදුවාය. එකියක් පැණි දුන්නාය. එකියක් උක්ගස් කැබැල්ලක් දුන්නාය. එකියක් තිඹිරි ගෙඩියක්, එකියක් කැකිරි ගෙඩියක් දුන්නාය. එකියක් පිපිඤ්ඤා ගෙඩියක්, එකියක් කොමඩු ගෙඩියක් උගුරැස්ස ගෙඩියක් දුන්නාය. එකියක් අඟුරු කබල දුන්නාය. එකියක් පළ මිටක් දුන්නාය. එකියක් මල් මිටක් දුන්නාය. එකියක් නෙළුම් අලයක් දුන්නාය. එකියක් කොහොඹ කොල මිටියක් දුන්නාය. එකියක් කැඳ දුන්නාය. එකියක් තලපොතු දුන්නාය. එකියක් ඉඟ පටියක් දුන්නාය. එකියක් අංසකඩයක් දුන්නාය. එකියක් උරහිස් ලම්බනයක් දුන්නාය. එකියක් දළ පවන් සලනයක් ද, එකියක් විජිනිපතක් ද, එකියක් මොණර පියාපතක් ද, එකියක් ශීර්ෂාවරණයක් ද, එකියක් පාවහන් සඟලක් ද එකියක් පූපයක් ද, එකියක් අග්ගලාවක් ද, එකියක් සක්කර ද දුන්නාය. අප්සරාවන් දහස බැගින් පිරිවර කොට දිව්‍යමය සම්පත්තියෙන් බබළන තව්තිසාවෙහි සක්දෙව් රජුගේ පරිචාරිකාවන් වී උපන්, ගුත්තිල ඇදුරු විසින් ප්‍රශ්න කරන ලද ඒ එක් එක් දිව්‍ය ස්ත්‍රීහු ‘වත්‍ථුත්ත මදායිකා නාරී’ ආදී ගාථාවගෙන් තම තමන් විසින් කරන ලද කුසල් පිළිවෙළින් ප්‍රකාශ කළහ.
දේවතාවියනි, යම්බඳු වූ ඔබ බබළන්නා වූ වර්ණයෙන් යුතුව ඕසධී නම් තාරකාව මෙන් සියලු දිසාවන් බබුළුවමින් සිටින්නෙහිය.
මෙබඳු වර්ණයක් - ඔබට කුමක් නිසා ලැබිණිද? ඔබේ මනසට යම්කිසි සම්පත්තියක් ප්‍රිය වේද? ඒවා ඔබට ලැබෙන්නේය.


උතුම් වස්ත්‍ර ඇත්තා වූ ස්ත්‍රිය මනුෂ්‍ය ස්ත්‍රීන් අතර ප්‍රිය වන්නීය. උතුම් වන්නීය. මෙසේ ප්‍රිය ස්වභාවය ඇති වස්ත්‍ර දුන් ඒ තැනැත්තිය දෙව්ලොවට පැමිණ සම්පත් ලබන්නීය.
එවැනි පින්කළ මාගේ විමානය බලන්න. මම ප්‍රිය උපදවන වර්ණයෙන් යුක්ත වූ, අප්සරාවක් වෙමි. මම අප්සරාවන් දහසකට ශ්‍රේෂ්ට වෙමි. පින්කම්හි විපාක බලන්න.
පෙර කියන ලද ඒ පිනෙන් මට මෙබඳු වර්ණයක් ලැබිණ. ඒ පිනෙන් මට මේ සම්පත් ලැබේ. මනසට යමක් ප්‍රිය වේද, ඒ සියලු සම්පත් මට උපදී.
ඒ කුසලයේ හේතුවෙන් මෙබඳු දීප්තිමත් ආනුභාවයක් ඇත්තේ වෙමි. මාගේ වර්ණය ද සියලු දිසාවන් පැහැපත් කරයි.
මෙහි දක්වන ලද පරිදිම මතුයෙහි ද සියලු විමාන වර්ණනා විශේෂ දැක්විය යුතු. (අදහස පෙර සඳහන් පරිදිමය.)
උතුම් මල් දුන්නා වූ ස්ත්‍රිය පුරුෂයන් හා ස්ත්‍රීන් අතර උතුම් වන්නේය. මෙසේ ප්‍රිය ස්වභාවය ඇතිව මල් දුන්නා වූ ඒ තැනැත්තිය උතුම් වන්නීය. දෙව්ලොවට පැමිණ සම්පත් ලබන්නීය. මම ප්‍රිය උපදවන වර්ණයෙන් යුක්ත අප්සරාවක වෙමි. මම අප්සරාවන් දහසකට ප්‍රධාන වෙමි. ඒ උතුම් පින්කම නිසා ලත් විපාකය බලන්න. මාගේ විමානය බලන්න. (අට්ඨ කථාවේ එන මෙම ගාථාවල අදහස් කලින් සඳහන් කර ඇත.)
උතුම් සුවඳ දුන්නා වූ ස්ත්‍රිය මිනිසුන් අතුරින් උතුම් වන්නීය.
මේ පෙළෙහි අර්ථ එක සමානය.

මම කාශ්‍යප බුදුහාමුදුරුවන්ගේ ධාතු නිධන් කළ ස්තූපයෙහි ‘ගඳා පසැඟිලි’ දුනිමි. ඒ පිණින් පහළ වූ විමානය බලන්න. මාගේ වර්ණ සම්පත්තිය බලන්න. එය සියලු දිශාවන් පැහැපත් කරයි.
මගට පිළිපන් භික්‍ෂූන් ද භික්‍ෂුණීන් ද දුටුවෙමි. ඔවුන්ගෙන් දහම් අසා එක් දහවල් දිනක් පෙහෙවස් රැකියෙමි. එබඳු පින් කළ මාගේ විමානය බලන්න. මාගේ වර්ණය ද සියලු දිසාවන් පැහැපත් කරයි.

දියෙහි සිටි භික්‍ෂුවකට මම ඉතා පහන් සිතින් ජලය දුනිමි. එබඳු පින් කළ මාගේ විමානය බලන්න. මාගේ වර්ණයද සියලු දිසාවන් පැහැපත් කරයි.
මම නපුරු වූ, ඵරුෂ වූ, ක්‍රෝධ කරන්නා වූ නැන්දාට ද මාමාට ද ඊර්ෂ්‍යා නොකර උවටැන් කළෙමි. එසේම අප්‍රමාදීව ස්වකීය සීලයෙන් යුතුව වාසය කළෙමි.
අනුන්ගේ වැඩ කරදෙන තැනැත්තියක් වීමි. ප්‍රයෝජනවත් වූ අලස නොවූ දාසියක් වීමි. ක්‍රෝධ නොකරන නිහතමානී තැනැත්තියක් වීමි. තමන්ට ලැබෙන දෙය බෙදා දෙන තැනැත්තියක් වීමි. මෙබඳු පින්කම්වලින් උපන් විපාකය අනුව ලද විමානය බලන්න. මගේ ශරීර වර්ණය දස දිසාවන් බබුළුවයි.
පිඬු පිණිස හැසිරෙන එක් භික්‍ෂුවක් හට මම කිරිබත් පූජා කළෙමි. මේ පින්කම කරණකොට සුගතියෙහි ඉපිද සැපතට පත්වීමි.
**ඵාණිතං අහ මදාසිං** - මම පැණි දුනිමි.
**උච්ඡු ඛණ්ඩකං අහමදාසිං** - මම උක්දඬු කැබැල්ලක් දුනිමි.
**තිම්බරූසකං අහමදාසිං** - මම තිඹිරි ඵලයක් දුනිමි.
**කක්කාරිකං අහමදාසිං** - මම කැකිරි ගෙඩියක් දුනිමි.
**එළාලූකං අහමදාසිං** - මම පිපිඤ්ඤා ගෙඩියක් දුනිමි.
**වල්ලීඵලං අහමදාසිං** - මම කොමඩු ඵලයක් දුනිමි.
**ඵාරුසකං අහමදාසිං** - මම උගුරැස්ස ගෙඩියක් දුනිමි.
**හත්‍ථප්පතාකං අහමදාසිං** - මම ගිනි තැපීමට ගන්නා බඳුනක් දුනිමි.
**සාකවුට්ඨිං අනුමදාසිං** - මම අලුමිටක් දුනිමි.
**පුප්ඵක මුට්ඨං අහමදාසිං** - මම මල් මිටක් දුනිමි.
**මූලකං අහමදාසිං** - මම නෙළුම් අලයක් දුනිමි.
**තිම්බමුට්ඨි අහමදාසිං** - මම කොහොඹ කොළ මිටක් දුනිමි.
**අම්බකඤ්ඡිං අහමදාසිං** - මම ඇඹුකැඳ ටිකක් දුනිමි.
**දොණි නිම්මජ්ජනිං** **අහමදාසිං** - මම තෙල් සහිත තළ ටිකක් දුනිමි.
**කායබන්‍ධනං අහමදාසිං** - මම ඉඟපටියක් දුනිමි.
**ආසවට්ටකං අහමදාසිං** - මම අංසකඩක් දුනිමි.
**ආයොග පට්ටං අහමදාසිං** - මම උරහිස් ලම්බනයක් දුනිමි.
**විධූපනං අහමදාසිං** - මම සතර පවන් සලනියක් දුනිමි.
**තාලවණ්ටං අහමදාසිං** - මම විජිනිපතක් දුනිමි.
**මොරහත්‍ථං අහමදාසිං** - මම මොණර පිහාටුවලින් තැනු අවානක් දුනිමි.
**ඡත්තං අහමදාසිං** - මම කුඩයක් දුනිමි.
**උපාහානං අහමදාසිං** - මම මිරිවැඩි සඟලක් දුනිමි.
**පූවං අහමදාසිං** - මම පූපයක් දුනිමි.
**මොදනං අහමදාසිං** - මම අග්ගළාවක් දුනිමි.
**සක්‍ඛලිං අහමදාසිං** - මම සක්කර දුනිමි.
ඒ වැනි පින්කළ මාගේ විමානය බලන්න. මම ප්‍රිය උපදවන වර්ණයෙන් යුක්ත වූ අප්සරාවක් වෙමි. මම අප්සරාවන් දහසකට ශ්‍රේෂ්ඨ ද වෙමි. පින්කම්හි විපාක බලන්න.
මෙසේ ඒ දෙවඟනන් විසින් විස්තර කරන ලද යහපත් ක්‍රියාවන් ප්‍රකාශ කරන ලද කල්හි සතුටු සිත් ඇත්තා වූ ගුත්තිල පඬිතුමෝ, සතුටුසාමීචි කථාබස් කරනුයේ සුචරිත ක්‍රියාවන්හි මනාව යෙදීම පිළිබඳව හා සසරින් නිදහස්වීම පිළිබඳව අදහස් දක්වමින් මෙසේ කීහ.
මනාව නැගී සිටියෙමි. ප්‍රියකරු වර්ණයන්ගෙන් යුත් දිව්‍ය අප්සරාවන් දුටුවෙමි. මෙහිදී යමක් සිදුවීද, ඒ නිසා මාගේ පැමිණීම ඒකාන්තයෙන්ම යහපත් වූවක් විය. අද සොඳුරු උදෑසනක් විය. මනා ලෙස නැගී සිටියෙමි.
මේ දෙවඟනෝ දන් දීමෙන් ද මනා පැවැත්මෙන් ද, ඉන්‍ද්‍රිය දමනයෙන් ද යුතු වූ, මෙම කර්ම දැක්වෙන දහම් අසා බොහෝ කුසල් කරන්නෙම් වන්නෙමි. මනුෂ්‍යයෝ යම්තැනක ගොස් නිශ්ශෝකී වෙත්ද, මම ද එහි යන්නෙමි.
එහි **වත්‍ථුත්තම දායිකා** - වස්ත්‍රයන්ගේ හෙවත් වස්ත්‍ර අතරෙහි උතුම් වූ හා ශ්‍රේෂ්ඨ වූ ද, බොහෝ වස්ත්‍ර අතුරෙන් එක්රැස් කරගත්, උසස් වූ උතුම් වූ හා තත්ත්වයෙන් ශ්‍රේෂ්ඨ වූ ද වස්ත්‍රවලට වත්‍ථුත්තම යයි කියනු ලැබේ. එය දෙන තැනැත්තිය **වත්‍ථුත්තම දායිකා** යයි කියනු ලැබේ**. පියරූප දායිකා** ප්‍රිය වූ ස්වභාව සහිත ප්‍රිය වූ වර්ගවලට අයත් වස්තූන් දෙන දායිකා **මනාප** මනසට ප්‍රිය වූ. **දිබ්බං** දෙව්ලොව පවත්නා යන අදහසින් ‘දිබ්බං’ **උපෙච්ච** (යම්කිසි තත්ත්වයකට) එළඹ - ඒ පිළිබඳව සිතා මෙබඳු දෙයක් ලබන්නෙමියි අදහස්කොට, යන අර්ථයි. **ඨානං** විමාන ආදිය හෝ සම්පත් පිළිබඳ පැවැත්ම, ‘මනාපා’ යන පාඨයක් ද ඇතැම් තැනක දක්නට ලැබේ. අන් අයගේ සිත් ප්‍රිය කරන්නියක් වූ යන අර්ථයි.
**පස්ස පුඤ්ඤානං විපාකං** උතුම් වස්ත්‍ර දීම නම් වූ මේ, මෙවන් ඵලය බලන්න. තමන් විසින් ලබන ලද සම්පත්තිය උතුම්කොට දක්වමින් එක්තරා දෙවඟනක් කියයි.
**පුප්ඵුත්තම දායිකා** - රත්නත්‍රයට පූජා කිරීම් වශයෙන් උතුම් මල් දුන් දායිකාව යන අදහස. එසේම **ගන්‍ධුත්තම දායිකා** යන්න ද දැක්විය යුතු වේ. එහි පුප්ඵුත්තමං යනු සමන්මල් ආදියයි. **ගන්‍ධුත්තමං** යනු සඳුන් සුවඳ ආදියයි. **ඵලුත්තමං** කොස්ගෙඩි ආදියයි. **රසුත්තමං** ගිතෙල් ආදී පස්ගෝ රසය.
**ගන්‍ධ පඤ්චංගුලිකං** සුවඳින් යුතු පසැඟිලි සටහන් දීම. **කස්සපස්ස භගවතො ථූපස්මිං** කාශ්‍යප සම්මා සම්බුදුන් වහන්සේගේ යොදුනක් වූ ස්වර්ණමය වූ ස්තුපයෙහි.
**පත්‍ථපටිපකො** මගට පිළිපන් අය. **එකපොසථං** යනු එක් දවසක පෙහෙවස් විසීම.
**උදකං අදාසිං** යනු මුහුණ සේදීම සඳහා ද පානය සඳහා ද ජලය පූජා කළෙමි යන්නයි.
**චණ්ඩිමක** දරුණු **අනුස්සූයිකා** ඊර්ෂ්‍යා රහිත -
**පරක්කම කරී** - අන් අයට උවටැන් කරන්නී - **අත්‍ථෙන **ප්‍රයෝජනවත් ක්‍රියාවෙන්, **සංවිභාගිනී සකස්ස භාගස්සා** තමන් ලත් කොටසින් යදින්නන් හට ද බෙදා දෙන ස්වභාවය ඇති,
**ඛීරොදනං** කිරි මිශ්‍ර වූ බත හෝ කිරි සමග වූ බත,
**තිබ්බරූසතං** තිඹිරි ගෙඩිය, පුහුල් වැනි එක්තරා වැල් වර්ගයක් ‘තිඹිරි’ යයි කියත්.
**කක්කාරිකං** කුඩා කැකිරි වර්ගයකි. පුහුල් යයි ද කියති.
**හත්‍ථප්පතාපකං** යනු ගිනි තැපීම් සඳහා යොදා ගන්නා භාජනය.
**අම්බකඤ්ජිං** ඇඹුල කැඳ,
**දොනි නිම්මජ්ජතිං** තෙල් සහිත තල රොඩු,
**විධූපනං** සතරැස් විජිනිපත,
**තාලවණ්ටං** තල්පතින් කරන ලද රවුම් විජිනිපත,
**මොරහත්‍ථකං** මොණර පිල්වලින් කරන ලද මදුරුවන් පලවාහරින විජිනිපත.
**ස්වාගතං වාත මෙ** මාගේ මෙහි පැමිණීම යහපත්ය. ඒකාන්තයෙන්ම සුන්දරය. **අජ්ජ සුප්පහාතං සංවුට්ඨිතං** අද රාත්‍රිය මට මනාව පහන් විය. යහපත් ලෙසම උදෑසන පහළ විය. යහනින් නැගී සිටීමද යහපත් විය. **සුවට්ඨිතං **යනු මනාව නැගී සිටින ලදී යන අරුතයි. **සුට්ඨු වුට්ඨිතං** යන පද දෙකින් **සුවුට්ඨිතං** යන්න සෑදේ. කවර කරුණකින් එසේ වීද, **යං අද්දසං චො දෙවතායො** යන ආදිය පිළිතුරු ලෙස කීහ. (දේවතාවිය මම යමක් දුටුයෙම්ද, එය යහපත් දැකීමකි)
**ධම්මං සුත්‍වා** කර්ම ඵලයෙන් ප්‍රත්‍යක්‍ෂ කිරීම් වශයෙන් ඔබ විසින් කරන ලද කුසල කර්මයන් අසා, **කාහාමි** කරන්නෙමි. **සමචරියායාති** කායික ක්‍රියාවන්ගේ යහපත් හැසිරීමෙන් සඤ්ඤමෙන. සීලයෙහි මනාව පිහිටීමෙන් **දමෙන** මනස ප්‍රධාන කොට ඇති ඉන්‍ද්‍රියන් දමනයෙන්, දැන් ඒ කුසලය තමන්ගේ ලෝකයට ද නිවන් පිණිස ද හේතුවන බව දැක්වීම සඳහා **ස්වාහං තත්‍ථගමිස්සාමි යත්‍ථ ගනත්‍වා න සොචරෙ** මනුෂ්‍යයෙක් යම්තැනක ගොස් නිශ්ශෝකී වෙත්ද එහි යන්නෙමි යයි කියායි.
මෙසේ වත්‍ථුත්තම දායිකා විමාන ආදී වශයෙන් දැක් වූ සතිසක් වන විමාන වස්තු සංග්‍රහකොට ආයුෂ්මත් මොග්ගල්ලාන රහතන් වහන්සේගේ මේ දේශනා යම්සේ ගුත්තිල ඇදුරුතුමාගේ විස්තර කිරීම් සමානව පැවතුනේද, ඒ හේතුවෙන් ගුත්තිල විමාන යනුවෙන්ම සංග්‍රහකොට කථාවස්තුවට නගන ලදී. මේ විමානයන් වනාහි ස්ත්‍රීන් සම්බන්ධයෙන් පැවති නිසා ඉත්‍ථිවිමාන ලෙසට සංග්‍රහ කරන ලද්දේම වේ. කාශ්‍යප බුදුන් වහන්සේගේ කාලයෙහි පෙර කියන ලද පරිදි ධර්මානුකූල හැසිරීමෛන් නැවත නැවත උපන් චේතනාවන්ගේ වශයෙන් දෙවන ආත්මභාවයේ පටන් එක් බුද්ධාන්තර කාලයක් දෙව්ලොවහි සැරිසැරූ ස්ත්‍රීහු වනාහි අපගේ ගෞතම බුද්ධ කාලයේ ද තව්තිසාවෙහිම උපන්නාහු ආයුෂ්මත් මහමුගලන් තෙරුන් විසින් ප්‍රශ්න කරන ලදුව කර්මයේ සමානත්වය නිසා ගුත්තිල ඇදුරන් විසින් විමසන ලද කල්හි මෙසේ ප්‍රකාශ කළාහු සේ දැක්විය යුත්තේය.
**දද්දල්ලමානා වණ්ණෙන** යනුවෙන් දද්දල්ල විමාන වස්තුව ඇරඹේ. එහි උත්පත්ති කථාව කෙසේ වීද යත්? භාග්‍යවතුන් වහන්සේ සැවැත්නුවර ජේතවන විහාරයෙහි වැඩවාසය කරන සේක. එසමයෙහි නාල නම් ගමේ ආයුෂ්මත් රේවත නම් තෙරණුවන්ගේ උපස්ථායක වූ එක්තරා කෙළෙඹියකුට දියණිවරු දෙදෙනෙක් වූහ. ඒ අතුරෙන් එක් තැනැත්තියක් භද්දානම් ද අනෙක් තැනැත්තිය සුභද්දා නම් ද වූහ. ඔවුන් අතරින් භද්දා නමැත්තිය පතිකුලයට ගියාය. ඕ ශ්‍රද්ධාවන්ත වූවා, බුද්ධිමත් වූවා ප්‍රසන්න වූවා, නමුත් වඳ අඟනක වූවාය. ඕ තොමෝ තම ස්වාමියාට මෙසේ කීවාය. සුභද්දා නම් වූ මගේ කණිටු සොහොයුරිය සිටී. ඇය ගෙන එන්න ඉදින් ඇයට පුතකු ලැබෙන්නේ නම් ඔහු මට ද පුතු වන්නේ ය. මෙසේ කුල පරපුරද නොනස්නේ යයි සැමියාට කීවාය. හෙතෙමේ ද යහපතැයි පිළිගෙන එසේ කළේය.
ඉක්බිති භද්දා තොමෝ ‘සුභද්දාවෙනි, දන්දීමෙහි නියැලෙමින්, ධාර්මිකව හැසිරෙමින්, අප්‍රමාදී වන්න. එසේ කිරීමෙන් මෙලොව වශයෙන් ද, පරලොව වශයෙන් ද යහපතක් අත්පත් වන්නේම වේ.’ යයි සුභද්‍රාවට ඔවදන් දුන්නාය. ඇයගේ අවවාදයෙහි පිහිටා කියන ලද පරිද්දෙන්ම පිළිපදින්නා වූ සුභද්දා තොමෝ, එක් දිනක් ආයුෂ්මත් රේවත තෙරණුවන් ඇතුළු අටනමකට දානයට ආරාධනා කළාය. තෙරණුවෝ ද සුභද්දාවට පින් රැස්වීම පිළිබඳව සිතා දානයට සංඝයා තෝරාගැනීම් වශයෙන් භික්‍ෂු සත්නමක් ගෙන ඇගේ නිවසට වැඩමවූහ. ප්‍රසන්න වූ සිත් ඇති මේ තොමෝ ආයුෂ්මත් රේවත තෙරණුවන් හට ද අනික් භික්‍ෂූන්ට ද ප්‍රණීත වූ ඛාද්‍යයෙන් හා බෝද්‍යයෙන් සිතින්ම සංග්‍රහ කළාය. තෙරණුවෝ අනුමෙවෙනි බණ වදාරා ගියහ. ඕ තොමෝ පසුකල්හි කළුරිය කොට නිර්මාණරතී දෙව්ලොව උපත ලැබුවාය.
සුභද්දා තොමෝ තමාගේ දිවසැපත ගැන සලකා බලා කවරනම් පිනකින් මෙහි උපන්නේ වේදැයි සිහි කරන්නී ‘භද්දාගේ අවවාදයෙහි පිහිටා සංඝගත කොට දන් දීමෙන් මේ සැපතට පැමිණියා වෙමි’යි දැක භද්දා වූ කලී කොහේ උපන්නාදැයි බලන්නී ශක්‍රයාගේ පරිචාරිකාවක ලෙස උපන් ඇය දැක අනුකම්පා කරන්නී ඇගේ විමනට පැමිණියාය. එවිට භද්ද දෙවඟන ගාථා දෙකකින් මෙසේ විමසුවාය.
ඔබ වර්ණයෙන් අතිශයින්ම බබළන්නීය. යසසින් ද වැඩි යසස් ඇත්තීය. තතිසාවෙහි සියලු දෙවියන් ඉක්මවා වර්ණයෙන් බබළන්නීය.
ඔබ කලින් දැක ඇති බවක් නො දනිමි. මේ පළමුවන වර දැක්මයි. කුමක් හෙයින් කොහි සිට පැමිණියෙහිද, මගේ භද්දා නමින් මා අමතන්නෙහිද?
මෙසේ විචාළ කල්හි ඇය පිළිතුරු දෙන්නී,
භද්දාවෙනි, පෙර මිනිස් ලොවෙහි දී මම සුභද්ද නම් වුයෙමි. ඔබ හා සමාන භාර්යාවක් ද, ඔබගේ කණිටු සොහොයුරිය ද වූයෙමි.
ඒ මම මරණින් පසු එතැනින් චුත වී නිර්මාණරතී දේව සභාවට පැමිණ උපන්නෙමි. - ගාථා ද කීයේ ය.
එහි **වණ්ණෙන** වර්ණ ආදී සම්පත්තියෙන් **දස්සනං නාභිජානාමි** මින් පෙර ඔබේ දැක්මක් වී යයි නො දනිමි. ඔබ මා විසින් මීට පෙර දක්නා ලදැයි නො සිතමි. පෙර දක්නා ලද්දියක නොවේ යන අර්ථයි. එහෙයින් **ඉදං පඨම දස්සනං** යයි කීය. මේ පළමු දැකීමයි යනුවෙන් කීවාය. **කස්මා කායානු ආගම්ම නාමෙන භාසසෙ මමං** කවරනම් දේව කොට්ඨාසයකින් පැමිණ ‘භද්දෙ’ යන නමින් මා අමතන්නෙහි ද?
**අහං භද්දෙ** යන මෙහි භද්දෙ යනු ආලපනයයි. ආමන්ත්‍රණයයි. **සුභද්දාසිං** මම සුභද්ද නම් වෙමි. ඔබගේ භගිනී කණිට්ඨාකා අසිං ඔබගේ කණිටු සොහොයුරිය වූවෙමි. එහි පුබ්බෙ මුනාසක භවෙ සහ භරියා යන්නෙහි සහ භරියා යනු ‘සමාන බිරිඳයි’ යන අදහසයි. තෙ ඔබේ සමග එක් අයකුගේ බිරිඳක් ඔබේ සැමියාගේම බිරිඳ වුයෙමි යන අර්ථයි. නැවත භද්ද මෙසේ විචාළාය -
බෙහෙවින් කරන ලද පින් ඇති සත්ත්වයෝම නිර්මාණරතී දෙව්ලොව උපදින සුභද්දාවෙනි, ඒ දෙවියන් අතර වෙසෙන ඔබ තමන්ගේ උපත පිළිබඳව තොරතුරු කියන්න.
ඔබ කෙසේ කවරෙකු විසින් අනුශාසනා කරනු ලැබීමෙන් කෙබඳු වූ දානයකින් කවරනම් යහපත් පැවැත්මක් ඇතිව පැවැත්මෙන් මේ සම්පත් ඇති වූවෙහිද?
මෙබඳු විපුල වූ, විශේෂ වූ සම්පත්තියට ඔබ පැමිණ සිටින්නෙහිය. දේවතාවිය, මෙසේ කවරනම් කුසලයක ඵලයකින් ද යන බව මට කියන්න.
සුභද්දා නැවත මෙසේ පිළිතුරු දුන්නීය.
පෙර භවයෙහි පිදුම් ලැබීමට සුදුසු වී සංඝයා හට පැහැදීමෙන් යුතුව සියතින්ම පිණ්ඩපාතය දුනිමි. අට නමක් වඩමවා යම්කිසි දානයක් දුන්නේ නම්,
ඒ පිනෙන් මට මෙබඳු වර්ණයක් ලැබිණ. ඒ පිනෙන් මට මෙබඳු සම්පත් ලැබිණ. මා හට යමක් ප්‍රිය වේද, ඒ සම්පත් මට උපදී.
මහත් ආනුභාව ඇති දේවතාවියනි, ඔබට මෙසේ කියමි. මිනිස් දුවක වූ මම යම්කිසි පිනක් කළෙම් ද, ඒ පිනෙන් මෙසේ දීප්තිමත් ආනුභාවයක් ඇතිව වෙසෙමි. මගේ වර්ණය ද සියලු දිසාවන් බබළවයි.

එහි **පහූත කත කල්‍යාණා තෙ දෙවෙ සන්ති** - පහූතකත කල්‍යාණ යනු ඒ කරන ලද මහා පින්කම්ය. තෙ යනු නිර්මාණරතී දෙවිවරුය. දෙවෙ යන්ති යනු ඉපදීම් වශයෙන් එහි යති යනු අදහසය. **පාණිනො** සත්ත්වයෝ යෙසං - නිර්මාණරතී දෙවිවරු අතරෙහි**, ත්‍වං අත්තනො ජාතිං කිත්තයිස්සි** - කියන්නෙහි යන අදහසයි.
**කෙන වණ්ණෙන** - කවර කරුණකින් කීදීසෙනවා එව ශබ්දය එකතු කොට දැක්වීමෙහි (සමුච්චයාර්ථයෙහි) නිපාතයි. කවර අයුරකින් හෝ යන අර්ථයි. **කීදිසෙන ච** යන මේ පාඨයම වුව ද යෙදිය හැකිය. **සුබ්බතෙන** යහපත් පැවැත්මෙන්. පිරිසිදු සීලයෙන් යන අර්ථයයි.
**අට්ඨෙව පිණ්ඩපාතානි** - භික්‍ෂූන් වහන්සේ අටනමකට දෙන ලද පිණ්ඩපාතයන් සඳහා කියවේ. අද්දං දුන්නෙමි.
සුභද්දා විසින් මෙසේ කියන ලද කල්හි භද්දා නැවත මෙසේ විචාළාය.
මම (ඔබ දන් දුන් භික්‍ෂූන් සංඛ්‍යාවකට වඩා වැඩි සංඛ්‍යාවක් වූ බ්‍රහ්මචාරී වූ භික්‍ෂු සමූහයක් ආහාරපාන ආදියෙන් සියතින් වැළඳවීමි.
එහෙත් ඔබ දන් දුන් සංඛ්‍යාවට වඩා වැඩි ගණනකට දන් දී පහත් දෙව්ලොවක උත්පත්තියට පැමිණියෙමි. ඔබ සුලු ස්වභාවකට (දන් දී) විශේෂ උසස් බවකට පැමිණියේ කෙසේද? දේවතාවියනි, (මා විසින්) විමසන ලද ඔබ මෙය කිනම් කර්මයක ඵලයක්ද බව මට කියන්න.
එම ගාථාවෙහි **තයා** යනු අවධි අර්ථයෙහි කරණ විභක්තියයි. නැවත සුභද්දා තමන් විසින් කරන ලද පුණ්‍ය කර්මය මෙසේ කීවාය.
උතුම් ගුණයෙන් මන වඩන්නා වූ මනා අවබෝධයක් ඇත්තා වූ භික්‍ෂූන් මගේ නගරයේ විසූහ. රේවත තෙරණුවන් අටවැන්නා කොට ඇති භික්‍ෂූන් අටනමකට දානය සඳහා මම ආරාධනය කළෙමි.
මගේ යහපත කැමති වූ ඒ තෙරණුවෝ සංඝයාට දන් දෙන්නැයි මට කීහ. මම උන්වහන්සේගේ වචනය අනුව ක්‍රියා කළෙමි.
සාංඝික කොට දෙන ලද ඒ දානය පමණ නොකළ හැකි තරම් ගුණවතුන් කෙරෙහි පිහිටියේය. ඔබ විසින් පුද්ගලයන් කෙරෙහි දෙන ලදී. එය ඔබට මහත්ඵල වූයේ නොවේ.

එහි **මනොභාවනියො** මන වඩන්නා වූ, උදාර ගුණවත් බව නිසා ගෞරවණීය වූ. **සන්‍දිට්ඨො** ආරාධනා වශයෙන් අවබෝධයෙන් යුතුව කියන ලදී. ඒ නිසා මේ ගාථාර්ධය කීහ. **තාහං භත්තෙන නිමන්තෙසිං රේවතං අත්තනට්ඨ මන්ති** මන වඩන්නා වූ ඒ රේවත ආර්යයන් වහන්සේ අටවෙනි කොට ඇති, (හෙවත් අටනමක් වූ) භික්‍ෂූන් හට දානය සඳහා මම ආරාධනා කළෙමි.
**සො මෙ අත්‍ථ පුරෙක්‍ඛාරො** ඒ රේවත නම් ආර්යයන් වහන්සේ දානයේ මහත්ඵල භාවය ඇති කිරීමෙන් මගේ යහපත පෙරටුකොට ගත්තාහූ යහපත කැමති වූහ. **සංඝෙ දෙහීති මං අවොච** “සුභද්දාවෙනි, ඉදින් ඔබ භික්‍ෂූන් අටනමකට දෙනු කැමැත්තෙහි නම් යම් කෙනෙක් ඒ සංඝයා උදෙසා මනාසේ දෙන ලද මනාසේ පුදන ලද මනාසේ පරිත්‍යාග කරන ලද දානයක් දෙන්නහුද සාංඝික ලෙස පිහිටියා වූ බුදුරදුන් විසින් වර්ණනා කරන ලද ඒ දානය මහත්ඵල මහානිසංස සහිත වන්නේය. යම්හෙයකින් පුද්ගලයන් වෙත යොමු වූ දානයට වඩා සාංඝික වූ දානයෙහි මහත්ඵල ඇත්තේද, එහෙයින් සංඝයාට සාංඝික කොට දෙන්න. සංඝයා උදෙසා දානය දෙන්න යයි” මට කීහ. **තං** එම දානය.
__මෙබඳු වූ දානය සිහිපත් කරන්නා වූ එයින් සොම්නස උපදවා ගන්නා වූ යමෙක් ලෝකයෙහි සිටීද, උත්තම භාවය ඇති ඔව්හු මසුරු මල සහමුලින් යටපත්කොට ස්වර්ගය නමැති ස්ථානයට පැමිණෙන්නේය.__

මෙසේ කියූ සුභද්දා තමන්ගේ දේව ලෝකයට ගියාය. අනතුරුව දෙවියන්ට ප්‍රධාන වූ ශක්‍රයා පැමිණ ශරීරාලෝකයෙන් තව්තිසා දෙවියන් යටපත්කොට බැබළුනා වූ සුභද්දා නම් දෙව්දුව දැක දෙව්ලියන්ගේ පිළිසඳර කථා ඇසූ නමුත් එකෙණෙහිම සුභද්දා අතුරුදන් වූ බැවින් ඇය කව්දැයි දැකගත නුහුනු නිසා භද්දා දෙවඟනගෙන් මෙසේ විචාළේය.
භද්‍රාවෙනි, ඔබ සමග සාකච්ඡා කළා වූ, තව්තිසා දෙවිවරුන් මැඩ වර්ණයෙන් බැබළුනා වූ ඒ දෙවඟන කවරියක්ද, ඔබ කෙසේ දන්නේ ද කවර තැනැත්තියක් ද,
දෙව්රජුනි,
පෙර මම මිනිස් ලොව මිනිස් දුවක් වීමි. මට කණිටු සොහොයුරියක් ද වූවාය. මාත් ඇයත් දෙදෙන එකම ස්වාමියකුගේ සමාන භාර්යාවන් වශයෙන් විසූමු. සංඝයා කෙරෙහි දන් දී කරන ලද පින්කම් නිසා ඇය බබළන්නීය.
ඉක්බිති ශක්‍රයා සංඝගත දක්‍ෂිණාවේ මහානිසංස භාවය දක්වමින්, දහම් පද කීවේය. මෙසේ කියන ලදී.
භද්‍රාවෙනි, ගුණයෙන් අප්‍රමාණ වූ සංඝයා කෙරෙහි ඔබේ සොහොයුරිය යම් දානයක් දුන්නීද, පූර්වයෙහි කරන ලද එම දානමය ධර්මයෙන් සොහොයුරිය ඔබ අභිබවා සිටී.
ගිජුකුළු පව්වෙහි දී මා විසින් ප්‍රශ්න කරනු ලැබූ බුදුන් වහන්සේ මහත්ඵල විපාක ඇත්තේ කවරෙකු වෙත දෙන ලද පරිත්‍යාගයෙන් ද යන බව ප්‍රකාශ කළහ.
කවරෙකු වෙත දෙන ලද දානය පරලොව සඳහා මහත්ඵල වන්නේද යන බව දන්නා වූ පින් බලාපොරොත්තු වන්නා වූ, අය පිළිබඳව බුදුන් වහන්සේ මෙසේ ප්‍රකාශ කළහ.
කර්මය හා ඵලය දැනගෙන යම්කිසිවකුට දෙන ලද දානයේ මහත් වූ ඵලවිපාක ඇතිවන්නේ ද එය බුදුන්වහන්සේ මට වදාළහ.
යම් සඟනමක් මාර්ග හතරට පිළිපන්නේ ද ඵල සතරෙහි පිහිටියේද, ඒ මේ සංඝ තෙමේ ඍජු ප්‍රතිපත්ති ඇත්තේය. ප්‍රඥාවෙන් හා සීලයෙන් සන්සුන්ව වෙසෙන්නේය.
දන් දෙන්නා වූ පින් බලාපොරොත්තු වන්නා වූ මනුෂ්‍ය ප්‍රාණීන් සංඝයා වෙත දෙන දානය පරලොව සඳහා මහත්ඵල වන බව බුදුහු වදාළහ.
මේ සංඝ තෙම උතුම් වන්නේ ය. උසස් බවට පත් සිත් ඇත්තේය. මේ සංඝ තෙමේ ගැඹුරු ජලය සහිත සයුර මෙන් මිනිය නොහැකි ගුණ ඇත්තේය. බුද්ධශ්‍රාවක වූ මේ සංඝයා වහන්සේලා ශ්‍රේෂ්ඨ වන්නාහ. නුවර්ණ නමැති ආලෝකය දෙන්නාහ. ධර්මය දේශනා කරන්නාහ.
යම්කෙනෙක් ඒ සංඝයා උදෙසා මනාසේ දෙන ලද මනාසේ පුදන ලද මනාසේ පරිත්‍යාග කරන ලද දානයක් දෙන්නාහුද සංසික ලෙස පිහිටියා වූ බුදුන්වහන්සේ විසින් වර්ණනා කරන ලද්දා වූ ඒ දානය මහත්ඵල සහිත වන්නේය.
මෙබඳු වූ දානය සිහිපත් කරන්නා වූ එයින් සොම්නස උපදවා ගන්නා වූ යමෙක් ලෝකයේ සිටිත්ද, උත්තම ස්වභාවය ඇති ඔව්හු මසුරුමල සහමුලින් යටපත්කොට ස්වර්ගය නමැති ස්ථානයට පැමිණෙන්නේ ය.
එහි **ධම්මෙන **හේතුවෙන් හෙවත් සත්‍ය මාර්ගයෙන් **තයා **අවධි අර්ථයෙහි කරණ විභක්ති වචනයි. දැන් **ධම්මෙන **යනුවෙන් කියන ලද ඒ අර්ථය දක්වනු පිණිස **යං සංඝස්මිං අප්පමෙය්‍ය පතිට්ඨාපෙසි දක්‍ඛිණන්ති** යයි කියන ලදී. ‘අප්පමෙය්‍ය’ යනු තමන් විසින් කරන ලද්දා වූත් කරවන ලද්දා වූත් විශේෂ ගුණානුභාවයාගේ වශයෙන් යන අදහසයි. ප්‍රමාණ කළ නොහැකි යන අර්ථය ද ගැනේ.
භාග්‍යවතුන් වහන්සේ ඉදිරිපිටදීම අසන ලදී. ඉදිරිපිටදීම පිළිගන්නා ලදී යයි දක්වමින් පුච්ඡිතො ආදිය කීහ. එහි **යජමානානං** යනු දන් දෙන්නා වූ අයගේ **පුඤ්ඤ පෙක්‍ඛාන පාණිනං** පුඤ්ඤපෙක්‍ඛානං කියයුතු තැන අග නිග්ගහීතය හෙවත් බින්දුව ලොප්කොට පුඤ්ඤපෙක්‍ඛාන යයි කියා ඇත. පිනෙහි ඵලය බලාපොරොත්තු වන සත්ත්වයෝ **ඔපධිකා **උපධි යන ස්කන්ධයෝය. උපධීන් ඇතිකරන ස්වභාවය හෝ උපධීන් ක්‍රියාවෙහි යෙදවීම **ඔපධික** නම් වේ. ආත්මභාවය ඇතිකරවන යන අදහස ඇතුළත් වේ.
**ජානං කම්මඵලං එකං** සත්ත්වයන්ගේ තම තමාට අයත් තමන් විසින්ම රැස්කරගත් ඒ ඒ පිනද පිනෙහි ඵලයද අල්ලෙහි නෙල්ලි ගෙඩියක් මෙන් පැහැදිලිව දන්නා වූ සකං යන පදය ‘ය් කාරයට ‘ක’ කාරය ආදේශ කොට කියන ලද්දකි. ‘ක’ ආදේශයට පෙර සයං යන්න අත්තනා හෙවත් තමාම යන අර්ථ දැක්වේ.
**පටිපන්නා** පිළිපදින්නාහ. සෝවාන් ආදී මාර්ගයන්හි පිහිටියාය යන අර්ථයි. **උජුභූතො** ඍජු ප්‍රතිපත්තියෙන් සෘජුභාවයට පැමිණ දානමානාදිය පිළිගැනීමට සුදුසුකම් ඇතිකර ගත්තා වූ, **පඤ්ඤා සීල සමාහිතො** ප්‍රඥාවෙන් ද ශීලයෙන් ද යුක්තව, සන්සුන් වූයේ දෘෂ්ටිය හෙවත් තමන් විශ්වාස කරන ධර්මය පිළිබඳ සීලයෙන්ය යුක්ත වූයේ උතුම් වූ දැක්මෙන් ද සීලයෙන් ද යුක්ත වූයේ වෙයි. එයින් ද එම සංඝයාගේ පරමාර්ථ වශයෙන් පවත්නා සංඝ ස්වභාවයම දැක්වේ. දෘෂ්ටියෙන් ද ශීලයෙන් ද ශ්‍රමණ භාවයෙන් ද සංඝ යන ස්වභාවයෙන් සිටි බැවින් ද, සංඝ යයි කියනු ලැබේ. තවද, සන්සුන් ස්වභාවය සමාධියයි. ප්‍රඥාවද ශීලය ද, සන්සුන් බව ද මේ අයට ඇත්තේය යන අරුතෙන් **පඤ්ඤාසීල සමාහිතො** යයි කියනු ලැබේ. එහෙයින් මෙම සංඝයාට සීලාදී ධර්මස්කන්ධ ස්වභාවයෙන් යුක්තවන හෙයින් සංඝයාගේ උතුම් වූ පූජනීය භාවය දැක්වේ.
**විපුලො මහග්ගතො** ගුණයන්ගෙන් උසස් බවට පත් වූයේය යන අදහසින් මහග්ගතො යයි කියනු ලැබේ. ඒ හේතුවෙන්ම තමන් විසින් කරන ලද්දා වූ ද, කරවන ලද්දා වූ ද, පුණ්‍ය ඵලයන්ගේ මහත් බව හේතුවෙන් **විපුල** යයි කියනු ලැබේ. **උදධීව සාගරො** මෙහි ජලය දරා සිටීය යන අදහසින් සාගරයට උදධී යයි කියනු ලැබේ. සාගරය මෙපමණ ජලාශයකින් යුක්ත වී යයි යනාදී ලෙසින් ජලයේ ප්‍රමාණය දැක්විය නො හැක්කේය. මෙය ගුණය වශයෙන් මෙසේය යන අර්ථයයි. **එකෙහි **මෙය හි ශබ්දය අවධාරණාර්ථයෙහි වේ. මේ සංඝයාම ශ්‍රේෂ්ඨ වෙති යන අර්ථය වේ. මෙසේද කියන ලදී.
“මහණෙනි, සංඝයා හෝ සමූහයා හෝ යම්තාක් තථාගත ශ්‍රාවක සංඝයා වෙත්ද, ඒ පිරිසට අග්ග හෙවත් ශ්‍රේෂ්ඨ යයි කියනු ලැබේ” යනුයි.
**නරවීර සාවකා** මිනිසුන් අතර වීර්ය සම්පන්න වූ මනුෂ්‍යයන්ගේ ශ්‍රාවකයෝය යන අදහසයි. **පභංකරා** ලෝකයට නුවණ නමැති ආලෝකය ඇති කරන්නා වූ, **ධම්ම මුදීරයන්ති** ධර්මය පෙන්වා දෙති. කෙසේද ධර්මස්වාමී වූ බුදුන්වහන්සේ විසින් ධර්මයේ බැබළීම හෙවත් දහම් අසන ආර්ය සංඝයා මත තබන ලදී.
**යෙ සංඝමුද්දිස්ස දදන්ති** **දානං** යම් සත්ත්ව කෙනෙක් ආර්ය සංඝයා උදෙසා සම්මුති සංඝයා අතරෙහි (මාර්ග හිත ඉපදීමට පෙර උපදිත් සිතින් යුතුව ගෝත්‍රභූ පුද්ගලයන් කෙරෙති. හෝ දන් දෙත්ද, ඒ දානය පරිත්‍යාග වශයෙන් දෙන ලද්දේ නමුදු **සුදින්නං** නම් වේ. පූජා හෝ ත්‍යාග වශයෙන් දෙන ලද්දේ **සුහුතං** යී යෙදේ. මහා පූජාවක් වශයෙන් පරිත්‍යාග කරන ලද්දේ **සුයිට්ඨං** නම් වේ. කුමක් හෙයින්ද යත්. **සා දක්‍ඛිණ සංඝගතා පතිට්ඨිතා මහප්ඵලා ලොකවිදූන වණ්ණිතා** ලෝකය අවබෝධ කරගත්තා වූ සම්මා සම්බුදුරජාණන් වහන්සේ විසින් ආනන්දය, මම කවර ආකාරයකින් හෝ සාංඝික දානයකට වඩා පෞද්ගලික දානය ඵල සහිතයයි නො කියමි යයි ද ‘පින් කැමැත්තවුන්ගේ පූජාවට සංඝයාම ප්‍රමුඛ වේ’ යයිද, ලෝකයාට උතුම් පින්කෙත සංඝයාම යයි ද, ආදී වශයෙන් සාංඝික පූජාවේ මහත්ඵල වශයෙන් වර්ණනා කරන ලදී. ප්‍රශංසා කරන ලදී. උසස්කොට දක්වන ලදී යන අර්ථ ඇත්තේ වේ.
මෙබඳු වූ සංඝයා උදෙසා තමන් විසින් කරන ලද දන්දීම, සිහි කරන්නා වූ පුද්ගලයෝ වෙදජාතා සොම්නස් උපදවා ගත් අය විනෙය්‍ය මච්ඡෙර මලං මසුරු බවම සිතේ කිලිටි බව ඇතිකරන බැවින් මච්ඡෙරමලං මසුරු මල යයි යෙදේ. තවද මසුරු බවය අන්‍ය වූ ඊර්ෂ්‍යා ලෝභ ද්වේෂ ආදී කිලිටි ස්වභාවයන්ය යන අදහසින් ද ඉච්ඡෙරමලං මසුරුමල යයි යෙදේ. ඒ ‘මල’ යන්න ද අවිද්‍යාව සැකය මානසික විපර්යාස යන මූලයන් සමග පවතී යන අදහසින් ‘සමූලං’ යී යෙදේ. විනෙය්‍ය යනු හික්මවා යටපත්කොට, අනින්‍දිතා සග්ගමුපෙන්ති ඨානං උත්තම වූ ස්වර්ග නමැති ස්ථානයට පැමිණේ යන අදහසයි. සෙසු සියල්ල පෙර කියන ලද පිළියෙළම වේ.
මේ සම්පූර්ණ ප්‍රවෘත්තිය සක්දෙව් රජ තෙමේ ‘දද්දල්ල මාතා වණ්ණෙන’ යන ආදී වශයෙන් මහ මුගලන් තෙරුන් වහන්සේට කීවේය. ආයුෂ්මත් මහ මුගලන් තෙරණුවෝ භාග්‍යවතුන් වහන්සේට කීහ. ඒ කරුණ අර්ථෝත්පත්ති කොටගෙන රැස්ව සිටි පිරිසට භාග්‍යවතුන් වහන්සේ දහම් දෙසූ සේක. මහජනයාට ධර්ම දේශනාව සාර්ථක වූයේය.
**එලිකරජතහෙමජාලච්ඡන්නං** යනුවෙන් සෙසවති විමාන වස්තුව ඇරඹේ. එහි උත්පත්ති කථාව කෙසේද යත්? භාග්‍යවතුන් වහන්සේ සැවැත්නුවර ජේතවනයෙහි වාසය කරන සේක. එසමයෙහි මගධ රට නාලක නම් ගමෙහි එක්තරා මහා සතර කුලගෙයක ‘සෙසවතී’ නම් වූ ලේලියක් වූවාය. ඇය වනාහි කාශ්‍යප බුදුන් වහන්සේගේ යොදුනක් වූ ස්වර්ණමය චෛත්‍ය ඉදිකරවනු ලබන කල්හි දැරියක් වී මව සමග චෛත්‍ය ස්ථානයට ගොස් ‘මෑණියනි, මේ මනුෂ්‍යයෝ කුමක් කරත්දැයි ප්‍රශ්න කළාය. චෛත්‍යය ඉදිකිරීමට රන්ගඩොල් සකසතියි මව කීවේය. ඒ අසා ප්‍රසන්න වූ සිත් ඇතිකරගත් දැරිය ‘මෑණියනි, මගේ ගෙලෙහි රනින් කළ මේ කුඩා පළඳනාව තිබේ. මම මෙය චෛත්‍යය සඳහා දෙන්නෙමියි මවට කීවාය. මව ‘යහපති දෙන්න යයි කියා එය දුවගේ ගෙලෙන් ගලවා රන්කරුවාගේ අතට දී මෙය මේ දැරිය විසින් පරිත්‍යාග කරන ලදී. මෙයද ඇතුල්කොට ගඩොල් සාදන්න යයි කීවාය. රන්කරුවා එසේ කළේය. ඒ දැරිය පසුකල කලුරිය කොට ඒ පිනෙන්ම දෙව්ලොව ඉපිද භවයෙන් භවය සුගතියෙහිම හැසිරෙමින් අප බුදුන් කල නාලක නම් ගමෙහි ඉපිද පිළිවෙලින් දොළොස්වන වියට පැමිණියාය.
ඇය එක් දවසක් මව විසින් යවන ලද මුදලක් ගෙන තෙල් (ගැනීම) සඳහා යම්කිසි වෙළඳ සැලකට ගියාය. ඒ වෙළඳසැලෙහි එක්තරා වෙළඳ කෙළෙඹි පුත්‍රයෙක් පියා විසින් තැන්පත් කොට තබන ලද බොහෝ වූ රන් කැබලි, රන්මුතු මැණික් ආදි රත්නයන් ගැනීමට ඒවා ඔසවන්නේය. එම බලයෙන් කැබලිති ගල්කැට බොරලු ආදී ස්වභාවයෙන් තිබුණු බව දැක එයින් එක් කොටසක් යම්කිසි පින්වතුන්ගේ බලයකින් අමු රත්‍රන් හෝ රන් අබරණ ආදිය හෝ බවට පත්වන්නේදැයි විමසීම පිණිස රැස්කොට තැබීය. එකල්හි පෙර කී දැරිය එය දැක වෙළඳසැලෙහි රත්රන් කුමක් හෙයින් මෙසේ තබන ලද්දේ ද හොඳින් තැන්පත් කළයුතු නොවේද යනුවෙන් ඇසුවාය. වෙළඳ තෙමේ එය අසා මේ දැරිය මහා පිනැත්තියද මැයගේ බලයෙන් මේ සියල්ල රත්රන් ආදිය බවටම පත් වී අපගේ අසුභ බව පහ වී යන්නේ යැයි ද ඇය ලබාගත යුත්තේ යයි ද සිතා ඇයගේ මෑණියන් සමීපයට ගොස් මේ දැරිය මගේ පුතා හට දෙනු මැනවයි කියා කැමති කරවාගෙන බොහෝ ධනය දී ආවාහ විවාහ සිදුකොට ඇය තමාගේ නිවසට ගෙන ආයේය. ඉක්බිති ඇයගේ සිල්වත් හැසිරීම ගැන බඩු ගබඩාව විවෘත කොට මෙහි කුමක් නම් දකින්නෙහිදැයි අසා රැස්කරන ලද අමු රත්‍රන් රන් අබරණ මැණික් ආදිය දකිමි’යි ඇය විසින් කියන ලද කල්හි මේවා ඇගේ කර්ම බලයෙන් අතුරුදන් වූ ඒවාය. ඔබගේ පුණ්‍ය විශේෂත්වය නිසා නැවත රත්තරන් බවට පත්විය. ඒ නිසා මෙතැන් පටන් මේ නිවසෙහි සියල්ලම ඔබම පාලනය කරන්න. ඔබ විසින් දෙනු ලබන දෙයක්ම අප පරිභෝග කරන්නෙමු යයි කියා එතැන් පටන් ඇයට සේසවතී යයි ව්‍යවහාර කළහ.
ඒ අවධියෙහි ආයුෂ්මත් දම් සෙනෙවි සැරියුත් තෙරණුවෝ තමාගේ ආයු සංස්කාරය නිම වී ඇති බව දැන මගේ මෑණියන් වන රූපසාරී බැමිණියට මා පෝෂණය කිරීම සඳහා ගෙවිය යුතු මිල ගෙවා පිරිනිවන් පාන්නෙමියි සිතා භාග්‍යවතුන් වහන්සේ වෙත එළඹ පිරිනිවීම අනුදන්වා ශාස්තෲන් වහන්සේගේ අණින් මහත් වූ ප්‍රාතිහාර්යයක් දක්වා බොහෝ වූ තුති පිදීම් දහස් ගණනකින් භාග්‍යවතුන් වහන්සේට ප්‍රශංසා කොට පෙනෙන තෙක් මානයේ අවසානය දක්වා බුදුන් වෙත අභිමුඛවම පසුපසට ගොස් නැවත ද වැඳ භික්‍ෂු සංඝයා විසින් පිරිවරනු ලැබූ විහාරයෙන් නික්ම භික්‍ෂු සංඝයාට අවවාද දී ආයුෂ්මත් ආනන්ද ස්ථවිරයන් සනසවා (භික්‍ෂු භික්‍ෂුණී උපාසක උපාසිකා යන) සිවු පිරිස නවත්වා අනුපිළිවෙලින් නාලක නම් ගමට පැමිණ මෑණියන් සෝවාන් ඵලයෙහි පිහිටුවා අලුයම් කාලයෙහි තමා උපන් කුටියෙහිදීම පිරිනිවන් පෑහ. පිරිනිවියා වූ උන්වහන්සේගේ ශරීරයට දෙවියෝ ද මනුෂ්‍යයෝ ද දින සතක්ම ගරුසත්කාර කරමින් කල්ගෙවූහ. සියක් රියන් උස් වූ චිතකයක් අගිල්, සඳුන් ආදියෙන් ඉදි කළහ.
‘සේසවතී’ ද තෙරුන් වහන්සේගේ පිරිනිවීම අසා එහි ගොස් පූජා කරන්නෙමි’යි රන්මලින් ද සුවඳ වර්ණවලින් ද පුරවන ලද කරඬු ගෙන්වා ගෙන යනු කැමැත්තී මයිලණුවන් විචාරා ඔහු විසින් ඔබ ගරුසරු අයෙකි. මහජනතාව නිසා ඉඩකඩ අඩුය. මල් හා සුවඳ ද්‍රව්‍ය යවා මෙහිම නවතින්න යයි කියන ලද්දී නමුදු හටගත් ශ්‍රද්ධාව ඇත්තී ඉදින් එහිදී මගේ ජීවිතයට අනතුරක් වන්නේ වුවද එහි ගොසින්ම පූජා සත්කාර කරන්නෙමියි (මයිලණුවන්ගේ) එම වචනය පිළිනොගෙන පිරිවර සහිතව එහි ගොස් සුවඳ ද්‍රව්‍ය හා මල් ආදිය පුදා ඇඳිලි බැඳ ගෙන සිටියාය. එකල්හි තෙරුන් වහන්සේ පිදීමට පැමිණි රජ පිරිස්වල ඇතෙක් මත් වී ඒ (සෙසවතී සිටි) පෙදෙසට පැමිණියේය. එම ඇතු දැක මරණ බියෙන් බියපත් වූ මිනිසුන් පලායන කල්හි මිනිසුන්ගේ තෙරපීමකින් (බිම) වැටුණ සේසවතිය මහජනතාවගේ පෑගීමට ලක් වී මරණයට පත් වූවාය. ඕ තොමෝ පූජා සත්කාර කොට තෙරණුවන් කෙරෙහි යොමු වූ ශ්‍රද්ධාවෙන් ප්‍රසන්න සිත් ඇතිවම කාලක්‍රියාකොට තව්තිසා භවනයෙහි උපන්නාය. අප්සරාවෝ දහසක් ඇයට පිරිවරද වූහ.
ඇය ඒ අවස්ථාවෙහිම තම දිව සැපත දෙස බලා කවරනම් පිනකින් මා විසින් මේ සැපත ලබන ලද්දී දැයි එයට හේතු සලකා බලන්නී තෙරණුවන් උදෙසා කරන ලද පූජා සත්කාර දැක රත්නත්‍රය කෙරෙහි අතිශයින් ප්‍රසන්න වූ සිත් ඇතිව ශාස්තෲන් වහන්සේ වඳිනු පිණිස අප්සරාවන් දහසක් විසින් පිරිවරණ ලදුව ගැල් සැටක බර ඇති අලංකාරයෙන් සැරසුණු ශරීරය ඇතිව අතිමහත් වූ දිව්‍යමය සෘද්ධියෙන් සඳු මෙන් ද හිරු මෙන් ද දසදිසාවන් බබුලුවමින් විමානය සමගම පැමිණ ඉන් බැස භාග්‍යවතුන් වහන්සේ වැඳ ඇඳිලි බැඳ සිටියහ. එවිට ආයුෂ්මත් වංගීස තෙරණුවෝ භාග්‍යවතුන් වහන්සේ අසල සිට ‘භාග්‍යවතුන් වහන්ස, මේ දෙවඟන විසින් කරන ලද කර්මය පිළිබඳව ප්‍රශ්න කිරීම සුදුසු යයි මට අදහස් වේ යයි භාග්‍යවතුන් වහන්සේට කීහ. වංගීසයෙහි සුදුසු සේ කෙරේවායි භාග්‍යවතුන් වහන්සේ පැවසූහ. ඉක්බිති ආයුෂ්මත් වංගීස තෙරණුවෝ ඒ දේවතාවිය විසින් කරන ලද කර්මය ප්‍රශ්න කරනු කැමැත්තාහු පළමුකොටම ඇයගේ විමානය වර්ණනා කරමින් මෙසේ පැවසූහ.
ඵලික නම් වූ මැණික් රිදී හා රන් යන මේවායින් සැදුණ දැල්වලින් ආවරණය වූ නන්වැදෑරුම් විසිතුරු මහල් ඇති ඉතා රමණීය වූ මනාව නිර්මාණය කරන ලද තොරණින් යුතු වූ රන්වැලි විසුරුවා ඇත්තා වූ සොඳුරු වූ විශේෂ වූ විමානය දැක ගතිමි.
අඳුර නසන්නා වූ දහසක් රැස් ඇත්තා වූ සරත් කාලයෙහි සූර්යයා අහසෙහි යම් සේ බබලත්ද එසේ ඔබගේ මේ විමන ද රාත්‍රියෙහි අහස් පෙදෙසක බබලන ගින්නක් මෙන් බබලන්නේය.
අහසෙහි පිහිටුවා ඇති සිත් ගන්නා ඔබගේ මේ විමානය විදුලි එලියක් මෙන් ඇස් මුසපත් කරවන්නෝය. වීණා මිහිඟු බෙර තාලම්පට ආදියෙන් නැගෙන හඬින් යුතු වූ ඔබේ විමානය ශක්‍රපුරය මෙන් සමෘද්ධිමත්ය.
ඔබේ මේ විමානයෙහි පියුම් කුමුදු රතුපුල් නිලුපුල් යන පුෂ්පයන්ද සීනිද්ද බඳුවද කටුකරඬු යන පැලෑටි දක්නට ඇත. තවද මේ විමානය පුෂ්පයන්ගෙන් යුත් සල් අසෝක ආදී විවිධ වූ උසස් වර්ගයෙහි වෘක්ෂයන්ගෙන් විහිදෙනා සුවඳින් ද සෙවුනා ලද්දකි.
සම්පත් සහිත දේවතාවියනි, කුසතණවලින්ද මනාව පිපුණු මල් ඇති මිණිදැල් මෙන් එල්ලෙන මල්වලින් ද ගැවසුණ සළල නම් සුවඳවත් ගස් වර්ග ද දෙල් ගස්ද භුප්ත නම් වූ ගස් වර්ගය ද යන මේවායින් රමණීය වූ පොකුණක් ඔබට ලැබී ඇත.
දියෙහි හටගන්නා යම් පුෂ්ප වර්ගයෝ වෙත්ද ගොඩබිම හටගන්නා යම් වෘක්‍ෂ ජාතීහු වෙත් ද මිනිස් ලොවට අයිති දෙය ද මිනිස් ලොවට අයිති නොවන දෙය ද දෙව්ලොවට අයත් දෙය ද යන ඒ සියල්ලම ඔබේ වාසස්ථානයෙහි හටගෙන ඇත.
ඝන ඇසිපිය ඇති (හෙවත් මනා වූ ඇස් ඇති) දේවතාවියනි, (ඉන්‍ද්‍රිය දමනය ආදි) කවර නම් සංයමයක විපාකයක් ද කවරනම් කර්ම බලයකින් මෙහි උත්පත්ති වෙයිද ඔබට මේ විමානය කෙසේ හිමිවීද? මා විසින් අසන ලද පිළිබඳව අනුව එම විස්තර කියන්න.
එහි **එලික රජත හෙමජාලඋච්ඡන්නං** එලිත නම් වූ මැණික් රිදී රත්රන් යන ආදියෙන් තැනූ දැල්වලින් ආවරණය වූ එලික මැණික්වලින් කළ බිත්තිවලින් සහ රිදී සහ රන්වලින් කළ දැල්වලින් හාත්පසින් යටින් හා උඩින් වැසී ඇති විවිධ වර්ණයන්ගෙන් විසිතුරු ලෙස පිළියෙල කළ තලයන්ගෙන් යුත් භූමි වශයෙන් යන අදහස සඳහා විවිධ විචිත්‍ර තලංයි යෙදේ. **අද්දසං** දුටුවෙමි. **සුරම්මං** මනා ලෙස රමණීය වූ වාසය කරනු කැමති අය මෙහි වාසය කරත් යන අදහසින් **ව්‍යම්හං **යි යෙදේ. වාසස්ථානය (භවන) යන අදහසයි. **තොරණුප්පන්නං **විවිධ මල් සැරසිලි ආදියෙන් විසිතුරු වූ ද රන් රිදී මුතු මැණික් වෛදූර්ය දියමන්ති පබළු යන සත්රුවනින් කළා වූ ද තොරණින් යුක්ත වූ **තොරණං** යනු දොරටුව අසල ඇති ප්‍රාසාදයට ද නමක් වෙයි. ඒ තොරණින් ද මහල් රැසකින් ද විසිතුරු සැරසිලිවලින් ද ඒ විමානය යුක්ත වේ. **රුචකුපකිණ්ණං** රන්කැබලි ඉසින ලද මිදුලක් ඇති වියලි වැට සමාන වූ රන් කැබලි ‘රුච’ නම් වේ. රුච යනු පාදයට රුචක යයි ද කියනු ලැබේ. ශෝභමාන වෙයි. හෙවත් මනාව බබලයි යන අදහසින් සුභ යෙදේ. **විමානං** විශේෂිත වූ ප්‍රමාණය, ප්‍රමාණයෙන් මහත් වූ යන අර්ථයි.
**භාති**, බබලයි. දීප්තිමත් වෙයි. **නභෙව සුරියො** අහසෙහි මෙන් සරදෙ සරත් සමයෙහි, **තමනු දො** අඳුර නසා, **තථාතපති මිදන්**ති ‘ම’ කාරය පද සඳහාය. සරත් කාලයෙහි දහසක් රැස් ඇති සූර්යයා යම්සේ බබළයි ද, මේ **තවවිමානං** ඔබගේ විමානය, **ජලමිව ධූමසිඛො** දිලිසෙන්නා වූ ගින්න මෙන්, ගින්න වනාහි එහි මුදුනෙන් දුමක් පෙනේය යන අදහසින් ‘ධූමසිඛ’ නම් වෙයි. ඒ අරුතින්ම ධූමකේතු යයි ද කියනු ලැබේ. **නිසෙ** නිස යන පදය ද යෙදේ. රාත්‍රී යන තේරුමයි. **නභග්ගෙ** අහසේ කොටසක, ආකාසයේ ප්‍රදේශය යන අරුත් ඇත්තේය. න ගග්ගෙ යන පාඨය ද සමහර තැනක යෙදේ. පර්වත මුදුනෙහි යනු එහි අර්ථයි. මෙය ඔබගේ විමානය යන අදහසයි.
**මුසතීච නයනං** තමන්ගේ අධික වූ ආලෝකවත් භාවය නිසා බලන්නවුන් වෙහෙසට පත් කරවන්නා වූ, දර්ශනය කිරීමට ඉඩක් නො දෙන්නා වූ, බලන්නවුන්ගේ ඇස් මුසපත් කරන්නාක් මෙන් වෙයි. ඒ හේතුවෙන් **සතෙරතාවා** යි කීය. විදුලියෙන් මෙන් යන අර්ථයි. **වීණාමුරජ සම්මතාල ඝුට්ඨං** මහතී ආදී විණාවන්ගේ ද, භේරි ආදියෙන් ද, පටහ නමැති බෙරවලින් ද කයිතාලම්වල ශබ්දයන්ගෙන් ද, ඝෝෂා සහිත වූ, එකම නාදයක් බවට හැරුණා වූ, දෙව් පුතුන්ගේ ද, දෙව් දූවරුන්ගේ ද, දිව්‍ය සම්පත්තියෙන් සමෘද්ධ වූ, **ඉන්‍දපුරං යථා** දෙව්රජුගේ ඉන්‍ද්‍රපුරය වූ සුදස්සන නගරය මෙන්.
පියුම් ද, කුමුදු ද, උපුල් ද, නිලුපුල් ද යනුවෙන් එකක් වශයෙන් කියන ලදී. අත්‍ථි - ඇත යන පදය එකතුකොට අර්ථ දැන්විය යුතුයි. එහි ‘පදුම’ යන පදයෙන් සුදු නෙළුම් ගැනේ. ‘කුමුද’ යන පදයෙන් සුදු රතු යනුවෙන් වර්ණිත සියලුම කුමුදු ගැණුනේ වෙයි. ‘උප්පල’ යන පදය ගැනීමෙන් රතුපුල් හෝ සියළුම උපුල් ගැණුනේ වෙයි. ‘කුවලං’ යන පදය ගැනීමෙන් නිලුපුල්ම ගැනුනේ වේ යයි දතයුතු. **යූධික බන්‍ධුකනොජකා ච සන්ති** එහි ‘ච’ කාරය නිපාත මාත්‍රයකි. සීනිද්ද, බඳුවද, කටුකරඬු යන ගස් වර්ග ද ඇත්තේය. ඇතැමෙක් අනෝජකාපිසන්ති යනුවෙන් පාලි පාඨය ලියා කටුකරඬුද තිබේ යයි අර්ථ දක්වත්. **සාල කුසුමිත පුප්ඵිතා අසොකා** මල් හටගත් සල්ගස් ද, මල් පිපුණ අසෝක ද යනුවෙන් අර්ථ දැක්වේ. **විවිධ දුමග්ග සුගන්‍ධ සෙවිත මිදං** නන් වැදෑරුම් උසස් වෘක්ෂයන්ගෙන් මනා වූ සුවඳවලින් සෙවුණා ලද ගැවසුන ඔබගේ මේ විමන යන අර්ථයි.
**සළල ලබුජ භූජක සඤ්ඤතා** ඉවුරෙහි පිහිටි සල්ල, දෙල්, භූජක ආදී ගස් වර්ගවලින් යුත්, භූජක යනු සුවඳ විහිදෙන ගස් වර්ගයකි. දෙව්ලොවද ගන්‍ධමාදන පර්වතයේ ද ඇත. අන් තැනක නැත. **කුසක සුඵල්ලිත ලතාවලම්බිනීභි** කුසතණවලින් ද, තල්, පොල් ආදියෙන් ද තෘණ වර්ගවලින් ද සන්තාන නම් දිව්‍ය වෘක්ෂවලින් එල්ලෙන මනා වූ මල් පිපුණු මුල්වලින් ද, **සංයුතා** යුක්ත වූ, **මණිජාල සදිසා** මැණික්වලින් තැනූ දැල්වලට සමාන නොයෙක් ජාලයන් ඇති, මණිජලසදිසා යනු ද පාඨයකි. මැණික් වැනි නිල් දිය යනු එහි තේරුමයි. **යසස්සිනී** දේවතාවියට ආමන්ත්‍රණය කරයි. **උපට්ඨිතා තෙ** කියන ලද ලක්‍ෂණයන්ගෙන් යුක්ත වූ රමණීය වූ පොකුණක් ඔබගේ විමානය අසල පිහිටියේය.
**උදකරුහා** පෙර කියන ලද පදුම, කුමුදු, උප්පල ආදිය සඳහා කියයි. යෙත්‍ථි - යමෙක් වේද, **ථලජා** ගොඩබිමෙහි සැදෙන සීනිද්ද ආදිය. **යො ච සන්ති** මල් හටගන්නා වූ ද ගෙඩි හටගන්නා වූ ද, යම්කිසි වෙනත් වෘක්‍ෂ වර්ගයෝ වෙත්, ඒවා ද ඔබගේ විමානය සමීපයේ තිබේ.
**කිස්ස සමදමස්සයං විපාකො** මෙය කාය සංවරාදී කෙබඳු සංයමයක හෝ ඉන්‍දිය දමනය ආදී කෙබඳු දමනයක විපාකයක් ද, **කෙනාසි** ඉපදීම සිදු කරන්නේ අනෙකෙක්මය. පරිභෝග කළයුතු සුව ඉපදීම අනිකෙක්ව වෙයි යනුවෙන්, **කෙනාදි කම්මඵලෙන ඉධූපපන්නා** යන මෙය කියා නැවත **යථා ච තෙ අධිගතමිදං විමානං** යන්න කීය. එහි ‘කම්මඵලෙන’ යනු කර්ම බලයෙන් යන අදහසයි. ‘විපච්චිතුං ආරද්ධෙන’ නො කියා ඉතිරිකර ඇති වචන වේ. කම්මඵලෙන යන්න ඉත්‍ථම්භූත ලක්‍ෂණාර්ථයෙහි කරණ විභක්ති වචනයි. ‘තදනුපදං අවචාසි’ ඒ කර්මය මා විසින් ඒ අයුරින් අසන ලද, පදයට ගැලපෙන පද සහිතව අනුරූප පද සහිත කොට කියන්නේය. ‘අළාර පඬුමෙ’ යනු බොහෝ ඝන වූ ඇසි පිහාටුවල යන අදහසයි.
ඉක්බිති දෙවඟන මෙසේ කීහ.
යම්සේ මේ විමානය මට අයිතිව තිබේද, එය කොස්වා ලිහිණි, මොණර, ඇටිකුකුල් යන පක්‍ෂි සමූහයා විසින් හැසිරෙනු ලැබේ. දියෙහි පිහිනා යන හංසරාජයන්ගෙන් යුක්ත වූයේය. තාරාවන්ද, කොවුලන්ද යන පක්‍ෂීන් විසින් කරනු ලබන නාදයන්ගෙන් යුක්ත වූයේය.
ස්වාමීනි, බොහෝ වූ විවිධ වූ මලින් ගැවසුනා වූ, පළොල් දන්‍ධ අසෝක ආදී වෘක්‍ෂයන්ගෙන් යුක්ත වූ, උයන සහිත මේ විමානය මට හිමිවූයේ කෙසේද? ඒ බව ඔබවහන්සේට මතු කියමි. අසනු මැනවි.
ස්වාමීනි, මගධ පුරවරයට නැගෙනහිරින් නාලක නම් වූ ගමක් තිබේ. අතීතයෙහි මම එහි එක්තරා පවුලක ලේලියක වී සිටියෙමි. එහිදී නෑ මිතුරෝ සේසවතී යන නමින් මා හැඳින්වූහ.
ඒ මම ගරු කරන ලද අර්ථ ධර්ම හා කුසල් ඇති, දෙව් මිනිසුන් විසින් පුදන ලද පරිනිර්වාණයට පත් වූ උපතිස්සයන් වහන්සේට හෙවත් සැරියුත් තෙරුන් වහන්සේ වෙත පහන් සිතින් යුතුව මල් පුද කළෙමි. විසුරුවා හළෙමි.
අනුපාදිශේෂ නිර්වාණයට පැමිණි උදාර වූ ඍෂිවර වූ, සැරියුත් මහතෙරුන් වහන්සේට පූජාකොට මම මිනිස් සිරුර හැර දමා තව්තිසාවට පැමිණ මේ ස්ථානයේ දිවසැප විඳිමින් සිටිමි.
එහි **කොඤ්ච මයුරච කොරසංඝ චරිතං** ඒ ඒ තන්හි හැසිරෙන කොස්වාළිහිණි හෝ විල් ළිහිණි මොණර, ඇටිකුකුල් සමූහයා විසින් **දිබ්බ පිලවහංසරාජ චිණ්ණං** දියෙහි හැසිරෙන බැවින් ‘පිලව’ යයි යන ලද නම් ඇති, ඒ ඒ තැන්හි හැසිරෙන විල් ළිහිණියන්ගෙන් හා හංස රාජයන්ගෙන් යුතු, **ද්විජ කාරණ්ඩව කොකිලාභි නදිතං** කොරවක්, වලිකුකුල් හා වෙනත් පක්‍ෂීන් විසින් නාද කරන්නා වූ.
**නානා සත්තානක පුප්ඵ රුක්‍ඛ විවිධා** නොයෙක් ආකාරයේ ලොකු සහ කුඩා අතුවලින් යුත් බොහෝ මල් ඇති වෘක්‍ෂ වර්ග, බොහෝ මල් පිපුණු සන්තානක නම් දිව්‍ය වෘක්‍ෂයෝ යයි ද අරුත් දැක්විය හැකිය. එකී වෘක්‍ෂයන්ගෙන් විවිධ වූ විසිතුරු ආකාරයන්ගෙන් පිහිටි යනුවෙන් ද අරුත් දැක්විය හැකිය. මේ අර්ථ සඳහා නානා සත්තානක පුප්ඵරුක්‍ඛ විවිධා යයි කියා ඇත. විවිධං යයි කිවයුතු තැන ‘විවිධා’ යයි කියන ලදී. **නානා සන්තානක** යනුවෙන් රුචිය ඇතිකරවන වැල් වර්ගයක් හෙවත් කාම වල්ලි යයි ද අදහස් කෙරේ. නොයෙක් ආකාරයේ මල් ඇති විවිධ වූ ගස් වර්ග මෙහි තිබේ. ඒවායින් ද විවිධ ආකාර ඇති වේ යන අදහසින් හෝ, **නා නා සන්තානක පුප්ඵරුක්‍ඛ විවිධං** හෝ කියනු ලැබේ. නොයෙක් මල් ඇති විවිධ රුක් ඇති යන්න පළොල් - දඹ - අසෝක යනාදී වෘක්‍ෂයන් ඇති ස්ථානයක් යනුවෙන් ද සමහරු අර්ථ දක්වති. එසේ කියන්නවුන් විසින් ‘පුප්ඵරුක්‍ඛා සන්ති’ යන පදය ‘පාටලි ජම්බු අසෝක රුක්‍ඛ වන්නං’ යන පදයට සම්බන්ධ කළ යුතුය. ‘පුප්ඵ රුක්‍ඛ විවිධං’ යන තැන ‘පුප්ඵ රුක්‍ඛ’ යන්න විභක්ති රහිතව දක්වා ඇත. එය **පුප්ඵ රුක්‍ඛං** යනුවෙන් යෙදිය යුතු වේ.
**මගධවර පුරත්‍ථිමෙන** උතුම් වූ මගධ දේශයට නැගෙනහිරින් හෙවත් මගධ රටට පෙරදිග පිහිටි අභිසම්බෝධියට පැමිණි තැන වූ උතුම් ස්ථානයෙහි. **තත්‍ථ අහොසිං පුරෙ සුණිසා** යනු පෙර භවයෙහි මම නාලක නමින් වූ ගමෙහි එක් ගෘහපති කුලයක ලේලියක වූයෙමි.
__**සති** තමා.__ සමෘද්ධීන්හි ද, ධර්මයන්හි ද දක්‍ෂ වූයේ ද යනු **අත්‍ථධම්ම කුසල** යන්නෙහි අදහසයි. භාග්‍යවතුන් වහන්සේ මේ හේතුවෙන් පිදිය යුතු වූයේ ද, අර්ථයෙහි හා ධර්මයෙහි දක්‍ෂ වූයේද යනුවෙන් **අපචිතත්‍ථ ධම්මකුසලො** යනුවෙන් සඳහන් වේ. එනම් දම්සෙනෙවි සැරියුත් තෙරණුවෝ ද පිදීමට හා පුදනු ලැබීමට සුදුසු වන්නේය. එසේත් නැතහොත් කෙලෙස් සිඳ දමන නිර්වාණයයි. එහෙයින් අවශේෂ වූ අර්ථ ධර්මයන්හි දක්ෂ වූ නොහොත් ගෞරව ලැබීමට පිදුම් ලැබීමට සුදුසු වූයේ අර්ථයෙහි ද ධර්මයෙහි ද නිරෝධයෙහි ද මාර්ගයෙහි ද දක්ෂ වූ, යන අදහසයි. මහත් වු උතුම් වූ ගිලස්කන්ධ ආදියෙන් යුක්ත වූ බැවින් **මහන්තං** යී යෙදේ**. කුසුමෙහි** රනින් කළ අනෙක් මල්වලින් ද,
**පරමගති ගතඤ්ච** අනුපාදිශේෂ නිර්වාණයට පැමිණි, **සමුස්සයං** ශරීරය, **තිදසගතා** තව්තිසාවට ගියාහු, තව්තිසා දේව සමූහයා වෙතට ගොස් උපන්නා වූ, **ඉධ** මේ දෙව්ලොව, **ආවුසාමි ඨානං** මේ විමානයෙහි වාසය කරමි.
මෙසේ ආයුෂ්මත් වංගීස තෙරුන් විසින් ද, දේවතා දුව විසින් ද කියන ලද කථා මාත්‍රය අර්ථෝත්පත්ති කොට භාග්‍යවතුන් වහන්සේ පැමිණි පිරිසට විස්තර වශයෙන් දහම් දෙසූහ. ඒ දේශනාව මහජනයාට සාර්ථක වූයේය අර්ථ සහිත වූයේය.
**පීත වත්‍ථෙ පීත ධජෙ** යනුවෙන් මල්ලිකා විමාන වස්තුව ඇරඹේ. එහි උත්පත්ති කථාව කෙසේද යත්? දම්සක් පැවතුම ආදිකොට ඇති සුභද පිරිවැජි හික්මවීම කාලය තෙක් කරන ලද බුද්ධ කෘත්‍යය ඇති ලෝකනාථ වූ භාග්‍යවතුන් වහන්සේ කුසිනාරා නුවර මල්ල රජුගේ උපවත්තන උයනෙහි සල්ගස් යුගලය අතරෙහි වෙසක් පුන් පොහෝදින අලුයම් වේලෙහි අනුපාදිශේෂ නිර්වාණ ධාතුවෙන් පිරිනිවන් පා වදාළ කල්හි දෙව් මිනිසුන් විසින් උන්වහන්සේගේ ශරීරයට පූජා කරනු ලබනවිට එකල කුසිනාරාවෙහි විසූ බන්ධුල මල්ලගේ මෙහෙසිය වූ ශ්‍රද්ධාවන්ත වූ, පැහැදුණා වූ, මල්ලරාජ මෙහෙසිය වූ මල්ලිකා නම් උපාසිකාව විශාඛා උපාසිකාවගේ මහාමේල පළඳනාව සමාන වූ තමන්ගේ මේල පළඳනාව සුවඳ දියෙන් ධෝවනය කොට, තවත් විවිධ පූජා භාණ්ඩ හා මල් ආදිය සමග භාග්‍යවතුන්ගේ ශරීරයට පූජා කළාය. මෙය එම සිදුවීමෙහි කෙටි හැඳින්වීමයි. විස්තර වශයෙන් වනාහි මල්ලිකා කථාවස්තුව ධර්මපද වර්ණනාවේ දක්වන ලද්දේය.
ඕ තොමෝ පසුකලක කළුරිය කොට තව්තිසාවෙහි උපන්නාය. එම පූජාවේ ආනිසංසයෙන් ඇයට අන් අය හා සමාන නොවූ උදාර වූ දිව්‍ය සම්පත්තියක් ලැබුවාය. සත්රුවනින් බබළන්නා වූ ද, විශේෂයෙන් දිලිසෙන රත්තරනින් විශේෂයෙන් ප්‍රභාවත් වූ අලංකාර වූ විමානය සියලු දිශාවන් රත්රන් දියර ඉසින්නාක් මෙන් රන්පැහැ ගැන්වෙයි. එකල්හි ආයුෂ්මත් නාරද තෙරණුවෝ දිව්‍යලෝක චාරිකාවේ හැසිරෙන සේක් ඒ දෙව් විමන දැක එහි පැමිණියහ. ඒ මල්ලිකා දෙවඟන උන්වහන්සේ දැක ඇඳිලි බැඳ සිටියාය. උන්වහන්සේ ඇයගෙන් මෙසේ විමසූහ.
රන්වන් ඇඳුම් අඳින, රන්වන් කොඩි දරන, රනින්ම බබළන දේවතාවිය, රනින්ම බබළන සළුවලින් සැරසුනා වූ ඔබ ශෝභමාන වන්නෙහිය.
රන්වන් බාහු පළඳනා දරන, රන්වන් මල්දම් හිසෙහි දරන, රන්වන් දැලෙන් සිරුර වැසුණ, නොයෙක් රුවන්වන් මාලාදාමයන් පළඳින ඔබ කවරීද?
රනින් කරන ලද්දා වූ ද, පද්මරාග ආදී මැණික්වලින් කරන ලද්දා වූ ද, මුතුවලින් කරන ලද්දා වූ ද, වෛදූර්ය මැණික්වලින් කරන ලද්දා වූ ද, පරාග හා වෛදූර්ය මැණික් වර්ග එකතු කොට කරන ලද්දා වූද, පරෙවි ඇස් වැනි යයි කියනු ලබන, පාරාවටක්‍ඛී නම් මැණික්වලින් කරන ලද්දා වූද, සැරසිලිවලින් ඔබ විචිත්‍ර වී සිටින්නෙහිය.
මෙහි යම් යම් ආකාරයෙන් වූ මොණරුන්ගේ නාදය ද, හංස රාජයන්ගේ හඬ ද, කොවුලන්ගේ මිහිරි ස්වරය ද, අසන්නට ලැබේ. මනාව වාදනය කරනු ලබන පංචාගික තූර්ය නාදය මෙන් ඔවුන්ගේ හඬ ශ්‍රවණය වේ.
විවිධ රත්නයන්ගෙන් විසිතුරු වූ, යහපත් වූ මනෝඥ වූ, ඔබගේ රථය ද විවිධ ආකාරයේ කොටස් වලින් එකිනෙකට ගැලපෙන සේ පවතිමින් ශෝභමාන වේ.
ස්වර්ණ බිම්බයක වර්ණය ඇති ඒ රථය යම් තැනක තිබේද, ඒ පෙදෙසම බබළන්නේය. දේවතාවියනි, මෙය කවර කර්මයක ඵලයක්ද යන බව ප්‍රශ්න කරන මට කියන්නැයි විචාළේය.
එහි **පීතවත්‍ථෙ** පිරිසිදු රත්රත්නවල බැබළීමෙන් කහපැහැ ගත් වස්ත්‍රයෙහි, **පීතධජෙ** විමාන දොරටුවෙහිද රථයෙහිද ඔසවා තබන ලද ස්වර්ණමය වූ විශාල වූ, කොඩියක් වන බැවින් රන්වන් ආලෝකයෙන් බබළන ඒ කොඩියෙහි. **පීතාලංකාර භූසිතෙ** රන්වන් දීප්තිය විහිදුවන ආභරණයන්ගෙන් අලංකාර කළ, බොහෝ වූ අලංකාර සැරසිලිවලින් හා රැස් දහරා සමූහයකින් බබළන විසිතුරු රත්නයන්ගේ විසිතුරු බවත් ඇත. ඇගේ ආභරණ විශිෂ්ට සැකසීම්වලින් නිමවන ලද බැවින්ම, සුපිරිසිදු රත්රන්හි රැස් දහරින් දිලිසෙයි. එහෙයින් විශේෂයෙන් රන්වන් ආලේපයෙන් බබළන්නේ වෙයි. **පීතන්තරාභී** - පීත වර්ණයෙන් රන්පැහැයෙන් යුත් සළුවලින්, **සන්තරුත්තර පරමං** තෙන භික්‍ඛුනා තතො චීවරං සාදිතබ්බං යනාදී තන්හි වස්ත්‍රය යන අර්ථයෙහි, අන්තර ශබ්දය දක්නට ඇත. මෙහිදී වනාහි අන්තරසාටිකා යන ආදියෙහි මෙන් උතුරු සළුව යන අර්ථයෙහි අන්තර ශබ්දය යෙදී ඇත. අන්තරා - උත්තරියං, උත්තර සංඝො, උපසම්බපානං යන මේ වචන වස්ත්‍රය යන අර්ථය සඳහා යෙදෙන ස්ථානාර්ථ පදයන්ය. **වග්ගුහි** යහපත් වූ සිනිඳු වූ, **අපිලන්‍ධාච සොභසී** ඔබ මේ අලංකාරයන්ගෙන් අලංකාරවත් නො කරනු ලබන්නෙහිය. තමන්ගේ රූප සම්පත්තියෙන්ම ශෝභමාන වන්නෙහිය. ඒ අලංකාරයෝ වනාහි ඔබගේ සිරුරට පැමිණ ශෝභමානවත් වේ. එහෙයින් අලංකාරවත් නොකරන ලද්දා වූ ද ඔබ අලංකාර කරනු ලැබූ තැනැත්තියකට සමාන වේ යන අදහසයි.
**කා කම්බුකායූරධරෙ** ඔබ නුවර දේවතා කණ්ඩායමකින් පැමිණි කවරනම් තැනැත්තියක් ද, රනින් කළ ආභරණ ඇඳුමක් දරා සිටින දේවතාවියක් නැතහොත් රනින් කළ බාහු වළලු දරා සිටින දේවතාවියක් යන අර්ථයි. **කම්බුපරිභාරිතා** යනු අතෙහි පළඳින අලංකාර විශේෂයක් යයි කියනු ලැබේ. **කෙයූරං** යනු බාහු අලංකාර විශේෂයකි. ‘කම්බු’ යනු රත්රන්ය. එහෙයින් කම්බුකායූරධරෙ යනු රනින් කළ බාහු ආභරණ දරන්නී යන අදහසයි. **කඤ්චනා වෙළ භූසිතෙ** රනින් කළ හිස් පළඳනාවකින් අලංකාරවත් වූ, **හෙමජාලක පච්ඡන්නො** රන්හුයෙන් මසන ලද රන්මුවා දැළකින් ආවරණය කරගත් සිරුර ඇති **නානාරතන මාලිනී** කළුවර අඩමසෙහි රාත්‍රියක තරුපෙළක් මෙන් හිස පැළඳගත් විවිධ රුවන්වැල්වලින් යුත් නානාරතනමාලිනී යයි කිවහැකි වූ ඔබ කවර තැනැත්තියක්දැයි යට දැක්වූ ගාථාවන් මගින් ප්‍රශ්න කරයි.
**සොවණ්ණමයා** යම්බඳු වූ රත්රන් මල්දම් නිසා, ඒ දේවතා තොමෝ ‘නානා රතනමාලිනී’ යයි කියන ලදී. ඒ දේවතාවියගේ දැක්ම අදහස් කෙරෙයි. **සොවණ්ණමයා** පිරිසිදු රනින් නිමකළ මල්දම. **ලෝහිතංකමයා** පද්මරාග ආදී රතු මැණික්වලින් කරන ලද, **සහලොහිතංක** පද්මරාග මැණික්වලින් නිර්මිත නිර්මාණයක් සමග මිශ්‍ර වර්ණ මැණික්වලින් කරන ලද, දෙයද ගත් කළ පද්මරාග නම් රතුවන් මැණික්වලින් කරන ලද යන අර්ථයි. **පාරාවටක්‍ඛීහි** **මණීහි චිත්තතා** පරෙවි ඇස් වැනි මැණික්වලින් ද පෙර කියන ලද මැණික්වලින් ද සාදන ලද විසිතුරු ස්වභාවය ඇති මෙය ඔබගේ හිස්මත පිහිටි රන්මල්දම්ය යන අදහසයි.
**කොචි කොචි** කිසියම් කිසියම්, **එත්‍ථ** මේ මල්දම්වල **මයූර සුස්සරො** මොනරා මෙන් සොඳුරු නාද ඇති **හංසස්ස රඤ්ඤො** ඇතැමෙක් හංසස්සරො යයි කියති. අන් කෙනෙක් හංස සදිස්සරො යයි කියත්. **කරවීක සුස්සරො** කොවුලා මෙන් මනාව හඬ නගන - **තෙසං** මල්දම්වල, මොණර හඬ හා කොවුල් හඬ යම් යම් සේ වේද, මෙසේ **වග්ගු රූපො** මිහිරි ස්වභාවයයි. **ඝරො සූයති** කුමක් මෙන් ද යත්, **පඤ්චංගික තුරිය මිවප්පවාදිතං** ප්‍රවීණයකු විසින් පඤ්චාංගික තූර්ය වාදනය කරන කල්හි මෙන්, මොණර, හංස, කොවුල් හඬ ඇසේ. එය මිහිරි වේ යන අර්ථයි. මෙය ස්ථානය යන අර්ථයෙහි ද යොදාගත හැකි වචනයකි.
**නානාවණ්ණාහි ධාතුහි** විවිධ ස්වරූප ඇති රථ චක්‍ර සම්බන්ධ කරන අක්‍ෂ දණ්ඩය, රථ චක්‍රය, රථයේ ඒරියාකඳ ආදී කොටස්වලින් **සුවිභකෙතාච සොභතී** අන්‍යෝන්‍ය වශයෙන් සුදුසු ප්‍රමාණයන් අනුව අවයවයන්ගේ බෙදීම සිදුවීමෙන් මනාව බෙදී බබළයි. තවද සුවිභත්තො යනු හුදෙක් කර්මය නිසා උපන්නා වූ ද, මනාව පුහුණු කළ ශිල්පාචාර්යවරයකු විසින් මනාව බෙදන ලද්දාක් මෙන් ද, මනාව සකස් කරන ලද්දාක් මෙන් ද, ශෝභමාන වේ යන අදහසයි.
**කඤ්චන බිම්බවණ්ණො** අධික පීත වර්ණයෙන් බබළන බැවින් ස්වර්ණ බිම්බයකට සමානව, ඒ රථයෙහි යන අදහසයි. ‘කඤ්චන බිම්බවණ්ණා’ යනුවෙන් ඒ දේවතාවියට ආමන්ත්‍රණය කිරීම සඳහා යෙදිය හැකි වන්නේ ද වේ. සුවඳ පැනින් ධෝවනය කොට රත්සිරියෙල් සාරයෙන් මැද දුහුල් රෙදි ගුලියකින් මදින ලද රන්රුවක් වැනිය යන අර්ථයි. **භාසසිමං පදෙසං** මේ මුලු බිම් පෙදෙසම ආලෝකවත් කරන්නෙහිය බබළවන්නෙහිය.
මෙසේ තෙරුන් වහන්සේ විසින් ප්‍රශ්න කරනු ලැබූ ඒ දේවතා තොමෝ මේ ගාථාවන්ගෙන් පිළිතුරු දුන්නාය.
මැණික්වලින් හා රන්වලින් විසිතුරු කරන ලද, රන්දැලින් ආවරණය කරන ලද මුතු රැස්කොට කළ සැරසිල්ලද, අපමණ ගුණ ඇති ගෞතම බුදුන්වහන්සේට පිරිනිවි කල්හි පහන් සිතින් යුතුව මම උන්වහන්සේට පිදුවෙමි.
මම බුදුන් විසින් වර්ණනා කරන ලද ඒ පුණ්‍ය කර්මය සිදුකොට ශෝකය දුරු කළා වූ සුවපත් වූ සතුටට පත් වූ තැනැත්තියක් වූයෙමි.
එහි **සොවණ්ණජාලං** ශරීර ප්‍රමාණව කරන ලද රනින් සකස් කළ දැළ **මණිසොණ්ණ චිත්තං** ශීර්ෂ ආදී ස්ථානයන්හිද, ගෙළට හා අනෙක් අත්පා ආදියට ගැළපෙන අයුරින් ආභරණයක් වශයෙන් නන්වැදෑරුම් මැණික්වලින් ද රත්රන් වලින් ද, විසිතුරු කරන ලද, **මුත්තාචිතං** තැනින් තැන බඳින ලද මුතුවැල්වලින් ද යුතු වූ, **හෙමජාලෙන ඡත්තං** රනින් කරන ලද ආලෝකය විහිදුවන දැලෙන් වැසුණු යන අදහසයි. එය ද වනාහි නන්වැදෑරුම් මැණික්වලින් ද, රත්රන්වලින් ද විසිතුරු කරන ලදුව මුතුවැල්වලින් ද ගහණ වී ඇත. ඉතා පිරිසිදු රන් පැහැගත් රත්රන්වල බහුලතාවය නිසා සූර්ය රශ්මිය වැදීමෙන් අධික වූ ආලෝකය විහිදවන ස්වර්ණමය වූ ප්‍රභා ජාලයකින් වෙළී ඒකාලෝක වී රන් කුඩ අතර මෙන් පිහිටියේ වෙයි. **පරිනිබ්බුතෙ** අනුපදිශේෂ නිර්වාණ ධාතුවෙන් පිරිනිවි කල්හි **ගොතමෙ** මෙහිදී භාග්‍යවතුන් වහන්සේගේ නම ගෝත්‍රයෙන් දක්වයි. **අප්පමෙය්‍යෙ** ගුණානුභාවයෙන් ප්‍රමාණයකොට දැක්වීමට නොහැකි තරම් අධික වූ **පසන්නචිත්තං** කර්මඵල විෂයෙහි ද, බුදුන් අරමුණු කරගැනීමෙහි ද, ශ්‍රද්ධාවෙන් පැහැදුනු මනස ඇතිව, අභිරොපයිං - පූජා වහයෙන් ශ්‍රී දේහයෙහි තැන්පත් කළෙමි.
**තාහං** එසේ වූ මම, **කුසලං** කුසීත බව බැහැර කිරීම ආදී අර්ථයෙන් කුසලං යි යෙදේ. **බුද්ධ වණ්ණිතං** මහණෙනි! යම්තාක් සත්ත්වයෝ පාද රහිත හෝ දෙපා සහිත හෝ වෙත්ද, යනාදී වශයෙන් ප්‍රකාශකොට සම්මා සම්බුද්ධයන් වහන්සේ විසින් ප්‍රශංසා කරන ලද්දේ ද, (එබඳු ප්‍රශංසාවක් බුද්ධ වණ්ණිත යන්නෙන් දැක්වේ.) **අපෙත සොකා** ශෝකයට කාරණා වූ භෝග විනාශවීම් ආදිය නැති බැවින් **අපගත සොකා** ශෝකයෙන් බැහැර වූයේ යයි කියනු ලැබේ. ඒ මගින් සිතේ දුක් නැතිවීම කියන ලදී. **සුඛිතා** හටගත් සැපය ඇති තැනැත්තිය සැපයට පැමිණි තැනැත්තිය, මෙයින් ජීවිතයේ දුක් නැතිවීම කියවේ. හිතේ දුක් නැතිවීම නිසා ඇය සතුටට පත්වීම සිදුවේ. (පමොදාපත්ති) ජීවිතයේ දුක් නැතිවීමේ හේතුවෙන් ආරාගතො - නීරෝගී බව ඇති වේ. ඒ නිසා **සම්පමොදා මනාමයා** සිතේ ද ගතේ ද දුක් නැතිවීම කියන ලදී. සෙස්ස පෙර කියන ලද පරිදිමය.
මෙහි දැක්වූ සිද්ධිය එදා තමන් විසින් දෙව්දුවට කියන ලද පිළිවෙළින්ම ධර්ම සංගායනා කාලයෙහි ආයුෂ්මත් නාරද තෙරුන් වහන්සේ විසින් සංගීතිකාරක භික්‍ෂූන්ට කියන ලදී. උන්වහන්සේලා ඒ සිද්ධිය ඒ අයුරින්ම සංග්‍රහ කරන ලදී.
**කා නාමත්‍වං විසාලක්‍ඛී** යනුවෙන් විසාලක්‍ඛී විමාන වර්ණනාව ආරම්භ වේ. එහි උත්පත්තිය කෙසේ වීද? භාග්‍යවතුන් වහන්සේ පිරිනිවි කල්හි, අජාසත් රජතුමන් විසින් තමන් ලත් සර්වඥ ධාතු ගෙනගොස් රජගහ නුවර චෛත්‍යයක් ඉදිකොට සර්වඥ ධාතු පූජාවක් ද කළ කල්හි, රජනුවර වැසි සෝවාන් ඵලයට පැමිණි සුනන්දා නම් වූ එක් මාලාකාර දියණියක්, පියාගේ නිවසින් යවන ලද බොහෝ වූ මල් ද සුවඳ දුම් ආදිය ද, පුදමින් දිනපතා චෛත්‍ය පූජාවක් කරයි. පොහෝ දිනයන්හි තමන්ම ගොස් පූජා කළාය. ඕ තොමෝ පසුකලෙක එක්තරා රෝගයකින් කළුරියකොට සක්දෙව් රජුගේ පරිචාරිකාවක් වී උපන්නාය. ඉක්බිති එක්දිනක් ඕ තොමෝ අන් දෙවඟනන්ගේ ශරීර ප්‍රභාවය මල් ආදීන්ගේ ප්‍රභාවයෙන් යටපත් වී විවිධ වර්ණ ඇත්තේ විය. සුනන්දා දෙවඟනගේ ප්‍රභාවය වනාහි යටපත් නොවී යථා ස්වභාවයෙන්ම පිහිටියේය. පැවතුනේය. සක්දෙව් රජ එය දැක ඇය විසින් කරන ලද පුණ්‍යකර්මයක් දැනගනු කැමැත්තේ ඒ පිළිබඳව ඇගෙන් ප්‍රශ්න කළේය.
රමණීය වූ චිත්‍රලතා උයනේ ස්ත්‍රීන් රැසක් පිරිවරාගෙන, හාත්පස හැසිරෙන දිගු ඇස් ඇති ඔබ පෙර කිනම් තැනැත්තියක් වූයෙහිද?
යම්විටක තව්තිසා වැසි දෙවියන් මේ උයනට පිවිසෙත්ද, මෙහි පැමිණි සියල්ලගේ යහන් සහිත වූ රථ ද විචිත්‍ර වෙත්.
මෙහි පැමිණ උයනෙහි හැසිරෙන ඔබේ සිරුරෙහි විශේෂ විසිතුරු බවක් දක්නට ඇත. මෙබඳු රුවක් ඔබට කෙසේ ලැබුණිද? මා විසින් ප්‍රශ්න කරනු ලැබූ දේවතාවියනි ! මේ කවරනම් කර්මයක ඵලවිපාකදැයි මට කියනු මැනවි.
එහි **කා නාම ත්‍වං** පෙර ආත්මභාවයේ, ඔබ කිනම් වූයේ ද? කෙබඳු වූයේ ද, යම්කිසි තැනකදී කරන ලද කිසියම් ක්‍රියාවක් හේතුවෙන් ඔබට මෙබඳු වූ ආනුභාව ප්‍රභා සම්පන්න සම්පත්තියක් ලැබී ඇත්තේද? **විසාලක්‍ඛිනී** ලොකු දිගු ඇස් ඇත්තී ඇස් ඇති තැනැත්තියේ. (ආලපන විභත්ති)
**යදා** යම්කලෙක **ඉමං වනං** මේ චිත්‍රලතා නම් වූ වනය **චිත්‍රා හොන්ති** එම චිත්‍රලතා උයනේ දී විසිතුරු ප්‍රභාවය වැදීමෙන් ද, තමන්ගේ ශරීර, වස්ත්‍ර, අලංකාර ආදියේ ප්‍රකෘති ස්වභාවයෙන් විශිෂ්ඨ ස්වභාවයක් ඇතිවීමෙන් විචිත්‍රාකාරයක් මතුවෙයි. **ඉධාගතා** මෙහි ආවාහුයි. මෙහි පැමිණීමට හේතු ඇත්තේ වෙයි.
**ඉධ පත්තායා** මේ සභාවට පැමිණි **කෙන රූපං තවෙදයං** කවර කරුණකින් ඔබේ රූපය ශරීරය මෙබඳු ආකාර ඇතිව චිත්‍රලතා වනයේ ප්‍රභාවය යටපත් කරමින් සිටින්නේ ද යන අදහසයි.
මෙසේ ශක්‍රයා විසින් ප්‍රශ්න කරන ලද්දා වූ ඒ දේවතා දුව ගාථාවගෙන් පිළිතුරු දුන්නීය.
පුරින්දද නම් වූ දෙව්රජුනි, යම්කිසි කර්මයකින් මගේ රූපයද එහි ස්වභාවය ද, සෘද්ධිය ද ආනුභාවය ද ලද්දා වූ කර්මය අසනු මැනවි.
මම හැමකල්හිම දන් දීමෙහි ලොල් වූ, ශ්‍රද්ධාවෙන් හා ශීලයෙන් යුක්ත වූ උපාසිකාවක්ව රම්‍ය වූ රජගහ නුවර උපන්මි. මගේ නම සුනන්දා නම් වී.
සෘජු ප්‍රතිපන්න වූ ආර්යයන් කෙරෙහි අතිශයින් ප්‍රසන්න වූ සිතින් වස්ත්‍ර ද ආහාර ද සෙනසුන් සඳහා අවශ්‍ය දේ ද දුන්නෙමි.
මම චාතුද්දසී හා පසළොස්වක පෝ දිනවලද, පාටිහාරිය පක්‍ෂ උපෝසථයේ ද, අෂ්ඨාංග සීල සංඛ්‍යාත උපෝසථයේ පෙහෙවස් සමාදන් වීමේ නිරත වීමි. පෙහෙවස් සමාදන් වන උපාසිකාවක් වශයෙන් ශීලයෙන් සංවර වීමි. ප්‍රාණඝාතයෙන්, සොරකම් කිරීමෙන්, බොරු කීමෙන්, සැමියා ඉක්මවා නොයාමෙන්, පතිවත රැකීමෙන්, රහමෙර පානය නො කිරීමෙන් ඊර්ෂ්‍යා පරවශ නොවීමෙන් සීලයෙන් සංවර වූයෙමි. ශික්‍ෂාපද පහම ආරක්ෂා කරමින්, යසර්ශී වූ ගෞතම බුද්ධ ශාසනයේ ආර්ය සත්‍යයන් නුවණින් දකින්නා වූ උපාසිකාවක්ව විසූයෙමි.
එබඳු වූ මට පියාගේ ඤාති කුලයෙන් දාසියක් දිනපතා මට මල් ගෙන එන්නීය. මම ඒ සියල්ලම භාග්‍යවතුන් වහන්සේගේ ස්තූපයෙහි තැන්පත් කළෙමි.
පොහෝ දිනවල මමම ගොස් පැහැදුණු සිතින් යුතුව සියතින්ම මල් ගඳ විලවුන් චෛත්‍යයෙහි පූජා වශයෙන් තැන්පත් කළෙමි.
දෙව්රජුනි, (මම) යම් මල්දමක් පූජා කළෙම් ද, ඒ පුණ්‍ය කර්මයෙන් මට මේ රූපය ද, ස්වභාවය ද, සෘද්ධිමත් බව ද, ආනුභාවය ද ලැබිණ.
සක්දෙවිඳුනි, මා යම්කිසි සිල්වතියක් වූයෙම් ද, ඒ සීලය මෙතෙක් විපාක නොදුන්නේ වෙයි. මගේ කැමැත්ත සකෘදාගාමී වීමයි.
එහි **ගතී **යනු දිව්‍යමය ස්වභාවය හෝ ඉපදීම වෙයි. **ඉද්ධි** යනු දේව ඍද්ධියයි. අදහස් ඉටුවීම යයි ද අරුත් දැක්විය හැකිය. **ආනුභාවො** ප්‍රභාවය. **පුරින්‍දදා** ශක්‍රයාට ආමන්ත්‍රණය කිරීමයි. ඔහු වනාහි ‘පෙර දන් දුන්නේය’ යන අදහසින් ද පුරින්‍දද නම් වේ. (පුරෙ දානං අදාසීති = පුරින්‍දද) යයි කියනු ලැබේ.
**ඤාති කුලා** පියාගේ නිවස සඳහා මෙසේ කියයි. **සදා මාලාභි හාරතී** සියලු කල්හිම දවසක් පාසා ඥාති නිවසින් දාසියක විලසින් මා වෙත මල් ගෙන එනු ලැබේ. **සබ්බමෙවාභිරොපයිං** මගේ පැළඳ ගැනීම සඳහා එවන මල් ද, සුවඳ ද්‍රව්‍ය අන් සියළු දේ ද මා පරිභෝග නොකොට භාග්‍යවතුන් වහන්සේගේ චෛත්‍ය වෙත පිදීම් වශයෙන් තැන්පත් කළෙමි. පූජා කළෙමි.
**උපොසථ මහං ගනත්‍වා** පොහෝ දිනයන්හි මමම චෛත්‍ය ස්ථානයට ගොස් **යං මාලං අභිරොපයින්ති** එකල්හි භාග්‍යවතුන් වහන්සේගේ ස්ථූපයෙහි, යම්කිසි මල් හා සුවඳ ද්‍රව්‍ය තැබීමක් කරන ලද්දේ ද, **තෙන කම්මෙන** ඒ කර්මයෙන් යනුවෙන් අදහස් වේ.
**න තං තාව විපච්චතී, සීලවතී ආසිං** ඒ සිල් රැකීම හෙවත් රැක්කා වූ සීලමය පුණ්‍යානුභාවය විපාක දීමට තවම අවස්ථාව පැමිණියේ නැත. ඒ පින්කම් මුහුකුරා නොගියේ මුහුකුරා යාමට අවස්ථාව නුවූයේය. යම්කිසි විටක මීළඟ ආත්මභාවයක දී ඒ පින් විපාක දීම සිදුවනු ඇත්තේය යන අර්ථයි. **ආසා ච පන මෙ දෙවින්‍ද සකදාගාමිනී සියං** දේවේන්‍ද්‍රය, මම කෙසේ නම් සකෘදාගාමී වන්නෙම් දැයි ප්‍රාර්ථනාව ද, ආර්ය ධර්මයන්හි හැසිරීමෙන් සිදුකරගත යුතු වේ. භවයෙහි ඇලීමෙන් සිදු කරගත හැකි නොවේ. ඕ තෙම වනාහි සකෘදාගාමී ඵලයට පැමිණීමට ආර්ය ධර්මයෙහි හැසිරෙනු කැමති බව පළ කළාය. ගිතෙල් ලබාගනු කැමැත්තෙක්, දීකිරි කැළඹීමෙන් ගිතෙල් නිෂ්පාදනය කරගත නොහැකි බව දතයුතුය යන අදහසයි. සෙස්ස පෙර කියන ලද පරිදිම වේ.
සක්දෙව් රජු මේ සිදුවීම් ප්‍රවෘත්තිය තමන් ද ඒ දෙව්දුවද කියන ලද පරිද්දෙන්ම ආයුෂ්මතී වංගීස තෙරුන්ට කීය. ආයුෂ්මත් වංගීස ස්ථවිරයන් වහන්සේ ධර්ම සංගායනා කාලයෙහි ධර්ම සංග්‍රාහක ස්ථවිරයන් වහන්සේලා වෙත දැනුම් දුන්හ. ඒ තෙරවරු ඒ පුවත ඒ අයුරින්ම සංග්‍රහ කරන ලද්දේ ය.
**පාරිච්ඡත්තකෙ කොවිළාරෙ** යනු පාරිච්ඡත්තක විමාන වතුවයි. එහි උත්පත්තිය කෙසේ සිදු වූයේ ද යත්? භාග්‍යවතුන් වහන්සේ සැවැත්නුවර ජේතවනාරාමයේ වැඩවසන සේක. එසමයෙහි සැවැත්නුවර වාසී එක්තරා උපාසකයෙක් භාග්‍යවතුන් වහන්සේ වෙත එළඹ පසුදින සඳහා දනට ආරාධනාකොට, තමාගේ නිවසේ දොරටුව අසල මහත් වූ මණ්ඩපයක් කරවා වටේට වටතිර ද උඩට උඩුවියන් ද, අවට ධජ පතාක ආදිය ද නංවා හාත්පස අලංකාර කොට මෘදු වර්ණ වස්ත්‍ර ද සුවඳ දුම් මල් ආදිය එල්වා දිය ඉස සුමට කළ පෙදෙසෙහි අසුන් පනවා භාග්‍යවතුන් වහන්සේට දානය සඳහා වැඩමවීමට සුදුසු කාලය යයි දැන්වීය. ඉක්බිති භාග්‍යවතුන් වහන්සේ පූර්ව පෙරවරු කාලයේ පාසිවුරු ගෙන හැඳ පොරවා දෙව් විමනක් ලෙස සැරසූ මණ්ඩපයට පිවිස නිල්වන් අහස්කුස බබළන සූර්යයා මෙන් පනවන ලද බුද්ධාසනයේ වැඩහුන් සේක. උපාසක තෙමේ ගඳ දුම් මල්පහන් ආදියෙන් භාග්‍යවතුන් වහන්සේට පූජා කළේය.
එකල්හි වනාහි දර ගෙනයන්නා වූ එක්තරා ස්ත්‍රියක් ‘අන්‍ධවන’ නම් වනයෙහි පිපුණු මල් ඇති අශෝක රුකක් දැක ලා කොල සහ දලු සහිතව පොකුරු වශයෙන් බොහෝ අශෝක මල් ගෙන එන්නී, එහි වැඩසිටි භාග්‍යවතුන් වහන්සේ දැක ප්‍රසන්න වූ සිත් ඇතිව අසුන වටකොට තමන් ගෙනා මල් අතුරමින් භාග්‍යවතුන් වහන්සේට පූජාකොට වැඳ තෙවරක් පැදකුණු කොට නමස්කාර කරමින් ගියාය. ඕ තොමෝ පසුකලෙක කළුරියකොට තව්තිසාවෙහි උපන්නාය. අප්සරාවන් දහසක් පිරිවරාගෙන බොහෝසෙයින් නන්දන උයනේ නටමින් ගයමින් පරසතු මල්මාලා ගොතමින් සතුටින් ක්‍රීඩා කරමින් සැණකෙළි සිරි විඳගනියි. එකල්හි ආයුෂ්මත් මහමුගලන් තෙරුන් පෙර කියන ලද පරිදිම දෙව්ලෝ චාරිකාවෙහි යෙදෙන්නේ තව්තිසා භවනට ගොස් ඇය විසින් කරන ලද පුණ්‍ය කර්මය කවරීදැයි මේ ගාථාවලින් විමසීය.
අලංකාර වූ මනරම් වූ පරසතු හා කෝවිළාර සහිත උයනෙහි දිව්‍යමය වූ මල්මාලා ගොතමින් ගායනා කරමින් ඔබ මහත් සේ සතුටු වන්නෙහිය.
එබඳු වූ ඔබ නටන කල්හි අඟපසඟින් සියළු ආකාරයෙන් කන් පිනවන මනරම් දිව්‍යමය වූ නාදයන් නික්මේ.

තීගේ හිසේ මුදුන්මල්කඩින් හා දෙපය පටන් හිස දක්වා ගැවසී තිබෙන වස්ත්‍රාභරණ මාලා භරණ ආදිය වාත වේගයෙන් කම්පිත වනවිට පසඟතුරු නද පැතිරෙයි.
වාතයෙන් කම්පිත වන තීගේ පළඳනා හා ඇඳි වස්ත්‍රයන්ගෙන් පසඟතුරු නාදය පැතිරෙයි.
මනා සුවඳැති සිත් පිනවන යම්කිසි මල්දමක් ඔබේ හිසෙහි තිබේද එය මංජූසක නම් දිව්‍ය වෘක්‍ෂය මෙන් සියලු දිසාවන්හි සුවඳ පැතිරේ.
එම මනා සුවඳ ඔබ ආඝ්‍රාණය කරන්නෙහිය. මනුෂ්‍යත්වය ඉක්ම වූ රූපයකින් යුතුව පෙනෙන්නෙහි ය. දේවතාවියනි, මෙය කවරනම් පුණ්‍ය ඵලයෙක විපාකයක්දැයි කියන්න.
එහි **පාරිච්ඡත්තකෙ කොවිළාරෙ** පාරිච්ඡත්තක හෙවත් පරසතු යන නම් ඇති කොවිළාර නම් දිව්‍ය වෘක්‍ෂයේ මල් රැගෙන. **දිබ්බමාලං ගන්‍ථමානං** දිව්‍යමය වූ මල්මාලා ගොතමින්, යනුවෙන් අදහස් වේ. ලෝකවාසීහු යමකට පාරිජාත යයි කියත්ද, එය මාගධී භාෂාවෙන් පාරිච්ඡත්තක යයි ද කියති. ‘කොවිළාර’ යනු ද කොවිළාර නම් වෘක්‍ෂ ජාතියට අයත් වන්නීය. එය මිනිස් දුව ද කෝවිළාර මැයි. එයට ද ‘ජාති’ යයි කියති.
ඒ දෙවඟන නටන කල්හි ශාරීරික කොටස්හි ඇති ‘බර වශයෙන්, ශරීරයෙන් පළඳනාවන්ගෙන් ද, ඉතා මිහිරිහඬ නිකුත් වේ. ගඳ හෝ සුවඳ සදාකල්හිම සියලු දිසාවන්හි සදාකල්හිම පැතිර පවතී. එහෙයින් **තස්සා තෙ නච්චමානාය** යන්න කීය. එහි **සවණීය** ඇසීමට සුදුසු කණට හිත වූ යන අදහසයි.
**විවත්තමානා කායෙන** ඔබගේ වෙනසට පත්වන්නා වූ ශරීරයෙන්, මෙය ඉත්‍ථම්භූත ලක්‍ෂණ අර්ථයෙහි කරණ විභක්ති වචනයයි. **යා වෙණිසු පිලන්‍ධනා** ඔබගේ කෙස් කැරලිවල යම්බඳු වූ පළඳනාවක් වේද, මෙහි විභක්ති ලෝපයක් ඇති බව දතයුතුය. නැතිනම් නාමපදයක ලිංග විපර්යාසයක් සිදු වී ඇත.
**වටංසකා** රනින් සෑදු මුදුන් - මුදුන හෝ මුදුන් මල්කඩ යන අර්ථයි. **වාතධූතා** මද සුළඟින් සෙලවෙන. **වාතෙන සම්පකම්පිතා** වාතයෙන් හාත්පසින් කම්පනය වූ නැතිනම් චලිත වූ යන අදහසයි. එසේ නැතහොත් **වටංසකා වාතධූතා වාතෙන සම්පකම්පිකා** යනු වාතයෙන් කම්පිත නොවී හෝ වාතය කම්පිත වීමෙන් යම් ඒ නිවාස මුදුන් කම්පනයට පත්වේ ද, එවිට ඒවායේ ඝෝෂාව ඇසේ යන අදහසයි.
**වාති ගන්‍ධො දිසා සබ්බා** එබඳු ඔබගේ හිසෙහි දිව්‍යමය මාලාදාමයන්හි සුවඳ හමයි. හැම දිසාවන්හිම පැතිරෙයි. කුමක් මෙන් ද යත්, **රුක්‍ඛො මඤ්ජුස්සකො යථා** යම් සේ වනාහී මඤ්ජසීසක නම් දිව්‍ය වෘක්‍ෂය බොහෝ යොදුන් ගණනක් ඈත තමාගේ සුවඳ සියලු දිසාවන්හි පතුරුවා හරියි ද, එසේම ඔබේ හිසෙහි පළඳින මල්දමින් ද සුවඳ හමා යයි යන අදහසයි. ඒ වෘක්‍ෂය වූ කලී ගන්ධමාදන පර්වතයෙහි පසේබුදුවරුන් වහන්සේලාගේ පොහෝ කරන ස්ථානය ඒ මධ්‍යයෙහි පිහිටා ඇත. දෙව්ලොව ද මිනිස්ලොව ද යම් පමණ සුවඳ කුසුම් වේද, ඒවා ඒ වෘක්‍ෂයේ අතු කෙළවරෙහි හටගනී. ඒවායින් ඒ රුක අතිශයින් සුවඳවත් වන්නේය. ඒ දෙවඟන පළඳින මල්දම මෙබඳුම වෙයි. ඒ නිසා ‘රුක්‍ඛො මඤ්ජුසකො යථා’ මඤ්ජුසක නම් වෘක්‍ෂය මෙනි යනු කීහ.
යම්සේ ඒ ස්වර්ගයේ ස්පර්ශ ආයතන හයේ ස්වභාවයන් අනුව එහි රූප ශබ්දී අරමුණු සියල්ලම පියකරු වේද, එසේ වුවද ඒ දේවතාවියට සුගන්‍ධයන් නමැති විශේෂ ස්වභාවයක් ලැබී ඇත. එබැවින් ‘ඝායතෙ තං සුචිං ගන්‍ධං රූපං පස්සසි අමානුසං’ යයි කියන ලදී. එම මනා වූ සුවඳ ඔබ ආඝ්‍රාණය කරන්නෙහිය. මනුෂ්‍යාත්මය ඉක්ම වූ රූපයකින් පෙනෙන්නෙහිය.
ඉක්බිති දේවතාවිය ගාථා දෙකකින් මෙසේ පැහැදිළි කළාය.
ගින්න මෙන් බබළන්නා වූ වර්ණයෙන් හා සුවඳින් යුක්ත වූ අශෝක මල්දමක් මම බුදුරජාණන් වහන්සේට පිදුවෙමි.
මම බුදුන් විසින් වර්ණනා කරන ලද ඒ කුශල කර්මයන් සිදුකොට ශෝකය දුරුකළා වූ සතුටට පත් වූ - සුවපත් වූ සිහි ඇත්තා වූ තැනැත්තියක් වීමි.
සුපිරිසිදු පබළු රැසකට සමාන වදමල් කෙසුරු රැසකින් යුතු වූ බැවින් හිරු රැස් දැලකට සමාන වූ ද අලංකාරවත් වූ ද, ඒ අවස්ථාවෙහි තිබුනා වූ අශෝක මල්දම් සඳහා **පභස්සරං අච්ඡමන්තං** යනාදිය කියන ලදී. සෙස්ස පෙර කියන ලද පරිදිම වේ.
ඉක්බිති ඒ දෙවඟන විසින් තමාගේ යහපත් ක්‍රියාවන් හෙවත් පුණ්‍ය කර්මයක් කියන ලද කල්හී ආයුෂ්මත් මහා මුගලන් තෙරුන් වහන්සේ පිරිවර සහිත වූ ඇයට ද දහම් දෙසා - මිනිස් ලොවට පැමිණ භාග්‍යවතුන් වහන්සේට ඒ ප්‍රවෘත්තිය දැන්වූහ. භාග්‍යවතුන් වහන්සේ ඒ පුවත අර්ථෝත්පත්ති කොටගෙන පැමිණ සිටි පිරිසට ධර්මය දේශනා කළහ. ඒ දේශනාව මහජනයාට ප්‍රයෝජනවත් ධර්ම දේශනාවක් විය.
