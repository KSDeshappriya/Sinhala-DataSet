තුන්වෙනි වර්‍ගය
තෙවෙනි වර්‍ගයෙහි පළමුවෙනි සූත්‍රයෙහි, **සික්‍ඛාකාමානං** යනු ත්‍රිවිධ ශික්‍ෂා කැමැතිවන්නවුන්, සතුටින් පිළිගනිමින් හික්මෙන්නවුන් අතුරෙන්ය යන අර්ථයි. **රාහුලෝ **යනු තමන්ගේ පුත්‍රවූ රාහුල තෙරුන් දක්වයි. තෙරණුවෝ වනාහි පැවිදිවූ දින පටන් උදෑසන අවදිවෙමින්ම අතපුරා වැලි උඩදමා ‘අද මම බුදුන්වහන්සේගේ මෙන්ම ආචාර්‍ය්‍ය උපාධ්‍යායයන්ගේද සමීපයෙන් මෙපමණක් අවවාදද අනුශාසනාද ලබන්නෙනම් යෙහෙකැයි පතයි. එහෙයින් ශික්‍ෂාකාමීන් අතුරෙන්අග්‍ර නම් විය.
දෙවෙනි සූත්‍රයෙහි, **සද්ධාපබ්බජිතානං** යනු ශ්‍රද්ධාවෙන් පැවිදිවූවන් අතුරෙන්ය. **රට්ඨපාලො** යනු රටක් පාලනය කිරීමට සමත්වූයේ හෝ බිඳුනු රටක් එක් කිරීමට සමත් කුලයක උපන්නේ හෝයි රට්ඨපාලයයි ප්‍රසිද්ධියට ගියේය. හෙතෙමේත් බුදුන්වහන්සේගේ දම් දෙසුම අසා ලබනලද ශ්‍රද්ධාව ඇත්තේ දින තුදුසක් භත්තචජේදය (ආහාර නොගැනීම) කොට මව්පියන් පැවිද්දට කැමැති කරවා ගෙන පැවිදිවූයේයි. එබැවින් ශ්‍රද්ධාවෙන් පැවිදිවූවන් අතුරෙන් අග්‍රනම් වූයේය.
මේ තෙරවරුන් දෙදෙනාගේම ප්‍රශ්නකර්‍මයෙහි මේ පිළිවෙළ කථාවයි. මේ දෙදෙනාම අතීතයෙහි පියුමුතුරා බුදුරජාණන්වහන්සේගේ කාලයෙහි ගෘහපති මහාසාර කුලයෙහි උපන්හ. ඔවුන්ගේ කුඩාකාලයෙහි නම හෝ ගෝත්‍රය නොකියනුලැබේ. වියපත්වූවාහු ගිහිගෙහි පිහිටා තම තමන්ගේ පියවරුන්ගේ ඇවෑමෙන් දෙදෙනාම තමතමන්ගේ රුවන් ගබඩාකරුවන් කැඳවා අපමණ ධනය දැක මෙපමණක්වූ මෙම ධනසමූහය මුතුන්මිත්තාදීහු තමන් සමඟ රැගෙන යාමට නොහැකි වූවාහුය. අප දැන් යම්කිසි උපායකින් මේ ධනය ගෙනයාමට වටනේයයි සිතා දෙදෙනාම සිවු වරෙක දුගීමගී යාචකාදීන්ට මහදන්දීමට පටන් ගත්හ. එක් කෙනෙක් තමන්ගේ දානාග්‍රයෙහි ආ ආ ජනයන් විමසා කැඳ කැවිලි ආදිය අතුරෙන් යමක් යමෙකුට කැමතියයි සිතේද ඔහුට එය දුන්නේය. ඔහුට ඒ කරුණින්ම ‘ආගතයාචකො’යනුවෙන් නමක්ද විය. අනෙකා නොවිමසාම ගත්ගත් බඳුන් පුරව පුරවා දෙයි. ඔහුටද එකරුණින්ම අනග්ගපාකයයි නමක්විය. අප්‍රමාණවූ විපාක ඇත්තේ යන අර්‍ත්‍ථයි
ඒ දෙදෙනාම එක්දිනක් උදෑසනම මුවදෙවීම සඳහා පිටගමට ගියහ. එසමයෙහි හිමවතින් මහත් සෘද්ධි ඇති තාපසවරු දෙදෙනෙක් පිඬුහැසිරීම සඳහා අහසින් අවුත් ඒ යහළුවන්ගේ නුදුරෙහි බැස මොවුහු අප නොකිත්වායි එකත් පසෙක සිටියාහුය. ඒ දෙදෙනාද ඔවුන්ගේ ලබුබඳුන් ආදී පිරිකර සංවිධානය කොට ඇතුළුගම සඳහා යවනලද්දාවුන්ගේ සමීපයට අවුත් වැන්දාහුය. ඉක්බිති ඒ තාපසයෝ ‘මහපිණැත්තනි, කවර වේලාවක ආවාහුදැයි ඇසූහ. ඔවුහු ස්වාමීනි, දැන්ම’යය කියා ඔවුන්ගේ අතින් ලබුබඳුන් ගෙන තම තමන්ගේ ගෙවලට පමුණුවා බත්කිස අවසන්හි නිබඳව භික්‍ෂාව ගැනීම සඳහා පිළිණ ගත්තාහුය.
ඔවුනතුරින් එක් තවුසෙක් දැවිලිසහිත ශරීර ස්වභාවය ඇත්තේ විය. හෙතෙම තමාගේ ආනුභාවයෙන් මහමුහුදේ දිය දෙකඩ කොට පඨවින්ධරනාගරාජයාගේ භවනයට ගොස් දිවා විහරණයෙහි හිඳියි. හෙතෙම සෘතු සප්පාය ගෙන පෙරළා අවුත් තමන්ගේ උපස්ථායකයාගේ නිවසෙහි භූත්තානුමෝදනාව කරන්නේ පඨවින්‍ධර නාගරාජ භවනය මෙන් වේවා! පඨවින්‍ධරනාගභවනය මෙන් වේවායි කියයි. ඉක්බිති එක්දිනක උපස්ථායක තෙමේ ඔහුගෙන් ‘ස්වාමීනි, නුඹවහන්සේ අනුමෝදනය කරමින් පඨවින්‍ධර නාගභවනය මෙන් වේවායි කියහු. අපි එහි අදහස නොදනිමු. ස්වාමීනි. මෙය කුමක් කියනලද්දේ වේදැයි ඇසුවේය ‘එසේය, කෙළඹිය, මම ඔබගේ සැපත පඨවින්‍ධර නාගරාජයාගේ සැපත මෙන් වේවායි කියමි’යි තවුසා පැවසීය. එතැන්පටන් කෙළෙඹිතෙමේ පඨවින්‍ධරනාගභවනයට සිත ඇලවීය.
අනෙක් තවුසා තවුතිසාභවනයට ගොස් හිසුවූ මහරිවන විමානයක දිවාවිහරණය කරයි. හෙතෙම යමින් එමින් සක්දෙව්රජුගේ සැපත් දැක තමන්ගේ උපස්ථායකයාට අනුමෝදනා කරන්නේ සක්විමනමෙන් වේවායි කියයි. ඉක්බිත් ඒ කෙළෙඹියාද, අනෙක් යහළුවා ඒ තාපසයාගෙන් ඇසුවාක් මෙන් ඔහුගෙන් විමසීය. හෙතෙම ඔහුගේ කීම අසා ශක්‍රභවනයෙහි සිත ඇලවීය. ඒ දෙදෙනාම පැතූ තැන්හිම උපන්නාහුය.
පඨවින්‍ධර නාගභවනයෙහි උපන්නේ පඨවින්‍ධර නාගරාජයා නම්විය. හෙතෙම උපන් කෙණෙහි තමන්ගේ ආත්මභාවය දැක කුලුපග තවුසා සිත් නොඅලවන තැනක් මට වර්‍ණනා කළේය. මෙය ඒකානත්යෙන්ම උරයෙන් බඩගා හැසිරෙන තැනකි. හෙතෙම අන්තැනක් නොදන්නේදැයි විපිළිසර වූයේය. ඉක්බිති ඔහුට එකෙණෙහිම මනාව පිළියෙළ කරනලද නාට්‍යාත්මක තූර්‍ය්‍යභාණ්ඩයෝ සියලු දිශාවන්හි හඬ නැංවූහ. හෙතෙම එකෙණෙහිම ඒ අත්බැව අතහැර මානවක රුවක් ඇත්තේවිය. සතරවරම් මහරජවරු අඩමසකට වරක් සක්දෙවියන්ට උපස්ථානයට යති. එබැවින් හෙතෙමේද විරූපක්‍ඛ නාරජු සමඟ සක්දෙවියන්ගේ උවටැනට ගියේය. සක්දෙව් තෙමේ දුරදීම එන්නාවූ ඔහු දැක හැඳින ගත්තේය. ඉක්බිති ළඟ ට අවුත් සිටිකල්හි ඔහුගෙන් ‘යහළුව, කොහි උපන්නෙහිදැයි ඇසීය. ‘මහරජ, නොකියනු මැනවි, උරයෙන් බඩගා යන තැනක උපන්නෙමි. නුඹවහන්සේ නම් කල්‍යාණමිත්‍රයකු ලැබුයේ වන.’ ‘යහළුව, නුඹ නුසුදුසු තැනක උපන්නෙමියි සැක නොකරන්න. පියුමතුරා බුදුරජාණන් වහන‍්සේ ලොව පහළවූ සේක. උන්වහන්සේට පින්කම් කොට මෙතැනම ප්‍රාර්‍ත්‍ථනා කරව. අපි දෙදෙනාම සුවසේ වසන්නෙමු’යි කීවේය. හෙතෙම ‘ස්වාමීනි, එසේ කරන්නෙමැ’යි ගොස් පදුමුත්තර තථාගතයන්වහන්සේට නිමන්ත්‍රණය කොට තම නාගභවනයෙහි නාපිරිස සමඟ සියලු රෑ සත්කාර සම්මාන පිළියෙළ කළේය.
ශාස්තෘන් වහන්සේ දෙවන දිනයෙහි අරුණු, නැඟී කල්හි තමන්ගේ උපස්ථායකවූ සුමනතෙරුන්ට, ‘සුමන, අද තථාගයන් වහන්සේ දුර භික්‍ෂාචාරයකට යන්නාහ. පෘථග්ජන භික්‍ෂුහු නොඑත්වා! ත්‍රිපිටකධර පිළිසිඹියාපත් ඡළභිඤ්ඤාලාභී භික්‍ෂූහුම එත්වා!යි පැවසූසේක. තෙරණුවෝ ශාස්තෘන්වහන්සේගේ වචනය අසා සියල්ලන්ට සැළකළහ. ශාස්තෘන්වහන්සේ සමඟ ලක්‍ෂයක් භික්‍ෂූහු අහසට පිවිසියාහුය පඨවින්‍ධර තෙමේ නා පිරිස සමඟින් දශබලයන්වහන්සේට පෙර ගමන් පැමිණියේ ශාස්තෘන්වහන්සේ පිරිවරා මුහුදමතින් මිණිවන් රැළ මඬිමින් වඩින භික්‍ෂුසංඝයා බලා මුලින් ශාස්තෘන්වහන්සේද කෙළවරෙහි සංඝනවකවූ තථාගතපුත්‍ර උපරෙවතනම් සාමණේරයන්වහන්සේද බලමින් ‘සෙසු සව්වන්ගේ මෙබඳුවූ සෘද්ධ්‍යනුභාවයක් ආශ්චර්‍ය්‍යමත් නොවේ. මේ තරුණ ලලිත බවින්යුත් දරුවාගේ මෙබඳුවූ සෘද්ධ්‍යනුභාවයක් අතිශයින්ම ආශ්චර්‍ය්‍යය’යි ඉමහත් ප්‍රීතියක් ඉපිදවීය.
ඉක්බිති, ඔහුගේ භවනයෙහි තථාගතයන්වහන්සේ වැඩහුන් කල්හි සෙසුභික්‍ෂූන් කෙළවරෙහි සිට වැඩහිඳිත්දී හාස්තෘන්වහන්සේ ඉදිරියෙහිම උපරෙවත සාමණේරයන්ට අසුනක් පැනවීය. නාරජු කැඳ දෙමින්ද කැවිලි දෙමින්ද වරක් බුදුරදුන් දෙස බලයි. වරක් උපරේවත සාමණේරයන් දෙස බලයි ඔහුගේ සිරුරෙහි තථාගතයන්ගේ සිරුරෙහි මෙන් දෙතිස් මහා පුරුෂලක්‍ෂණ පැනෙයි. ඉක්බිති නාරජ තෙමේ, ‘මේ සාමණේර නම බුදුවරුන්ට සමානව පෙනෙයි. මේ කිමෙක් වේදැයි නුදුරෙහි හුන් එක්තරා භික්‍ෂුවකගෙන් ‘ස්වාමීනි. මේ සාමණේර තෙමේ දශබලයන්වහන්සේට කවරෙක් වේදැයි ඇසීය ‘මහරජ, පුතුය.’ හෙතෙම, ‘පුදුමයෙකි, මේ භික්‍ෂුව මෙසේ රූපයෙන් හා යසසින් අගතැන්පත් තථාගතයන්වහන්සේගේ පුත්‍රභාවය ලැබීය. මොහුගේ ශරීරයද ඒකදේශයකින් බුදුන්ගේ ශරීරයට සමානව පෙනෙයි. මාද අනාගතයෙහි මෙබන්දකු වීම වටනේයයි සිතුවේය. හෙතෙම සත්දිනක් මහදන්දී ‘ස්වාමීනි, මම මේ පුණ්‍යකර්‍මයාගේ ආනුභාවයෙන් මේ උපරේවත මෙන් අනාගතයෙහි එක් බුදුකෙනෙකුන්ගේ පුතෙක් වන්නෙම්වායි ප්‍රාර්‍ත්‍ථනා කළේය. ශාස්තෘන්වහන්සේ අනතුරක් නොදැක අනාගතයෙහි ගෞතම බුදුන්ගේ පුත්‍රයා වන්නෙහියයි විවරණදී වැඩිසේක.
පටවින්‍ධර තෙමේ යළි අඩමස පැමිණිවිට විරූපාක්‍ෂ සමඟ සක් දෙවියන්ගේ උටවැනට ගියේය. ඉක්බිති සමීපයෙහි සිටි ඔහුගෙන් සක්දෙව් තෙමේ, ‘යහළුව, මේ දෙව් ලොව පතන ලද්දේදැ’යි ඇසීය. ‘ස්වාමීනි, නොපතන ලදී.’ ‘කවර දොසක් දැක්වේහිද?’ ‘මහරජ, දොසක් නැත. මම දශබලපුතුවූ උපරෙවත සාමණේරයන් දුටුවෙමි. ඔහුදුටු කල්හි සිට මගේ සිත අන්තැනක නොනැමුනේය. ඒ මම අනාගතයෙහි එක් බුදුකෙනෙකුන්ගේ මෙබඳුවූ පුතෙක් වන්නෙම්වා’යි ප්‍රාර්‍ත්‍ථනා කෙළෙමි. ඔබද මහරජ, එක් පැතුමක් කරව. (එනම්): ‘ඒ අපි උපදින තැන නොවෙන් වන්නෙමු’යි කියාය. සක්දෙව් තෙමේ ඔහුගේ වචනය පිළිගෙන එක් මහානුභාව ඇති භික්‍ෂුවක දැක ‘මේ කුලපුත් තෙමේ කවර කුලයකින් නික්ම පැවිදි වූයේයදැ’යි සිහි කරන්නේ මෙතෙම බිඳුණු රටක් එක් කිරීමට හැකි කුලයක පුත්‍රයෙක්වී තුදුස් බත්සිඳීමක් කොට පැවිද්දට මව්පියන් අනුදන්වා ගෙන පැවිදි වූයේයයි දැන ගත්තේය. දැනද නොදන්නකුමෙන් තථාගයන්වහන්සේගෙන් අසි සත්දිනක් මහාසත්කාර කොට ‘ස්වාමීනි, මම මේ පුණ්‍යකර්‍මයාගේ විපාකයෙන් නුඹවහන්සේගේ සසුනෙහි මේ කුලපුත්‍රයා මෙන් අනාගතයෙහි එක් බුදුකෙනෙකුන්ගේ සසුනෙහි ශ්‍රද්ධාවෙන් පැවිදිවූවන් අතුරෙන් අග්‍ර වන්නෙම්යයි ප්‍රාර්‍ත්‍ථනා කළේය. ශාස්තෘන්වහන්සේ අනතුරක් නොදැක ‘මහරජ, නුඹ අනාගතයෙහි ගෞතම නම් බුදුන්ගේ සසුනෙහි ශ්‍රද්ධාවෙන් පැවිදිවූවන් අතරින් අග්‍ර වන්නෙහිය’යි විවරණදී වැඩිසේක. සක්දෙව්තෙමේද තමන්ගේ දෙවිපුරයටම ගියේය.
ඒ දෙදෙනාම උපන්තැනින් සැට දෙවිමිනිසුන් අතුරෙහි සැරසරමින් නොයෙක් කල්ප ගණන් ඉක්මවූහ. මෙයින් කල්ප අනූදෙකකට මත්තෙහි ඵුස්ස නම් බුදුරජානන්වහන්සේ ලොව පහළවූ සේක. ඔහුගේ පියා මභින්‍ද නම් රජ වූයේය. අන් මවුන්ගෙන් උපන් කනිටු සහෝදරයෝ තිදෙනෙක් වූහ. රජතෙමේ දිනපතා බුදු රජාණන්වහන්සේ මගේමය, මගේමයයි සංඝයා මගේමයයි මමායනය කරමින් තෙමේම දශබලයන්වහන්සේ නිබඳ වළඳවයි.
ඉක්බිති එක් දිනක් ඔහුගේ පසල් දනව්ව කිපියේය. නුඹලා හෝ මා හෝ යායුතුය. ඉදින් මම යන්නෙම් නම් නුඹලා විසින් මේ ක්‍රමයෙන් දශබලයන්වහන්සේට සේවය කළයුතුය.’ ඒ තිදෙනාම එක විටම පියාණෙනි, නුඹට ගමන්කිසක් නැත. අපි සොරුන් විනාශ කරන්නෙමුයි. කීවාහුය. පියා වැඳ ප්‍රත්‍යන්තයට ගොස් සොරුන් විනාශ කොට සටන ජයගෙන ආපසු පැමිණියාහුය. ඔවුහු අතරමගදී සේවකයන් සමඟ, ‘දරුවනි, අපගිය කොණෙහිම පියා වර දන්නේය. කවරවරයක් ගන්නේමුදැයි සාකච්ඡා කළාහුය. ස’වාමිවරුනි, නුඹවහන්සේලාට පියාගේ ඇවෑමෙන් දුර්‍ලභවූ කිසිවක් නම්නැත. නුඹවහන්සේලාගේ දෙටු බෑයන් වන ඵුස්ස බුදුන්වහන්සේ පිළිදැගුම් කිරීමේ වරය ගනු මැනවැ’යි කීවාහුය. ඔවුහු ‘නුඹලා විසින් යහපතක් කියනලදැ’යි සියල්ලෝම එක්සිත්ව ගොස් පියා දුටුවාහුය. එකල පියා ඔවුන්ට පැහැද වරයක් දුන්නේය. ඔවුහු ‘තෙමසක් තථාගතයන් පිළිදැඟුම් කරන්නෙමුය’යි වරය ඉල්ලූහ. රජතෙමේ ‘ මෙය දිය නොහැකිය. අන් වරයක් ගණුව’යි කීවේය. ‘පියාණෙනි, අපට අන්වරයකින් වැඩක් නැත. ඉදින් නුඹවහන්සේ දෙනු කැමැත්තෝ නම් අපට එම වරයම දෙනු මැනවැ’යි කීහ. රජතෙරෙම් ඔවුන් නැවත නැවතත් කියද්දී තමා පිළිණදුන් බැවින් නොදීමට නොහැකැයි සිතා, ‘දරුවනි, මම නුඹලාට වරයදෙමි. එතකුදු වුවත් බුදුවරු නම් ළංවීමට අපහසු අයවෙති. සිංහයන් මෙන් එකළාව හැසිරෙන්නෝය. බුදුන්වහන්සේ පිළිදැගුම් කරන නුඹලා අප්‍රමාද වන්නැ’යි පැවසීය.
තථාගතයන්වහන්සේ පිළිදැගුම් කරන අප විසින් සුදුසු දෙයක්කොට පිළිදැඟුම් කිරීමට වටනේයයි ඔවුහු සිතූහ. සියල්ලෝම එක්කැමැත්තෝව දසසිල් සමාදන්ව පිළීගඳනැත්තෝවී ශාස්තෘන්වහන්සේට දන්දෙන තැන පාලනය කරන පුරුෂයන් තිදෙනෙකු තැබූහ. ඔවුනතුරින් එකෙක් ධනධාන්‍ය උපදවන්නෙක් වූයේය. එකෙක් මිනුම් කරුවෙක් වුයේය. එකෙක් දානසංවිධායකයෙක් වුයේය. ඔවුන්ගේ (ධනධාන්‍ය) උපදවන්නා අනාගතයෙහි බිම්බිසාර මහරජ වූයේය. මිනුම්කරුවා විශාඛ උපාසක වූයේය. දානසංවිධායක තෙමේ රට්ඨපාල වූයේය. හෙතෙම එහි දිවි ඇතිතෙක් කුසල් කොට දෙව්ලොව උපන්නේය. මේ රාහුල තෙරණුවෝ නම් කාශ්‍යප බුදුරදුන්ගේ කාලයෙහි කිකි රජුගේ දෙටුපුතාවී උපන්නේය. ඔහුට පඨවින්‍ධර කුමාරයායයි නමක් කළාහුය. ඔහුට සොහොයුරියෝ සත් දෙනෙක් වූහ. ඔවුහු බුදුන්වහන්සේට පිරිවෙන් සතක් කරවූහ. පඨවින්‍ධර තෙමේ යුවරජකම ලැබීය. හෙතෙම ඒ සොහොයුරියන්ට, ‘නුඹලා විසින් කරවනලද පිරිවෙන් අතුරින් මටද එකක් දෙන්නැයි කීවේය. ‘සොහොයුර, නුඹ යුවරජතනතුරෙහි සිටියෙහිය. නුඹවිසින් නම් අපට දියයුතුය. නුඹ අපට අන් පිරිවෙණක් කරව’යි කීවාහුය. හෙතෙම ඔවුන්ගේ කීම අසා විහාර පන්සියයක් කරවූයේය. පිරිවෙන් පන්සියයක්දයි කියත්, හෙතෙම එහි දිවි ඇතිතෙක් කුසල් කොට දෙවිපුරයෙහි උපන්නේය. මේ බුද්ධෝත්පාද කාලයෙහි පඨවින්‍ධර කුමාර තෙමේ අපගේ බෝසතුන්ගේ අගමෙහෙසියගේ කුසෙහි පිළිසිඳ ගත්තේය. ඔහුගේ යහළුවා කරුරට ථුල්ලකොටඨිත නියම්ගමෙහි රට්ඨපාල සිටුගෙහි උපන්නේය.
ඉක්බිති අපගේ භාග්‍යවතුන්වහන්සේ අභිසම්බෝධයට පත්ව පවත්වන ලද උතුම් දම්සක් ඇත්තෝ අනුක්‍රමයෙන් කිඹුල්වතට වැඩ රාහුල කුමරු පැවිදි කරවනසේක. ඔහුගේ ප්‍රව්‍රජ්‍යා විධානය පෙළෙහි අයේමය. මෙසේ පැවිදිවූ රහල් තෙරුන්ට නිතර අවවාද වශයෙන් ශාස්තෘන්වහන්සේ රාහුලොවාද සූත්‍රය දෙසූසේක. රහල් තෙරණුවෝද උදයෙන්ම අවදිව අතින් වැළි ඔසවා බුදුන්වහන්සේගෙන් මෙන්ම ආචායර්‍ය උපාධ්‍යායයන්ගේද සමීපයෙන් අද මෙපමණ අවවාද ලබම්වායි කියති. බික්සඟන මැද ‘රාහුල හෙරණ තෙමේ අවවාදක්‍ෂමය. පියාට සුදුසු පුතෙකි’යි කථාවක් හටගත්තේය. ශාස්තෘන්වහන්සේ භික්‍ෂූන්ගේ සිත්හසර දැන ‘මා ගියකල්හි එක් ධර්‍මදේශනයක්ද වැඩෙයි. රාහුලගේ ගුණයද ප්‍රකට වන්නේය’යි වැඩමවා ධර්‍ම සභාවෙහි බුද්ධාසනයෙහි වැඩහුන්සේක් ‘මහණෙනි, කවරනම් කථාවකින් යුක්තව හුන්නහුදැ’යි භික්‍ෂූන් ඇමතූසේක. ‘භාග්‍යවතුන්වහන්ස, රාහුල තෙරණුන්ගේ අවවාදක්‍ෂම භාවය කීමු’යි භික්‍ෂූන්වහන්සේ පැවසූහ. ශාස්තෘන්වහන්සේ මේ කරුණ අරභයා රහල් තෙරණුන්ගේ ගුණය ප්‍රකට කරනු සඳහා මිගජාතකය ගෙනහැර දක්වා වදාළසේක.
ත්‍රිවිධශයනයක් ඇත්තාවූ නොයෙක් මායා දන්නාවූ, කුර අටක් ඇති අඩ රැයෙහි දිය බොන්නාවූ මුවාට (මුවමායං හොදින් ඉගැන්වීමි) (කෙසේදයත්) එක් නාස්තුඩුවකින් පොළොවට සුසුම් හරිමින් බෑනණුතෙමේ සවැදෑරුම් මෘගමායා කලාවෙන් (වැද්දා) ඉක්මවා සිටියි.{1}
ඉක්බිති උන්වහන්සේට සත් අවුරුදු සාමණේ කාලයෙහි ‘රාහුල, ළදරු බවින් කෙළිපිණිසවත් දැන දැන බොරු නොකීය’යි අම්බලට්ඨිය රාහුලොවාද සූත්‍රය දෙසූසේක. අටළොස්වියැති සාමණේර කාලයෙහි බුදුන්වහන්සේ පිටුපසින් පිඬුපිණිස හැසිරෙමින් ශාස්තෘන්වහන්සේගේ මෙන්ම තමාගේද රූපසම්පත්තිය දැක ගෙහසිත විතර්‍කයෙන් විතර්‍කනය කරන්නහුට **‘යං කිඤ්චි රාහුල රූපං’** යනාදි නයින් මහාරාහුලොවාද සූත්‍රාන්තය දෙසූසේක. සංයුත්ත නිකායෙහි රාහුලොවාදයද අංගුත්තර නිකායෙහි රාහුලොවාදයද තෙරුන්වහන්සේගේ විදර්‍ශනාචාරයමයි. ඉක්බිති බුදුරජාණන්වහන්සේ ඔහුගේ ඥානපරිපාකය දැන උපසම්පදාවෙන් වර්‍ෂයක් නොපිරුණු භික්‍ෂුකාලයෙහි අන්‍ධවනයෙහි හුන්සේක් චූලරාහුලොවාදය දෙසූසේක. දෙසුම් කෙළවර රහල් තෙරණුවෝ කෙළදහසක් දෙවියන් සමඟ රහත් බවට පැමිණියහ. සෝවාන් සකෘදාගාමී අනාගාමී බවට පත් දෙවිවරුන්ගේ ගණනක් නැත. ඉක්බිති ශාස්තෘන්වහන්සේ මෑතකාලයෙහි සඟමැද වැඩහුන්සේක් තෙරණුවන් මේ සසුනෙහි ශික්‍ෂාකාමීන් අතුරෙන් අග්‍රස්ථානයෙහි තැබූසේක.
ශාස්තෘන්වහන්සේ කුරුරටෙහි චාරිකාව සඳහා නික්ම ථුල්ලකොට්ඨිතයට නොපත් කල්හි රට්ඨපාල කුලපුත් තෙමේ ශාස්තෘන්වහන්සේගේ ධර්‍මදේශනය අසා ලබනලද ශ්‍රද්ධා ඇත්තේ මවුපියන් අනුදන්වාගෙන ශාස්තෘන්වහන්සේ වෙත එළඹ ශාස්තෘන්වහන්සේගේ ඇණවීමෙන් එක්තරා තෙර කෙනකුන් සමීපයෙහි පැවිදිවූයේය. ඔහු පැවිදිවූ දිනයෙහි පටන් සිටුගෘහපති තෙමේ තම නිවස දොරටුවෙන් යන භික්‍ෂූන් දැක නුඹවහන්සේලාට මේ ගෙහි කවර වැඩක්ද? මේ ගෙහි එක් පුතෙක් විය ඔහුගෙ ගිහය. දැන් කුමක් කරන්නහුදැයි බණියි. නින්දා කරයි. ශාස්තෘන්වහන්සේ අඩමසක් ථුල්ලකොට්ඨිතයෙහි වැස නැවත සැවතටම වැඩිසේක. එහිදී ආයුෂ්මත් රට්ඨපාල තෙරණුවෝ යෝනිසෝ මනසිකාරයෙහි කටයුතු කොට විදසුන් වඩා රහත්බවට පැමිණියහ. හෙතෙම ශාස්තෘන් අනුදන්වාගෙන මාපියන් දැකීමට ථුල්ලකොට්ඨිතයට ගොස් එහි ගෙපිළිවෙළින් පිඬු හැසිරෙන්නේ පිය නිවසෙහි පෙරදිග සවසට අයත් (පිළුණුවූ) කුම්මාසය ලැබ එය අමාව මෙන් වළඳන්නේ පියා විසින් ඇරයුම් කරනලද්දේ ඉවසා දෙවෙනි දිනයෙහි පියනිවසෙහි පිණ්ඩපාතය වළදා අලංකාර ලෙස සැරසුණු ස්ත්‍රීජනයන් කෙරෙහි අසුභසංඥාව උපදවා සිටියේම දහම් දෙසා දුනුදියෙන් මිදුණු හීයක් මෙන් අහසට පැන නැඟී කොරව්‍ය රජුගේ මිගාචිරයට ගොස් මගුල්ගල්තලාවෙහි හුන්නේ (තමන්) දැක්මට පැමින රජුට සතර විනාශයන් පිළිබඳ ධර්‍මයක් දෙසා පිළිවෙළින් චාරිකාවෙහි හැසිරෙන්නේ යළි ශාස්තෘන්වහන්සේ සමීපයටම පැමිණියේය. මෙසේ මේ වස්තුව නැඟීසිටියේය. ඉක්බිති ශාස්තෘන්වහන්සේ මෑතකාලයෙහි ආර්‍ය්‍යසමූහයා මැද හුන්සේක් තෙරුන් මේ සසුනෙහි ශ්‍රද්ධාවෙන් පැවිදිවූ කුලපුතුන් අතුරින් අගතැන්හි තැබූසේක.
තෙවැන්නෙහි **පඨමං සලාකං ගණභන්තානං’** යනු සියල්ලන්ට පළමුව ලහ ගන්නාවූ භික්‍ෂූන් අතුරෙන් කුණඩදාන තෙරුන්වහන්සේ අග්‍රයයි දක්වනු ලැබේ. මේ තෙරුන්වහන්සේ වනාහි මහාසුභද්‍රා විසින් නිමන්ත්‍රණය කරනුලැබූ දිනයෙහි තථාගතයන්වහන්සේ උග්ගනුවරට වඩන කල්හි ‘අද ශාස්තෘන්වහන්සේ දුරට භික්‍ෂාචාරයට වඩිනසේක පෘථග්ජනයෝ සලාකය නොගනිත්වා! පන්සියයක් ක්‍ෂීණාශ්‍රවයෝම ගිනිත්වා’යි කීකල්හි පළමුවම සිංහනාද නඟා සලාකය ගත්හ. චුල්ලසුභද්‍රා විසින් අරයුම්කරනලද දිනයෙහි තථාගතයන්වහන්සේ සාකේතයට වඩිනකල්හිඳ පන්සියයක් භික්‍ෂූන් අතුරෙහි පළමුවම සලාකය ගත්හ. සුනාපරන්ත ජනපදයට වඩින කල්හිද මේ කරුණෙහිලා තෙරුන්වහන්සේ පළමුව සලාකය ගන්නවුන් අතුරින් අග්‍රනම් වූහ. කුණ්ඩධාන යනු ඔහුගේ නමයි.
ඔහුගේ ප්‍රශ්න කර්‍මයෙහි මේ පිළිවෙළ කථාවයි. මෙහෙත වනාහි පදුමුත්තර බුද්ධ කාලයෙහි හංසවතී නගරයෙහි කුලගෙයක උපන්නේ කියනලද නයින්ම විහාරයට ගොස් දහම් අසන්නේ එක් භික්‍ෂුවක පළමුව සලාක ගන්නාවූ භික්‍ෂූන් අතුරෙන් අග්‍රස්ථානයෙහි තබන්නාවූ ශාස්තෘන්වහන්සේ දැක බුදුවරුන් උදෙසා පින්කම්කොට තනතුර පතා ශාස්තෘන්වහන්සේ විසින් අනතුරක් නොදැක විවරණ දෙලද්දේ දිවිඇති තෙක් කුසල් කොට දෙවියන් හා මිනිසුන් අතර සැරිසරන්නේ කාශ්‍යප බුද්ධකාලයෙහි භූම්‍යසථ දෙවියෙක්වී උපන්නේය. දීර්‍ඝායුෂ්ක බුදුවරුන්ට වනාහි අඩමසක් පාසාවූ උපෝෂථයෙක් නොවෙයි. විපස්සී බුදුන්වහන්සේට සාවුරුද්දක් අතරෙහි උපොසථය වූයේය. කාශ්‍යප බුදුරජාණන්වහන්සේ වනාහි සමසකින් සමසකින් ප්‍රාතිමොක්‍ෂය ඇතුළත්කළසේක. උන්වහන්සේගේ ප්‍රාතිමොක්‍ෂය පවත්වන කාලයෙහි දිසාවාසී යහළු භික්‍ෂුදෙනමක් උපොෂථය කරන්නෙමුයයි යත්. මේ භූම්‍යස්ථ දේවතාවා (මෙසේ) සිතුවේය. මේ භික්‍ෂූන් දෙනමගේ මිත්‍රභාවය අතිශයින් දැඩිය. කිමෙක්ද බිඳින්නකු ඇතිකල්හි බිඳෙන්නේද නැද්ද යනුවෙනි. (මෙසේ සිතා) ඔවුන්ගේ අවසරයක් බලන්නේ ඔවුනට නුදුරුව නුදුරුවම යයි.
ඉක්බිති එක් තෙර නමක් අනෙකාගේ අතට පාසිවුරුදී සිරුරුකිස සඳහා දිය පහසු තැනකට ගොස් දොවනලද අත්පා ඇත්තේ වනලැහැබින් නික්මෙයි. භූම්‍යස්ථ දේවතාවා ඒ තෙරුන්ගේ පිටුපසින් පිටුපසින් උතුම්රූපයක් ඇති ස්ත්‍රීයකවී කෙස් කඩා හැර ඒවා එක්කොට බඳන්නියක මෙන්ද පිටුපසින් පස් පිසදමන්නියක මෙන්ද සළුව සකසා හැඳින්නියක මෙන්දවී තෙරුන්ගේ පිය අනුව යන්නියකවී ලැහැබින් නික්මුණාය. එකත් පසෙක සිටි සහායක තෙරණුවෝ මෙකරුණ දැක දොම්නස්වූවෝ මේ භික්‍ෂුව සඟ බොහෝ කලක් පැවති මගේ ස්නේහය දැන් නටුයේය. ඉදින් මම මෙබඳු බවක් දන්නෙම් නම් පෙමණ දිගු කලක් මොහු සමඟ විශ්වාසයක් නොකරන්නෙමියි සිතා එන්නාවූම ඔහුට ‘මෙන්න. ඇවත, ඔබගේ පාසිවුරු. ඔබ වැනි පවිටකු සමඟ එක මග නොයමි’යි කීවේය. ඒ කථාව අසා ඒ ලජ්ජි භික්‍ෂුවගේ හදවත තියුණු සැතක් ගෙන විදිනලද්දේ මෙන්විය. ඉක්බිති ඔහුට, ‘ඇවැත්නි, මේ කුමක් කියහුද? මම මෙපමණ කලක් දුකුළා ඇවතක් පමණකුදු නොදනිමි. නුඹ අද මා පාපියෙකැයි කියහි ඔබ කුමක් දක්නාලද්දේදැයි ඇසීය. ‘දක්නා ලද අන්දෙයකින් කවර වැඩක්ද? නුඹ මෙබඳුවූ මනාව සැරසුණු මාගමක සමඟ එක්තැනකට වී නොනික්මුණෙහිද?’ ‘ඇවැත්නි, මෙය මට නැත මම එබඳවූ කාන්තාවක නොදකිමි. ඔහු තෙවැනිවර දක්වා කියද්දී වුවද අනෙක් තෙරහු කථාව නොපිළිගෙන තමාදුටු කරුණම අර්‍ත්‍ථගන්වා ඔහු සමඟ එක මගින් නොගොස් අනෙක් මගකින් හාස්තෘන් සමීපයට ගියහ. අනෙක් භික්‍ෂුවද අන්මගකින් ශාස්තෘන් සමීපයටම ගියේය.
ඉක්බිති භික්‍ෂුසංඝයා උපොෂථාගාරයට පිවිසෙන වේලෙහි ඒ භික්‍ෂුව උපොෂථාගාරයේදී අනෙක් භික්‍ෂුව හැඳින, ‘මේ උපොෂථාගාරයෙහි මෙබඳුවූ පාපී භික්‍ෂුවක් ඇත. මම ඔහු සමඟ උපොෂථය නොකරමැයි නික්ම පිටත සිටියේය. භූම්‍යස්ථ දේවතාවා, ‘මවිසින් බැරෑරුම් දෙයක් කරනලදැ’යි මහළු උපාසක වෙසකින් ඔහු සමීපයට ගොස් ස්වාමීනි, කුමක් නිසා ආර්‍ය්‍යයන්වහන්සේ මෙතැන්හි සිටියහුදැයි ඇසීය. ‘උවසුව මෙම උපොෂථාගාරයට එක් පවිටු භික්‍ෂුවක් පිවිසියේය. මම ඔහු සමඟ උපොෂථය නොකරමි’යි කියා නික්මී පිටත සිටියේ වෙමි.’ ‘ස්වාමීනි, එසේ නොකියනු මැනව. ඒ භික්‍ෂුව පිරිසුදු සිල් ඇත්තෙකි. නුඹවහන්සේ විසින් දක්නාලද මාගම නම් මමය. නුඹවහන්සේලා විමසනු සඳහා මේ තෙරුන්ගේ මිත්‍රත්වය දැඩිද නොදැඩිදැයි ලජ්ජි අලජ්ජි භාවය බලන්නාවූ මවිසින් ඒකර්‍මය කරනලදී. ‘සත්පුරුෂය නුඹ කවුද?’ ‘ස්වාමීනි, මම එක් භූම්‍යස්ථ දේවතාවෙක්මි’යි දිව්‍යපුත්‍රයා කියන්නේ කියන්නේම දිව්‍යානුභාවයෙහි සිට තෙරුන්ගේ දෙපාලඟ වැටී ‘ස්වාමීනි, මට ක්‍ෂමා කරනුමැනව. මේ දෝෂය තෙරණුවෝ නොදනිත්, උපොෂථය කරන්නැ’යි තෙරුන්ට අයැද උපොෂථාගාරයට යැවීය. ඒ තෙරුන්වහන්සේ උපොෂථය නම් එක් තැනක කළාහුය. මිත්‍රසන්‍ථව වශයෙන් යළිඔහු සමඟ එක්තැනක නොසිටියහ. මේ තෙරුන්ගේ කර්‍මය නොකියනුලැබේ. චුදිතක තෙරුන්වහන්සේ වනාහි විදර්‍ශනාව සඳහා යළියළිත් කටයුතු කරන්නාහු රහත්බවට පැමිණියහ.
භූම්‍ය දේවතාවා ඒ කර්‍මයාගේ විපාකයෙන් එක් බුද්ධාන්තරයක් අපාය දුකින් නොමිදුනේය. ඉදින් වනාහි කලින්කලට මනුෂත්වයට එයිද අන්කිසිවෙකු විසින් කරනලද දෝෂය ඔහු මතට වැටෙයි. හෙතෙම අපගේ භාග්‍යවතුන්වහන්සේගේ කාලයෙහි සැවතෙහි බමුණු කුලයෙහි උපන්නේය. ධානමානවයයි ඔහුට නම් කළාහුය. හෙතෙම වියපත්ව ත්‍රිවේදයන් උගෙන මහළුකල්හි ශාස්තෘන්වහන්සේගේ ධර්‍මදේශනය අසා ලබනලද සැදැහැ ඇත්තේ පැවිදිවූයේය. ඔහුගේ උපසපන් දිනයෙහි පටන් එක් මනාව සැරසුණු ස්ත්‍රියක් ඔහු ගමට පිවිසෙන කල්හි (ඔහු) සමඟම ගමට පිවිසෙයි. නික්මෙන විට නික්මෙයි. විහාරයට පිවිසෙන විටද සමඟ පිවිසෙයි. සිටිනවිටද සිටී. මෙසේ නිබඳව එක්ව සිටියා පෙනෙයි. තෙරණුවෝ ඇය නොදකිති. ඔහුගේ මුල් කර්‍මයෙහි විපාකයන් හෙතෙම අනූනට උපස්ථාන කරයි.
ගමෙහි කැඳ පිණ්ඩපාතය දෙන ගැහැනු ‘ස්වාමීනි, මේ එක් කැඳ හැන්දක් ඔබ වහන්සේටය. එකක් මේ අපගේ යෙහෙළියටයයි පරිහාස කරත්, තෙරුන්ට මහත් වෙහෙසක් වෙයි. විහාරයට ගියහුටද හෙරණ පැවිද්දෝද තරුණ භික්‍ෂූහුද (ඔහු) පිරවරා ධාන තෙමේ කොණ්ඩයෙක් වූයේයි පරිභව කරත්, ඉක්බිති ඔහුට ඒ කරුණින්ම කුණ්ඩධාන තෙරණුවෝයයි නමක්විය. හෙතෙම නැගිට නැගිට ඔවුන් විසින් කරනුලබන කෙළිකවටකම් ඉසිලීමට නොහැක්කේ උමතුවක් ගෙන තොපි කොණ්ඩයෝය. තොපගේ උපාධ්‍යායයෝ කොණ්ඩයෝය. ආචාර්යවරු කොණ්ඩයෝයයි කියයි. ඉක්බිති ‘කුණඩධාන තෙමේ දහර සාමණේරවරුන් සමඟ මෙබඳුවූ රළුවචන කියති’යි මෙකරුණ ශාස්තෘන්වහ්නසේට සැළකළහ. ශාස්තෘන්වහන්සේ ඔහු කැඳවා ‘ඇත්තද මහණැ’යි අසා ‘භාග්‍යවතුන්වහන්ස, ඇත්ත’යි කීකල්හි කුමක් නිසා මෙසේ කියන්නේහිදැයි ඇසූසේක. ‘ස්වාමීනි, නිතර වෙහෙස නොයිවසමින් මෙසේ කියමි’යි කීවේය. ‘නුඹ පෙරකළ කර්‍මය අද දක්වා දිරවන්නට නොහැක්කෙහිය. යළි මෙබඳුවූ රළුවචනයක් නොකියව’යි පවසා මෙසේ වදාළසේක.
‘කිසි ඵරුෂ වචනයක් නොකියන්න. කියනලද්දෝ එයට එරෙහි වන්නාහුය. එකටෙක කීම දුකෙකි. වන්දිය එය ස්පර්‍ශකරන්නේය. (එයට වනද් ගෙවිය යුත වන්නේය.)
ඉදින් තලන ලද රත්තරනක් මෙන් තමන් (හොඳ දෙයට) මෙහෙයවයිද හෙතෙම නිවනට පැමිණියේයි. එකටෙක කිරීමක් (එවිට) නොදක්නා ලැබේ.’{1}
ඒ තෙරුන් ස්ත්‍රියක සමඟ හැසිරෙන බව කොසොල් රජුටද කීවාහුය. රජතෙම් ‘සගයිනි, යවු විමසවුයි යවා තෙමේද අඩු පිරිවරක් සමඟ තෙරුන් වසන තැනට ගොස් එකත්පසෙක බලමින් සිටියේය. එකෙණෙහි තෙරණුවෝ මැසීමේ කටයුත්තෙහි නිරතව හුන්නෝ වෙති. ඒ ස්ත්‍රයද උන්වහන්සේට නුදුරුතන්හි සිටියා මෙන් පැනෙයි.
රජතෙමේ දැක මේ කරුනක් ඇතැයි අය සිටිතැනට ගියේය. ඔතොමේ රජු එද්දි එද්දීම තෙරුන් වසන පන්සලට පිවිසියා මෙන් වුවාය. රජද ඇය සමඟම පන්සලට පිවිස හැමතැන බලන්නේ නොදැක මේ මාගමක් නොවේ. තෙරුන්ගේ එක් කර්‍මවිපාකයකැයි සංඥාකොට පළමුව තෙරුන් සමීපයෙන් යන්නේද තෙරුන්ට නොවැඟ ඒ කරුණ බොරුවක් බව දැන අවුත් තෙරුන් වැඳ එකත්පසෙක හුන්නේ ‘කිමෙක්ද ස්වාමීනි, පිණ්ඩපාතයෙන් ක්ලාන්ත නොවන්නහුදැයි විමසීය. තෙරහු ‘මහරජ, වටීය’යි පැවසූහ. ‘මම දනිමි ස්වාමිනි, කෙසේනම් මෙබඳුවූ කිළුටක් සමඟ හැසිරෙන නුඹවහන්සේට කවරෙක් නම් පහදිත්ද? මෙතැන්පටන් නුඹවහන්සේට කොහි හෝ යමාක් නැත. මම සිවුපසයෙන් උවටැන් කරමි. නුඹවහන්සේ නුවණින් මෙනෙහි කිරීමෙහි නොපමැවුව මැනවැයි නිබඳ භික්‍ෂාවක් පිහිටවූයේය. තෙරහු රජුගේ උපකාරය ලැබ බොජුන් සප්පායවීමෙන් එකඟ සිත් ඇත්තේවී විදසුනු වඩා රහත් බවට පැමිණියහ. එතැන්පටන් ඒ ස්ත්‍රිය අතුරුදහන් වූවාය.
මහාසුභද්‍රා තොමෝ උග්ගනුවරෙහි මිසදිටු කුලයෙහි වසන්නී ශාස්තෘන්වහන්සේ මට අනුකම්පා කෙරෙත්වායි පෙහෙවස් ඉටා පිළිගඳ රහිතවූවාම මතුමහල් තලයෙහි සිටියා ‘මේ මල් අතුරතුර නොසිට බුදුන්වහන්සේ මතුයෙහි වියනක් වී සිටීවා! බුදුන්වහන්සේ මේ සංඥාවෙන් හෙට පන්සියයක් භික්‍ෂූන් සමඟ මගේ භික්‍ෂාව ගනිත්වා’යි සත්‍යක්‍රියා කොට සමන්මල් අටමිටක් විසුරුවා හැරියාය. මල් ගොස් දහම් දෙසන වේලෙහි බුදුන්වහන්සේ මත්තෙහි වියනක්වී සිටියේය. බුදුන්වහන්සේ ඒ සමන්මල් වියන දැක සිතින්ම සුභද්‍රවගේ භික්‍ෂාව ඉවසා වදාරා දෙවන දිනයෙහි අරුණ නැගුණුකල්හි අනඳ තෙරුන්ට, ‘ආනන්දය, අපි අද දුර භික්‍ෂාචාරයකට යන්නෙමු. පෘථග්ජනයන්ට නොදී ආර්‍ය්‍යයන්ටම සලාකය දෙව’යි පැවසූසේක. තෙරුන් වහන්සේ භික්‍ෂූන්ට, ඇවැත්නි, ශාස්තෘන්වහන්සේ අද දුර භික්‍ෂාචාරයකට වඩිනසේක. පෘග්ජනයෝ නොගනිත්වා! ආර්‍ය්‍යයෝම සලාකය ගනිත්වායි සැළ කළහ. කුණ්ඩධාන තෙරුන්වහන්සේ, ‘ඇවැත්නි සලාකය ගෙනෙව’යි පළමුව අත දිගුකළහ. ‘ඇවැත්නි තථාගතයන්වහන්සේ එබඳු භික්‍ෂූන්ට සලාකය නොදෙවනසේක. ආර්‍ය්‍යයන්ටම දෙවන සේකැයි විතර්‍කයක් උපදවා ගොස් ශාස්තෘන්වහන්සේට සැළකළහ. ශාස්තෘන්වහන්සේ ‘ගෙන්වන්නාට සලාකය දෙව’යි කී සේක. ‘ඉදින් කුණඩධානට සලාක දීමට නුසුදුසු වන්නේ නම් ශාස්තෘන්වහන්සේ වළක්වන සේක. එක්කරුණක් වන්නේ’යි තෙරුන්වහන්සේ සිතා කුණ්ඩධානට සලාකය දෙන්නෙමියි ඉදිරියට ගියහ. කුණ්ඩධාන තෙරණුවෝ ඔහුගේ පැමිණීමට පෙරම අභිඥාපාදකවූ චතුර්ථධ්‍යානයට සමවැද සෘද්ධියෙන් අහසෙහි සිට ‘ඇවැත්නි ආනන්දය, ගෙනෙන්න. ශාස්තෘන්වහන්සේ මා දන්නාසේක. පළමුව සලාක ගන්නාවූ මාවැනි භික්‍ෂුවක ශාස්තෘන්වහන්සේ නොවළක්වන සේකැයි අතදිගුකොට සලාකය ගත්තාහුය. බුදුරජාණන්වහන්සේ එය අර්‍ත්‍ථොත්පත්ති කොට තෙරුන් මේසසුනෙහි පළමුව සලාකය ගන්නවුන් අතුරෙන් අග තැන්හි තැබූසේක.
සිවුවැන්නෙහි **පටිභානවන්තානං** යනු ප්‍රතිභානයෙන් යුක්තවූවන් අතුරෙනි. වංගීස තෙරුන්වහන්සේ අග්‍රයහයි දක්වනුලැබේ. මේ තෙරහු වනාහි බුදුන් සමීපයට එළඹෙන්නාහු චක්‍ෂුපථයෙහි සිට සඳ හා උපමා කොට හිරු හා අහස හා මහ සමුදුර හා ඇති රජුන් හා මෘගරාජ සිංහයා හා උපමාද කොට නොයෙක් පද සියගණනින්ද පද දහස් ගණනින්ද ශාස්තෘවර්‍ණනාව කරන්නාහුම එළඹෙත්, එහෙයින් ප්‍රතිභාන ඇත්තවුන් අතුරින් අග්‍ර නම්වූහ.
ඔහුගේ ප්‍රහනකර්‍මයෙහි මේ පිළිවෙළ කථාවයි. මෙතෙමේත් පියුමුතුරා බුදුන්කල්හි හංසවතී නුවරෙහි මහාධනවත් කුලයෙක පිළිසඳගෙන මුලින් කී අයුරින්ම වෙහෙරට ගොස් දහම් අසන්නේ එක් භික්‍ෂුවක ප්‍රතිභාන ඇත්තවුන් අතුරින් අග්‍රස්ථානයෙහි තබන්නාවූ ශාස්තෘන්වහන්සේ දැක ශාස්තෘන් කෙරෙහි පින්කම් කොට ‘මමද අනාගතයෙහි ප්‍රතිභාන ඇත්තවුන් අතුරින් අග්‍ර වන්නෙම්යයි ප්‍රාර්‍ත්‍ථනාකොට ශාස්තෘන්වහන්සේ විසින් විවරණ දෙන ලද්දේ දිවිඇති තෙක් කුසල් කොට දෙවිමිනිසුන් අතුරෙහි සැරිසරන්නේ මේ බුද්ධොත්පාදයෙහි සැවැත්නුවර බමුණු ගෙයක උපන්නේය ඔහුට ඔහුට වඞ්ගීස මානවයයි නමක් කළාහුය. හෙතෙම වියපත්වූයේ ත්‍රිවේදයන් උගන්නේ ඇදුරා සතුටුකොට ඡවසීස මන්ත නම්වූ ශිල්පයක් උගෙන මළසිරුරේ හිසට නියෙන් තට්ටුකොට මේ සත්වයා අසුවල් යෝනියෙහි උපන්නේයයි දැන ගනියි.
බමුණෝ මේ අපගේ ජීවනොපායයයි දැන වංගීසමානවකයා වැසුණු යානයක හිඳුවා ගම් නියම්ගම් රාජධානිවල හැසිරෙන්නාහු නගර දොරටුවෙහි හෝ නියම්ගම් දොරටුවෙහි තබා මහජනයා එක්රැස්වූ බව දැන, ‘යමෙක් වංගීස දකීද හෙතෙම ධනය හෝ ලබයි. කීර්තිය හෝ ලබයි. ස්වර්‍ගයට හෝ යයයි කියති. ඔවුන්ගේ කථාව අසා බොහෝ දෙනා අල්ලසක්දී දකිනු කැමැත්තෝ වෙත්. රාජරාජමහාමාත්‍යවරු ඔවුන් සමීපයට ගොස් ආචාර්‍ය්‍යයන්ගේ දැනුම් වෙසෙස කවරේදැයි අසත්. ‘නුඹලා නොදන්හුය. සියලු දඹදිව අපගේ ආචාර්‍ය්‍යවරයාට සමවූ අන් පඬවරයෙක් නම්නැත. අවරුදු තුනකට මත්තෙහි මියගියවුන්ගේද හිස ගෙන්වා නියෙන් තට්ටුකොට මේ සත්වයා අසුවල් යෝනියෙහි උපන්නේයයි දනියි.’ වංගීස තෙමේද මහජනයාගේ සැක සිඳිනු සඳහා ඒ ඒ මිනිසුන් ගෙන්වාගෙන තමතමන්ගේ උත්පත්ති ගතිය කියවයි. ඒනිසා මහජනයාගේ අතින් (කහවණු) සියයද දහසද (බැගින්) ලබයි.
බමුණෝ වංගීස මානවකයා ගෙන කැමති පරිද්දෙන් හැසිර යළි සැවතට පැමිණියාහුය. වංගීසතෙමේ දෙව්රමට නුදුරුතැන්හි සිටියේය, ‘ශ්‍රමණභවත් ගෞතමයන් පණ්ඩිතයෙකැයි කියත්, හැමකල්හිම මාවිසින් මොවුන්ගේ කීම කරමින්ම හැසිරීමට නොවටීයි. පඬිවරුන්ගේ සමීපයටද යායුතුය’යි සිතුවේය. හෙතෙම බමුණන්ට, ‘නුඹලා යන්න. මම බොහෝ දෙනෙකු සමඟ ගොස් ශ්‍රමණභවත් ගෞතමයන් නොදකින්නෙමි’යි කීවේය. ඔවුහු, ‘වගීස, ශ්‍රමණභවත් ගෞතමයන් දැකීම ඔබට රුචි නොවේවා! යමෙක් වනාහි ඔහු දකීද හෙතෙම ඔහුව මායාවෙන් පොළඹවා ගනීයයි කීහ. වඞ්ගීස තෙමේ ඔවුන්ගේ කථාව පිළිනොගෙන ශස්තෘන් සමීපයට ගොස් මිහිරි පිළිසඳර කොට එකත්පසෙක හුන්නේය.
ඉක්බිති ඔහුගෙන් ශාස්තෘන්වහන්සේ, ‘වංගීස, කිසි ශිල්පයක් දන්නෙහිදැ’යි ඇසුසේක. ‘භවතගෞතමයිනි, එසේය. ඡවසීසමන්ත්‍රය නම් එකක් දනිමි’ ‘ඒ මන්ත්‍රය කුමක් කරන්නේද?’ ‘ඒ මන්ත්‍රය ජපකොට තෙවසකට කලින් මියගියවුන්ගේද හිස නියෙන් පහරා උපන් තැන දනිමි.’ ශාස්තෘන්වහන්සේ ඔහුට නිරයෙහි උපන්නකුගේ හිසක් දැක්වූසේක. මිනිසුන් අතර උපන්නකුගේ හිසක්ද දෙවියන් අතර උපන්නකුගේ හිසක්ද පිරිනිවන් පෑ කෙනෙකුගේ හිසක්ද දැක්වූසේක. හෙතෙම පළමු හිසට පහරා ‘භවත් ගෞතමයිනි, මේ සත්වයා නිරයට ගියේයැ’යි කීවේය. ‘මැනවි වංගීස, ඔබ විසින් මනාකොට දක්නාලදී. මේ සත්‍වයා කොහි ගියේදැ’යි ඇසුසේක. ‘භවත් ගෞතමයිනි, මනුෂ්‍ය ලෝකයටය.’ ‘මෙතෙම කොහි ගියේයද?’ ‘භවත් ගෞතමයිනි, දෙව්ලොවටය’යි තිදෙනාගේම ගිය තැන කීවේය. පිරිනිවන් පෑවහුගේ හිස නියෙන් පහරන්නේ අන්තයක් කෙළවරක් නොදකියි. ඉක්බිති ශාස්තාන්වහන්සේ ඔහුට වංගීස, නොහැක්කෙහිදැයි ඇසූ සේක. ‘බලනු මැනව භවත් ගෞතමයිනි, තවදුරටත් පරීක්ෂා කරමි’යි යළ යළිත් පෙරළා බලාද බාහිර මන්ත්‍රයකින් ක්‍ෂීණාශ්‍රවයකුගේ ගතිය කෙසේ දැන ගනීද? ඉක්බිති ඔහුගේ හිසින් දහදිය වගුළේය. හෙතෙම ලජ්ජාවට පත්ව නිහඬව සිටියේය. ඉක්බිති ශාස්තෘන්වහන්සේ ඔහුගෙන් ‘වංගීස, විඩා වන්නෙහිදැයි ඇසූසේක. ‘එසේය භවත් ගෞතමයිනි, මේ සත්වයා ගිය තැන දැනීමට නොහැක්කෙමි. ඉදින් ඔබවහන්සේ දන්නාසෙක් නම් කියනු මැනව.’ ‘වංගීස, මම මෙයද දනිමි. මෙයින් මත්තෙහිවූ දෙයක්වුවද දන්නෙමියි වදාරා ධර්‍මපදයෙහි මේ ගාථා දෙක පැවසූසේක.
‘යමෙක් සර්‍වප්‍රකාරයෙන් සත්‍වයන්ගේ චුතියද උත්පත්තියද දනියිද නොඇළුණු, මනාගති ඇති අවබෝධ කල ඔහු බ්‍රාහ්මණයැකයි මම කියමි.’ දෙවියෝ ගාන්‍ධර්‍වයෝ හා මිනිස්සු යමෙකුගේ ගතිය නොදිත්ද? ක්‍ෂයකළ ආශ්‍රවයන් ඇති රහත්වූ ඔහු බ්‍රාහ්මණයකැයි මම කියමි.’{1}

ඉක්බිති වංගීස තෙමේ, ‘භවත් ගෞතමයිනි, විද්‍යාවෙන් විදයාව දෙන්නාට නම් වැය වීමක් නොවේ. මම තමන් දන්නා මන්ත්‍රය නුඹවහන්සේට දෙන්නෙමි. නුඹවහන්සේ මේ මන්ත්‍රය මට දෙනු මැනවැයි කීවේය. ‘වංගීස, අපි මන්ත්‍රයෙන් මන්ත්‍රය නොදෙමු. මෙසේම දෙමු.’ ‘භවත් ගෞතමයිනි, මැනවි. මන්ත්‍රය මට දෙනු මැනවැයි ගෞරවය දක්වා අත කැස ගන්වා ගෙන හුන්නේය. ‘කිමෙක්ද වංගීස, නුඹලාගේ ආගමෙහි මහාර්ඝ මන්ත්‍රයක් හෝ යම්කිසිවක් හෝ ගන්නවුන්ට පරිවාසයක් නම් නොවෙයිද?’ ‘භවත් ගෞතමයිනි, වෙයි’ ‘අපගේ මන්ත්‍රය වනාහි පරිවාස රහිතය’යි සංඥවක් කරව’ බ්‍රාහ්මණයෝ නම් මන්ත්‍රයන්ගෙන් තෘප්තිමත්වූවෝ නොවෙත්, එහෙයින් හෙතෙම භාග්‍යවතුන්වහන්සේට නුඹවහන්සේ විසින් කියනලද ක්‍රමයක් කරන්නෙමි’යි කීවේය. භාග්‍යවතුන්වහන්සේ, ‘වංගීස, අපි මේ මන්ත්‍රය දෙන්නමෝ අප සමාන ලක්‍ෂණය ඇත්තවුන්ට දෙමු’යි කීසෙක්. වංගීස තෙමේ ‘යම්කිසිවක් කොට මාවිසින් මේ මන්ත්‍රය ගන්වාගන්ට වටීය’යි බ්‍රාහ්මණයින්ට, නුඹලා මා පැවිදිවනකල්හි නහමක් නොසිතවු. මම මේ මන්ත්‍රය උගෙන සියල් දඹදිව්හි ජ්‍යෙෂ්ටයා වන්නෙමි. එසේ ඇති කල්හි නුඹලාටද යහපතක් වන්නේය’යි කීවේය. (එසේ කියා) මන්ත්‍රය සඳහා ශාස්තෘන්වහන්සේ සමීපයෙහි පැවිදිවූයේය. ශාස්තාන්වහන්සේ, ‘එතෙක් මන්ත්‍රපරිවාසය වසව’යි දෙතිස් ආකාරය පැවසූසේක. නුවණැති සත්ව තෙමේ දෙතිස් ආකාරය සජ්ක්‍ධායනා කරන්නේම එහි ක්‍ෂයව්‍යය පිහිටුවා විදසුන් වඩා රහත්බවට පැමිණියේය.
ඔහු රහත්බවට පත් කල්හි බමුණෝ ‘වංගීසගේ පුවත් කෙසේද ඔහු විමසමු’යි ඔහු සමීපයට ගොස් ‘කිමෙක්ද වංගීස, ශ්‍රමණ භවත් ගෞතමයන් සමීපයෙහි ශිල්ප උගත්හුදැයි ඇසූහ. ‘එසේය උගන්නාලදී ‘එසේනම් එව, යන්නෙමු.’ නුඹල යන්න. ‘නුඹලා සමඟ මගේ යාම නිමියේය.’ පළමුවම අප විසින්, ශ්‍රමණභවත් ගෞතමයෝ තමන් දැකීමට ආවුත් මායාවෙන් පොළඹවා ගනිති’යි නුඹට කියනලදි. නුඹද දැන් ශ්‍රමණ භවත් ගෞතමයන්ගේ වාසයට පැමිණියෙහිය. අපි කුමක් නුඹ සමීපයෙහි කරන්නෙමුදැ’යි ආමගින්ම ගියාහුය. වංගීස තෙරණුවෝද යම් යම් වේලක භාග්‍යවතුන් දැක්මට යන්නහුද එක් ස්තුතියක් කරමින්ම යති. එහෙයින් ශාස්තෲන්වහන්සේ සඟ මැද වැඩහුන් සේක් ඔහු ප්‍රතිභානවන්තයින් අතුරින් අග්‍රස්ථානයෙහි තැබූසේක.
පස්වැන්නෙහි **සමන්තපාසාදිකානං** යනු සියල්ලන් පහදවන්නවුන් අතුරිනි. උපසෙනො යනු ඒ තෙරුන්ගේ නමයි. හෙතෙම වඞ්ගන්ත බ්‍රාහ්මණයාගේ පුත්‍රයායි. එබැවින් **වඞ්ගන්ත පුත්තො යි** කියනු ලැබේ. මේ තෙරුන්වහ්නසේ වනාහි හුදෙක් තමා පමණක්ම පහදවන සුලුවූයේය නොවේ. ඔහුගේ පිරිසද පහදවන සුලුයයි පිරිස නිසා ලද නමක් වශයෙන් සියල්ලන් පහදවන්නවුන් අතුරෙන් අග්‍රනම් වූහ.
ඔහුගේ ප්‍රශ්න කර්‍මයෙහි මේ පිළිවෙළ කථාවයි. මෙතෙමේත් පියුමුතුරා බුදුන්කල්හි හංසවතී නුවර කුලගෙයක උපන්නේ විය පත්ව පෙර පරිද්දෙන්ම ශාස්තෘන් සමීපයට ගොස් ධර්‍මය අසන්නේ එක් භික්‍ෂුවක සියල්ලන් පහදවන්නවුන් අතුරින් අග්‍රස්ථානයෙහි තබන ශාස්තෘන් දැක ශාස්තෘන් කෙරෙහි පින්කම් කොට ඒ තනතුර පතා දිවි ඇති තෙක් කුසල් කොට දෙවිමිනිසුන් අතුරෙහි සැරිසරන්නේ මේ බුද්ධෝත්පාදයෙහි නාලක බමුණු ගමෙහි සාරිබැමිණියගේ කුසෙහි පිළිසිඳ ගත්තේය. ඔහුට උපසෙන දරුවායි නම් කළහ.
හෙතෙම වියපත්ව ත්‍රිවේදයන් උගෙන බුදුන්වහන්සේ සමීපයෙහි දහම් අසා ලැබූ ශ්‍රද්ධා ඇත්තේ පැවිදි වූයේය. හෙතෙම උපසම්පදාවෙන් එක්වස් ඇත්තේ වී ආර්‍ය්‍යගර්‍භය (ආර්‍ය්‍ය පිරිස) වඩමියි එක් කුලපුතකු තමා සමීපයෙහි පැවිදිකොට උපසපන් කළේය. හෙතෙම පවරා සද්ධිවිහාරිකයාට එක් වස් කල්හි තමා දෙවස්වූයේ බුදුන්වහන්සේ මාදැක සතුටු වන සේකැ’යි සද්ධිවිහාරිකයා රැගෙන බුදුන්වහන්සේ දැකීමට පැමිණියේය. ශාස්තෘන්වහන්සේ වැද එකත්පසෙක හුන්නාවූ ඔහුගෙන් මහණ, ඔබ කෙතෙක් වස් ඇත්තෙහිදැයි ඇසූසේක. ‘භාග්‍යවතුන් වහන්ස, මම දෙවස් ඇත්තෙමි.’ ‘මේභික්‍ෂුව කෙතෙක් වස් ඇත්තේද?’ ‘භාග්‍යවතුන් වහන්ස, එක්වස් ඇත්තෙකි.’ ‘මේ භික්‍ෂුව ඔබේ කවරෙක් වේද’? ‘භාගයවතුන් වහන්ස, මගේ සද්ධිවිහාරිකයාය.’ ඉක්බිති ශාස්තෘන් වහන්සේ ඔහුට, ‘මොඝපුරිසය, ඔබ ඉතා ලාමකය. අධිකබවට පැමිණියෙහි’යයි කියා නොයෙක් අයුරින් නින්දා කළසේක. තෙරණුවෝ ශාස්තෘන් සමීපයෙන් නින්දා ලැබ භාගවතුන් වැඳ ‘මේ පුන්සඳක සොභා ඇති මුවින්ම ශාස්තෘන්වහන්සේ ලවා පිරිස නිසාම සාධුකාර දෙවන්නෙමැ’යි එදිනම එක් තැනකට ගොස් විදර්‍ශනාවට කටයුතු කොට නොබෝදිනකින්ම රහත් බවට පැමිණියහ.
ඉක්බිති, තෙරුන්වහන්සේ යම්හෙයකින් මහාකුලයකින් නික්ම පැවිදිවූයේ පොළොව හඬ නැංවූ ධර්‍ම කථිකයෙක් වූයේද එහෙයින් ඔහුගේ ධර්‍මකථාවෙන්ද පැහැද මිත්‍රාමාත්‍යඥතිකුලයන්ගෙන්ද නික්ම බොහෝ කුලදරුවෝ තෙරුන් සමීපයෙහි පැවිදිවෙත්. ‘මම ආරණ්‍යකයෙක්මි. නුඹලාද ආරණ්‍යකයන් වීමට හැකි වන්නාහු පැවිදි වවුයයි තෙරණුවෝ කීහ. ඔවුන් තෙළෙස් ධුතංගයන් විමසා ‘ස්වාමීනි, හැක්කෙමුයි’ කියන කල්හි පැවිදි කරවති. ඔවුහු තමන්ගේ බලයෙන් ඒ ඒ ධුතාංගය අධිෂ්ඨාන කරත්, තෙරණුවෝ තමන්ට දසවස් කල්හි විනය ප්‍රගුන කොට සියල්ලන්ම උපසපන් කරවූහ. මෙසේ ඔහුට උපසපන්වූම පන්සියයක් පමණවු භික්‍ෂු පිරිසක් විය.
එසමයෙහි ශාස්තාන්වහන්සේ දෙව්රම් වෙහෙරෙහි වසනසේක් ‘මහණෙනි, මම අඩමසක් විවේකීව සිටීමට කැමැත්තෙමි’යි බික්සඟනට සැළකොට හුදෙකලා වූසේක. භික්‍ෂු සංඝයාද යමෙක් භාග්‍යවතුන් දැක්මට එළඹෙයිද හෙතෙම පචිති ඇවැත් දෙසිය යුත්තෙයයි කතිකාවක් කළේය. එකල්හි උපසේන තෙරණුවෝ ‘භාග්‍යවතුන් දකින්නෙමි’යයි තමන්ගේ පිරිස සමඟ දෙව්රමට ගොස් ශාස්තෘන් වෙත එළඹ වැඳ එකත්පසෙක සිටියහ. ශාස්තෘන්වහන්සේ කථාව නංවනු සඳහා තෙරුන්ගේ එක් සද්ධිවිහාරිකයෙකු ඇමතූසේක. ‘භික්‍ෂුව ඔබට පංසුකූල සිවුරු මනාපද?’ ‘ස්වාමීනි, පංසුකූලසිවුරුවලට මා කැමති නැතැ’යි කියා උපාධ්‍යායයන් කෙරෙහි ගෞරවයෙන් පාංශුකූලිකබව සැළකළේය. මෙතැන්හි ශාස්තෘන්වහන්සේ ‘සාධු සාධු උපසේනය’යි පවසා තෙරුන්ට සාධුකාරදී නොයෙක් අයුරින් ගුණකථාව කළසේක. මේ මෙහි සංක්‍ෂපයයි. විස්තර වශයෙන් මෙය පෙළෙහි ආයේමය. ඉක්බිති ශාස්තෘන්වහන්සේ ආර්‍ය්‍යගණ මධ්‍යයෙහි හුන්සේක් තෙරුන් මේ සසුනෙහි සියල්ලන් පහදවන්නවුන් අතුරින් අගතැන්හි තැබූසේක.
සයවැන්නෙහි **සෙනාසනපඤ්ඤපකානං** යනු සෙනසුන් පනවන්නවුන් අතුරිනි. තෙරුන් සෙනසුන් පනවන කල්හි අටළොස් මහ වෙහෙරෙහි අමදිනු නොලද පිරිවෙණක් හෝ පිළිදැඟුම් නොකළ සෙනසුනක් හෝ නොසෝදන ලද ඇඳපුටුවක් හෝ නොඑළවන ලද පානීය පරිභෝජනීය ජලයක් හෝ නොවූයේය. එහෙයින් සෙනසුන් පනවන්නවුන් අතුරෙන් අග්‍ර නම් වූයේය. **දබ්බො** යනු ඔහුගේ නමයි. මල්ලරාජකුලයෙහි උපන් බැවින් **මල්ලපුත්තො** යන නම වූයේය.
ඔහුගේ ප්‍රශ්නකර්‍මයෙහි මේ පිළිවෙළ කථාවයි. මෙතෙමේ පියුමුතුරා බුදුන් කාලයෙහි හංසවතී නගරයෙහි කුලගෙයක ඉපිද වියපත්වූයේ කීඅයුරින්ම විහාරයට ගොස් දහම් අසන්නේ එක් භික්‍ෂුවක සෙනසුන් පනවන්නාවූ භික්‍ෂූන් අතුරින් අග්‍රස්ථානයෙහි තබන්නාවූ ශාස්තෘන්වහන්සේ දැක පින්කම්කොට ඒ තනතුර පතා ශාස්තෘන් විසින් විවරණ දෙනලද්දේ දිවි ඇතිතෙක් කුසල්කොට දෙවිමිනිසුන් අතුරෙහි සැරිසරා කාශ්‍යප බුදුන්වහන්සේගේ සසුනෙහි පිරිහෙනකල්හි පැවිදිවූයේය. එකල්හි ඔහු සමඟ වෙනත් සයදෙනෙකිසි සත්දෙනා එක්සිත් ඇත්තෝව සසුනට අගෞරව කරන අනයයන් දැක ‘මෙහි කුමක් කරමුද? එක් පෙදෙසක මහණදම්කොට දුක් කෙළවර කරන්නෙමු’යි හිණිමගක් බැඳ උස් පව්මුදුනකට නැඟ තමන්ගේ සිතේබලය දන්නාහු හිණිමග හෙලත්වා ජීවිතයෙහි ආශා ඇත්තෝ බසිත්වා පසුව තැවෙන්නෝ නොවෙත්වායි කියා සියල්ලෝ එක්සිත්වී හිණිමඟ හෙලා ‘ඇවැත්නි, අප්‍රමාදවවු’ යයි ඔවුනොවුන්ට ඔවාදී සිත්ඇලවූ තැන්හි හිඳ මහණදම් කිරීමට අරඹූහ.
ඉක්බිති එක් තෙර කෙනෙක් පස්වෙනි දිනයෙහි රහත්බවට පැමිණ මගේ කිස නිමියේයි. මම මෙතැන්හි කුමක් කරම්දැ’යි සෘද්ධියෙන් උතුරුකුරු දිවයිනෙන් පිණ්ඩපාතය ගෙනවුත් ‘ඇවැත්නි, මේ පිණ්ඩපාතය පරිභොග කරන්න. පිඬුසඳහා යාම මගේ වැඩක් වේවා! නුඹලා තමන්ගේ වැඩකරවු’යි කීවේය. ‘කිමෙක්ද ඇවැත්නි, අපි හිණිමග හෙලන්නාහු, ‘යමෙක් පළමුව දහම් පසක් කරන්නේද හෙතෙම භික්‍ෂාව ගෙනේවා! ඔහු ගෙනෙනලද්ද සෙස්සෝ පරිභොගකොට මහණදම් කරන්නාහු’යි මෙසේ කීවෙමුදැයි (අනෙක් අය ඇසූහ.)’ නැත, ඇවැත්නි,’ ‘නුඹවහන්සේ තමන්ගේ පූර්‍වහේතුවෙන් ලැබූහ. අපිද හැකිවන්නමෝ සසර කෙළවර කරන්නෙමු. නුමවහන්සේ යනු මැනව.’ තෙරණුවෝ ඔවුනට හඟවන්නට නොහැකි වන්නෝ පහසු තැනක පිණ්ඩපාතය වළඳා වැඩියහ. වෙනත් තෙරකෙනෙක් සත්වෙනි දිනයෙහි අනගැමි පෙලට පත්ව එයින් චුතවූයේ සුද්දාවාස බ්‍රහ්මලෝකයෙහි උපන්නේය.
සෙසු තෙරවරු එයින් චුත වූවාහු එක් බුද්ධාන්තරයක් දෙවිමිනිසුන් අතරෙහි සැරිසරා මේ බුද්ධෝත්පාදයෙහි ඒ ඒ කුලයන්හි උපන්නාහුය. එක්කෙනෙක් ගන්‍ධාර රට තක්සිලා නුවර රජගෙයක උපන්නේය. එක්කෙනෙක් පබ්බතිය රටෙහි පිරිවැජියකගේ කුසෙහි උපන්නේය. එක්කෙනෙක් බාහිය රටෙහි කෙළෙඹි ගෙයක උපන්නේය. එක් කෙනෙක් රජගහනුවර කෙළෙඹි ගෙයක උපන්නේය. මේ දබ්බතෙරණුවෝ මල්ල රට අනුපිය නුවර එක් මල්ල රජෙකුගේ ගෙහි පිළිසිඳ ගත්හ. ඔහුගේ මව ප්‍රසුතියට ළංවූ කල්හි කළුරිය කළාය. මළසිරුර සොහොනට ගෙනවුත් දරසෑයට නංවා ගිනි දැල්වූහ. අග්නිවේගයෙන් තැවුණු ඇයගේ උදරය දෙකඩ වූයේය. දරුවා තමන්ගේ පින්බලයෙන් උඩට විසි වී එක් දැව කණුවක වැටුනේය. ඒ දරුවා ගෙන මිත්තනියට දුන්හ. ඈ ඔහුට නම් දෙන්නී දැන කණුවෙහි වැටී ලදදිවි ඇති බැවින් දබ්බයයි ඔහුට නම් කළාය.
ඔහුට සත් අවුරුදු කල්හි ශාස්තෘන්වහන්සේ බික්සඟන පිරිවරා මල්ලරටෙහි චාරිකාවෙහි හැසිරෙනසේක් අනුපිය නියම්ගමට පැමිණ අනුපිය අඹවනයෙහි වාසය කරනසේක. දබ්බකුමාරයා ශාස්තෘන්වහන්සේ දැක දැකීමෙන්ම පැහැද පැවිදිවනු කැමැත්තෙවී බුදුරදුන් සමීපයෙහි පැවිදි වන්නෙමැයි මිත්තනියගෙන් ඇසීය. ඕ මැනවි දරුවයි දබ්බකුමරු රැගෙන බුදුරදුන් සමීපයට ගොස් ‘ස්වාමීනි, මේ කුමරුන්, පැවිදිකරවනු මැනවැ’යි කීවාය. බුදුරජාණන්වහන්සේ එක්තරා භික්‍ෂුවකට ‘භක්‍ෂුව, මේ දරුවා පැවිදි කරවන්නැ’යි සංඥාවක් දුන්සේක. ඒ තෙරණුවෝ ශාස්තාවචනය අසා දබ්බ කුමරුවා පැවිදි කරන්නේ තචපංචක කමටහන පැවසූහ. පෙර හේතු සම්පත් ඇති, කළ පැතුම් ඇති සත්ව තෙමේ පළමු කෙස්වැටිය බහන කෙණෙහි සෝවාන් පෙලෙහි පිහිටියේය. දෙවැනි කෙස්වැටිය බහන විට සකෘදාගාමි ඵලයෙහිද තෙවැන්න බහනවිට අනාගාමි ඵලයෙහිද සියලු කෙස් බැහීමද රහත්ඵලය පසක් කිරීමද නොපසුව නොපෙරටුව සිදුවිය.
ශාස්තෘන්වහන්සේ මල්ල රටෙහි කැමැති පරිද්දෙන් වැස රජගහ නුවරට සැපත්ව වෙළුවනයෙහි විසුසේක. එහි ආයුෂ්මත් දබ්බමල්ල පුත්ත තෙරණුවෝ රහසිගත වූවාහු තමන්ගේ කටයුතු නිමාවීම බලමින් සංඝයාට වතාවත් කිරීමෙහි කය යොදනු කැමැත්තෝ, ඉදින් ‘මම සංඝයාට සෙනසුන් පනවන්නෙම්ද බත් උදෙසන්නෙම්ද නම් යෙහෙකැයි සිතූහ. හෙතෙම ශාස්තෘන් සමීපයට ගොස් තමන්ගේ අදහස දැන්වූයේය. ශාස්තෘන්වහන්සේ ඔහුට සාධුකාරදී ඔහුගේ සෙනාසන පඤ්ඤාපක බවද භත්තුද්දෙසක බවද පිළිගත් සේක. ඉක්බිති ඔහුට ‘මේ දබ්බතෙමේ දහරයෙක් (කුඩා කෙනෙක්) වූයේ මහත් තැනක සිටියේය’යි සත් අවුරුදු කල්හිම උපසපන් කරවූයේය. තෙරණුවෝ උපසපන් කාලයෙහි සිට රජගහනුවර ඇසුරුකොට වසන්නාවූ සියලු භික්‍ෂූන්ට සෙනසුන්ද පනවති. භික්‍ෂාවද පිළිගෙන උදෙසති. ඔහුගේ සේනාසන පඤ්ඤාපක භාවය සියලු දිශාවන්හි ප්‍රකට විය. ‘දබ්බමල්ල පුත්ත තෙරණුවෝ වනාහි සභාගී සභාගී භික්‍ෂූන්ට එක් එක් තැන්හි සෙනසුන් පනවති. දුරෙහිද සෙනසුන් පනවන්නේමය. යාමට නොහැකි වන්නවුන් සෘද්ධියෙන් පමුණුවන්නෝය’ යනුවෙනි.
ඉක්බිති භිකෂූහු ඔහුට, කල්හිද නොකල්හිද ඇවැත්නි අපට ජීවකම්බ වනයෙහි සෙනසුන පනවන්න. අපට මද්දකුච්ඡියෙහි, මිගදායෙහි’යි මෙසේ සෙසුන උදෙසවානෙ ඔහුගේ සෘද්ධිය දක්නාහු යති. හෙතෙමේද සෘද්ධියෙන් මනෝමය කායයන් මවා එකිනෙක් තෙරුන්ට තමන් සමානවූ එකිනෙක් භික්‍ෂුවදී ඇගිල්ල දිලෙත්දී ඉදිරියෙන් ඉදිරියෙන් ගොස් මේ ඇඳය, මේ පුටුවය ආදිය කියා සෙනසුන පනවා යළි තමන් වසන තැනටම එයි. මේ මෙහි සංක්‍ෂෙපයයි. විස්තර වශයෙන් මේ කථාව පෙළෙහි ආයේමය. මෙකරුණම අර්‍ත්‍ථොත්පත්ති කොට මෑතකාලයෙහි ශාස්තෘන්වහන්සේ ආර්‍ය්‍ය සමූහයා මැද වැඩසිටිසේක් තෙරුන් සෙනසුන් පනවන්නාවූ භික්‍ෂූන් අතුරෙන් අගතන්හි තැබූසේක.
සත්වැන්නෙහි **දෙවතානං පියමනාපානං** යන්නෙන් දෙවියන්ට ප්‍රියවූවන්ද මනාපවූවන්ද අතුරින් පිළින්‍දිවච්ඡ තෙරුන්වහන්සේ අග්‍රයහයි දක්වනු ලැබේ. මේ තෙරුන්වහන්සේ වනාහි බුදුන් පහළවීමට පෙර සක්විති රජෙක්වී මහජනයා පංචශීලයන්හි පිහිටුවා ස්වර්‍ගය පිහිටකොට ඇත්තවුන් කළහ. බොහෝ සෙයින් ෂඩ්විධ කාමස්වර්‍ගයන්හි උපන් දෙවිවරු ඔහුගේම අවවාද ලබා උපනුපන් තැන්හි තමන්ගේ සම්පත්තිය බලා කවරකු නිසා මේ ස්වර්‍ගසම්පත්තිය ලැබුවෙමුදැයි සිහිකරන්නාහු මේ තෙරුන් දැක තෙරුන් නිසා අපවිසින් සැපත් ලැබන ලදැයි උදේසවස තෙරුන් නමදැති. එබැවින් හෙතෙම දෙවියන්ට ප්‍රියමනාප වූවන් අතුරින් අග්‍ර නම්විය. **පිළින්‍දි** යනු ඔහුගේ ගෝත්‍රයයි. **වචේඡා** යනු නමයි. ඒ දෙක එකට ගලපා පිළින්‍දිවච්ඡයයි කියනුලැබේ.
ඔහුගේ ප්‍රශ්න කර්‍මයෙහි මේ පිළිවෙළ කථාවයි: මෙතෙම වනාහි පියුමුතුරා බුදුන්වහන්සේගේ කාලයෙහි හංසවතී නගරයෙහි මහ ධනවත් කුලයක උපන්නේ පෙර කියනලද අයුරින්ම ශාස්තෘන්වහන්සේගේ ධර්‍ම දේශනය අසන්නේ එක් භික්‍ෂුවක දෙවියන්ට ප්‍රියමනාපස්ථානයෙහි තබන්නාවූ ශාස්තෘන්වහන්සේ දැක ඒ තනතුර පතා දිවි ඇති තෙක් කුසල් කොට දෙව්මිනිසුන් අතරෙහි සැරිසරන්නේ මේ බුද්ධෝත්පාදයෙහි සැවතෙහි බමුණු ගෙයක උපන්නේය. මොහුට පිළින්‍දිවච්ඡයයි නම් කළාහුය. හෙතෙම මෑතභාගයෙහි බුදුන්වහන්සේගේ ධර්‍මදේශනය අසා ලද ශ්‍රද්ධා ඇත්තේ පැවිදිව උපසපන්වූයේ විදසුන් වඩා රහ්බවට පැමිණියේය. හෙතෙම ගිහියන් සමගද භික්‍ෂූන් සමඟද කථා කරන්නේ එව වසලය, යව වසලය, දෙව වසලය, ගනුව වසලයයි වසලවාදයෙන්ම ප්‍රකාශකරයි. ඒ කථාව ගෙනහැර තථාගතයන් වහන්සේගෙන් ‘භාග්‍යවතුන්වහන්ස, ආර්‍ය්‍යයෝ නම් පරුෂවචන ඇත්තෝ නොවෙති’යි විමසූහ. ‘මහණෙනි, ආර්‍ය්‍යවරුන්ගේ අනුන් පහත්කිරීම් වශයෙන් පරුසවචනයක් නම් නැත. එසේවුවත් භවාන්තරයෙහි පුරුදු කිරීම් වශයෙන් වන්නේය.’ ‘ස්වාමීනි, පිළින්‍දිවච්ඡතෙරහු නැඟිට නැඟිට ගිහියන් සමඟද භික්‍ෂූන් සමඟද කථාකරන්නාහු වසලය වසලයයි කියති. ස්වාමීනි, මෙහි කරුණ කිමේක්ද? මහණෙනි. මගේ පුතුගේ මෙය දැන් පමණක්ම පුරුදු කරනලද්දක් නොවේ. අතීතයෙහි මෙතෙම ජාති පන්සියයක් වසලවාදී බ්‍රාහ්මණ කුලයෙහි උපන්නේය. මෙසේ මෙතෙම භවපුරුද්දෙන්ම කියයි. ඵරුෂවශයෙන් නොවේ. ආර්‍ය්‍යයන්ගේ ව්‍යවහාරය ඵරුෂ සමානවුවද චෙතනාව කරණකොටගෙන අපරුෂ භාවයෙන් පිරිසුදු වූයේම වෙයි. මෙහි සුළුවුද පාපයක් හටනොගනීය’යි පවසා ධර්‍මපදයෙහි මේ ගාථාව දෙසූසේක.
‘(යමෙක්) යම් වචනයකින් කිසිවකු කෝප නොකරන්නේද රළු නොවන අදහස් හඟවන සත්‍ය වචන ප්‍රකාශ කරන්නේද හෙතෙම බ්‍රාහ්මණයෙකැයි මම පවසමි.’{1}
ඉක්බිති එක්දිනක් තෙරුන්වහන්සේ රජගහනුවරෙහි පිඬු පිණිස හැසිරෙන්නාහු තිප්පිලි භාජනයක පුරවා රැගෙන ඇතුළු නුවරට පිවිසෙන එක් පුරුෂයකු දැක ‘වසලය, නුඹේ භාජනයෙහි කිමෙක්දැයි ඇසූහ. හෙතෙම සිතීය: මේ ශ්‍රමණයා මා සමඟ උදෑසනම ඵරුෂ වචන කියයි. මොහුට සුදුසු දෙයක්ම කීමට වටී.’ එසේ සිතා, ‘ස්වාමීනි මගේ භාජනයෙහි මීබෙටිය’යි කීවේය. ‘වසලය, එසේ වන්නේය.’ ඒ තෙරුන් නොපෙනී යනවිට සියල්ල මීබෙටිම වූයේය. හෙතෙම සිතීය: මේ තිප්පිලි මීබෙටි සමානව පෙනේ. මේ ස්වභාවයද නැද්දැයි විමසනුයේ අතින් තද කළේය. ඉක්බිති ඔහුට මීබෙටි බව දැන බලවත් දොම්නසක් උපන්නේය. හෙතෙම මේවා පමණක් මෙබඳුවීද නැත්හොත් ගැලෙහිද එසේවීදැයි ගොස් බලන්නේ සියලුම තිප්පිලි එබඳුම වී ඇතිබව දැන අතින් පපුව දරාගෙන, ‘මෙය අනිකෙකුගේ වැඩක් නොවේ. මා උදෙන්ම දුටු භික්‍ෂුවගේ වැඩකි. ඒකානත්යෙන්ම (හෙතෙම) මායාවක් දන්නේය. ඔහුගිය තැන සොයා දැන ගෙන මෙකරුණ දනිමි’යිි තෙරුන් ගියමග අසා (ඒ අනුව) ගියේය.
ඉක්බිති එක් පුරුෂයෙක් ඉතා ඉක්මන් ගමන් ඇතිව යන ඔහු දැක ‘පින්වත් පුරුෂය, එබ ඉතා ඉක්මන් ගමන් ඇතිව යයි. කවර වැඩකට යන්නෙහිදැයි ඇසීය. හෙතෙම ඔහුට එපුවත සැළ කළේය. හෙතෙම ඔහුගේ කථාව අසා මෙසේ කීය: ‘පින්වත, නොසිතව, මගේ ආර්‍ය්‍යවූ පිළින්‍දිවච්ඡ තෙරණුවෝ වන්නාහ. නුඹ මේ භාජනයම පුරවා රැගෙන වුත් තෙරුන් ඉදිරියෙහි, සිටුව. මේ කිමෙක්ද වසලයයි කී කල්හි, ‘ස්වාමීනි, තිප්පිලිය’යි කියව. තෙරණුවෝ වසලය එසේ වන්නේයයි කියති. යළි සියල්ල තිප්පිලි වන්නේය.’ හෙතෙම එසේ කළේය. සියලු තිප්පිලි යළි මුලින් තිබූ ලෙසින්ම විය. මේ කථාවස්තුව මෙපමණෙකි. අපරභාගයෙහි ශාස්තෘන්වහන්සේ දෙවියන්ට ප්‍රියමනාපබවම වස්තුකොට තෙරුන් දෙවියන්ට ප්‍රිමනාපවූවන් අතුරෙන් අග තනතුරහි තැබූසේක.
අටවැන්නෙහි ඛි**ප්පාභිඤ්ඤානං** යන්නෙන් වහා ලැබූ අභිඥා ඇත්තවුන් අතුරින් දාරුචීරිය තෙරුන්වහන්සේ අග්‍රවූහයි දක්වනුලැබේ. මේ තෙරුන්වහන්සේ කෙටි දහම් දෙසුමක කෙළවර රහත්බවට පැමිණියහ. මාර්‍ගඵලයන්ගේ පරිකර්‍ම කෘත්‍යයක් නොවීය. එබැවින් වහා ලැබූ අභිඥා ඇත්තවුන් අතුරෙන් අග්‍රනම් වූහ. බාහිය රටේ උපන් බැවින් ඔහුට **බාහිය** යි නමක්විය. හෙතෙම පසු කලෙක දැවමය වස්ත්‍ර දැරීය. එබැවින් **දාරුචීරිය** නම්විය.
ඔහුගේ ප්‍රශ්න කර්‍මයෙහි මේ පිළිවෙළ කථාවයි. මෙතෙමේත් පියුමුතුරා බුදුන්වහන්සේගේ කාලයෙහි හංසවතී නගරයෙහි කුලගෙයක උපන්නේ බුදුන්වහන්සේගේ දම් දෙසුම අසන්නේ එක් භික්‍ෂුවක කුලගෙයක උපන්නේ බුදුන්වහන්සේගේ දම් දෙසුම අසන්නේ එක් භික්‍ෂුවක වහා ලැබූ අභිඥා ඇත්තවුන් අතුරෙන් අග්‍රස්ථානයෙහි තබන්නාවූ භාග්‍යවතුන්වහන්සේ දැක පින්කම් කොට ඒ තනතුර පතා දිවි ඇති තෙක් කුසල් කොට පිරිපුන් සිල් ඇත්තේ මියගොස් දෙව්ලොව උපන්නේය.
හෙතෙම එක් බුද්ධාන්තරයක් දෙව්ලොව වැස මේ බුද්ධෝත්පාදයෙහි බාහිය රටෙහි කුලගෙයක උපන්නේ වියට පැමිණ ගිහිගෙහි වසන්නේ වෙළදාම කරන්නෙමියි ස්වර්‍ණභූමියට යායුතු නැවට නැංගේය. නැව බලාපොරොත්තු දෙසට නොපැමිණම මුහුද මැදදී බිඳීගියේය. මහජනයා මාළු කැසුබු ආදීන්ට බත්විය. මෙතෙම වනාහි එක් දැව කඩක් ගෙන සත්වැනි දිනයෙහි සුප්පාරක පටුනෙහි ගොඩබැස්සේ මිනිස්වාසයක් බව දැන නිරුවත් බවින් මිනිසුන් දැකීම නුසුදුසුයයි නුදුරුතන්හිවූ මහ විලෙක සෙවල ගෙන සිරුරවෙළා එක් තැනක වැටුණු කබලක් රැගෙන අහර සිඟමනෙහි ගියේය.
මිනිස්සු ඔහු දැක සිතූහ: ‘ඉදින් ලෝකෙහි රහත්හු ඇත්නම් මෙබඳු වූවන් වියයුතුය. කිමෙක්ද ආර්‍ය්‍යතෙමේ උත්කෘෂ්ට භාවයෙන් වස්ත්‍ර නොගනීද? නැතහොත් දෙනු ලබන්න ගන්නේදැ’යි විමසන්නාහු නොයෙක් දෙසින් වස්ත්‍ර ගෙනාවාහුය. හෙතෙම සිතීය: ‘ඉදින් මම මේ ක්‍රමයෙන් නොආවෙමි නම් මොවුහු මා කෙරෙහි නොපහදින්නාහුය. යම් කිසිවක් කොට මොවුන් රවටා ජීවනොපාය කිරීමට වටනේය’යි (මෙසේ සිතා) වස්ත්‍ර නොපිළිගත්තේය. මිනිස්සු බොහෝ සෙයින් පැහැදුනාහු මහත් සත්කාර කළාහුය. හෙතෙමේත් බත්කිස කොට නුදුරු තැන්හිවූ දෙවොලකට ගියේය. මහජනයා ඔහු සමඟම ගොස් දෙවොල පිළිදැගුම් කොට දුන්නේය. මොවුහු මට සෙවල හැඳීම් මාත්‍රයෙන් පැහැද මෙබඳු සත්කාර කරත්, මොවුන්ට මම උත්කෘෂ්ට බවින්ම පැවැතීමට වටීයයි හෙතෙම සිතීය. (එසේ සිතා) සැහැල්ලු රුක් ගෙඩි ගෙන තලා වැහැරි අවුණා පට්ට්යක් කොට හැඳ ජීවිකාව කරමින් වාසය කළේය.
කාශ්‍යප බුද්ධකාලයෙහි සත්දෙනෙකු මහණදම් කරත්දී (ඔවුනතුරින්) එක් පුද්ගලයෙක් සුද්ධාවාස බ්‍රහ්මලෝකයෙහි උපන්නේද හෙතෙම ඉපදීමට අනතුරුවම තමන්ගේ බ්‍රහ්ම සම්පත්තිය බලා පැමිණි තැන සිහි කරන්නේ සත් දෙනා පව්වට නැඟ මහණදම් කරනතැන දැක සෙසු සයදෙනාගේ උපන් තැන සිහිකරන්නේ එකෙකු පිරිනිවන් පෑබවද සෙසු පස්දෙනා කාමාවචර දිවය ලෝකයෙහි උපන් බවද දැන කලින් කලට ඒ පස්දෙනා සිහි කරයි. මෙකල්හි කොහිදැයි සිහි කරන්නේ දාරුචීරක පුද්ගලයා සුප්පාරක පටුන ඇසුරුකොට වංචනික ක්‍රියාවෙන් දිවි ගෙවනු දැක, ‘මේ බාලයා නටුයේවන. පෙර මහණදම් කරන්නේ අති උත්කෘෂ්ටභාවයෙන් රහත්වහන්සේ විසිනුදු ගෙනඑනලද පිණ්ඩපාතය නොවළඳා දැන් උදරාර්‍ත්‍ථය සඳහා රහතෙක් නොවීම රහත්බව හඟවා ලොව රවටමින් හැසිරෙයි. බුදුන්වහන්සේ උපන්බවද නොදනියි. යමි. ඔහු සංවේග කරවා දහබලයන්වහන්සේ පහළවූබව හඟවන්නෙමි’යි ක්‍ෂණයකින්ම බඹලොවින් නික්ම සුප්පාරක පටුනෙහි රාත්‍රි භාගයට අනතුරුව දාරුචීරකගේ ඉදිරියෙහි පහළවූයේය.
හෙතෙම තමන් වසන තැන ආලෝකයක් දැක පිටතට නික්ම සිටියේ මහබඹුදැක ඇදිලි බැඳ නුඹවහන්සේ කවරහුදැයි ඇසුවේය. මම නුඹේ පැරණි යහළුවා වූයේ අනාගාමි ඵලයට පැමිණ බඹලොව උපන්නෙමි. අපගේ සියල්ලන්ට දෙටුවූ තැනැත්තා රහත් බවට පැමිණ පිරිනිවියේයි. නුඹලා පස්දෙනා දෙව්ලොව උපන්නාහුය. ඒ මම නුඹ මෙතැන්හි වංචනික ක්‍රියාවෙන් ජීවත්වනු දැක දමනය කරන්නට පැමිණියෙමි’යි කියා මේ කරුණ පැවසීය. ‘බාහිය, නුඹ රහතෙක් නොවෙහි. රහත් මගට පිළිපන්නෙහිද නොවේ. යම් පිළිවෙතකින් ඔබ රහතෙක් වන්නෙහිද රහත් මගට හෝ පිළිපන්නෙහිද ඒ පිළිවෙත ඔබට නැත.’ ඉක්බිති ඔහුට ශාස්තෘන්වහන්සේ පහළවූබවද සැවතෙහි වෙසෙනබද දන්වා ශාස්තෘන් සමීපයට යවයි ඔහු උනන්දු කරවා බඹලොවටම ගියේය.
දාරුචීරිය තෙමේද මහබඹු විසින් සංවේග දනවන ලද්දේ මොක්මග සොයන්නෙමැයි යොදුන් දෙදෙහසක් මග එක් රැයක් ගෙවීමෙන් ගොස් පිඬුවිස බුදුරජාණන්වහන්සේ ඇතළු ගෙට වැඩමවා උන්වහන්සේගේ පාමුල හෙව ‘ස්වාමීනි, භාග්‍යවතුන්වහන්සේ මට ධර්‍මදේශනා කරත්වා! සුගතයන්වහන්සේ මට දහම්‍ දෙසත්වා’යි තෙවෙනිවර දක්වා ඉල්ලා සිටියේය. ශාස්තෘන්වහන්සේ මෙපමණකින් බාහියගේ නුවන මිහිකිරීමටට ගියේයයි දැන. ‘එසේ නම් බාහිය, දුටු දෙයෙහි දුටුදෙය පමණක් වන්නේ යම්සේද එසේ ඔබ හික්මිය යුතුය’යි මේ අවවාදයෙන් ඔවදන් දුන්සේක. දෙසුම කෙළවර අතුරුවීථියෙහි සිටියේම දෙසුම අනුව නුවණ යොමා සිවුපිළිසිඹියා සමඟ රහත්බවට පැමිණියේය.
හෙතෙම තමන්ගේ කිස මුදුන්පත්වූබව දැන භාග්‍යවතුන්වහන්සේ වෙතින් පැවිද්ද ඉල්වා නොපිරිපුන් පාසිවුරු ඇති බැවින් පාසිවුරු සොයන්නේ කසළගොඩකින් රෙදි කැබලි අදියි. ඉක්බිති ඔහුව පෙර සතුරුවූ අමනුෂ්‍යයෙක් කුඩා පැටවකු ඇති දෙනකගේ සිරුරෙහි පිවිස ජීවිතක්‍ෂට පත් කළේය. ශාස්තෘන්වහන්සේ සැවතින් නික්මෙන සේක් අතුරුවීථියෙහි කසළගොඩ අසල වැටුණු බාහිය දැක ‘මහණෙනි, බාහිය දාරුචීරියගේ සිරුර ගනුව’යි ගෙන්වාගෙන ශරීරකෘත්‍යය කොට සිවුමංසලක චෛත්‍යයක් කරවූසේක. ඉක්බිති සඟ මැද කථාවක් ඇතිවිය. තථාගතයන්වහන්සේ බික්සඟන ලවා බාහියගේ සිරුර දැවීමේ කටයුතු කරවූසේක. ධාතූන් ගෙන චෛත්‍යයක් කරවූසේක. ඔහු විසින් කවරනම් මාර්‍ගයක් පසක් කරන ලද්දේද? හෙතෙම සාමණේරයෙක්ද භික්‍ෂුවක්දැයි අදහසක් ඉපදෙව්වාහුය. ශාස්තෘන්වහන්සේ එය අථෙර්‍ ත්පත්ති කොට මහණෙනි, බාහිය පණ්ඩිතයෙකියි මත්තෙහි දම් දෙසුම වඩා ඔහු පිරිනිවන් පෑබව ප්‍රකාශකළසේක. යළි සඟමැද, ‘ශාස්තෘන්වහන්සේ විසින් බාහියට බොහෝ දහම් නොදෙස ලදී. රහත්බවට පත්වූවේයයිද කියනුලැබේ. මේ කුමක් නම් වේදැ’යි කථාවක් උපන්නේය. ශාස්තෘන්වහන්සේ, ‘ධර්‍මය ටිකය බොහෝය යනු කරුණක් නොවේ. මෙය විෂ බීවෙකුට බෙහෙතක් මෙනැයි පවසා ධර්‍මපදයෙහි ගාථාවක් දෙසූසේක:
‘අනර්‍ත්‍ථපදයන්ගෙන් යුක්තවූ ගාථා දහසකටද වඩා යමක් අසා සංසිදේද එබඳුවූ එක්ගාථා පදයක් උතුමි.{1}
දෙසුම අවසන්හි අසූසාර දහසක් ප්‍රාණීහු අමාපැන් බීවාහුය. බාහිය තෙරුන්ගේ මේ කථාවස්තුවද සූත්‍රයෙහි ආබැවින් විස්තර වශයෙන් නොකියනලදී. මෑතභාගයෙහි ශාස්තෘන්වහන්සේ සඟමැද වැඩහුන් සේක් බාහිය තෙරුන් වහාලැබූ අභිඥා ඇත්තවුන් අතුරෙන් අගතන්හි තැබූසේක.
නවවැන්නෙහි **චිත්තකථිකානං** යනු විසිතුරුකොට ධර්‍මය දෙසන්නවුන් අතුරිනි. තෙරුන්වහන්සේ වනාහි එක්කෙනෙකුටවුවද දෙදෙනෙකුටවුවද දහම් දෙසන්නාහු බොහෝ උපමාවන්ගෙන්ද කරුණින්ද සරසා අවබෝද කරවමින් දෙසති. එබැවින් විසිතුරුකොට දෙසන්නන් අතුරින් අග්‍රනම් වූහ.
ඔහුගේ ප්‍රශ්න කර්‍මයෙහි මේ පිළිවෙළ කතාවයි. මෙතෙමේත් පියුමුතුරා බුදුන් සමයෙහි හංසවති නුවර කුලගෙයක පිළිසිඳ ගෙන වියපත් වූයේ බුදුන්වහන්සේගේ ධර්‍මකථාව අසමින් එක් භික්‍ෂුවක විචත්‍ර කථිකයන් අතුරින් අග්‍රස්ථානයෙහි තබන්නාවූ බුදුන්වහන්සේ දැක පින්දහම්කොට ඒ තනතුර පතා දෙවිමිනිසුන් අතුරෙහි සැරිසරන්නේ කාශ්‍යප බුදුරදුන්ගේ සසුන පිරිහෙනකල්හි භික්‍ෂූන් සත්දෙනාට ඇතුළත්ව පව්ව මත්තෙහි මහණදම්කොට නොපිරිහුනු සිල් ඇත්තේ එයින් චුතව දෙව්ලොව ඉපිද එක් බුද්ධාන්තරයක් සම්පත් විඳිනුලබන්නේ අපගේ බුදුරදුන්ගේ කාලයෙහි රජගහ නුවර එක් කුලදැරියකගේ කුසෙහි උපන්නේය. ඕද පළමුව මව්පියන් අයැද පැවිද්ද නොලබන්නී කුලගෙයට ගියා ගැබ පිහිටිබව නොදන්නී හිමියා සතුටු කොට ඔහුවිසින් අනුදන්නාලද්දී භික්‍ෂූණීන් අතරෙහි පැවිදිවූවාය. ඇයගේ ගැබ් නිමිති දැක භික්‍ෂුණිහු දෙව්දත්ගෙන් ඇසුවාහුය. හෙතෙම අශ්‍රමණියකැයයි කීවේය. බුදුන්වහන්සේගෙන් විමසූහ. ශාස්තෘන්වහන්සෙ උපාලි තෙරුනට පැවරූසේක. තෙරුන්වහන්සේ සැවැත් නුවරවැසි කුලයන්ද විශාඛා උවැසියද කැඳවා (පරීක්‍ෂණයකින්) පිරිසිදු කරන්නාහු කලින් ලබනලද ගැබකි. පැවිද්ද නිකැලැල්යයි පැවසූහ. ශාස්තෘන්වහන්සේ මනාව විනිශ්චය කරනලද අධිකරණයකැයි තෙරුනට සාධුකාර දුන්සේක.
ඒ භික්‍ෂුණිය රන් පිළිමයක් වැනි පුතකු වැදුවාය. පසේනදී කොසොල් රජතෙමේ ඔහුගෙන පෝෂණය කරවූයේය. කාශ්‍යපයයි ඔහුට නම්කොට මෑත භාගයෙහි සරසා ශාස්තෘන් සමීපයට පමුණුවා පැවිදි කරවූයේය. කුමාර අවධියෙහි පැවිදිවූ බැවින් භාග්‍යවතුන්වහන්සේ විසින් ‘කාශ්‍යප කැඳවවු, මේ ඵල හෝ කැවිලි හෝ කාශ්‍යපට දෙවු’යි කීකල්හි කවර කාශ්‍යපටදැයි (අසා) කුමාර කාශ්‍යපටයයි මෙසේ ගන්නාලද නම් බැවින් එතැන් පටන් මහළුකල්හිද කුමාර කාශ්‍යපයයි කියනුලැබේ. තවද රජු විසින් පෝෂණය කරවන ලද පුතකු වන බැවින්ද කුමාරකාශ්‍යප යනුවෙන්ම හැඳින්වූහ.
හෙතෙම පැවිදිවූ කාලයෙහි සිටම විදර්‍ශනාව සඳහාද කටයුතු කරයි. බුදු වදන්ද උගනියි. ඉක්බිති ඔහු සමඟ පව්ව මත්තෙහි මහණදම්කොට අනගැමි පෙලට පත්ව සුද්ධාවාසයෙහි උපන් ඒ මහා බ්‍රහ්මයා එකල්හි සිහි කරන්නේ කුමාර කාශ්‍යප දැක මගේ යහළුවා විදසුන් සඳහා වෙහෙසෙයි. ගොස් ඔහුට විදසුන් සඳහා ක්‍රමයක් දක්වා මගපල ඉපදවීම සඳහා උපායක් කරන්නෙමැයි බඹලොව සිටියේම පසළොස් ප්‍රශ්නයක් සකසා රාත්‍රිභාගයට අනතුරුව කුමාර කස්සප තෙරුන් වසන තැන අන්‍ධවනයෙහි පෙනීසිටියේ තෙරණුවෝ ආලෝකයක් දැක මෙහි කවරෙක්දැයි ඇසූහ. ‘මම පෙර ඔබ සමඟ මහණදම්කොට අනගැමි පෙලට පත්ව සුද්ධාවාසයෙහි උපන් බ්‍රහ්මයා වෙමැයි කීවේය. ‘කවර කටයුත්තකට ආවාහුද?’ මහා බ්‍රහ්මයා තමන් පැමිණි කරුණ දැක්වීමට ඒ ප්‍රශ්න පවසා, නුඹද මේ ප්‍රශ්න උගෙණ අරුණ නැඟුණුකල්හි තථාගතයන් වෙත එළඹ අසව. තථාගතයන්වහන්සේ හැර මේ ප්‍රශ්න කීමට සමත්වූ අන්කෙනෙක් නම් නැතැයි කියා බඹලොවටම ගියේය.
තෙරණුවෝද දෙවැනි දිනයෙහි ශාස්තෘන් වෙත එළඹ වැඳ මහාබ්‍රහ්මයා විසින් කියනලද අයුරින්ම ප්‍රශ්න ඇසූහ. ශාස්තෘන්වහන්සේ කුමාරකාශ්‍යප තෙරුන් රහත්බවට යොමුකොට ප්‍රශ්න විසඳූසේක. තෙරණුවෝ ශාස්තෘන් වහන්සේ විසින් කියනලද ක්‍රමයෙන්ම උගෙන විදසුන් ගැබ් ගන්වාගෙන රහත්බවට පැමිණියහ. එතැන්පටන් සිවුපිරිසට ධර්‍මකථා කියන්නාහු බොහෝ දෙනාටද ටිකදෙනාටද උපමාවන්ගෙන්ද කරුණින්ද සරසා විසිතුරු කථාම කියති. ඉක්බිති ශාස්තෘන්වහන්සේ පායාසි රජුට පසළොස් ප්‍රශ්නයන්ගෙන් සරසා සූත්‍රාන්තය දෙසූකල්හි ඒ සූත්‍රාන්තය අෙර්‍ත්‍ථ ාපත්ති කොට තෙරුන් මෙසසුනෙහි විචිත්‍ර කථිකයන් අතුරෙන් අගතන්හි තැබූසේක.
දසවැන්නෙහි **පටිසමභිදාප්පත්තානං** යන්නෙන් සිවු පිළිසිඹියාවන්ට පත්ව සිටියවුන් අතුරෙන් මහා කොට්ඨිත තෙරුන්වහන්සේ අග්‍රයහයි දක්වනුලැබේ. මේ තෙරුන්වහන්සේ වනාහි තමන්ගේ පිළිසිඹියාවන්හි පුරුදුකළ වසිතාවෙන් ප්‍රකට මහාශ්‍රාවකයන් වෙත එළම ප්‍රශ්න අසන්නාහුද භාග්‍යවතුන්වහන්සේ වෙත එළඹ ප්‍රශ්න අසන්නාහුද පිළිසිඹියාවන් පිළිබඳවම ප්‍රශ්න අසති. මෙසේ මේ පුරුදුකිරීම් වශයෙන් පිළිසිඹියාපත්වූවන් අතුරෙන් අග්‍රනම් වූයේය.
ඔහුගේ ප්‍රශ්න කර්‍මයෙහි මේ පිළිවෙළ කථාවයි: මෙතෙමේත් පියුමුතුරා බුදුන් සමයෙහි හංසවතී නුවරමහ ධනවත් කුලයක උපන්නේ පසුකලෙක බුදුන්වහන්සේගේ ධර්‍මකථා අසන්නේ එක් භික්‍ෂුවක පිළිසිඹියාවන්ට පත්වූවන් අතුරෙන් අග තන්හි තබන්නාවූ බුදුරජාණවහන්සේ දැක පින්කම් කොට ඒ තනතුර පැතීය. හෙතෙම දිවිහිමියෙන් කුසල් කොට දෙවිමිනිසුන් අතර සැරිසරන්නේ මේ බුද්ධොත්පාදයෙහි සැවතෙහි බමුණු කුලයෙක උපන්නේය. කොට්ඨිත මානවකයයි ඔහුට කළාහුය. හෙතෙම වියට පත්වූයේ ත්‍රිවේදයන් උගෙන එක් දිනක් ශාස්තෘන්වහන්සේගේ ධර්‍ම කථාව අසාලද ශ්‍රද්ධා ඇත්තේ පැවිදි වූයේය. හෙතෙම උපසපන් කාලයෙහි සිට විදර්‍ශනාවට කටයුතු කරන්නේ පිළිසිඹියා සමඟ රහත්බවට පත්ව නිබඳව පිළිසිඹියාවන්හි පුරුදු කරනලද වසිතාවෙන් යුක්තව පැන විමසන්නේ පිළිසිඹියාවන්හිම පැනව විමසයි. ඉක්බිති ශාස්තෘන්වහන්සේ මෑත කාලයෙහි මහාවේදල්ල සූත්‍රය අර්‍ත්‍ථොත්පත්ති කොට තෙරුන් පිළිසිඹියාවන්ට පත්වූවන් අතුරින් අගතැන්හි තැබූසේක.
සිවුවෙනි වර්‍ගය
සිවුවැන්නෙහි පළමුවෙනි සූත්‍රයෙහි **බහුස්සුතානං** යනාදියෙහි බහුශ්‍රැතවූ සතිමත්වූ ගතිමත්වූ ධිතිමත්වූ උපස්ථායකවූ අන්‍ය ස්ථවිරවරුද වෙති. මේ ආයුෂ්මතුන්වහන්සේවනාහි බුදුවදන් උගන්නෝ බුද්ධශාසනයෙහි භාණ්ඩාගාරික පර්‍ය්‍යාප්තියෙහි සිට ගත්හ. එහෙයින් බහුශ්‍රැතයන් අතුරින් අග්‍රනම්වූහ. මේ තෙරුන්ගේ බුද්ධවචනය ගෙන ධාරණය කරගැනීමේ ස්මෘතිය අන්තෙරුනට වඩා බලවත්වූයේය. එහෙයින් **සතිමන්තයන්** අතුරින් අග්‍රනම්වූහ. මේ ආයුෂ්මතුන්වහන්සේම එක් පදයක සිට පද සැටදහසක් ගන්නාහු ශාස්තෘන්වහන්සේ විසින් කියනලද ක්‍රමයෙන්ම සියලු පදයන් දනිත්, එබැවින් **ගතිමන්තයන් **අතුරෙන් අග්‍රනම් වූහ. මේ ආයුෂ්මතුන් වහන්සේගේ බුද්ධවචනය උගෙනීමේ වීර්‍ය්‍යය, සජ්ක්‍ධායනය කිරීමේ වීර්‍ය්‍යය, ධාරණය කරගැනීමේ වීර්‍ය්‍යය හා ශාස්තෘන්වහන්සේට උපස්ථාන කිරීමේ වීර්‍ය්‍යයද අන්‍යයන් හා අසමානවූයේ එහෙයින් **ධිතිමන්තයන්** අතුරෙන් අග්‍රනම්වූහ. තථාගතයන්වහන්සේට උපස්ථාන කරන මුන්වහන්සේ අනෙක් උපස්ථායක භික්‍ෂූන් උවටැනි කරන ආකාරයෙන් උවටැන් නොකළහ. තථාගතයන්වහ්නසේට උපස්ථාන කරන අන්‍යයෝ බොහෝ කලක් උපස්ථාන නොකළාහුය. බුදුන්වහන්සේගේ සිත්ගෙන උපස්ථාන නොකළාහුය. තෙරණුවෝ වනාහි උපස්ථායක තනතුරලද දිනයෙහි පටන් ඇරඹූ වීර්‍ය්‍ය ඇත්තෝම තථාගතයන්වහන්සේගේ සිත්ගෙන උපස්ථාන කළහ. එබැවින් **උපස්ථායකයන්** අතුරෙන් අග්‍රනම්වූහ.
ඔහුගේ ප්‍රශ්නකර්‍මයෙහි මේ පිළිවෙළ කථාවයි: මෙයින් කල්ප ලක්‍ෂයකට මත්තෙහි පදුමුත්තර නම් ශාස්තෘන්වහන්සේ ලොව පහළවූසේක. උන්වහන්සේට හංසවතී නම් නුවරක් වූයේය. නන්ද නම් රජතෙමේ පියා වූයේය. සුමෙධා නම් දේවිය මව වූවාය. බෝසත් තෙමේ උත්තරකුමාර නම් වූයේය. හෙතෙම පුතෙකු උපන් දිනයෙහි මහබිනික්මන්කොට පැවිදිව කෙළෙස් තැවීමෙහි යෙදුණේ ක්‍රමයෙන් සර්‍වඥතාඥානයට පත්ව **අනෙකජාතිසංසාරං’යි** උදන් අනා සත්දිනක් බෝමැඩ ගෙවා පොළොවෙහි තබන්නෙමැයි පය එළවීය. ඉක්බිති පොළොව බිඳී යට කියනලද ප්‍රමාණ ඇති පියුමක් නැඟී සිටියේය. එය හේතකොටගෙන භාග්‍යවතුන්වහන්සේ පදුමුත්තර යනුවෙන් ප්‍රකටවූසේක. උන්වහන්සේට දේවාලය සුමෙධයයි අගසව් දෙනමක් වූහ. අමිතා අසමා යනුවෙන් අග්‍රශ්‍රාවිකාවෝ දෙදෙනෙක්වූහ. උපස්ථායක තෙමේ සුමන නම්වූයේයි. පදුමුත්තර භාග්‍යවතුන්වහන්සේ පිතෘසංග්‍රහය කරමින් භික්‍ෂූන් ලක්‍ෂයක් පිරිවර කොට ඇත්තාහු හංසවතී රාජධානියෙහි වසනසේක.
උන්වහන්සේගේ කනිටු සොහොයුරා සුමන කුමාර නම්විය. ඔහුට රජතෙමේ හංසවතී නගරයෙන් යොදුන් දෙදහසෙක්හි භොගග්‍රාමයක් දුන්නේය. හෙතෙම යම් යම් විට පැමිණ පියාද බුදුන්වහන්සේද දකියි. එක්දිනක් ප්‍රත්‍යන්තය කිපියේයි. සුමන කුමර තෙමේ රජුට (දන්වා) යැවීය. රජ තෙමේ ‘මා විසින් නුඹ එහි කුමක් සඳහා තබලද්දේහිදැ’යි යළි ඔහුට දන්වා යැවීය. හෙතෙම සොරුන් සංසිදුවා ‘දෙවයන්වහන්ස, ජනපදය සංසිඳියේයයි රජුට දන්වා යැවීය. රජතෙමේ සතුටුවූයේ ඉක්මණින් මාගේ පුත්‍රයා පැමිණේවා’යි පැවසීය. ඔහුට දහසක් පමණ අමාතයයෝ වෙති. හෙතෙම ඔවුන් සමඟ අතරමගදී ‘මගේ පියා සතුටුවූයේ වෙයි. ඉදින් මට වරයක් දෙන්නේ නම් කුමක් ගන්නේම්දැ’යි සාකච්ඡා කළේය. ඉක්බිති ඔහුට ඇතැම්හු ඇතෙකු ගනුමැනව, අසකු ගනුමැනව, දනව්වක් ගනු මැනව. සත්රුවන් ගනු මැනවැ’යි කීහ. අන්‍යයෝ, නුඹවහන්සේ පෘථිවීශ්වර (රජු) ගේ පුත්‍රයාය. නුඹවහන්සේට ධනය දුර්‍ලභ නොවේ. මේ සියල්ල ලැබුවත් අතහැර යායුතුය. පිනිම පමණක් රැගෙන යාතුයුය. එබැවින් රජු වර දෙනකල්හි තෙමසක් පියුමුතුරා බුදුරජාණන්වහන්සේට උවටැන් කිරීමට වරයක් ගනු මැනවයි කීවාහුය. හෙතෙම, ‘නුඹලා මගේ කල්‍යාණමිත්‍රයෝයි. මේ සිත මට නැත නුඹලාවිසින්ම උපදවනලදී. එසේ කරමැ’යි ගොස් පියා වැඳ පියාවිසින් වැළඳ ‘පුත, ඔබට වරයක් දෙමි’යි කීකල්හි, ‘මහරජතුමනි. භාගයවතුන්වහන්සේ තෙමසක් සිවුපසයෙන් උවටැන් කරමින් ජීවිතය නොසිස්වූවක් කිරීමට කැමැත්තෙමි. මේ වරය මට දෙනු මැනවැ’යි කීවේය. ‘දරුව නොහැකිය. අනෙකක් ඉල්වව’ ‘දේවයන් වහන්ස, ක්‍ෂත්‍රියයන්ට කථා දෙකක්නම් නැත. මෙයම දෙන්න. මට අනෙකකින් වැඩක් නැත.’ ‘දරුව, බුදුවරුන්ගේ නම් සිත දැනීම දුෂ්කරය. ඉදින් භාග්‍යවතුවහන්සේ නොකැමති වනසේක්නම් මාදුන්කල්හිද කිමෙක් වන්නේද?’ ‘මැනවි, දේවයිනි, මම භාග්‍යවතුන්වහන්සේගේ සිත දන්නෙමැ’යි විහාරයට ගියේය.
එවේලෙහි භාග්‍යවතුන්වහන්සේගේ බත්කිස නිමවා ගඳකිළියට පිවිසිසේක්වෙති. හෙතෙම මණ්ඩලමාලයෙහි වැඩ හුන්නාවූ භික්‍ෂූන්වහන්සේලා සමීපයට ගියේය. උන්වහන්සේලා, ‘රාජපුත්‍රය, කුමක් හෙයින් පැමිණියෙහිදැ’යි ඔහුගෙන් විමසූහ. ‘භාග්‍යවතුන් දැකීම සඳහාය. මට භාග්‍යවතුන්වහන්සේ දක්වනු මැනව’යි කීවේය. ‘රාජපුත්‍රය, අපි කැමති කැමතිවිට ශාස්තෘන්වහන්සේ දැකීමට නොලබමු! ස්වාමීනි, කවරෙක් ලබයිද? රාජපුත්‍රය, සුමන නම් තෙරුන් වහන්සේ. හෙතෙම, ස්වාමීනි, තෙරුන්වහන්සේ කොහිදැ’යි තෙරුන් හුන්තැන අසා ගොස් වැඳ, ‘ස්වාමීනි, මම භාග්‍යවතුන්වහන්සේ දැකීමට කැමැත්තෙමි. මට දක්වනු මැනව’යි කීවේය. තෙරුන්වහන්සේ රජකුමරු බලාසිටියදීම ආපෝකසිණයට සමවැද මහපොළොවෙහි ජලය අධිෂ්ඨාන කොට පොළොව කිමිඳ ශාස්තෘන්වහන්සේගේ ගඳකිළියෙහිම පහළවූහ. ඉක්බිති භාග්‍යවතුන්වහන්සේ ඔහුගෙන් ‘සුමන, කුමක් නිසා පැමිණියෙහිදැයි ඇසූසේක. ‘ස්වාමීනි, රාජපුත්‍රතෙමේ භාග්‍යවතුන්වහන්සේ දැක්මට ආයේය’යි කීහ. එසේ වීනම් මහණ, අසුනක් පනවව’යි පැවසූසේක. යළි තෙරුන්වහන්සේ රජකුමරු බලා සිටියදීම බුද්ධාසනය ගෙන ඇතුල් ගඳකිළියෙහි කිමිදී පිටත පිරිවෙණෙහි පහළවී පිරිවෙණෙහි අසුන පැනවූහ. රජ කුමර තෙමේ මේ අසිරිමත් කරුණු දෙක දැක, ‘මේ භික්‍ෂුව ඒකාන්තයෙන්ම බලවතෙකැ’යි සිතුවේය.
භාග්‍යවතුන්වහන්සේද ගඳකිළියෙන් නික්ම පනවනලද අසුනෙහි හුන්සේක. රජපුත් තෙමේ භාග්‍යවතුන් වැද පිළිසඳර පැවැත්වීය. ‘රාජ පුත්‍රය, කොයි විටෙක පැමිණියෙහිදැ’යි (භාග්‍යවතුන්වහන්සේ ඇසූසේක.) ‘ස්වාමීනි, නුඹවහන්සේ ගඳකිළියට පිවිසිකල්හි අවුත් බික්සඟනට සැළ කෙලෙමි. භික්‍ෂූහු වනාහි අපි කැමති කැමති විට භාග්‍යවතුන් දක්නට නොලබමුයි (පවසා) මා තෙරුන් වහන්සේ සමීපයට යැවූහ. තෙරුන්වහන්සේ වනාහි එක් වචනයෙන්ම දැක්වූහ ස්වාමීනි, තෙරුන්වහන්සේ නුඹවහන්සේගේ සසුනෙහි වල්ලභයෙකැයි හැඟෙයි’යි පැවසීය. ‘එසේය, රාජකුමාරය, මේ භික්‍ෂුව මගේ සසුනෙහි වල්ලභයෙකි.’ ‘ස්වාමීනි, බුදුවරුන්ගේ සසුනෙහි කුමක් කොට වල්ලභයෝ වෙත්ද?’ ‘දන්දී සිල් සමාදන්ව පෙහෙවස්කම් කොටය, කුමරුව.’ ‘භාග්‍යවතුන්වහන්ස, මම තෙරුන් මෙන් බුදුසසුනෙහි වල්ලභයෙක් වනු කැමැත්තෙමි. හෙට මගේ භික්‍ෂාව ඉවසනු මැනවැ’යි කුමරා පැවසීය. භාග්‍යවතුන්වහන්සේ නිහඬ බවින් ඉවසූසේක. රජකුමරුවා තමන් වසන තැනට ගොස් සියලු රැය මහත් සත්කාර පිලියෙළ කොට සත්දිනක් කඳවුරු බත නම් වූවක් දුන්නේය.
සත්වැනි දිනයෙහි ශාස්තෘන්වහන්සේ වැඳ, ‘ස්වාමීනි, මාවිසින් පියා සමීපයෙන් තෙමසක් ඇතුළ්වස නුඹවහන්සේ පිළිදැගුම් කිරීමේ වරය ලබනලදී. තෙමසක් මගේ වස් ආරාධනය ඉවසන සේක්වා’යි කීය. භාග්‍යවතුන්වහන්සේ යාමෙන් වැඩක් ඇත්දැයි බලා ඇතැයි දැක, රජකුමරුට, තථාගතවරු ශුන්‍යාගාරයෙහි කැමති වෙතැයි පැවසූසේක. කුමර තෙමේ, ‘භාග්‍යවතුන්වහන්ස, වැටහිණි. සුගතයන්වහන්ස, වැටහිණි’යි පවසා ස්වාමීනි, මම මුලින්ම ගොස් විහාරයක් කරමි. මා දන්වා එවූ විට භික්‍ෂූන් ලක්‍ෂයක් සමඟ වඩිනු මැනව’යි භාග්‍යවතුන්වහන්සේ පිළිණ කරවා ගෙන පියා වෙතට ගොස් ‘දේවයන්වහන්ස, මට භාග්‍යවතුන්වහන්සේ විසින් පිළිණ දෙන ලදී. මා දන්වා එවූ විට භාග්‍යවතුන්වහන්සේ පිටත් කොට එවනු මැනව’යි කියා පියා වැඳ නික්ම යොදුනෙහි යොදුනෙහි වෙහෙරක් කරන්නේ යොදන් දෙදහසක් දුර ගියේය, ගොස් තමන්ගේ නුවරෙහි වෙහෙරට තැනක් සොයන්නේ සොහන නම් කෙළෙමියාගේ උයන දැක ලක්‍ෂයකින් මිළදී ගෙන ලක්‍ෂවත් වියදම් කොට විහාරයක් කරවීය. එහි භාග්‍යවතුන් වහන්සේට ගඳකිළියක්ද සෙසු භික්‍ෂූන්ට රාත්‍රිස්ථාන දිවාස්ථාන සඳහා කුටි ලෙන් මණ්ඩපයන් කරවා පවුරු පිරිකෙව් දොර කොටුද නිමවා පියා වෙත ‘මගේ කිස නිමියේය. ශාස්තෘන්වහන්සේ පිටත් කොට එවනු මැනව’යි දන්වා යැවීය.
රජතෙමේ භාග්‍යවතුන්වහන්සේ වළඳවා ‘භාගයවතුන්වහන්ස, සුමනගේ කටයුතු නිමියේය. නුඹවහන්සේගේ වැඩීම බලාපොරොත්තු වන්නෙයයි පැවසීය. භාග්‍යවතුන්වහන්සේ ලක්‍ෂයක් භික්‍ෂූන් පිරිවරණලදසේක් යොදුනෙක් යොදුනෙක්හිවූ විහාරයන්හි වසමින් වැඩිසේක. කුමර තෙමේ ශාස්තෘන්වහන්සේ වඩිනසේකැයි අසා යොදුනක් පෙරගමන් කොට ගඳමල් ආදියෙන් පුදමින් විහාරයට වැඩම කරවා,
‘මාවිසින් ලක්‍ෂයකින් මිළදී ගන්නාලද ලක්‍ෂයකින් නිමවූ ශොභන නම්වූ උයන{1} මහාමුනිවරය, පිළිගනුමැනව’යි (පවසා)
විහාරය පවරා දුන්නේය. හෙතෙම වස් එළඹෙන දිනයෙහි දන්දී තමන්ගේ අඹුදරුවන්ද අමාත්‍යයන්ද කැඳවා, ‘ශාස්තෘන්වහන්සේ අප සමීපයට දුර සිටම වැඩිසේක. බුදුවරයෝ නම් ධර්‍මයට ගරුකරන්නෝය. ආමිෂය දෙස හෙළුෑ ඇස් ඇත්තෝ නොවෙත්, එබැවින් මම මෙම තෙමසෙහි සළු දෙකක් හැඳ දසසිල් සමාදන්ව මෙහිම වසන්නෙමි. නුඹලා රහතන්වහන්සේලා ලක්‍ෂයට මේ අයුරින්ම තෙමස දන් දෙන්නෙහුය’යි කීවේය.
හෙතෙම සුමන තෙරුන් වසන තැනට අනුරූපවූ තැනක වසන්නේ තෙරුන්වහන්සේ භාග්‍යවතුන්වහන්සේට යම් වතක් කරත්ද ඒ සියල්ල දැක ‘මේ තෙරුන් වහන්සේ ඒකාන්තයෙන්ම වල්ලභවූයේ ස්ථානයෙහිය. (කරුණු සහිතවය) මවිසින් මුන්වහන්සේගේම තනතුර පැතීමට වටීයයි සිතා පවාරණය ළංවූ විට ගමට පිවිස සත්දිනක් මහදන්දී සත්වන දිනයෙහි ලක්‍ෂයක්වූ භික්‍ෂූන්ගේ පාමුල තුන්සිවුරු තබා භාග්‍යවතුන්වහන්සේ වැඳ ‘ස්වාමීනි, මවිසින් සත්දිනක් කඳවුරු දානයේ පටන් යම් යම් පිනක් කරනලද්දේද ශක්‍ර සම්පත්තිය හෝ මාරසම්පත්තිය හෝ පතමින් නොකරනලදී. බුදුන්වහන්සේගේ උපස්ථායක භාවය පතමින් කරනලදී. එබැවින් භාග්‍යවතුන්වහන්ස, මමද අනාගතයෙහි සුමන තෙරුන් මෙන් එක් බුදු කෙනෙකුන්ට උපස්ථායක වෙමි’යි පසඟ පිහිටුවා වැන්දේය. ශාස්තෘන්වහන්සේ අනතුරක් නොදැක ඔහුට විවරණදී වැඩිසේක. කුමරුවා එය අසා බුදුවරුනම් සැකසහිත කථා ඇත්තෝ නොවෙතියි දෙවැනි දිනයෙහි ගෞතම බුදුන්වහන්සේගේ පාසිවුරු ගෙන පිටුපසින් පිටුපසින් යන්නහු මෙන්විය.
හෙතෙම ඒ බුද්ධොත්පාද කාලයෙහි අවුරුදු ලක්‍ෂයක් දන්දී ස්වර්‍ගයෙහි ඉපිද කාශ්‍යප බුද්ධකාලයෙහි පිඬු හැසිරෙන තෙර කෙනෙකුන්ට පාත්‍රය ගැනීම සඳහා උතුරු සළුවදී පූජා කළේය. නැවත දෙව්ලොව ඉපිද බරණැස් රජව මතුමහල් තලයෙහිවූයේ ගන්‍ධමාදනයේ සිට අහසින් වඩින්නාවූ පසේ බුදුවරුන් අට නමක් දැක කැඳවා වළඳවා තම මඟුල් උයනෙහි උන්වහන්සේලාට පන්සල් අටක් කරවා උන්වහන්සේලාට හිඳීම සඳහා තම නිවෙසෙහි සියල්ල රුවන්මයවූ පුටු අටක්ද මැණික් ආධාරකයන්ද පිළියෙළ කරවා දසදහසක් අවුරුදු උවටැන් කළේය. මේ ප්‍රකට තැන්ය.
කල්ප ලක්‍ෂයක් දන් දෙමින්ම අපගේ බෝසතුන් සමඟ තුසී පුරෙහි ඉපිද එයින් චුතවූයේ අමිතොදන ශාක්‍යයාගේ ගෙහි උපන්නේය. ඉක්බිති මොහුට සියලු ඥතීන්ම සතුටුවූවන් ප්‍රමුදිත වූවන් කරමින් උපන්නේයයි ආනන්‍දයයි නම් කළාහුය. හෙතෙම, භාග්‍යවතුන්වහන්සේ පිළිවෙළින් කරනලද අබිනික්මන් ඇතිව සම්මාසම්බෝධියට පත්ව පළමු ගමනින් කිඹුල්වතට අවුත් එයින් නික්මෙනකල්හි භාග්‍යවතුන්වහන්සේට පිරිවර සඳහා රජකුමරුවරුන් පැවිදිවනකල්හි භද්දියාදීන් සමඟ නික්ම භාග්‍යවතුන් සමීපයෙහි පැවිදිවී නොබෝ කලකින්ම ආයුෂ්මත් පුණ්ණ මන්තානි පුත්ත තෙරුන් සමීපයෙහි දහම් අසා සෝවාන් පෙලෙහි පිහිටියේය.
එකල්හි භාග්‍යවතුන්වහන්සේට ප්‍රථම බෝධියෙහි විසිවස නිබඳ නොවූ උපස්ථායකවරු වූහ. එක්දිනෙක නාගසමාල තෙරහු පාසිවුරු ගෙන හැසිරෙති. එක්දිනෙක නාගිත තෙරුන්වහන්සේය. ඇතැම් දිනක උපවාණ තෙරුන්වහන්සේය. ඇතැම් දිනෙක සුනක්‍ඛත්ත තෙරණුවෝය. සමහර දිනෙක චුන්‍දසමණුද්දේසයෝය. ඇතැම් දිනෙක සාගත තෙරණුවෝය. තවත් දිනෙක රාධ තෙරණුවෝය. ඇතැම් කලෙක මෙඝිය තෙරුන්වහන්සේය. එහිදී එක් දිනක් භාග්‍යවතුන්වහන්සේ නාගසමාල තෙරුන් සමඟ දුරුමගට පිළිපන්සේක් දෙමං සන්‍ධියකට පැමිණිසේක. තෙරණුවෝ මගින් ඉවත්ව, භාග්‍යවතුන්වහන්ස, මම මේ මගින් යමි’යි කීහ. ඉක්බිති භාග්‍යවතුන්වහන්සේ, ‘එව මහණ මේ මගින් යමු’යි පැවසූසේක. හෙතෙම, ‘එසේනම් භාග්‍යවතුන්වහන්ස, නුඹවහන්සේගේ පාසිවුරු ගනුමැනව. මා මේ මගින් යමියි කියා පාසිවුරු බිම තැබීමට සැරසුනේය. ඉක්බිති භාග්‍යවතුන්වහන්සේ, ‘ගෙනෙව මහණැ’යි පවසා පාසිවුරු ගෙන වැඩිසේක. අනෙක් මගින් යන්නාවූ ඒ භික්‍ෂුවගේ පාසිවුරුද සොරු පැහැර ගත්තාහුය. හිසද බින්දාහුය. හෙතෙම දැන් මට භාග්‍යවතුන්වහන්සේ පමණක්ම පිහිටය. අනෙකෙක් නොවේයයි සිතා ගලන ලෙයින් යුතුව භාග්‍යවතුන් සමීපයට ගියේය. මහණ, මේ කිමෙක්දැයි ඇසූ කල්හි එපුවත සැළ කළේය. ඉක්බිති භාග්‍යවතුන් වහන්සේ ඔහුට ‘මහණ, නොසිතව. මේ කරුණින්ම ඔබව වැළැක්වීමි’යි වදාරා අස්වැසුසේක.
එක්දිනෙක භාග්‍යවතුන්වහන්සේ මෙඝිය තෙරුන් සමඟ ප්‍රාචීනවංසමිගාදායෙහි ජන්තුගමට වැඩිසේක. එහිදීද මේඝිය තෙමේ ජන්තුගමෙහි පිඬුපිණිස හැසිර නදී තෙරෙහි පාසාදික අඹනයට දැක ‘භාග්‍යවතුන්වහන්ස, නුඹවහන්සේ පාසිවුරු ගනු මැනව. මම ඒ අඹවනයෙහි මහණදම් කරමියි කියා භාග්‍යවතුන් වහන්සේ විසින් තෙවරක් වළක්වනු ලබන්නේද ගොස් අකුසල විතර්‍කයන්ගෙන් ගැලී ආපසු ඇවිත් එපුවත සැළකෙළේය. භාග්‍යවතුන්වහන්සේ ඔහුටද මේ කාරණයම සලකා ඔබ වැළැක්වීමියි පවසා පිළිවෙළින් සැවතට වැඩිසේක. එහි ගඳකිළි පිරිවෙණෙහි පනවන ලද උතුම් බුද්ධාසනයෙහි හුන්සේක් බික්සඟන විසින් පිරිවරන ලද්දාහු භික්‍ෂූන් ඇමතූසේක. ‘මහණෙනි, දැන් (මම) මහල්ලෙක් වෙමි. ඇතැම් භික්‍ෂුහු මේ මගින් යමුයි කී කල්හි අන් මගකින් යති. ඇතැම්හු මාගේ පාසිවුරු බිම හෙළත් මට නිබඳ උපස්ථායකවූ එක් භික්‍ෂුවක් දැනුව’යි පැවසූසේක. භික්‍ෂූන්ට ධර්‍මසංවේගය උපන්නේය. ඉක්බිති ආයුෂ්මත් සැරියුත් තෙරණුවෝ නැඟිට භාග්‍යවතුන් වැඳ ‘මම ස්වාමීනි, නුඹවහන්සේවම පතමින් කල්පලක්‍ෂයක් අධික කොට ඇති අසංඛ්‍යක් පාරමී පිරුවෙමි. මා වැනි මහපැණවතෙක් උපස්ථායක වීම නම් නොවටීද? මම උපස්ථාන කරන්නෙමැයි පැවසූහ. භාග්‍යවතුන්වහන්සේ ඔහුට, සාරිපුත්තය, යම් දෙස ඔබ හැසිරෙහිද? එදසෙ නොසිස්ය. ඔබගේ අවවාදය බුදුවරුන්ගේ අවවාදයට සමානය. එබැවින් මට ඔබ විසින් උපස්ථාන කෘත්‍යයක් නැතැයි ප්‍රතික්‍ෂෙප කළසේක. මේ ක්‍රමයෙන්ම මහමුගලන් ආදිකොට අසූමහ සව්වෝ නැඟී සිටියාහුය. භාග්‍යවතුන්වහන්සේ ඒ සියල්ලන් ප්‍රතික්‍ෂෙප කළසේක.
අනඳ තෙරුන්වහන්සේ වනාහි නිහඬවම හුන්හ. ඉක්බිති භික්‍ෂූහු ඔහුට ‘ඇවැත්නි, භික්‍ෂුසංඝයා උපස්ථායක තනතුර ඉල්ලයි. නුඹද ඉල්වව’ කීහ. ‘ඇවැත්නි, ඉල්ලා ලත් තැන නම් කෙබඳු වේද? කිම? ශාස්තෘන්වහන්සේ මා නොදකිනසේකද? ඉදින් මට කැමතිවනසේක්නම් ආනන්‍ද මට උවටැන් කරවයි කියන සේකැ’යි තෙරුන්වහන්සේ පැවසූහ. ඉක්බිති භාග්‍යවතුන්වහන්සේ, මහණෙනි, ආනන්ද අන්‍යයන් විසින් උත්සාහවත් නොකළ යුත්තෙකි. තෙමේම දැන මට උපස්ථාන කරන්නේය’යි පැවසූසේක. ඉක්බිති භික්‍ෂූහු ‘ඇවැත්නි නැගිටින්න. ආනන්‍දය නැගිටින්න. ආනන්‍ද දශබලයන්වහන්සේගෙන් උපට්ඨායක තනතුර ඉල්වන්නැයි කීවාහුය. තෙණුවෝ නැඟිට ප්‍රතික්‍ෂේප සතරක්ද ආයාචනා සතරක්දැයි වර අටක් ඉල්ලූහ.
ප්‍රතික්‍ෂේප සතරනම්: ස්වාමීනි, ඉදින් භාගයවතුන්වහන්සේ තමන් විසින් ලබනලද ප්‍රණීත චීවර නොදෙන සේක්ද, පිණ්ඩපාතය නොදෙන සේකද? එක ගඳකිළියෙහි විසීමට නොදෙන සේක්ද, නිමන්ත්‍රණය ගෙන නොවඩිනසේක්ද එසේ නම් මම භාග්‍යවතුන්වහන්සේ උපස්ථාන කරමැයි පවසා ‘ආනන්‍දය, මෙහි කවරනම් ආදීනව දැක්කෙහිදැයි ඇසූකල්හි, ‘ස්වාමීනි, ඉදින් මම මේ වස්තූන් ලබන්නෙම් නම්, ආනන්‍දතෙර තථාගතයන් විසින් ලබන ලද ප්‍රණීත සිවුරු පරිභෝග කරයි, පිණ්ඩපාතය වළඳයි. එක ගඳකිළියෙහි වසයි. එක අරයුමට යයි. මේ ලාභ ලබමින් තථාගතයන්ට උවටැන් කරයි. මෙසේ උවටැන් කිරීමෙහි කවර බරෙක්දැයි කියන්නෝ වන්නාහ! මෙසේ මේ ප්‍රතික්‍ෂෙප සතර ඉල්ලූහ.
සතර ආයාචනා නම්: ‘ස්වාමීනි, ඉඳින් මා විසින් පිළිගන්නාලද නිමන්ත්‍රණයට භාග්‍යවතුන්වහන්සේ වඩිනසේක්ද, ඉදින් මම රටට පිටින් ජනපදයට පිටතින් භාග්‍යවතුන්වහන්සේ දැකීමට ආපිරිස පැමිණි කෙණෙහිම භාග්‍යවතුන්වහන්සේ දැක්වීමට ලබන්නේම්ද යම්විටෙක මට සැකයක් උපදීද එකෙණෙහිම භාග්‍යවතුන්වහන්සේ වෙත එළඹීමට ලබන්නෙම්ද භාග්‍යවතුන්වහන්සේ මා නොහමුවෙහි යම් දහමක් දෙසයි නම් එය අවුත් මට පවසන්නේද එසේ නම් මම භාග්‍යවතුන්වහන්සේට උපස්ථාන කරමියි කියා ‘ආනන්‍දය, මෙහි කවර ආනිසංශයක් දකිහිදැයි විමසූවිට මෙසේ කීහ: මෙහි ස්වාමීනි, සැදැහැති කුලපුත්තු භාග්‍යවතුන්වහන්සේගෙන් අවකාශයක් නොලබන්නාහු මට මෙසේ කියත්: ‘ස්වාමීනි ආනන්‍දය, හෙට භාග්‍යවතුන්වහන්සේ සමඟ අපගේ ගෙහි භික්‍ෂාව ගනුමැනව.’ ඉදින් භාග්‍යවතුන්වහන්සේ එහි නොයන සේක්නම් කැමැතිකැමති අවස්ථාවෙහි පිරිස දැක්වීමටද සැක දුරලීමටද අවකාශද නොලබමි. කිමේකද? ආනන්‍ද තෙරණුවෝ බුදුන්වහන්සේට උවටැන් කරති. මෙපමණවත් අනුග්‍රහයක් ඔහුට නොකරතිදැයි කියන්නෝද වන්නාහ. ‘ඇවැත්නි ආනන්‍දය, මේ ගාථාව, මේ සූත්‍රය මේ ජාතකය කොහිදී දෙසන ලද්දැයි භාග්‍යවතුන්වහන්සේගේ අසම්මුඛයෙහි මගෙන් අසන්නාහ. ඉදින් මම ඔවුනට එය නොසපයන්නෙම් නම් ‘ඇවැත්නි, මෙපමණක්වත් නොදන්නෙහිද? කුමක් නිසා නුඹ සෙවනැල්ලක් මෙන් භාග්‍යවතුන් අතනොහරිමින් දිගුකලක් හැසිරෙහිදැ’යි කියන්නෝ වන්නාහ. එහෙයින් මම (මා) නොහමුවෙහි දෙසනලද ධර්‍මය නැවත කීමද බලාපොරොත්තු වෙමි’යි මේ ආයාචනා සතර ඉල්ලූහ. භාග්‍යවතුන්වහන්සේද ඒවා උන්වහන්සේට දුන් සේක.
මෙසේ මේ අටවරය ගෙන නිබඳඋවටැන් කරන්නා වූහ. ඒ තනතුර සඳහාම කල්පලක්‍ෂයක් පුරනලද පාරමීන්ගේ ප්‍රතිඵලය පැමිණිණි. හෙතෙම උපස්ථායක තනතුරලද දිනයෙහි සිට දශබලයන්වහන්සේ දෙයාකාර ජලයෙන් තුන්ආකාර දැහැටුවෙන් පාද පරිකර්‍මයෙන් පිට්ඨිපරිකර්‍මයෙන් ගඳකිළි පිරිවෙණ හැමදීමෙන්ද යන මේ ආදී කටයුතුවලින් උවටැන් කරන්නේ මෙනම් වේලාවෙහි ශාස්තෘන්වහන්සේට මෙනම් දෙය ලැබීමට වටී. මෙනම් දෙය කිරීමට වටීයයි රාත්‍රිභාගය අතරතුර පන්දම් එළියක් රැගෙන එක් රැයකට ගඳකිළිපිරිවෙණ නව වරෙක වටේට යයි. උන්වහන්සේට මෙබඳු අදහසක් විය: ‘ඉදින් මට ථිනමිද්ධය ඇති වන්නේ නම් භාග්‍යවතුන්වහන්සේ කැඳවන විට පිළිවදන් දීමට නොහැකි වන්නේය’ යනුවෙනි. එබැවින් සියලු රාත්‍රියෙහි පන්දම් පහන අතින් නොමුදති. මේ කථාවස්තුව මෙපමණෙකි. මෑත කාලයෙහි ශාස්තෘන්වහන්සේ දෙව්රම වැඩ වසනසේක් නොයෙක් ආකාරයෙන් ධර්‍මභාණ්ඩාගාරික ආනන්‍ද ස්ථවිරයන් වර්‍ණනා කොට තෙරුන් මෙම සසුනෙහි බොහෝ ඇසූපිරූතැන් ඇත්තන් අතුරින්, සිහි ඇත්තවුන් අතුරින්, ගතිමන්තයන් අතුරින් ධිතිමන්තයන් අතුරින් හා උපස්ථායක භික්‍ෂූන් අතුරින්ද අගතනතුරෙහි තැබූසේක.
දෙවන සූත්‍රයෙහි **මහාපරිසානං** යන්නෙන් මහත් පිරිවර ඇත්තවුන් අතුරින් උරුවෙලකස්සප තෙරණුවෝ අග්‍රයහයි දක්වනුලැබේ. අනෙක් තෙරවරුන්ට වනාහි කිසියම් කාලයක් පිරිවර මහත්වෙයි. කිසියම් කාලයක මඳ වෙයි. මේ තරුන්ට වනාහි දෙබෑයන් සමග ශ්‍රමණයින් දහසක් නිබඳ පිරිවර වූයේය. ඔවුනතුරින් එක් කෙනෙකු එක්කෙනෙකු එකිනෙකා බැගින් පැවිදිකරවනකල්හි දෙදහසක් ශ්‍රමණයෝ වෙත්. දෙදෙනා බැගින් පැවිදිකරවන කල්හි තුන්දහසක් ශ්‍රමණයෝ වෙත්. දෙදෙනා බැගින් පැවිදිකරවන කල්හි තුන්දහසක් ශ්‍රමණයෝ වෙත්. එහෙයින් හෙතෙම මහත් පිරිවර ඇත්තවුන් අතුරෙන් අග්‍රනම්වූයේය. **කස්සප** යන මොහුගේ ගෝත්‍රයයි. උරුවේලාවෙහි පැවිදිවූ බැවින් ‘උරුවෙලකස්සප’යි ප්‍රසිද්ධ විය.
ඔහුගේ ප්‍රශ්නකර්‍මයෙහි මේ පිළිවෙළ කථාවයි. මෙතෙමේත් පියුමුතුරා බුදුන් කළ හංසවතී නුවර කුලගෙයක පිළිසිඳගෙන වියපත්වූයේ ශාස්තෘන්වහන්සේගේ ධර්‍මකථාව අසමින් එක් භික්‍ෂුවක මහත් පිරිවර ඇත්තවුන් අතුරෙන් අගතැන්හි තබන ශාස්තෘන්වහන්සේ දැක මාවිසින්ද අනාගතයෙහි මෙබන්දකු වීම වටීයයි සත්දිනක් බුදුපාමොක් මහසඟනට මහදන්දී තුන්සිවුරෙන් අන්දවා බුදුන්වහන්සේ වැඳ මහපිරිස් ඇත්තවුන්ට අගබව පැතුවේය. ශාස්තෘන්වහන්සේ අනතුරක් නොදැක අනාගතයෙහි ගෞතම බුදුරජාණන්වහන්සේගේ සසුනෙහි මහපිරිස් ඇත්තවුන් අතුරින් අග්‍ර වන්නෙහිය’යි විවරණදී වැඩිසේක.
ඒ කුලපුත් තෙමේත් දිවිහිමියෙන් කුසල්දම් කොට දෙවිමිනිසුන් අතුරෙහි සැරිසරන්නේ මෙයින් කල්ප අනූදෙකක් මත්තෙහි ඵුස්ස බුදුන්වහන්සේගේ වෙනත් මවකගෙන් උපන් කනිටු බෑයාවී උපන්නේය. පියා මහින්‍ද නම් රජවිය. මොහුට වෙනත් කනිටු සොහොයුරෝ දෙනනෙක් වූහ. මෙසේ ඒ තුන්බෑයෝ වෙන්වෙන්ව තනතුරු ලැබූහ. ඔවුහු යට කියනලද ක්‍රමයෙන් කිපියාවූ ප්‍රත්‍යන්තය සංසිඳුවා පියාවෙතින් වරලැබ තෙමසක් බුදුන්වහන්සේ පිළිදැගුම් කරන්නෙමුයි වරයක් ගත්තාහුය. ඉක්බිති ඔවුනට මෙසේ අදහසක් විය. ‘දශබලයන්වහන්සේ පිළිදැගුම් කරන අප විසින් සුදුසු දෙයක් කිරීමට වටී’ යනුවෙනි. එක් අමතියකු නිෂ්පාදක ස්ථානයෙහි තබා එකෙකු අයවැය දන්නෙකුකොට එකෙකු බුදු පාමොක් මහසඟනට අහර දෙමින් විධාන කරන්නෙකුගේ තනතුරෙහි තබා තමන් දසසිල් සමාදන්ව තෙමසක් ශික්‍ෂාපද රැක්කාහුය. ඒ ඇමතිවරු තිදෙන යටකියන ලද අයුරින්ම මේ බුද්ධෝත්පාදයෙහි බිම්බිසාර, විශාඛ හා රට්ඨපාල යන අයවූහ.
ඒ රජකුමරුවෝ වනාහි භාග්‍යවතුන්වහන්සේ විසූවස් ඇති කල්හි සියතින් බුදුපාමොක් සඟනට ප්‍රත්‍යය පූජාවෙන් පුදා දිවිඇති තෙක් කුසල් දහම් කොට අපගේ බුදුන්වහන්සේට පෙරටුවම බමුණුකුලයක ඉපිද තමන්ගේ ගොත්‍ර වශයෙන් තිදෙනාම කාශ්‍යප නම් වුවාහුය. වියපත් ඔවුහු ත්‍රිවේදයන් උගත්තාහුය. ඔවුන්ගේ දෙටු බෑයාට පන්සියයක් මානවකයෝ පිරිවරවූහ. මැඳුම් බෑයාට තුන්සියයකි. කනිටු බෑයාට දෙසියයකි. ඔවුහු තමන්ගේ ග්‍රන්‍ථයෙහි හරය බලන්නාහු ඉහාත්මයෙහිම බැලුවාහුය. පරලොව අයත් දෙය නොබැලුවාහුය. ඉක්බිති ඔවුන්ගේ දෙටු සොහොයුරා තමන්ගේ පිරිපර සමඟ උරුවේලාවට ගොස් සෘෂි පැවිද්දෙන් පැවිදිව උරුවෙලකස්සප නම් වූයේය. මහගඟ නදීවංකයක පැවිදිවූ තැනැත්තේ නදීකස්සප නම් වූයේය. ගයා ශීර්ෂයෙහි පැවිදිවූ තැනැත්තේ ගයා කස්සප නම්විය.
මෙසේ ඔවුන් සෘෂි පැවිද්දෙන් පැවිදිව එහි වසන කල්හි බොහෝ දිනකට පසුව අපගේ බෝසතුන්වහන්සේ මහබිනික්මන් නික්මලද සර්‍වඥතාඥාන ඇත්තාහු අනුපිළිවෙළින් දම්සක් පවත්වා පස්වග තෙරුන් රහත්බවෙහි පිහිටුවා යසදාරකයන් ප්‍රමුඛවූ පස්පණස් යහළුවන්ද හික්මවා රහතුන් සැටනම ‘මහණෙනි, බොහෝ දෙනාගේ හිතසුව සඳහා චාරිකාවෙහි හැසිරෙවුයයි යවා භද්‍රවර්ගීයයන් හික්මවා උරුවෙල් කසුප්ගේ හේතුව දැක ‘මා ගිය කල්හි දහසක් පිරිවර ඇති තුන්බෑයන් රහත්බවට පැමිණෙති’යි දැන හුදෙකලාව දෙවැන්නකු නොමැතිව උරුවෙල් කසුප් වසනතැනට ගොස් විසීම සඳහා ගිනිහල්ගෙය ඉල්වා එහිදී කරනලද නාගදමනය ආදිකොට ඇති ප්‍රාතිහාර්‍ය්‍යයන්ගෙන් පිරිස් සහිත උරුවේල කාශ්‍යප හික්මවා පැවිදි කරවූයේය. ඔහු පැවිදිවූ බව දැන පිරිස් සහිත සෙසු දෙබෑයෝද අවුත් පැවිදිවූහ. සියල්ලෝම සෘද්ධිමය පාත්‍රචීවරධාරී එහිභික්‍ෂූහු වූහ.
ශාස්තෘන්වහන්සේ ඒ මහණුන් දහසගෙන ගයා ශීර්ෂයට ගොස් සමතලා ගලක්මත වැඩහුන්සේක් මොවුනට කවරනම්වූ ධර්‍ම දේශනයක් ගැලපේදැයයි බලන්නාහු ‘මොවුහු ගිනි දෙවියන් පුදමින් හැසිරුනාහුය. මොවුනට භවත්‍රය ගිනිගෙයක් සමාන කොට දැක්වීමට වටීය’යි ආදිත්තපරියාය සූත්‍රය දෙසූසේක. දෙසුම කෙළවර සියල්ලෝම රහත්බවට පැමිණියාහුය. ශාස්තෘන්වහන්සේ ඔවුන් විසින් පිරිවරණලද්දාහු පෙරදීම බිම්සර රජුට දුන් පිළිණ ඇති බැවින් රජගහනුවර ලට්ඨිවනොද්‍යානයට වැඩිසේක. රජතෙමේ බුදුන්වහන්සේ වැඩිබව අසා දොළොස් නහුතයක් බ්‍රාහ්මණ ගෘහපතීන් සමඟ ශාස්තෘන් වෙත එළඹ වැඳ එකන්පසෙක හුන්නේය. ශාස්තෘන්වහන්සේ සියල්ලන් ඇතුළත්වූ පිරිස දෙස බලනසේක් මහජනයා උරුවෙල් කසුප්ට ගරුකරනු දැක මොවුහු මගේ හෝ කසුප්ගේ මහත්බව නොදනිති. සැක ඇත්තෝ නම් දේශනාව වටහා ගැනීමට නොහැක්කෝ වෙතියි සිතා කාශ්‍යපය, නුඹේ උපස්ථායකයන්ගේ සැකය සිඳුවයි තෙරුන්ට සංඥාවක් දුන්සේක. තෙරණුවෝ ශාස්තෘවචනය පිළිගෙන අසුනින් නැගිට ශාස්තෘන්වහන්සේට පසඟ පිහිටුවීමෙන් වැඳ තල්ගසක් පමණවූ අහසට පැන නැඟස සෘද්ධිවිකුර්වණයන් දක්වා ‘ස්වාමීනි, භාග්‍යවතුන්වහන්සේ මගේ ශාස්තෲය. මම ශ්‍රාවකයා වෙමි’යි කියා බැස බුදුන්වහන්සේගේ පාවැන්දාහ. මේ ක්‍රමයෙන් සත්වැනි වාරයෙහි තල්ගස්සතක් පමණ අහසට නැඟ යළි අවුත් බුදුන්වහන්සේගේ පා නමැඳ එකත්පසෙක හුන්හ.
එකල්හි මහජනයා මෙතෙම ලෝකයෙහි මහාශුමණයයා ශාස්තෘන්වහන්සේ කෙරෙහි නිසැක ඇත්තේවිය. ඉක්බිති ශාස්තෘන්වහන්සේ ඔහුට දහම් දෙසූසේක. දෙසුම කෙළෙවර රජතෙමේ එකොළොස් නහුතයක් බ්‍රාහ්මණගෘහපතියන් සමඟ සෝවාන් පෙලෙහි පිහිටියේය. එක් නහුතයක් උපාසකබව ප්‍රකාශ කළේය. ඒ උරුවෙල් කසුප්ගේ දහසක් පමණවූ පිරිවර භික්‍ෂූහු තමන්ගේ පුරුදුකිරීම් වශයෙන් සිතුවාහුය: ‘අපගේ පැවිදිකිස මුදුන්පත් විය. පිටත ගොස් කුමක් කරන්නෙමුදැ’යි උරුවෙල් කසුප් තෙරුන්ම පිරිවරා හැසුරුණාහුය. ඔවුන් එකිනෙකා එක් එක් ආශ්‍රය කරන්නෙකු ගත්කල්හි දෙදෙහසෙකි. දෙදෙනෙකු බැගින් ගන්නා කල්හි තුන්දහසක් වේයයි මෙතැන් පටන් ඔවුන් ඇසුරු කරන්නාහු යම් පමණවෙත්ද එපමණක් කීමට වටීය යනු මේ මෙහි කථාවස්තුවයි. මෑත කාලයෙහි වනාහි ශාස්තෘන්වහන්සේ දෙව්රම් වෙහෙරෙහි වාසයකරනසේක් තෙරුන්වහන්සේ මහපිරිස් ඇත්තවුන් අතුරින් අගතැන්හි තැබූසේක.
තුන්වැන්නෙහි **කුලප්පසාදකානං** යනු කුලපහදන්නවුන් අතුරින්ය. මේ තෙරණුවෝ නුදුටු බුදුන් දැකීම් ඇති සුදොවුන් මහරජුගේ නිවෙස්න පැහැදවූහ. එබැවින් කුලපහදන්නවුන් අතුරින් අග්‍රනම්වූහ.
ඔහුගේ ප්‍රශ්නකර්‍මයෙහි මේ පිළිවෙළ කථාවයි. මෙතෙමේ පියුමුතුරා බුදුන්කල හංසවතී නුවර කලගෙයක උපන්නේ ශාස්තෘන්වහන්සේගේ දම් දෙසුම අසමින් එක් භික්‍ෂුවක කුලපහදවන්නවුන් අතුරෙන් අගතැන්හි තබන්නාවූ බුදුරජාණන්වහන්සේ දැක පින්කම් කොට ඒ තනතුර පැතුවේය. හෙතෙම දිවි ඇති තෙක් කුසල් කොට දෙවිමිනිසුන් අතුරෙහි සැරිසරන්නේ අපගේ බෝසතුන් මවුකුස පිළිසිඳ ගන්නා දිනයෙහි කිඹුල්වතෙහිම ඇමති ගෙයක පිළිසිඳ ගත්තේය. උපන් දිනයෙහි බෝසතුන් සමඟම උපන්නේයයි එදිනම ඔහු දුහුල් ආධාරකයක හොවා බෝසතුනට උවටැන් සඳහා යැවූහ. බෝසතුන් සමඟ බෝරුක, රහල්මව, සිවුමහ නිදන්සැළි, නැඟයායුතු ඇත, කන්‍ථක අසු, ඡන්න හා කාළුදායී යන මේ සත එක් දිනෙක උපන් බැවින් එකට උපන්නාහු නම් වූවාහුය. ඉක්බිති ඔහුට නම්දෙන දිනයෙහි සියලු නුවරුන්ගේ සතුටුසිත් ඇති දිනයෙහි උපන්නේයයි උදායී යනුවෙන් නම් කළාහුය. මඳක් කළුස්වභාවය ඇති බැවින් කාළුදායී නම් වූයේය. හෙතෙම බෝසතුන් සමඟ කුමරකෙළි කෙළින්නේ වැඩිවියට පැමිණියේය.
මෑතකාලයහි බෝසතුන්වහන්සේ මහබිනික්මන් නික්ම අනු පිළිවෙළින් සර්‍වඥතාඥානයට පත්ව පවත්වන ලද උතුම් දම්සක් ඇතිසේක් ලෝකානුග්‍රහය කරමින් රජගහනුවර ඇසුරුකොට වසනසේක. එසමයෙහි සුදොවුන් මහරජතෙමේ, ‘සිදුහත් කුමරු අභිසම්බෝධියට පත්ව රජගහ නුවර ඇසුරු කොට වේළුවනයෙහි වාසය කරති’යි අසා පුරුෂයින් දහසක් පිරිවර කොට ඇති එක් ඇමතියකු මගේ පුතු මෙහි ගෙන එව’යි යැවීය. හෙතෙම සැටයොදුන් මගගොස් බුදුන්වහන්සේගේ සිවුපිරිස මැඳ හිඳ දහම් දෙසන වේලෙහි විහාරයට පිවිසියේය. හෙතෙම රජු එවූ හසුන තිබියේවායි (සිතා) පිරිස් කෙළවරෙහි සිටියේ ශාස්තෘන්වහන්සේගේ ධර්‍මදේශනය අසා සිටි ලෙසින්ම පුරුෂයන් දහස සමඟ රහත්බවට පැමිණියේය. ඉක්බිති ඔවුන්ට ශාස්තෘන්වහන්සේ ‘එවූ මහණෙනි’යි අත දිගු කළ සේක. සියල්ලෝ එකෙණෙහිම සෘද්ධිමය පාත්‍රචීවර දරන්නාවූ වස්සියයක් ගිය තෙරවරුන් මෙන් වූවාහුය. රහත්බවට පත් කල් පටන් ආර්‍ය්‍යයෝ නම් මධ්‍යස්ථ වූවෝම වෙතියි රජු යැවූ හසුන බුදුන්වහන්සේට සැළ නොකළෝය. රජතෙමේ ‘ගියාහු නොඑන්නොමය. හසුනකුදු නොඅසනු ලැබේ’යයි ‘එව. දරුව නුඹ යව’යි ඒ අයුරින්ම වෙනත් ඇමතිවරයකු යැවීය. හෙතෙමේත් ගොස් මුල් අයුරින්ම පිරිස සමඟ රහත් බවට පත්ව නිහඬ වූයේය. මෙසේ ඇමතියන් නව දෙනකු සමඟ නවදහසක් මිනිසුන් යැවීය. සියල්ලෝ තමන්ගේ කටයුතු නිමවා නිහඬ වූවාහුය.
ඉක්බිති රජතෙමේ මෙසේ සිතුවේය: මෙපමණ ජනයෝ මා කෙරෙහි සෙනෙහසක් නොමැති බැවින් බුදුන් වහන්සේට මෙහි පැමිණීම සඳහා කිසිවක් නොකීවාහුය. අන් අය ගොස්ද දශබලයන්වහන්සේ ගෙන්වා ගැනීමට නොහැකි වෙත්, මගේ පුත් උදායි දශබලයන් සමඟ එකම වයස් ඇත්තෙකි. වැළි කෙළෙයෙහි පටන් මා කෙරෙහිද මොහුගේ ස්නේහයක් ඇතැයි කාළුදායී කැඳවා ‘දරුව, පුරුෂයින් දහසක් පිරිවර ඇතිව ගොස් දශබලයන්වහන්සේ වැඩමවාගෙන එව’යි කීවේය. පළමුව ගිය පුරුෂයින් මෙන් පැවිදිවීමට ලබන්නේ ගෙනෙන්නෙමි දේවයිනි’යි (හෙතෙම පැවසීය) ‘යම් කිසිවක්කොට මගේ පුතු දක්වව’යි (රජතෙමේ කීවේය) ‘මැනවි දේවයිනි’යි රජුගේ හසුන ගෙන රජගහ නුවරට ගොස් ශාස්තෘන්වහන්සේගේ ධර්‍මදේශනා වේලාවෙහි පිරිස් කෙළවර සිටියේ දහම් අසා පිරිවර සහිත වූයේ රහත් පලයට පත්ව ඒහි භික්‍ෂු භාවයෙහි පිහිටියේය. ඉක්බිති (හෙතෙම) සිතීය: දශබලයන්වහන්සේට කුලනගරයට යාමට මේ තවම කාලය නොවේ. වසන්ත සමයෙහි සුපිපි වන ලැහැබ් ඇති විට පොළොව නිල් තණින් ගැවසුණ විට ඒ සුදුසු කාලය වන්නේයයි කල් බලමින් ඒ කාලය ආ බව දැන,
‘දැඩිසීත නැත. දැඩි උණුසුම නැත. දැඩි ආහාර හිඟය හා දැඩි කුසගින්න නැත. පොළොව ළදල්ලෙන් නිල්වන්ය. මහමුනි උතුමාණෙනි, මේ (ඔබට) සුදුසු කාලයයි.’{1}
සැටක් පමණවූ ගාථාවන්ගෙන් දශබලයන්වහන්සේට කුලනගරයට යාම සඳහා ගමන් වැණුම කළේය. ශාස්තෘන්වහන්සේ, ‘උදායි ගමන් වැණුම කියයි. කිඹුල්වත් නුවරට යාමට මේ කාලයයි’යි විසිදහසක් භික්‍ෂූ පිරිවර ඇත්තාහු මඳ ගමනින් චාරිකාවෙහි නික්මුණුසේක.
උදායි තෙරණුවෝ බුදුන් නික්මුණු බව දැන පියමහරජුට සංඥාවක් දීමට වටීයයි අහසට පැන නැඟී රජුගේ නිවෙසෙහි පහළවූහ. සුදොවුන් මහරජතෙමේ තෙරුන් දැක තුටුසිත් ඇත්තේ මාහැඟි පළඟක වඩා හිඳුවා තමන්ට පිළියෙළ කරනලද නොයෙක් අග්‍රරස සහිත භෝජනයෙන් පාත්‍රය පුරවා දුන්නේය. තෙරණුවෝ නැඟිට යනසැටියක් පෙන්වූහ. හිඳගෙනම වළඳව දරුව’යි රජ කීවේය. ‘මහරජ, ශාස්තෘන් සමීපයටම ගොස් වළඳන්නෙමි’ ‘දරුව, ශාස්තෘන්වහන්සේ කොහිද?’ ‘මහරජ, විසිදහසක් භික්‍ෂු පිරිවර ඇත්තාහු නුඹ දැකීම සඳහා චාරිකාවෙහි නික්මුණු සේක!’ ‘නුඹ වහන්සේ මේ පිණ්ඩපාතය වළඳා යම්විටෙක මගේ පුතා මේ නගරයට සැපැමිණෙයිද එවිට ඔහුට මෙයින්ම පිණ්ඩපාතය ගෙන යනු මැනව.’ තෙරණුවෝ බත්කිසකොට බුදුන්වහන්සේට ගෙනයායුතු බත ගෙන දහම්කතා කියා බුදුන්වහන්සේ නොදැකීමෙන්ම සියලු රජනිවෙසට ශ්‍රද්ධා ප්‍රතිලාභය ලබාදී සියල්ලන් බලා සිටියදීම පාත්‍රය අහසෙහි මුදාහැර තෙමේත් අහසට පැන නැගී පිණ්ඩපාතය රැගෙන බුදුන්වහන්සේගේ අතෙහි තැබූහ. ශාස්තෘන්වහන්සේ එම පිණ්ඩපාතය වැළදූසේක. තෙරණුවෝ සැටයොදුන් මග යොදුනක් පරම කොට වඩින්නාවූ ශාස්තෘන්වහන්සේට දිනපතා රජ මැදුරෙන් බත් ගෙනවුත් දුන්හ. මෙසේ කථාවස්තුව දතයුතුය. ඉක්බිති මෑත කාලයෙහි ශාස්තෘන්වහන්සේ මගේ පිය මහරජුගේ සියලු නිවෙස්න පැහැදවීයයි තෙරුන් කුලපහදන්නවුන් අතුරෙන් අගතනතුරෙහි තැබූසේක.
සිවුවැන්නෙහි **අප්පාබාධානං** යනු ආබාධ රහිතවූවන් අතුරිනි. **බක්කුලො** යනු දෙකුලයෙක්හි වැඩුණු බැවින් මෙසේලද නම් ඇති තෙරණුවෝයි.
ඔහුගේ ප්‍රශ්න කර්‍මයෙහි මේ පිළිවෙළ කථාවයි. මෙතෙම වනාහි අතීතයෙහි මෙයින් කල්ප ලක්‍ෂයක් අධිකකොට ඇති අසංඛ්‍යයකට මත්තෙහි අනොමදස්සි බුදුරජාණන්වහන්සේගේ ඉපදීමට කලින්ම බමුණු කුලයෙහි පිළිසිඳගෙන් වියට පැමිණ උගන්නාලද වේද ඇත්තේ වේදත්‍රයෙහි හරයක් නොදක්නේ පරලොව (යහපත) සඳහා සොයාන්නෙමැයි පර්‍වතපාදයක සෘෂි පැවිද්දෙන් පැවිදිව පංචාභිඥාඅෂ්ට සමාපත්ති ලාභීව ධ්‍යානක්‍රීඩාවෙන් කල්යැවීය. එසමයෙහි අනොමදස්සී බෝසතාණෝ සර්‍වඥතාඥානයට පත්ව ආර්‍ය්‍ය සමූහයා විසින් පිරිවරන ලද්දාහු චාරිකාවෙහි වඩිති. තවුසු තෙමේ තෙරුවන පහළවීයයි අසා ශාස්තෘන්වහන්සේ සමීපයට ගොස් දහම් අසා දෙසුම කෙළවර සරණයෙහි පිහිටියේ තමන්ගේ තැන (තවුස්බව) අත්හැරීමට නොහැකිවිය. හෙතෙම කලින්කලට ශාස්තෘන් දැකීම සඳහාද යයි. දහම්ද අසයි.
ඉක්බිති එක් කලෙක තථාගතයන්වහන්සේට උදරවාතයක් උපන්නේය. තවුසා ශාස්තෘන්වහන්සේ දැකීම සඳහා පැමිණියේ ශාස්තෘන්වහන්සේ ගිලන්සේකැයි අසා ‘ස්වාමීනි, කවර ආබාධයක්දැයි (අසා) උදරවාතයකැයි කීකල්හි මට පින් කිරීමට මේ කාලයයි පර්‍වතපාදයට ගොස් නොයෙක් ආකාර බෙහෙත් එක් කොට ‘මේ බෙහෙත ශාස්තෘන්ට එළවුව මැනවැ’යි උපස්ථායක තෙරුන්ට දුන්නේය. බෙහෙත යෙදීමත් සමගම උදරවාතය සංසිඳුනේය. හෙතෙම ශාස්තෘන්වහන්සේට පහසු කාලයෙහි ගොස් මෙසේ කීය: ‘ස්වාමීනි, මගේ බෙහෙතින් තථාගතයන්වහන්සේට යම් මේ පහසුවක් හටගත්තේද ඒ පින්කමේ විපාකයෙන් මට උපනුපන් භවයෙහි කිරිදෙව්නා පමණ වූ සුළුකලකටද ශරීරව්‍යාධියක් නම් නොවේවා!’ මෙය ඒ අත්බැව්හි ඔහුගේ පුණ්‍යකර්‍මයයි.
හෙතෙම එයින් චුතවූයේ බඹලොව ඉපිද එක් අසංඛ්‍යක් දෙව්මිනිසුන් අතර සැරිසරන්නේ පියුමුතුරා බුදුන්කල්හි හංසවතී නුවර කුලගෙයක පිළිසිඳ ගෙන එක්හික්‍ෂුවක අල්පාබාධවූවන් අතුරෙන් අගතැන්හි තබන්නාවූ ශාස්තෘන්වහන්සේ දැක පින්දහම්කොට ඒ තනතුර පැතීය. හෙතෙම දිවිඇති තෙක් පින්කම් කොට දෙවිමිනිසුන් අතුරෙහි සැරිසරන්නේ විපස්සී බුදුන්වහන්සේ පහළවීමට පෙරදීම බන්‍ධුමතී නගරයෙහි බමුණු කුලයෙහි උපන්නේ පෙර අයුරින්ම සෘෂි පැවිද්දෙන් පැවිදිව ධ්‍යානලාභීවී පර්‍වතපාදයක වාසයකරයි.
විපස්සී බෝසතුන්වහන්සේද සර්‍වඥතාඥානයට පත්ව අටසැට දහසක් භික්‍ෂු පිරිවර ඇත්තාහු බන්‍ධුමතිය ඇසුරු කොට පියමහරජුට සංග්‍රහ කරමින් ක්‍ෂෙමවූ මිගදායෙහි වාසය කරනසේක. ඉක්බිති මේ තවුස් තෙමේ බුදුන්වහන්සේ ලොව පහළවූ බව දැන අවුත් ශාස්තෘන්වහන්සේගේ ධර්‍මකථාව අසා තිසරණයෙහි පිහිටියේය. තමාගේ (සෘෂි) පැවිද්ද අත්හැරීමට නොහැකිවිය. කලින් කලට ශාස්තෘන්වහන්සේගේ උපස්ථානයට යයි.
ඉක්බිති එක් කලෙක ශාස්තෘන්වහන්සේද දෙඅගසව්වන්ද හැර හිමවතෙහි පිපුණු විෂවෘක්‍ෂයන්ගේ වාතය පැහැසීමෙන් සෙසු භික්‍ෂුන්ට මන්‍ථක නම්වූ රෝගයක් හටගත්තේය. තවුසා ශාස්තෘ උපස්ථානයට පැමිණියේ හිසසිට පොරවා වැද හොවින භික්‍ෂූන් දැක ‘ස්වාමීනි, කිම භික්‍ෂූසංඝයාට අපහසුවක්දැයි විචාළේය. ‘තෘණපුෂ්පක නම්වූ රෝගයයකි. ඇවැත්නි’යි (පැවසූහ) තවුසා සිතීය. ‘බික්සඟනට ශරීරවතාවත්කොට පින් උපදවන්නට මේ මට කාලයයි.’ (සිතා) තමන්ගේ ආනුභාවයෙන් නොයෙක් බෙහෙත් කඩා සංයෝග කොට දුන්නේය. සියලු භික්‍ෂුන්ගේම රෝගය එකෙණෙහිම සංසිදුනේය.
හෙතෙමේත් දිවි ඇති තෙක් සිට බඹලොව ඉපිද අනූඑක් කපක් දෙව්මිනිසුන් අතර සැරිසරන්නේ කාශ්‍යප බුදුන්ගේ කාලයෙහි බරණැස කුලගෙයක උපන්නේ ගිහිගෙහි වසමින් ‘මා වසන ගෙය දුබලය. ප්‍රත්‍යන්තයට ගොස් ද්‍රව්‍ය සමූහයක් ගෙනවුත් ගෙයක් කරමැයි වඩුවන් සමඟ යන්නේ අතරමඟ එක් දිරාගිය මහවෙහෙරක් දැක ‘මගේ ගෙහි වැඩ තිබියේවා. එය මා සමඟ නොයන්නේය. යම් කිසිවක් කොට යන (තැනට) වැඩම කල් ඇතිවම කළයුතුය’යි සිතා ඒ වඩුවන් ලවාම ගෙන්වාගෙන ඒ වෙහෙරෙහි පොහොය ගෙයක් කරවූයේය. බොජුන්හලක්, ගිනිහලක්, දිගුසක්මනක්, ගිනිහල්ගෙයක්, කැසිකිළියක්, වැසිකිළියක් හා රෝහලක්ද කරවූයේය. යම් කිසිවක් භික්‍ෂු සංඝයාට උපභෝග පරිභෝග වස්තු හා බෙහෙත් නම් වේද සියල්ල පිළියෙළකොට තැබීය.
හෙතෙම දිවි ඇති තෙක් කුසල් කොට එක් බුද්ධාන්තරයක් දෙව්මිනිසුන් අතර සැරිසරන්නේ අපගේ බුදුන්වහන්සේගේ පහළවීමට පෙරටුවම කොසබෑනුවර සිටුගෙයක පිළිසිඳ ගත්තේය. ඔහු පිළිසිඳගත් දිනයෙහි පටන් ඒ සිටුකුලය ලාභායෙන් යසසින් අතැන්පත්වූයේය. ඉක්බිති ඔහුගේ මව පුතු වදා (මෙසේ) සිතුවාය: මේ දරුවා පින් ඇත්තෙකි. කරනලද පැතුම් ඇත්තෙකි. යම්පමණ කලක් නීරෝගීව දීර්‍ඝායුෂ්කවී සිටීද එපමණ කලක් අපට සැපත් දෙන්නෙක් වන්නේය. උපන් දිනයේදීම මහා යමුනා නදියෙහි නහවනලද දරුවෝ නීරෝග වෙත්යයි (සිතා) නැහැවීම සඳහා ඒ දරුවා යැවූවාය. පස්වැනි දිනයෙහි හිසනහවා නදියෙහි කෙළිපිණිස ඔහුව යැවීයයි මධයම භාණ්ඩකයෝ (කියති.) එහිදී කිරීමට දරුවා දියයට දැමීම් උඩට ගැනීම් වශයෙන් ක්‍රීඩාකරවද්දී එක් මත්ස්‍යයෙක් දරුවා දැක මට මේ කෑමකැයි හඟින්නේ මුව අයාගෙන එළඹියේය. කිරීමව දරුවා අතහැර පළා ගියාය. මත්ස්‍යයා ඔහුව ගිල්ලේය. පින්වත් සත්ව තෙමේ දුකට නොපැමිණියේය. යහන්ගැබකට පිවිස වැදහොත්තේ මෙන්විය. මත්ස්‍යයා දරුවාගේ තේජසින් දැවුණු තලියක් ගිල දැවෙන්නකු මෙන් වේගයෙන් තිස් යොදුනක් ගොස් බරණැස් නුවර වැසි මසුන් අල්වන්නකුගේ දැලට පිවිසියේය. මහාමත්ස්‍යායෝ නම් දැලෙහි බැඳුනාහු මරනු ලබන්නේ මැරෙත්. මේ මතස්‍යයා වනාහි දරුවාගේ තෙදින් දැලෙන් ඉවතට ගනුලද්දේම මළේය. මසුන් අල්වන්නෝද මළමසු ලැබ පළා විකුණති. මේ මාළුවා වනාහි දරුවාගේ තෙදින් නොපළාම සියල්ල කදින් ගෙනගොස් කහවණු දහසින් දෙමු’යි කියමින් නුවරෙහි හැසිරුණාහුය. කිසිවෙක් මිළදී නොගත්තේය.
ඒ නුවරෙහි දරුවන් නැති අසූකෙළක් ධනය ඇති සිටුකුලයක් ඇත. ඔහුගේ දෙරටුව වෙත පැමිණ ‘කුමක් ගෙන දෙවුදැ’යි අසන ලද්දාහු කහවණයයි කීවාහුය. ඔවුන්විසින් කහවණුදී ගන්නා ලද්දේය. සිටු බිරියද අන් දිනයන්හි මසුන් (පිසීම සඳහා) පිළියෙළ නොකරන්නීය. ඒ දිනයෙහි වනාහි මත්ස්‍යයා තළියෙහි තබා තුමූම පැළුවාය. මත්ස්‍යයෝ නම් කුසින් පලනු ලබත්. ඕ වනාහි පිට දෙසින් පලන්නී මසු කුසෙහි රන්වන් දරුවා දැක මසු කුසෙන් මට පුතෙක් ලැබිණැයි හඬ නඟා දරුවා රැගෙන සැමියා සමීපයට ගියාය. සිටුතෙමේ එකෙණෙහිමබෙර හසුරුවා දරුවා රැගෙන රජු සමීපයට ගොස් ‘දේවයිනි, මසුකුසෙන් මට දරුවෙක් ලැබිණ. කුමක් කෙරෙමිදැ’යි ඇසීය. ‘යමෙක් මසුකුසෙහි නිරෝගීව විසීද ඒ මේ දරුවා පින් ඇත්තෙකි. ඔහු පෝෂණය කරව’යි රජතෙමේ පැවසීය.
‘බරණැස එක් සිටු කුලයක් මසු කුසින් දරුවෙකු ලැබීය’යි දරුවා විසූ මුල් කුල ගෙයටද දැනගන්නට ලැබිණ. ඔවුහු එහි ගියාහුය. ඉක්බිති ඔහුගේ මව දරුවා සරසා ක්‍රීඩා කරවනු ලබන තැනැත්තිය දැක මේ දරුවා ඒකානත්යෙන්ම ප්‍රියමනාපයයි (අතට) ගෙන ප්‍රකෘතිය (මුල් ස්වභාවය) ඇසුවාය. අනෙක් තැනැත්තිය ‘මගේ පුතා’යයි කීවාය. ‘ඔබ විසින් කොහෙන් ලද්දේද? ‘මසු කුසෙනි.’ ‘ඔබේ පුතා මේ නොව මගේ පුතාය.’ ‘ඔබ විසින් කොහෙන් ලබන ලද්දේද?’ ‘මවිසින් දසමසක් කුසෙහි දරන ලද්දේය. ඉක්බිති නදියෙහි ක්‍රීඩාකරවනු ලබන මොහු මසෙක් ගිල්ලේය.’ ‘නුඹේ පුතා අන් මසකු විසින් ගිලින ලද්දේවන්නේය. මෙතෙම වනාහි මාවිසින් මසු කුසින් ලබන ලද්දේය. දෙදෙනාම රජකුලයට ගියහ. මෙතෙම දසමසක් කුසෙන් දරන ලද බැවින් මව නැත්තෙක් කිරීමට නොහැක්කේය. මසුන් ගන්නාහු වකුගඩු අක්මාව ආදිය ඉවත් කොට (මිළදී) ගන්නාහු නම් නැත. මසු කුසෙන් ලද බැවින් මෙතෙම මව නැතතෙක් කිරීමට නොහැකිය. දරුවා කුලදෙකටම දායාදයක් වන්නේයයි රජතෙමේ කීවේය. එතැන්පටන් දෙකුලයම බෙහෙවින් ලාභයෙන් යසසින් අගපත් වූයේය. ඔහුට දෙකුලයක් විසින් වඩනලද බැවින් බක්කුල කුමාරුවායයි නම් කළාහුය.
වැඩිවිය පත්වූ ඔහුට නගර දෙකෙහිම ප්‍රාසාද තුන බැගින් කරවා නළුවන් තැබුවාහුය. එක් එක් නුවරෙහි සිවුමස බැගින් වසයි. එක්එක් නුවරෙහි සිවු මසෙක්හි විසූ ඔහුට පහුරුනැව්වල මණ්ඩපයක් කරවා එහි නළුවන් සමඟ ඔහු නංවත්, හෙතෙම සැපත් විඳිමින් සිවුමසින් අනතුරුව අනෙක් නගරයට යයි. නුවරවැසි නළුවෝ දෙමසකින් අඩ මගක් අවේ වනැයි පෙරගමන් කොට ඔහු පිරිවරා දෙමසකින් තමන්ගේ නුවරට පමුණුවත්. සෙසු නළුවෝ ආපසු හැරී තමන්ගේ නුවරටම යති. එහි සිවුමසක් වැස ඒ අයුරින්ම යළි අනෙක් නගරයට යයි. මෙසේ සැපත් විඳින මොහුට අසූවසක් සපිරිණි.
එසමයෙහි අපගේ බෝසතාණෝ සර්‍වඥතා ඥානයට පත්ව පවත්වන ලද උතුම් දම්සක් ඇත්තාහු අනුපිළිවෙළින් චාරිකාවෙහි හැසිරෙමින් කොසඹෑ නුවරට පැමිණියහ. බරණැසටයයි මජ්ක්‍ධිම භණඩකයෝ කියති. බක්කුල සිටුතෙමේද බුදුන්වහන්සේ වැඩියහයි අසා බොහෝ ගඳමල් රැගෙන බුදුන් සමීපයට ගොස් දහම්කථා අසා ලැබු සැදැහැ ඇත්තේ පැවිදිවූයේය. හෙතෙම සත්දිනක්ම පුහුදුන් කෙනෙක්ව සිට අටවන දිනයෙහි උදෑසන පිළිසිඹියා සහිත රහත්බවට පැමිණියේය. ඉක්බිති ඔහුගේ ගිහිකල්හි දෙනුවරෙහි ඇසුරුකළ කාන්තාවෝ තමන්ගේ කුලගෙවලට අවුත් එහිම වසමින් සිවුරු කොට යැව්වාහුය. තෙරණුවෝ එක් අඩමසක් කොසඹෑ වැස්සන් විසින් එවනු ලැබූ සිවුරු පරිභොග කරති. එක් අඩමසක් බරණැස් වැස්සන් විසින් (එවනලද සිවුරු පරිභොග කරති.) එම ක්‍රමයෙන්ම දෙනුවරෙහිම යම් යම් උතුම් දෙයක් වේද එය තෙරුනට ගෙනෙනු ලබයි. ගිහිගෙහි අසූවසක් වසන්නාවූ තෙරුන්ගේ දෙඇඟිලිවලින් සුවඳ පිඬක් ගෙන සුවඳ බැලීම් පමණවූ කාලයක් පමණකුදු කිසිදු ආබාධයක් නොවීය. අසූවැනි වසෙහි සුවසේම පැවිද්දට එළඹියේය. පැවිදිවූද ඔහුට සුළුවූ ආබාධයක් හෝ සිවුපසයෙන් ඇතිවන විකලත්වයක් හෝ නොවීය. හෙතෙම පැසළුකල පිරිනිවන්පාන සමයෙහිද පැරණිගිහි යහළුවූ අචෙලකාශ්‍යපට තමන්ගේ කායිකචෛතසික සුවය ප්‍රකට කිරීම් වශයෙන් සියලු බක්කුල සූත්‍රාන්තය කියා අනුපාදිසේස පරිනිර්‍වාණ ධාතුවෙන් පිරිනිවන් පෑවේය. මෙසේ කථාව නිමියේයි. ශාස්තෘන්වහන්සේ තෙරුන් ජීවත්ව සිටියදීම තෙරුන් පිළිවෙළින් තනතුරුවල තබනසේක් බක්කුල තෙරුන් මේ සසුනෙහි අල්පාබාධ ඇත්තවුන් අතුරෙන් අගතැන්හි තැබූසේක.
පස්වැන්නෙහි **පුබ්බේනිවාසං අනුස්සරන්තානං** යනු පෙර විසූ කඳ පිළිවෙළ සිහිකිරීමෙහි සමතුන් අතුරෙන් සෝභිත තෙරණුවෝ අග්‍රයහයි දක්වනුලැබේ. හෙතෙම වනාහි පෙරවිසීම අනුපිළිවෙළින් සිහිකරමින් කල්ප පන්සියයක් අඤ්ඤීභවයෙහි අචිත්තක ප්‍රතිසන්‍ධිය අහසෙහි පියවර දක්වන්නාක් මෙන් නය (ක්‍රම) වශයෙන් ගත්තේය. එබැවින් පෙරවිසූ කඳ පිළිවෙළ සිහිකරන්නවුන් අතුරෙන් අග්‍රනම් වුයේය.
ඔහුගේ ප්‍රශ්නකර්‍මයෙහි මේ පිළිවෙළ කථාවයි. මෙතෙමේත් පියුමුතුරා බුදුන් දවස හංසවතී නුවරෙහි කුලගෙයක පිළිසිඳ ගෙන වියපත් වුයේ බුදුන්වහන්සේගේ ධර්‍මය අසමින් එක්භික්‍ෂුවක පෙරවිසීම් පිළිබඳ නුවණ ලැබූවන් අතුරින් අගතනතුරෙහි තබන බුදුන්වහන්සේ දැක පින්දහම්කොට ඒ තනතුර පැතුවේය. හෙතෙම දිවි ඇතිතෙක් පින්කම්කොට දෙව්මිනිසුන් අතුරෙහි සැරිසරන්නේ මේ බුද්ධොත්පාදයෙහි සැවැත් නුවරෙහි බමුණුකුලයක උපන්නේය. ඔහුට සෝභිතයයි නම් කළාහුය.
හෙතෙම පසුකලෙක බුදුන්වහන්සේගේ ධර්‍මය අසා ලබනලද සැදැහැඇත්තේ පැවිදිව විදසුන් වඩා රහත්බව ලබා පෙරවිසූ කඳපිළිවෙළ පිළිබඳ දැනුමෙහි පුරුදු කරනලද වසඟතාව ඇත්තේවිය. හෙතෙම අනුපිළිවෙළින් තමන්ගේ උපන් තැන් සිහි කරන්නේ අසංඥී භවයෙහි අචිත්තක ප්‍රතිසන්‍ධිය දක්වා පිළිසිඳ ගැනීම් දුටුවේය. එයින් අනතුරුව අතරතුර කල්ප පන්සියයක පුවත් නොදැක අවසානයෙහි චුතිය දැක මේ කිමෙක්දැයි සිහිකරන්නේ නය වශයෙන් අසංඥීභවය වන්නේයයි නිෂ්ටාවට ගියේය. ශාස්තෘන්වහන්සේ මේ කාරණය අෙර්‍ත්‍ථාත්පත්ති කොට තෙරුන් පෙරවිසූ කඳපිළිවෙළ සිහිකරන්නන් අතුරින් අගතැන්හි තැබූසේක.
සයවැන්නෙහි **විනයධරානං යදිදං උපාලි** යන්නෙන් විනයධාරි භික්‍ෂූන් අතරින් උපාලි තෙරණුවෝ අග්‍රයහයි දක්වනුලැබේ. තෙරුන්වහන්සේ වනාහි තථාගතයන්වහන්සේ සමීපයෙන්ම කමටහන් ගෙනවිදසුන්වඩා රහත්බවට පැමිණියහ. තථාගතයන්වහන්සේ සමීපයෙන්ම විනය පිටකය උගෙන භරුකච්ඡක වස්තුවද අජ්ජුක වස්තුවද කුමාරකාශ්‍යප වස්තුවද යන මේ වස්තු තුන සර්‍වඥතාඥානය සමඟ සසඳා ප්‍රකාශ කළහ. එබැවින් විනයධරයන් අතුරෙන් අග්‍රනම් වූහ.
ඔහුගේ ප්‍රශ්න කර්‍මයෙහි මේ පිළිවෙළ කථාවයි. පියුමුතුරා බුදුන් දවස මෙතෙමේ හංසවතියෙහි කුලගෙයක උපන්නේ එක්දිනක් බුදුන්වහන්සේගේ ධර්‍මකථාව අසමින් එක්භික්‍ෂුවක විනයධරයන් අතුරෙන් අග තනතුරෙහි තබන්නාවූ භාග්‍යවතුන්වහන්සේ දැක පින්දහම්කොට එම තනතුර පැතුවේය. හෙතෙම දිවි ඇතිතෙක් පින්කොට දෙව්මිනිසුන් තඅර සැරිසරන්නේ මේ බුද්ධෝත්පාද කාලයෙහි කපු (කරණවෑමි) ගෙයක පිළිසිඳගත්තේය. ඔහුට උපාලි දාරකයයි නම් තැබූහ. හෙතෙම වියපත්වූයේ ක්‍ෂත්‍රියයන් සයදෙනාගේ කරණවෑමියාවී තථාගතයන්වහන්සේ අනුපිය අඹවනයෙහි වසනකල්හි පැවිද්ද සඳහා නික්මෙන්නාවූ ඒ ක්‍ෂත්‍රියයන් සයදෙනා සමඟ නික්ම පැවිදිවූයේය. ඔහුගේ ප්‍රව්‍රජ්‍යා විධානය පෙළෙහි ආයේමය.
හෙතෙම පැවිදිව උපසපන් වුයේ ශාස්තෘන්වහන්සේ ලවා කමටහන් කියවා ගෙන ‘ස්වාමීනි, මට ආරණ්‍යවාසය අනුදැන වදාළමැනව’යි කීවේය. මහණ, ආරණ්‍යයෙහි වසන්නාවූ ඔබට එකම ධුතාංගයක් වැඩෙයි. ‘අප සමීපයෙහි වසන්නාවූ ඔබට වාසධුරයද ග්‍රන්‍ථධුරයද පිරෙන්නේය’යි වදාළසේක. තෙරණුවෝ ශාස්තෘවචනය පිළිගෙන විදර්‍ශනාවට කටයුතු කරන්නාහු නොබෝදිනකින්ම රහත්බවට පැමිණියහ. ඉක්බිති භාග්‍යවතුන්වහන්සේ තමන් වහන්සේම ඔහුට සියලු විනය පිටකය උගැන්වූසේක. හෙතම මෑත කාලයෙහි යට කියනලද වස්තු තුන විනිශ්චය කළේය. ශාස්තෘන්වහන්සේ එකිනෙකක් විනිශ්චය කළකල්හි සාධුකාර දී තුන්වස්තුවේම විනිශ්චයන් අෙර්‍ත්‍ථාත්පත්ති කොට තෙරණුවන් විනයධරයන් අතුරෙන් අගතැන්හි තැබූසේක.
සත්වැන්නෙහි, **භික්‍ඛුනොවාදකා**නං යන්නෙහි මේ තෙරණුවෝ වනාහි ධර්‍මදේශනා කරමින් එකම කුළුගැන්වීමකදී භික්‍ෂුණීන් පන්සියයන් රහත්බවට පැමිණවූහ. එබැවින් භික්‍ෂුනීන්ට අවවාද කරන්නවුන් අතුරෙන් අග්‍රනම් වූහ.
උන්වහන්සේගේ ප්‍රශ්න කර්‍මයෙහි මේ පිළිවෙළ කථාවයි මුන්වහන්සේතේ පියුමුතුරා බුදුන් සමයෙහි හංසවතී නුවර කුලගෙයක උපන්නාහු ශාස්තෘන්වහන්සේගේ ධර්‍මකථාව අසමින් එක් භික්‍ෂුවක භික්‍ෂුනීන්ට අවවාද දෙන්නවුන් අතුරෙන් අග තනතුරෙහි තබන්නාවූ ශාස්තෘන්වහන්සේ දැක පින්කම් කොට එම තනතුර පැතූහ. හෙතෙම දිවිතෙක් කුසල්කොට දෙවිමිනිසුන් අතුරෙන් සැරිසරන්නේ මේ බුද්ධොත්පාදයෙහි සැවතෙහි කුලගෙයක පිළිසිඳගෙන වියපත්වූයේ ශාස්තෘන්වහන්සේගේ ධර්‍මදේශනය අසා ලැබූ සැදැහැ ඇත්තේ ශාස්තෘන් සමීපයෙහි පැවිදිව විදසුන් වඩා රහත්බවට පැමිණ පෙරවිසූ කඳ පිළිවෙළ පිළිබඳ ඥානයෙහි පුරුදුකළ වසඟ බව ඇත්තේ විය. හෙතෙම සිවුපිරිස එක්වූ කල්හි සියල්ලවුන්ගේ සිත් ගෙන කථා කිරීමට හැක්කේනුයි ධර්‍මකථික නන්‍දක නම් වූයේය. තථාගතයන් වහන්සේද රෝහිනී නදීතෙරෙහි චුම්බටක සටනෙහිදී නික්ම පැවිදිවූ පන්සියයක් ක්‍ෂත්‍රිය කුමාරවරුන්ට උකටලීබවක් ඇතිවු කල්හි ඒ භික්‍ෂූන් ගෙන කුණාල විලට ගොස් කුණාල ජාතක කථාවෙන් ඔවුන්ගේ සංවේගීබව දැන චතුරාර්‍ය්‍යසත්‍යය පවසා සෝවාන් පෙලෙහි පිහිටවූසේක. මෑත කාලයෙහි මහාසමය සූත්‍රය පවසා අග්‍රඵලයවූ අර්‍භත්වයෙහි පිහිටවූසේක. ඒ තෙරවරුන්ගේ පැරණි භාර්‍ය්‍යවො‍් අපි දැන් මෙහි කුමක් කරන්නෙමුදැ’යි කියා සියල්ලෝම එක්සිත්ව මහාප්‍රජාතපති ගොතමිය වෙත එළඹ පැවිද්ද ඉල්ලූවාහුය. ඒ පන්සියයම තෙරණියගේ සමීපයෙහි පැවිද්ද ද උපසම්පදාවද ලැබූහ. ගතවූ අනතුරු ජාතියෙහි ඒ සියල්ලෝම රාජාත්ම භාවයෙහි සිටි නන්‍දකස්ථවිරයන්ගේ භාර්‍ය්‍යාවරු වූහ.
එසමයෙහි ශාස්තෘන් වහන්සේ භික්‍ෂූහු භික්‍ෂූණීන්ට අවවාද කෙරෙත්වායි පැවසූ සේක. තෙරණුවෝ තම වාරය පැමිණි කල්හි ඔවුන්ගේ පෙර ආත්ම භාවයෙහි තමන්ගේ පාදපරිචාරිකාභාවය දැන මෙසේ සිතූහ. ‘මේ භික්‍ෂුණී සංඝයා මධ්‍යයෙහි හිඳිමින් උපමාද කරුණුද ගෙනහැර දක්වමින් ධර්‍මය කියන්නාවූ මා දැක වෙනත් පූර්‍වෙනිවාසාඥානලාභී භික්‍ෂුවක් මෙකරුණ බලා ‘ආයුෂ්මත් නන්‍දක තෙර අද දක්වාත් අතොවුර නොහරියි. ආයුෂ්මතුන් අතොවුර විසින් පිරිවරණ ලද්දේ හොබනේයයි කියන්නේ වන්නේය’ එබැවින් තෙමේ නොගොස් අන් භික්‍ෂුවක යැවීය. ඒ පන්සියයක් භික්‍ෂූණීහු තෙරුන්ගේම අවවාදය බලාපොරොත්තු වෙත්. මෙකරුණින් භාග්‍යවතුන් වහන්සේ තම වාරය පැමිණි කල්හි අනෙකකු නොයවා තෙමේම ගොස් භික්‍ෂුණී සංඝයාට අවවාද කරව’යි තෙරුන්ට පැවසූ සේක. හෙතෙම ශාස්තෘන්වහන්සේගේ කථාව යටපත් කිරිමට නොහැකි වන්නේ තම වාරය පැමිණිකල්හි තුදුස්‍වකෙහි භික්‍ෂුණී සංඝයාට අවවාද දී ඒ සියලුම භිකෂුණීන් ෂඩ් ආයතනයන් පිළිබදඳවූ ධර්‍මදේශනාවෙන් සෝවාන් පෙලෙහි පිහිටවීය.
ඒ භික්‍ෂුණීහු තෙරුන්ගේ ධර්‍මදේහනාවට සතුටු සිත් ඇත්තාහු ශාස්තෘන් සමීපයට ගොස් තමන් විසින් අවබෝධ කළ ගුණයන් සැළ කළාහුය. ශාස්තෘන්වහන්සේ ‘කවරකු නම් දහම් දෙසනකල්හි මේ භික්‍ෂුණීහු මතු මාර්‍ග ඵලයන්ට පැමිණෙන්නාහුදැයි සිහිකරනසේක් ‘යළි නන්‍දක තෙරුන්ගේ ඒ ධර්‍මදේශනාවම අසා මේ පන්සියයක් භික්‍ෂුණීහු රහත්බවට පත් වන්නාහුය’යි දැක දෙවැනි දිනයෙහිද තෙරුන්ගේම සමීපයට දහම් ඇසීම සඳහා යැවූසේක. ඔවුහු දෙවන දිනයෙහි දහම් අසා සියල්ලෝම රහත්බවට පත්වූවාහුය. එදවස භාග්‍යවතුන්වහන්සේ ඒ භික්‍ෂුණීන් තමන්වෙත පැමිණිකල්හි දම්දෙසුම සඵල බව දැන ‘ඊයේ නන්‍දකගේ ධර්‍මදේශනාව තුදුස්වකෙහි සඳ වැනිය විය. අද පසළොස්වකෙහි සඳ වැනියය’ පවසා තෙරුන්ට සාධුකාරදී තෙරුන් භික්‍ෂුණීන්ට අවවාද කරන්නවුන් අතුරෙන් අගය තැන්හි තැබූ සේක.
අටවැන්නෙහි **ඉන්‍ද්‍රියෙසු ගුත්තද්වාරානං** යන්නෙන් ඉන්‍ද්‍රියසයෙහි වැසූ දොරටු ඇත්තවුන් අතුරෙන් නන්‍ද තෙරණුවෝ අග්‍රයහයි දක්වනුලැබේ. වැළිඳු ශාස්තෘන් වහන්සේගේ ශ්‍රාවකයෝ නොවැසූ දෙරටු ඇත්තෝ නම් නොවෙත්. නන්‍ද තෙරණුවෝ වනාහි දස දෙසෙහි යම් යම් දිසාවක් බලනු කැමැතතෝ වෙත්ද එදෙස චතුසම්ප්‍රජඥ වශයෙන් නොසිඳ නොබලත්, එහෙයින් ඉඳුරන්හි වැසූ දොරටු ඇත්තවුන් අතුරෙන් අග්‍ර නම්වූහ.
උන්වහන්සේගේ ප්‍රශ්න කර්‍මයෙහි මේ පිළිවෙළ කථාවයි. මෙතෙමේත් පියුමුතුරා බුදුන් සමයෙහි හංසවතියෙහි කුලගෙයක පිළිසිඳ ගෙන වියට පත්වූයේ ශාස්තෘන් සමීපයෙහි ධර්‍මය අසමින්, එක් භික්‍ෂුවක ඉඳුරන්හි වැසූ දොරටු ඇත්තවුන් අතුරෙන් අගතනතුරෙහි තබන්නාවූ ශාස්තෘන්වහන්සේ දැක පින්දහම් කොට ඒ තනතුර පැතුවේය. හෙතෙම දිවි ඇතිතෙක් පින්කම් කොට දෙව්මිනිසුන් අතුරෙහි සැරසරන්නේ කපිල පුරයෙහි මහාප්‍රජාපතී ගෞතමියගේ කුසෙහි පිළිසඳ ගත්තේය. ඉක්බිති මොහුට නම් ගන්වන දිනයෙහි ඥාතිසමූහයා ආනන්‍දයට පත්කරමින් තුටුකරමින් උපන්නේයයි නන්‍දකුමාර යනුවෙන් නම් කළාහුය.
මහසත් තුමෝද සර්‍වඥතා ඥානයට පත්ව පවත්වන ලද උතුම් දම්සක් ඇත්තාහු ලෝකානුග්‍රහය කරමින් ජරගහ නුවරින් කිඹුල්වතට ගොස් පළමු දැක්මෙන්ම පියරජු සෝවාන් පෙලෙහි පිහිටවූහ. දෙවන දිනයෙහි පිය නිවෙසට ගොස් රහල් මවට අවවාදදී සෙසු ජනයාටද ධර්‍මදේශනා කළහ. දෙවැනි දිනයෙහි නන්‍දකුමරුගේ අභිෂේක ගෘහප්‍රවේශ ආවාහ යන මංගල්‍යයන් පවත්නා කල්හි ඔහුගේ නිවසට ගොස් කුමරු ලවා පාත්‍රයා ගන්වා ගෙන පැවිදි කරවීමට විහාරභිමුඛව පිටත්වූහ. අභිෂේක මංගල්‍යය නන්‍දකුමරු එසෙ‍් නොපෙළීය. (එහෙත්) පාත්‍රය ගෙන යන කල්හි ජනපදකල්‍යාණිය මතුමහල්තලයටවූවා සීමැදුරු කවුළුව හැර ‘ආර්‍ය්‍ය පුත්‍රය, ඉක්මණින් එන්නැ’යි යම් වචනයක් කීවාද එය අසා ගෙහසිත ඡන්‍දරාග වශයෙන් බලමින් මෙතෙම (නන්‍දකුමාර තෙමේ) ශාස්තෘන්වහන්සේ කෙරෙහි ගෞරවයෙන් කැමති පරිද්දෙන් නිමිති ගැනීමට නොහැකි වූයේය. එයින් ඔහුට සිත් තැවුලක් වූයේය. ඉක්බිති මෙතැන්හි නවතින්නේය. මෙතැන්හි නවතින්නේයයි සිතන්නාවූම ඔහුට ශාස්තෘන්වහන්සේ විහාරයට පමුණුවා පැවිදි කරවූසේක. පැවිදි කරවන කල්හිද වළක්වන්නට නොහැකි වන්නේ නිශ්ශබ්ද වූයේය. පැවිදිවූ දිනයෙහි සිට ජනපද කල්‍යාණිය විසින් කියනලද වචනයම සිහිකරයි. ඉක්බිති ඔහුට ඇය අවුත් නුදුරෙහි සිටියා මෙන්විය. හෙතෙම උකටලීබවින් පෙළුනේ ටික දුරක් යයි. පදුරක් හෝ ලැහැබක් හෝ ඉක්මවද්දී ඔහුට බුදුන්වහන්සේ ඉදිරියෙහි සිටින්නාහු මෙන් පෙනෙයි. හෙතෙම ගින්නෙහි වැටුණු කුකුළ පියාපතක් මෙන් ආපසු හැරී තමන් වසන තැනටම පිවිසෙයි.
ශාස්තෘන්වහන්සේ ‘නන්‍ද අතිශයින් පුමාදව වසයි. උකටලී බව සංසිදීමට නොහැක්කේය. මොහුගේ සිත නිවන්නට වටනේයයි සිතූසේක. ඉක්බිති ඔහුට ‘නන්‍දය. එන්න, දෙව්ලොව චාරිකාවක යන්නෙමු’යි පැවසූසේක. ‘භාග්‍යවතුන්වහන්ස, කෙසේ නම් මම සෘද්ධිමතුන් විසින් යායුතු තැනට යන්නෙම්ද?’ නුඹ, හුදෙක් යාමේ සිත උපදවා ගනුව. ගොස් බලන්නේය.’ හෙතෙම තථාගතයන්වහන්සේගේ ආනුභාවයෙන් තථාගතයන් වහන්සේ සමඟම දේවචාරිකාවෙහි ගොස් සක්දෙව් රජුගේ නිවාසය බලා අප්සරාවන් පන්සියයක් දුටුවේය. ශාස්තෘන්වහන්සේ නන්‍දතෙරුන් සුබ නිමිති වශයෙන් ඔවුන් දෙස බලනුදැක ‘නන්‍දය, මේ අප්සරාවෝ මනාප වූවෝද (නැතහොත්) ජනපද කල්‍යාණිය දැයි ඇසූ සේක. ‘ස්වාමීනි, ජනපදකල්‍යාණිය මේ අප්සරාවන් හා සමාන කිරීමෙන් කන්නාසා සිඳීගිය කණ වැදිරියක් මෙන් හැඟෙයි.’ ‘නන්‍දය, ඉදින් භාග්‍යවතුන්වහන්සේ මට ඇප කරුවෙක් වනසේක් නම් මම මහණදම් කරන්නෙමි.’ ‘නන්‍ද, ඔබ සැකරහිතවූයේ මහණදම් කරව. ඉදින් ඔබගේ ප්‍රතිසන්‍ධි සහිතවූ කාලක්‍රියාවක් වන්නේද මම මොවුන් ලබාගැනීම සඳහා ඇපකරුවා වෙමි.’ මෙසේ ශාස්තෘන්වහන්සේ කැමති පරිද්දෙන් දේවචාරිකාවෙහි හැසිර දෙව්රමටම පෙරළා පැමිණිසේක.
එතැන්පටන් නන්‍ද තෙරණුවෝ අප්සරාවන් හේතුවෙන් මහණදම් කරති. ශාස්තෘන්වහන්සේ, නුඹවහන්සේලා නන්ද වසන තැන ‘එක්භික්‍ෂුවක් තථාගතයන් වහන්සේ ඇපයට තබා දෙවඟනන් ලබැගැනීම සඳහා මහණදම් කරතැයි ඒ ඒ තැන කියමි හැසිරෙවු’යි භික්‍ෂූන්ට ඇණවූසේක. ඔවුහු ශාස්තෘ වචනය පිළිගෙන ‘ආයුෂ්මත් නන්‍ද කුලීකරුවෙකි. ආයුෂ්මත් නන්‍ද මිළටගනු ලැබුවෙකි. අප්සරාවන් හේතුකොටගෙන බ්‍රහ්මචර්‍ය්‍යයෙහි හැසිරෙයි. භාග්‍යවතුන්වහන්සේ පරෙවි පා ඇති අප්සරාවන් පන්සියයක් ලැබීම සඳහා ඇපවූසේකැ’යි තෙරුන්ගේ ශ්‍රවණෝපචාරයෙහි කියමින් හැසිරෙත්. නන්‍දතෙරණුවෝ ඒ කථාව අසා මේ භික්‍ෂුහු අනෙකකුට නොකියති. මා අරභයා කියති. මගේ ක්‍රියාව අයුතුය’යි ඥානය උපදවා විදසුන් වඩා රහත්බවට පැමිණියහ. ඉක්බිති උන්වහන්සේ රහත්බවට පත් කෙණෙහිම එක්තරා දෙවියෙක් භාග්‍යවතුන්වහන්සේට එකරුණ සැළ කළේය. භාග්‍යවතුන්වහන්සේත් තුමුම දත්සේක. දෙවන දිනයෙහි නන්‍ද තෙරණුවෝ භාග්‍යවතුන්වහන්සේ වෙත එළඹ මෙසේ කීය. ‘ස්වාමීනි, භාග්‍යවතුන්වහන්සේ මට පරෙවිපා ඇති අප්සරාවන් පන්සියයක් ලබා ගැනීමට ඇපකරුවෙක් වූසේක්ද මම භාග්‍යවතුන්වහන්සේ ඒ ඇපයෙන් නිදහස් කරමි’ මෙසේ කතාවස්තුව නිමියේයි. ශාස්තෘන් වහන්සේ මෑත කාලයෙහි දෙව්රමෙහි වාසය කරනසේක් තෙරුන් ඉදුරන්හි වැසූදෙරටු ඇති අය අතුරින් අග තනතුරෙහි පිහිටවූසේක.
නව වැන්නෙහි **භික්‍ඛුඔවාදකානං** යන්නෙන් භික්‍ෂූන්ට අවවාදකරන්නන් අතුරින් මහාකප්පින තෙරණුවෝ අග්‍රයහයි දක්වනුලැබෙත්. මේ තෙරණුවෝ එක් කුළුගැන්වීමකදීම ධර්‍මකථා කියමින් භික්‍ෂූන් දහසක් රහත්බවට පත් කරවූහ. එහෙයින් භික්‍ෂූන්ට අවවාද කරන්නවුන් අතුරින් අග්‍රනම්වූහ.
උන්වහන්සේගේ ප්‍රශ්න කර්‍මයෙහි මේ පිළිවෙළ කථාවයි. මෙතෙමේත් පියුමුතුරා බුදුන්කල හංසවතියෙහි කුලගෙයක ඉපිද මෑත කාලයෙහි ශාස්තෘන්වහන්සේගේ ධර්‍මකථාවක් අසමින් එක් භික්‍ෂුවක භික්‍ෂූන්ට අවවාද කරන්නවුන් අතුරින් අග තනතුරෙහි තබන ශාස්තෘන්වහන්සේ දැක පින්දහම් කොට ඒ තනතුර පැතුවේය. හෙතෙම දිවි ඇතිතෙක් කුසල්කොට දෙවිමිනිසුන් අතර සැරිසරන්නේ කාශ්‍යප සම්බුදුන්වහන්සේගේ කාලයෙහි බරණැස කුලගෙයක පිළිසිඳගෙන මිනිසු දහසකට ගණදෙටුවෙක් වී ගැබ් (කාමර) දහසකින්යුත් මහරිවෙණක් කරවීය. ඒ සියලු මිනිස්සු දිවි ඇතිතෙක් කුසල්කොට කප්පින උවසුවා දෙටු (ප්‍රධාන) කොටගෙන අඹුදරුවන් සහිතවූවෝ දෙව්ලොව උපන්නාහු එක් බුද්ධාන්තරයක් දෙව් මිනිසුන් අතර සැරිසරුවාහුය.
ඉක්බිති අපගේ ශාස්තෘන්වහන්සේගේ පහළවීමට පෙරාතුවම මේ කප්පින තෙමේ ප්‍රත්‍යන්ත දේශයෙහි කුක්කුටවතී නම් නුවරෙහි රජගෙහි පිළිසඳ ගත්තේය. සෙසු පුරුෂයෝ ඒ නගරයෙහිම ඇමති කුලයන්හි උපන්නාහුය. කප්පින කුමරුවා පියාගේ ඇවෑමෙන් (සේ) සත් ඔසවා මහාකප්පින රජනම් වූයේය. පෙර පින්කම් කරන කාලයෙහි ඔහුගේ ගෙහිමි කාන්තාව සමජාතිකවූ රජකුලයෙහි ඉපිද මහාකප්පින රජුගේ අගමෙහෙසියවූවාය. කටුකරඬුමල් පැහැයට සමානවූ බැවින් ඇයට අනෝජා දේවියයි නම් වූයේය. මහාකප්පින රජතෙමේද සුතචින්තකයෙක් (උගතුන් පිළිබඳව සිතන්නෙක්) වූයේය. හෙතෙම උදෑසනින්ම නැඟිට සිවු දොරටුවෙන්, ‘යම්තැනක බොහෝ ඇසූපිරූතැන් ඇති සුතධරවූ පුද්ගලයන් දකිවුද එයින් ආපසු අවුත් මට සැළකරවු’යි ඉක්මණින් දූතයන් යැවීය.
එසමයෙහි අපගේ ශාස්තෘන්වහන්සේ ලෝකයෙහි පහළවී සැවැත්නුවර ඇසුරුකොට වාසය කරනසේක. එකල්හි සැවැත්නුවර වැසි වෙළෙන්දෝ සැවතෙහි හටගන්නා බඩු රැගෙන ඒ නුවරට ගොස් බඩු තැන්පත්කොට රජු දකින්නෙමුයයි පඬුරුගත් අත ඇත්තාහු රජමැදුරු දොරටුවට ගොස් රජු උයනට ගියේයයි අසා උයනට ගොස් දොරටුවෙහි සිටියාහු ආරක්‍ෂකයාට දැන්වූවාහුය. ඉක්බිති රජුට දැන්වූ කල්හි රජතෙමේ (ඔවුන්) කැඳවා පවරා දෙනු ලැබූ පඬුරු ඇතිව වැඳ සිටි කල්හි ‘දරුවනි, කොහි සිට අවුදැයි ඇසීය. ‘දේවයිනි, සැවතෙහි සිටය.’ ’කෙසේද ඔබලාගේ රට සුභික්‍ෂද? රජ ධාර්මිකද’ ‘සේය, දේවයනි.’’නුඹලාගේ දේශයෙහි කිසියම් පණිවිඩයක් (තොරතුරක්) තිබේ?’ දේවහන්වහන්ස ඇත. (එහෙත්) ඉඳුල් මුවින් කීමට නොහැකිය.’ රජතෙමේ රන්කෙණ්ඩියෙන් පැන්දෙවීය. ඔවුහු මුව සෝදා බුදුන්වහන්සේ දෙසට මුහුණලා ඇඳලි බැඳගෙන දේවයන්වහන්ස, අපගේ දේශයෙහි බුද්ධ නම් රත්නයක් පහළවීය’යි කීවාහුය. රජුට බුද්ධ යන වචනය අසූ කෙණෙහිම සියලුම සිරුර පැතිරෙමින් ප්‍රීතිය උපන්නේය. ඉක්බිති ‘දරුවනි, බුද්ධයයි කියවු’යි පැවසීය. ‘දේවයිනි, බුද්ධයයි කියමු.’ මෙසේ තෙවරක් කියවා, බුද්ධ යන පදය අප්‍රමාණය, ඊට ප්‍රමාණයක් කිරීමට නොහැකිය’ය’ ඒ පදයෙහිම පැහැදුනේ ලක්‍ෂයක් දෙවා වෙනත් කවර හසුන්දැය’යි ඒ පදයෙහිම පැහැදුනේ ලක්‍ෂයක් දෙවා වෙනත් කවර හසුන්දැ’යි ඇසීය. දේවයිනි, ධර්‍මනම් රත්නයක් උපණ. එයද අසා එසේම තෙවරක් පිළිණගෙන තවත් ලක්‍ෂයක් දෙවා යළි ‘අනෙක් කවර හසුනක්දැ’යි ඇසීය. ‘දේවයිනි, සංඝරත්නය උපණ.’ එයද අසා එසේම පලිණගෙන තවත් ලක්‍ෂයක් දෙවා දුන්බව පතෙහි ලියවා ‘දරුවනි, දේවිය සමීපයට යනු’යි යැවීය. ඔවුන් ගිය කල්හි ‘දරුවනි, බුදුරජාණන්වහන්සේ ලොව උපන්සේක. නුඹලා කුමක් කරන්නහුදැ’යි ඇමතියන්ගෙන් ඇසුවේය. ‘දේවයිනි, නුඹවහන්සේ කුමක් කරනු කැමැත්තහුද?’ ‘මම පැවිදි වන්නෙමි.’ අපිද පැවිදි වන්නෙමු’ ඒ සියල්ලෝම ගෙවල් හෝ පවුල් හෝ (ගැන) නොබලා යමෙක් අසුන්පිට නැඟී ගියාහුද ඔවුන් සමඟම නික්මුණාහුය.
වෙළෙන්දෝ අනෝජා දේවියගේ සමීපයට ගොස් හසුන දැක්වූවාහුය. ඕ තොමෝ කියවා, රජුවිසින් නුඹලාට බොහෝ කහවණු දෙනලදී. දරුවනි නුඹලා විසින් කුමක් කරන ලදදැ’යි ඇසුවාය. ‘දේවිය, සතුටු හසුනක් ගෙනෙනලදී.’ ‘දරුවනි, අපටත් අස්වන්නට හැකිද?’ ‘දේවිය හැකිය. ඉඳුල් මුවින් පවසන්නට නොහැකිය.’ ඕ රන් කෙන්ඩියෙන් ජලය දුන්නාය. ඔවුහු මුව සෝදා රජුට සැළ කළ ක්‍රමයෙන්ම සැළ කළාහුය. ඕතොමෝත් උපන් ප්‍රමුදිතබව ඇත්තී ඒ ක්‍රමයෙන්ම එක්එක් පදයෙන් තෙවරක් පිළිණගෙන පිළින ගණනට තුනක්බැගින් කොට නව ලක්‍ෂයක් දුන්නාය. වෙළෙන්දෝ සියල්ල දොළොස් ලක්‍ෂයක් ලැබූහ. ඉක්බිති ඔවුන්ගෙන් ‘දරුවනි. රජතුමා කොහිදැ’යි ඇසුවාය. දේවිය, පැවිදි වන්නෙමියි නික්මුණේය’යි දැන්වූහ. ‘එසේ වීනම් දරුවනි, තෙපි යවු’යි ඔවුන් පිටත්කොට යවා රජු සමඟ ගිය ඇමතිවරුන්ගේ මාගමුන් කැඳවා ‘යෙහෙළියනි, තෙපි තමන්ගේ හිමියන් ගිය තැන දන්නහුදැයි ඇසුවාය. ‘එසේය, ආර්‍ය්‍යාවනි, දනිමු. රජු සමඟ උයන් කෙළියට ගියාහුය.’ ‘එසේය යෙහෙළියනි, ගියාහුය, එහි ගොස් බුදුරජාණන්වහන්සේ පහළවූසේක. ධර්‍මය පහළවිණ, සංඝයා පහළවිණැයි අසා බුදුන්වහන්සේ සමීපයෙහි පැවිදි වන්නෙමුයි ගියාහුය. නුඹලා කුමක් කරන්නහුදැ’යි ඇසුවාය. ‘ආර්‍ය්‍යාවනි, නුමවහන්සේ කුමක් කරනු කැමැත්තාහුද?’ ‘මම පැවිදි වන්නෙමි. ඔවුන් විසින් වැමෑරූ වමනය දිවග නොතබන්නෙමි’යි කීවාය. ‘එසේ වන්නෙනම් අපිද පැවිදිවන්නෙමු’යි රිය යොදවා නික්මුණාහුය.
රජතෙමේද ඇමැති දහස සමඟ ගංතෙරට පැමිණියේය. එසමයෙහි වනාහි ගඟ පිරී පැවැතුණේ වෙයි. ඉක්බිති එය දැක ‘මේ ගඟ පිරී ඇත. සඬ මසුන්ගෙන් ගැවසුණේය. යමෙක් අපට නැවක් හෝ පසුරක් හෝ සදා දෙත්ද අප සමඟ ආවාවූ එබඳු දාසයෝ හෝ මිනිස්සු හෝ නැත. මේ ශාස්තෘන්වහන්සේගේ ගුණය නම් යට අවීචියෙහි පටන් මතු භවාග්‍රය දක්වා පැතුරුණේය. ඉදින් මේ ශාස්තාන්වහන්සේ සම්මාසම්බුද්ධ නම් මේ අසුන්ගේ කුර පිට පමණකුදු නොතෙමේවායි දියපිටින් අසුන් පැන්හූහ. එකද අසකුගේ කුරපිට පමණකුදු නොතෙමුණේය. රාජමාර්‍ගයෙන් යන්නාහු මෙන් පරතෙරට පැමිණියාහු පරතෙරින්ද වෙනත් නදියකට පැමිණියාහුය. එහිදී වෙනත් සත්‍යක්‍රියාවක් නැත. ඒ සත්‍යක්‍රියාවෙන්ම අඩයොදුන් පළල නදිය ඉක්මවූවාහුය. ඉක්බිති තෙවැනිවු චන්‍ද්‍රභාග නම් මහා නදියට පැමිණ එයද එම සත්‍යක්‍රියාවෙන්ම තරණය කළහ.
ශාස්තෘන්වහන්සේද එදවස උදෑසන කාලයෙහි මහකුළුණු සමවතින් නැඟිට ලොව දෙස බලනසේක් අද මහාකප්පින තෙමේ යොදුන් තුනිස්යයක්වූ රාජයය අතහැර ඇමති දහස පිරිවරකොට ඇත්තේ මා සමීපයෙහි පැවිදිවීමට පැමිණෙන්නේයයි දැක මාවිසින් ඔවුන්ට පෙරගමන් කිරීමට සුදුසුයයි උදයෙන්ම සිරුර පිළිදැඟුම්කොට භික්‍ෂුසංගයා පිරිවරකොට ඇතිසේක් සැවතෙහි පිඬු පිණිස හැසිර පසුබතෙහි අහරගැනීමෙන් වෙනුවූසේක් තුමූම පාසිවුරු ගෙන අහසට පැනනඟී චන්‍ද්‍රභාග නදී තෙරෙහි ඔවුන් ගොඩනැගෙනතොට ඉදිරිපස තැනක මහනුගරුකක් ඇත. එහි පළඟින් හිඳ මුව ඔසවා සිහි එළවා සවණක් බුදුරැස් විසිරවූසේක. ඔවුහු ඒ තොටින් ගොඩනඟින්නාහු ඔබිමොබ දිවෙන බුදුරැස් බලමින් බුදුන්වහන්සේගේ පුන්සඳක සිරිය ඇති මුහුණ දැක යම් ශාස්තෘවරයකු උදෙසා අපි පැවිදිවුවෙමුද ඒකාන්තයෙන්ම මේ උන්වහන්සේයයි දැකීමෙන්ම නිශ්චයකොට දුටු තැනසිට නැමී වඳිමින් අවුත් ශාස්තෘන්වහන්සේට වැන්දාහුය. රජතෙමේ ගොප්ඇටය අල්වාගෙන ශාස්තෘන්වහන්සේ වැඳ එකත්පසෙක ඇමතිදහස සමඟ හුන්නේය. ශාස්තෘන්වහන්සේ ඔවුන්ට ධර්‍මය දේශනාකළසේක. දෙසුම අවසන්හි සියල්ලෝම රහත්බවෙහි පිහිටා ශාස්තෘන්වහන්සේගෙන් පැවිද්ද ඉල්ලූහ. ශාස්තෘන්වහන්සේ මොවුහු සිවුරුදානය දුන්බැවින් තමන්ගේ සිවුරු රැගෙනම පැමිණියාහුයයි රන්වන් අත දිගුකොට ‘මහණෙනි, එවු. ධර්‍මය මනාකොට දෙසනලද්දේය. මැනවින් දුක් කෙළවර කරනු සඳහා බඹසරෙහි හැසිරෙ’වු යි පැවසූසේක. එයම ඒ ආයුෂ්මතුන්ගේ පැවිද්දද උපසම්පදාවද විය. වස්සියයක් ගිය තෙරුන්මෙන් ශාස්තෘන්වහන්සේ පිරිවැරුවාහුය.
අනෝජා දේවිය රියදහසක් පිරිවරකොට ඇත්තී ගංතෙරට පැමිණ රජු සඳහා ගෙනෙන ලද නැවක් හෝ පසුරක් හෝ නොදැක තමන්ගේ වියත් බවින් (මෙසේ) සිතුවාය. රජතෙමේ සත්‍යක්‍රියා කොට ගියේ වන ඒ ශාස්තෘන්වහන්සේ වනාහි හුදෙක් ඔවුන් සඳහාම පහළවූසේක් නොවෙති. ඉදින් ඒ ශාස්තෘන්වහන්සේ සම්මාසම්බුද්ධ නම් අපගේ රථයෝ ජලයෙහි නොකිමිදෙත්වායි දිය පිටින් රථයන් පැන්නුවාය. රථයන්ගේ නිම්වැටි පමණකුදු නොතෙමිණ. දෙවැනි නදියෙන්ද තෙවැනි නදියෙන්ද ඒ සත්‍ය ක්‍රියාවෙන්ම එතෙර වූවාය. එතෙර වෙමින්ම නුගරුක මුල ශාස්තෘන් වහන්සේ දුටුවාය. ශාස්තෘන්වහන්සේ ද තමන්ගේ සැමියන් දකින්නාවූ මොවුන්ට ඡන්‍දරාගය ඉපිද මාර්‍ගඵලයන්ට අන්තරාවක් කරන්නේය. එය එසේ කිරීමට නොහැක්කේයයි යම්සේ ඔවුනොවුන් නොදකිත්ද එසේ කළ සේක. ඒ සියල්ලෝ තොටින් ගොඩවී තථාගතයන් වහන්සේ වැඳ හුන්නාහුය. ශාස්තෘන් වහන්සේ ඔවුන්ට ධර්‍මය දේශනාකළසේක. දෙසුම අවසන්හි සියල්ලෝ සෝවාන් පෙලෙහි පිහිටා ඔවුනොවුන් දුටුවාහුය. ශාස්තෘන්වහන්සේ උප්පලවණ්ණා මෙහෙණිය පැමිණේවායි සිතූසේක. තෙරණිය අවුත් සියල්ලන් පැවිදි කරවා රැගෙන භික්‍ෂූණී මෙහෙණවරකට ගියාහ. ශාස්තෘන්වහන්සේ භික්‍ෂූන් දහස රැගෙන අහසින් දෙව්රමට වැඩිසේක.
ඉක්බිති මේ මහාකප්පින තෙරණුවෝ තමන්ගේ කටයුතු මුදුන් පැමිණිබව දැන අල්පොත්සාහී වී පලසමවත් සුවෙන් කල් යවන්නාහු ආරණ්‍යගතවූවෝද වාක්‍ෂමුලගත වූවෝද ශුන්‍යාගාර ගතවූවෝද නිතරම අහෝ සැපය, අහෝ සැපය’යි උදන් අනති. භික්‍ෂූහු, කප්පින තෙරණුවෝ රාජ්‍ය සැපය සිහිකරමින් උදන් අනති’යි කථාවක් ඉපදෙව්වාහුය. ඔවුහු (ඒබව) තථාගතයන්වහන්සේට සැළකළහ. තථාගතයන්වහන්සේ මාපුතු මාර්‍ගසැප හා ඵලසැප අරභයා උදන් අනතියි වදාරා ධර්‍මපදයෙහි මේ ගාථාව දෙසූසේක.
ධර්‍මයෙන් සතුටුවූ තැන්ත්තේ පැහැදුනු මනසින් යුතුව සුවසේ හොවී
පණ්ඩිත තෙමේ ආර්‍ය්‍යයන් විසින් දන්නාලද ධර්‍මයෙහි හැමදා සිති අලවයි.{1}
ඉක්බිති එක් දිනෙක ශාස්තාන්වහන්සේ උන්වහන්සේගේ (තෙරුන්ගේ) අතවැසි දහසක් භික්‍ෂූන් අමතා, ‘මහණෙනි, තොපගේ ආචාර්‍ය්‍යවරයා කොහි දහම් දෙසත්දැයි ඇසූසේක. ‘භාග්‍යවතුන්වහන්ස, දහම් නොදෙසයි. අල්පොත්සාභීවූයේ ඉහාත්ම සුඛවිහරණයෙහි යෙදුණේ වාසයකරයි. කිසිවකුට අවවාදමාත්‍රයකුදු නොදෙයි’යි කීහ. ශාස්තෘන් වහන්සේ තෙරුන් කැඳවා, ‘කප්පින ඔබ අතවැසියන්ට අවවාදමාත්‍රයකුදු නොදෙහි යන්න සත්‍යයක්දැ?යි ඇසූසේක. ‘භාග්‍යවතුන්වහන්ස, සතයයකි.’ ‘බ්‍රාහ්මණය, එසේ නොකරව අදපටන් අතවැස්සන්ට ධර්‍මය දෙසව.’ ‘මැනවි ස්වාමීනි’යි, තෙරණුවෝ ශාස්තෘන්වහන්සේගේ කථාව සිරසින් පිළිගෙන එකම කුළුගැන්වීමකින් මහණුන්දහසට ධර්‍මය දෙසා සියල්ලන් රහත්බවට පැමිණවූහ. මෑත කාලයෙහි ශාස්තෘන්වහන්සේ සඟ මැද වැඩහුන්සේක් පිළිවෙළින් තෙරුන් තනතුරුවල තබමින් මහාකප්පින තෙරණුවන් භික්‍ෂූන්ට ඔවදන් කරන්නන් අතුරින් අගතනතුරෙහි තැබූසේක.
දසවැන්නෙහි **තෙජොධාතුකුසලානං** යන්නෙන් තේජොධාතුවට සමවැදීමට දක්‍ෂවූවන් අතුරින් සාගත තෙරුන්වහන්සේ අග්‍රයහයි දැක්වෙයි. මේ තෙරුන්වහන්සේ වනාහි තෙජොධාතු සමාපත්තියෙන් අම්බතිත්‍ථනාගයාගේ තෙදින් තෙද යටපත් කොට ඒ නාගයා විෂනැත්තෙකු කළහ. එහෙයින් තෙජොධාතුවට සමවැදීමේ දක්‍ෂයින් අතුරෙන් අග්‍රනම්වූහ.
උන්වහන්සේගේ ප්‍රශ්නකර්‍මයෙහි මේ පිළිවෙළ කථාවයි. මෙතෙමේත් පියුමුතුරා බුදුන්වහන්සේගේ කාලයෙහි හංසවතියෙහි කුලගෙයක පිළිසඳගෙන මෑතකාලයෙහි ශාස්තාන්වහන්සේගේ ධර්‍මදේශනාව අසමින් එක් භික්‍ෂුවක තෙජෝධාතුවට සමවැදිමෙහි දක්‍ෂයන් අතුරෙන් අගතන්හි තබන්නාවූ ශාස්තෘන්වහන්සේ දැක පින්දහම් කොට තනතුර පැතුවේය. හෙතෙම දිවිඇතිතෙක් කුසල් කොට දෙව්මිනිසුන් අතර සැරිසරනේනේ මේ බුද්ධොත්පාදයෙහි සැවැත්නුවර බමුණු කුලයක උපන්නේය. මොහුට සාගතමානවයයි නම් කළාහුය. හෙතෙම මෑතකාලයෙහි ශාස්තෘන්වහන්සේගේ ධර්‍මදේශනාව අසා ලැබූ ශ්‍රද්ධා ඇත්තේ පැවිදිව අටසමවන් උපදවා එහි වසඟ බවට පත්වූයේය.
ඉක්බිති එක්දිනක් ශාස්තෘන්වහන්සේ චාරිකාවෙහි හැසිරෙමින් කොඹෑනුවර සමීපයට වැඩිසේක. එසමයෙහි නදීතොටෙහි පැරණි නැවියාගේ බොහෝ ආගන්තුක ගමිකයෝ සතුරුවී ඔහු තළා මැරූහ. හෙතෙම විරුද්ධසිතින් පැතුමක් තබා ඒ තොටපලෙහිම මහත් ආනුභාව ඇති නා රජෙක්වී උපන්නේය. හෙතෙම විරුද්ධසිත් ඇතිබැවින් නොකල්හි වස්වයි. කාලයෙහි නොවස්වයි. ශශ්‍යයෝ මනාව නොහටගනිත්. සියලු රටවැසියෝ ඔහු සංසිඳවීම සඳහා අවුරුදු පතා බලිකර්‍ම කරත්. විසීම සඳහාද මොහුට එක් ගෙයක් කළාහුය. ශාස්තෘන්වහන්සේද ඒ තොටින් එතෙරවී බික්සඟන පිරිවරනලද සේක් ඒ පෙදෙසෙහිම රාත්‍රිය වසන්නෙමැයි වැඩිසේක.
ඉක්බිති මේ තෙරණුවෝ මෙහි නාරජ චණ්ඩයයි අසා මේ නාරජු දමනය කොට විසනැත්තෙකු කොට ශාස්තෘන් වසන තැන පිළියෙළ කිරීමට වටනේයයි නාරජු වසන තැනට පිවිස පලක් බැඳ වැඩහුන්හ. නයා කිපී මේ කවර නම් මුඩුමහණෙක් මා වසන තැනට පිවිස හුන්නේදැයි දුම්පිට කළේය. තෙරණුවෝ වැඩිමනත් දුම්පිට කළහ. නයා දිදිළීය. තෙරණුවෝ වැඩිමනත් දිදිළී ඔහුගේ තෙද යටපත් කළේය. හෙතෙම මේ භික්‍ෂුව බලවතෙකැයි තෙරුන්ගේ පාමුල වැදෙහෙව ‘ස්වාමීනි, නුඹවහන්සේගේ සරණ යමියි කීවේය. මා සරණයාමෙන් වැඩක් නැත. බුදුරජානන්වහන්සේ සරණයවයි කීහ. හෙතෙම මැනවැයි සරණගියේ වී එතැන්පටන් කිසිවකු නොපෙළීය. වැස්සද මනාව වස්වයි. ශශ්‍යයෝද මනාව නිපදෙත්,
කොසඹෑ වැසියෝ සාගත ආර්‍ය්‍යයන්වහන්සේ විසින් අම්බතිත්‍ථක නාගයා දමනය කරනලදැයි අසා ශාස්තෘන්වහන්සේගේ පැමිණීම බලාපොරොත්තු වෙමින් මහත් සත්කාර පිළියෙළ කළාහුය. ඔවුහු දහබලන්වහන්සේට මහත් සත්කාර කොට ඡබ්බග්ගිය භික්‍ෂූන්ගේ වචනයෙන් සියලුගෙවල්වල කාපොතික නම් මද්‍යපානය පිළියෙළ කොට දෙවන දිනයෙහි පිඬු පිණිස හැසිරෙන සාගත තෙරුන්ට එක් එක් ගෙහිදී ටික ටික දුන්නාහුය. තෙරණුවෝ ශික්‍ෂාපදය නොපැනවී තිබියදී මිනිසුන්විසින් අයදිනුලබන්නාහු එක් එක් ගෙහිදී ටි ටික බී ශාස්තෘන්වහන්සේගේ නොදුරට ගොස්ම නොරහත් බැවින් සිහිය අත්හැර කසළගොඩක වැටුනාහ.
ශාස්තෘන්වහන්සේ ඔහු දැක කරනලද බත් කිස ඇති සේක් නික්මෙමින් ඔහු ගෙන්වා ගෙන විහාරයට ගොස් නින්දා කොට ශික්‍ෂාපදය පැනවූසේක. හෙතෙම දෙවැනි දිනයෙහි සිහිය ලැබ තමන් කළ කරුණ අසා ඇවත් දෙසා බුදුරජාණන්වහන්සේ ක්‍ෂමා කරවාගෙන උපන් සංවේග ඇත්තේ විදසුන් වඩා රහත්බවට පැමිණියේය. මෙසේ කථාවස්තුව විනයෙහි නැඟීසිටියේය. එය එහි පැමිණි සැටියෙන්ම විස්තර වශයෙන් දතයුත්තේය. ශාස්තෘන්වහන්සේ මෑතභාගයෙහි දෙව්රමෙහි හිඳ තෙරුවරුන් පිළිවෙළින් තනතුරුවල තබනසේක් සාගතතෙරුන් තෙජෝධාතුවට සමවැදීමෙහි දක්‍ෂයන් අතුරෙන් අගතනතුරෙහි තැබූසේක.
එකොළොස් වැන්නෙහි **පටිභානෙය්‍යකානං** යන්නෙන් ශාස්තෘන්වහන්සේගේ ධර්‍මදේශනාව ප්‍රතිභානයට ප්‍රත්‍යය වන්නාවූ ප්‍රතිභානය උපදවන්නාවූ භික්‍ෂූන් අතුරින් රාධ තෙරණුවෝ අග්‍රයහයි දක්වනුලැබේ. තෙරුන්වහන්සේට වනාහි දීර්‍ඝවහාරයටද විශ්වසනීය ශ්‍රද්ධාවටද පැමිණ බුදුරජාණන්වහන්සේගේ අලුත් අලුත් ධර්‍මදේශනා වැටහෙයි. එහෙයින් තෙරණුවෝ ප්‍රතිභාහනය (වැටහීම) ඇත්තවුන් අතුරෙන් අග්‍රනම්වූහ.
උන්වහන්සේගේ ප්‍රශ්නකර්‍මයෙහි මේ අනුපිළිවෙළ කථාවයි. මෙතෙමේත් පියුමුතුරා බුදු රජාණන්වහන්සේගේ කාලයෙහි හංසවතියෙහි කුලගෙයක ඉපිද මෑතකාලයෙහි ශාස්තෘන්වහන්සේගේ ධර්‍මකථාව අසමින් එක් භික්‍ෂුවක ප්‍රතිභාන ඇත්තවුන් අතරින් අගතැන්හි තබන්නාවූ ශාස්තෘන්වහන්සේ දැක පින්දහම් කොට ඒ තනතුර පැතුවේය. හෙතෙම දිවි ඇති තෙක් තථාගතයන්වහන්සේට සේවය කොට දෙවිමිනිසුන් අතුරෙහි සැරිසරන්නේ මේ බුද්ධොත්පාදයෙහි රජගහනුවර බමුණුකුලයක පිළිසිඳ ගත්තේය. මොහුට රාධමානවයයි නම් කළාහුය.
හෙතෙම මහළු කල්හි තමන්ගේ අඹුදරුවන් විසින් නිගරුකරන ලද්දේ පැවිදිව කල් ගෙවන්නෙමැයි විහාරයට ගොස් තෙරවරුන්ගෙන් පැවිද්ද ඉල්වීය. දිරාපත් මහළු බමුණෙකැයි පැවිදිකරවීමට කිසිවෙක් කැමැති නොවූහ. ඉක්බිති එක් දිනක් බමුණා හාස්තෘන්වහන්සේ වෙත එළඹ පිළිසඳර කොට එකත්පසෙක හුන්නේය. ශාස්තෘන්වහන්සේ ඔහුගේ හේතුසම්පත් දැක කථාව මතුකිරීමට කැමතිසේක් කිමෙක්ද බමුණ, අඹුදරුවෝ ඔබ පිළිදැගුම් කරත්දැයි ඇසූ සේක. ‘භවත් ගෞතමයිනි, පිළිදැගීමක් කොයින්ද? මහල්ලෙකැයි මා පිටට නෙරපූහ’යි කීවේය. ‘බමුණ, කිමෙක්ද ඔබට පැවිදිවීමට නොවටීද?’ ‘භවත්ගෞමයිනි, කවරෙක් මා පැවිදි කරන්නේද? මහළුබව නිසා කිසිවෙක් මා නොකැමති වෙති’යි බමුණා කීය. ශාස්තෘන්වහන්සේ සැරියුත්තෙරුනට සංඥාවක් දුන්සේක. තෙරණුවෝ හාස්තෘවචනය සිරසින් පිළිගෙන රාධ බමුණා පැවිදිකොට මෙසේ සිතූහ. ශාස්තෘන්වහන්සේ මේ බමුණා ආදරයෙන් පැවිදිකරවූසේක. මාවිසින් මොහු අනදරින් පරිහරණය කිරීමට නොයුතුය.’ (මෙසේ සිතා) රාධ තෙරුන් රැගෙන කුඩාගමක විසීමට ගියහ. අලුත පැවිදිවු බැවින් එහි දුෂ්කරලැබීම් ඇති මොහුට (සැරියුත්) තෙරණුවෝ තමන්ට ලැබුණු ප්‍රණීත පිණ්ඩපාතයද ඔහුටම දී තමූ පිඬු පිණිස හැසිරෙති. රාධතෙරණුවෝ යෝග්‍ය සෙනසුන්ද යෝග්‍ය භෝජනයද ලැබ සැරියුත් තෙරණුවන් සමීපයෙහි කමටහන් ගෙන නොබෝ කලකින්ම රහත්බවට පැමිණියහ.
ඉක්බිති (සැරියුත්) තෙරණුවෝ ඔහු රැගෙන බුදුරජාණන්වහන්සේ දැකීමට පැමිණියහ. ශාස්තෘන්වහන්සේ දනිමින්ම, ‘සාරිපුත්‍රය, මවිසින් ඔබට යම් ඇසුරුකරන්නෙක් දෙන ලද්දේද? ඔහුට කෙබඳු දෙයක නොකළකිරෙයිද? යි ඇසූසේක. ‘ස්වාමීනි, සසුනෙහි ඇලෙන භික්‍ෂුව නම් මෙබඳු වන්නේය.’ ඉක්බිති ආයුෂ්මත් සැරියුත් තෙරුන්වහන්සේට, ‘සැරියුත් තෙරණුවෝ කෘතඥයෝය. කාතවේදීහුය’යි සඟමැද කථාවක් හටගත්තේය. ඒ කථාව අසා ශාස්තෘන්වහන්සේ, භික්‍ෂූන් ඇමතූසේක. ‘මහණෙනි, සාරිපුත්‍රයින්ගේ දැන් කෘතඥතාවත් කෘතවේදිත්වයත් පුදුමයක් නොවේ. හෙතෙම අතීතයෙහි අහෙතුක ප්‍රතිසන්‍ධියෙහි උපන්නේද කෘතඥකෘතවේදීම වීය’යි පැවසූසේක. ‘භාග්‍යවතුන් වහන්ස, කවර කලෙකදැයි භික්‍ෂූහු විමසූහ.
මහණෙනි, අතීතයෙහි පර්‍වතපාදයක පන්සියයක් පමණ වූ වඩු පුරුෂයෝ මහ වනයට පිවිස ලී ගොඩවල් සිඳ මහත් පසුරක් බැඳ නදියෙන් එතෙර වෙත්. ඉක්බිති එක් ඇත්රජෙක් එක් විෂමස්ථානයක සොඬින් (කඩා) ගන්නේ අත්තකැඩී ආ වේගය ඉවසීමට නොහැක්කේ තියුණු ලීඋලක් පයෙහි ඇනී ගියේය. පා සිදුරු විය. දුක් වේදනාවෝ හටගත්හ. හෙතෙම ගමන ඉදිරියට යාමට නොහැක්කේ එහිම වැද හොත්තේය. හෙතෙම කිහිප දිනක අවෑමෙන් ඒ වඩුවන් තමන් සමීපයෙන් යනු දැක මොවුන් නිසා මම දිවි ලබන්නෙමැයි ඔවුන්ගේ පියවර අනුව ගියේය. ඔවුහු නැවතී ඇතැ දැක බියවූවාහු පලායත්. හෙතෙම ඔවුන් පලා යන බව දැන නැවතී සිටියේය. යළි ඔවුන් සිටි කල්හි ලුහුබැන්දේය.
වඩු දෙටුවා ‘මේ ඇතා අපසිටි කල්හි ලුහුබඳියි. පලායන විට සිටියි. මෙහි කරුණක් වන්නේයයි සිතුවේය.’ සියල්ලෝ ඒ ඒ ගසට නැගී ඔහුගේ පැමිණීම බලාපොරොත්තුවෙමින් හුන්නාහුය. හෙතෙම ඔවුන් ලඟට අවුත් තමන්ගේ පය පෙරළා දක්වමින් වැද හොත්තේය. එවිට වඩුවන්ට, ‘පින්වතිනි, මෙතෙම ගිලන් බවින් එයි. වෙනත් කරුණකින් නොවේය’යි හැඟීමක් පහළවිය. ඔහුගේ ලඟට ගොස් පයෙහි පිවිසි ලීහුල දැක, ‘මෙකරුණින් මෙතෙම ආයේය’යි තියුණු වෑයකින් උල්කෙළවර හිමිකොට දැඩි රැහැනකින් බැඳ ඇද ඉවත්කළාහුය. ඉක්බිති ඔහුගේ වණමුඛය පෙළා පැරණි ලේ හරවා කහට දියෙන් සෝදා තමන් දන්නා බෙහෙත් තවරා ඉක්මණින්ම සුව කළාහුය.
ඇත්රජ තෙමේ ගිලන්බවින් නැගීසිටියේය (සුවපත් වුයේ), ‘මොවුහු මට බොහෝ උපකාර වූවෝයි. මොවුන් නිසා මවිසින් දිවි ලබන ලදී. මා මොවුනට කළගුණ දන්නකු වීමට වටීයයි සිතුවේය.’ (මෙසේ සිතා) තමන් වසන තැනට ගොස් සුදු ඇත් පැටවකු රැගෙන ආවේය. වඩුවෝ ඇත්පැටවා දැක ‘අපට ඇත්දරුවකුද රැගෙන ආයේයැ’යි බෙහෙවින් සතුටු සිතැත්තෝ වූහ. ඇත්රජතෙමේ මා සිටින විට කුමක් නිසා මෙතෙම ආයේදැයි මා පැමිණි කරුණ නොදනිතියි සිතුවේය. (සිතා) සිටි තැනින් පිටත්වූයේය. ඇත්පොව්වා පියා පසුපසින් ලුහුබැඳ ගියේය. ඇත්රජතෙමේ පැටවා ආපසු එනබව දැන නවතිනු සඳහා ශබ්දසංඥාවක් කළේය. හෙතෙම පියාගේ කථාව (සංඥාව) අසා ආපසු හැරී වඩුවන් සමීපයට ගියේය. වඩුවෝ ‘මෙතෙම මේ පැටවා අපට දීමට ආයේවනැ’යි අප ලඟ ඔබ විසින් කළයුතු දෙයක් නැත. පියා සමීපයටම යවයි’ කීවාහුය. එසේ කියා ඔවුහු (පැටවා) ආපසු යැවූහ. ඇත්රජ තෙමේ තෙවැනිවර දක්වා තමන් ලඟට ආ පැටවා වඩුවන් සමීපයට යැවීය. එතැන්පටන් වඩුවෝ ඇත් පැටවා තමන් ලඟ තබාගෙන පිළිදැගුම් කරති. බොජුන් කල්හි එක් එක් බත් පිඬ බැගින් දෙති. බත ඇති පැටවාට ප්‍රමාණවත් වෙයි. හෙතෙම වඩුවන් විසින් වනය තුළ කපන ලද දැව සමූහය ගෙනවුත් එළිමහන් තැනක ගොඩ ගසයි. මේ අයුරින්මවෙනත් උපකාරද කළේය.
ශාස්තෘන්වහන්සේ මෙකරුණ ගෙනහැර දක්වා පෙරද සැරියුත් කෘතඥ කෘතවේදී භාවය ප්‍රකට වූයේය. සැරියුත් තෙරණුවෝ එදා මහ ඇතා වූහ. අර්‍ත්‍ථොත්පත්ති යෙහි ආවාවූ වීර්‍ය්‍යය හළ භික්‍ෂුව ඇත්පොව්වා වූයේයි වදාළසේක. සංයුත්ත නිකායට පැමිණ සියලු රාධසංයුත්තයද ධර්‍මපදයෙහිද,
වරද දක්නාසුලු පාපය හෙළා දකින නිදන් තොරතුරු කියන්නකු වැනි වූ නුවණැති යම් පුද්ගලයෙක් දක්නා ලැබේද එබඳුවූ පණ්ඩිතයෙකු ඇසුරු කරන්නේය. එබන්දකු ඇසුරු කරන්නාට යහපතක්ම වෙයි. නපුරක් නොවෙයි.{1}
යන ගාථාව තෙරුන්ගේ ධර්‍මදේශනාගාථා නමි. මෑතකාලයෙහි ශාස්තෘන්වහන්සේ තෙරවරුන් පිළිවෙළින් තනතුරුවලතබන සේක් රාධතෙරුන් ප්‍රතිභානය ඇත්තවුන් අතුරින් අගතැන්හි තැබූසේක.
දොළොස්වැන්නෙහි **ලූඛචීවරධරානං** යන්නෙන් රළු සිවුරු දරන්නන් අතුරින්, මෝඝරාජ තෙරණුවෝ අග්‍රයහයි දක්වනුලෙබේත්. මේ තෙරුන්වහන්සේ සත්‍ථලූඛ සුත්තලූඛ රජනලූඛ යන තෙදැරුම් රළුබවින් යුත් පාංසුකූල සිවුරක් දැරූහ. එහෙයින් රළුසිවුරු දරන්නන් අතුරින් අග්‍රනම්වූහ.
උන්වහන්සේගේ ප්‍රශ්න කර්‍මයෙහි මේ පිළිවෙළ කථාවයි. මෙතෙමේත් පියුමුතුරා බුදුරජාණන්වහන්සේගේ කාලයෙහි හංසවතියෙහි කුලගෙයක පිළිසිඳගෙන මෑතකාලයෙහි ශාස්තෘන්වහන්සේගේ ධර්‍මකථාව අසන්නේ එක් භික්‍ෂුවක රළු සිවුරු දරන්නන් අතුරෙන් අගතනතුරෙහි තබන්නාවූ ශාස්තෘන්වහන්සේ දැක පින්දහම් කොට ඒ තනතුර පැතුවේය. හෙතෙම දිවි ඇති තෙක් කුසල්කොට දෙවිමිනිසුන් අතුරෙහි සැරිසරන්නේ කාශ්‍යප බුදුරජාණන්වහන්සේ පහළවීමට පෙරාතුවම කට්ඨවාහන නුවරෙහි ඇමතිගෙයක පිළිසිඳ ගත්තේය. මෑතකලායෙහි වියපත් වූයේ කට්ඨවාහන රජුට උවටැන් කරන්නේ ඇමති තනතුරක් ලැබුවේය.
එසමයෙහි කාශ්‍යප භාග්‍යවතුන්වහන්සේ ලොව පහළවූ සේකැයි අසා ඔහු (ඇමති) කැඳවා ‘දරුව, බුදුරජාණන්වහන්සේ ලොව පහළවූසේක මේ පසල් නගරය එක්වරම අප දෙදෙනාගෙන් හිස්කිරීමට නොහැකිය. නුඹ මධ්‍යම දේශයට ගොස් බුදුරජාණන්වහන්සේ උපන්බව දැන උන්වහන්සේ මෙම නුවරට වැඩමවාගෙන එව’යි කීවේය. (මෙසේ කියා) මිනිසුන් දහසක් සමඟ යැවීය. හෙතෙම පිළිවෙළින් ශාස්තෘන්වහන්සේ සමීපයට ගොස් ධර්‍මකථා අසා ලැබූ සැදැහැඇත්තේ එහිම පැවිදිව විසිදහසක් අවුරුදු මහණදම් කළේය. ඔහු සමඟ ගියමිනිස්සු සියල්ලෝම ආපසු හැරී රජු වෙතට පැමිණියාහුය.
මේ තෙරණුවෝත් පිරිපුන් සිල් ඇත්තාහු කලුරියකොට එක් බුද්ධාන්තරයක් දෙවිමිනිසුන් අතර සැරිසරන්නාහු අපගේ බුදුරජාණන්වහන්සේ පහළවීමට පෙරාතුවම සැවතෙහි බමුණු ගෙයක පිළිසඳ ගත්හ. මොහුට මොඝරාජමානවයි නම් කළාහුය. කට්ටවාහන රජතෙමේද කාශ්‍යප භාග්‍යවතුන්වහන්සේ කෙරෙහි පින්දහම් කොට එක් බුද්ධාන්තරයක් පිරිවර සහිතව දෙවිමිනිසුන් අතුරෙහි හැසිර අපගේ දශබලයන්වහන්සේ ඉපදීමට පෙරාතුවම සැවතෙහි පෙරෙවිගෙහි පිළිසිඳ ගත්තේය. මොහුට බාවාරිමානවයයි නම් කළාහුය. හෙතෙම මෑතකාලයෙහි ත්‍රිවේදය උගෙන සොළොස් දහසක් මානවකයන්ට ශිල්ප උගන්වමින් හැසිරෙයි. ඉක්බිති මොහුට පසේනදී රජුගේ කාලයෙහි පියාගේ ඇවෑමෙන් පුරෝහිත තනතුර දුන්හ. එකල්හි මේ මොඝරාජ මානවක තෙමේත් බාවාරි මානවකයන් සමීපයෙහිම සිප්සතර හදාරයි.
ඉක්බිති එක්දිනක් බාවාරි බමුණා රහසිගතවූයේ තමන්ගේ ශිල්පයෙහි හරය විමසන්නේ පාරලෞකික හරයක් නොදැක (කිසියම්) එක් පැවිද්දකින් පැවිදිව පාරලෞකික හරයක් සොයන්නෙමැයි කොසොල් රජු වෙත එළඹ තමන්ගේ පැවිද්ද අනුදන්වා ගත්තේය. හෙතෙම ඔහුවිසින් අනුදන්නාලද්දේ සොළොස් දහසක් මානවකයන් විසින් පිරිවරනලද්දේ පැවිදිවීම සඳහා නික්මුණේය. කොසොල්රජ තෙමේත් ‘යම් තනක ආචාර්‍ය්‍යවරයා පැවිදිවන්නේද එහි ඔහුට විසීමට තැනක් ගෙනදෙවවු’යි ඔහු සමඟම කහවණු ලක්‍ෂයක් යැවීය. බාවාරි බමුණු තෙමේ පහස් තැනක් බලන්නේ මධ්‍යම දේශයෙන් ඉවත්ව අස්සක රජුගේද චුළ්භක රජුගේද සීමා අතරෙහි ගොදාවරී නදී වංකයෙහි තමන්ට විසීමට තැනක් කරවීය.
ඉක්බිති එක් පුරුෂයෙක් ජටිලයන් දැකීමට ගියේ ඔවුන් අසළ භූමියක ඔවුන් විසින් අනුදන්නාලද්දේ තමන්ට විසීමට තැනක් කළේය. ඔහුවිසින් කරනලද ගෙය දැක වෙනත් කුල සියයක් ගෙවල්සියයක් කරවීය. ඒ සියල්ලෝම එක් රැස්ව ‘අපි ආර්‍ය්‍යයන්ට අයත් භූමිභාගයෙහි වසමු. නිකම් විසීමට නොයුතුය. මොවුනට සුවවාසයක් දෙන්නෙමු’යි එකිනෙකා එක් එක් කහවණුවක් බමුණා වසන තැනෙහි තැබීය. ගෙනෙන ලද සියලුම කහවණු දහසක් පමණ විය. බාවාරි බමුණා කුමක් සඳහා මේවා ගෙනඑනලද්දේදැයි ඇසීය. ‘ස්වාමීනි, ඔබට සුවවාසයක් දීම සඳහාය’යි කීහ. ‘ඉදින් මම රන්රුවන්වලින් වැඩක් ඇත්තෙම් නම් මහත් ධනරැසක් අත්හැර පැවිදි නොවන්නෙමි. නුඹලාගේ කහවණු ගෙන යවු’යි කීවේය. ‘අප විසින් ආර්‍ය්‍යයන්ට පරිත්‍යාග කරනලද දෙය යළි නොගනිමු. අවුරුදු පතා මේ අයුරින්ම ගෙනෙන්නෙමු. මේවා ගෙන ආර්‍ය්‍යයන්වහන්සේ දන්දෙනු මැනව’යි කීහ. බමුණුතෙමේ (ඒවා) ඉවසා දුගීමගී යාචකාදීන්ට දානමුඛයෙහි පවරා දුන්නේය. ඔහු වරින්වර දන් දෙන බව සියලු දඹදිව පළටවූයේය.
ඉක්බිති කළිඟු රටෙහි දුන්නිමිට්ඨ නම් ගමෙහි පූජක බමුණාගේ වංශයෙහි උපන් බැමිණියක් නැඟිට නැඟිට බමුණාට, බාවරි දන්දෙයි. ගොස් එතැනින් රන්රුවන් ගෙනවයි චෝදනා කරයි. හෙතෙම ඇය විසින් චෝදනා කරනලද්දේ ඉවසා සිටීමට නොහැක්කේ බාවාදර සමීපයට යමින් බාවාරී දන්දී පන්සලට පිවිස වැදහෙව දානය සිහිකරන විට ගියේය. ගොස්, ‘බමුණ මට දන්දෙව, බමුණ, මට දන්දෙව’යි කීවේය. ‘බමුණ නුම නොකල්හි පැමිණියේය. මවිසිනි පැමිණි යාචකයින්ට දෙනලදී. දැන් කහවණු නැත’යි කීවේය. ‘මට හුඟකින් වැඩක් නැත. මෙපමණ දන්නෙදන්නාවූ ඔබට කහවණු නැති වීමට නොහැක. මට කහවණු පන්සියයක් දෙව’යි කීවේය. ‘බමුණ, පන්සියයක්ද නැත යළි දන්දෙන කාලය පැමිණිවිට ලබන්නේය’යි බාවාරි කීවේය. ‘කිමෙක්ද මම නුඹගේ දානකාලයට පැමිණෙම්දැ’යි බාවාරි බමුණාගේ පන්සල දොරටුවෙහි වැළි සෑයක් කොට හාත්පසින් රත්පැහැතිමල් විසුරුවා මන්ත්‍රජප කරන්නෙකු මෙන් තොල් සොළවා ‘සත්කඩකට හිස පැලේවා! සත්කඩකට හිස පැලේවා’යි කියයි.
බාවාරි බමුණා සිතීය. ‘මෙතෙම මහත් තපස් ඇත්තෙකි. තපහාරය රැගෙන හැසිරෙන බමුණෙකි. දිනසතකින් මත්තෙතහි මගේ හිස සත්කඩකට පලමි’යි කියයි. මට මොහුට දියයුතු කහවනු පන්සියයක්ද නැත. මෙතෙම ඒකාන්තයෙන්ම මා මරන්නේය.’ මෙසේ ඔහුතුළ සෝතැවුල ඇතිවූ කල්හි රාත්‍රිභාගයට අනතුරුව, අනතුරු ආත්මභාවයෙහි බාවාරිගේ මව දෙවතාවකවී උපන්නී පුත්‍රයාගේ සෝතැවුලින් සපිරුණු බව දැක අවුත් මෙසේ කීවාය: ‘දරුව, මෙතෙම හිසක් හෝ හිසපැලීමක් හෝ නොදනියි. නුඹ බුදු රජාණන්වහන්සේ ලොව පහළවූබව නොදන්නෙහිය ඉදින් ඔබට සැකයක් ඇත්නම් ශාස්තෘන්වහන්සේ වෙත එළඹ අසව. හෙතෙම ඔබට මෙකරුණ කියනසේක.’ බමුණා දෙවතාවාගේ කථාව ඇසූකල පටන් අස්වැසිල්ලක් ලබා දෙවැනි දිනයෙහි අරුණ නැඟුණු කල්හි සියලු අතවැසියන් කැඳවා ‘දරුවනි, බුදුන්වහන්සේ ලොව උපන්සේක. නුඹලා ඉක්මණින් ගොස් බුදුකෙනෙක්ද නැද්දැයි දැන අවුත් මට සැළකරවු. මම ශාස්තෘන්වහන්සේ වෙතට යන්නෙමි. එසේදවුවත් මහළුබවින් මගේ ජීවිතන්තරාය නොදත හැක. නුඹලා උන්වහන්සේ වෙතට එළඹ මේ මේ අයුරින් ප්‍රශ්න අසව’යි මුද්ධඵාළන නම් වූ ප්‍රශ්නයක සකසා දුන්නේය.
ඉක්බිති මෙසේ සිතීය: ‘මේ සියලුම මානවකයෝ පණ්ඩිතයහ. ශාස්තෘන්වහන්සේගේ ධර්‍මකථාව අසා තමන්ගේ වැඩ මුදුන්පත්වූ කල්හි නවැත මා සමීපයට එන්නාහු හෝ නොඑන්නාහු හෝ වෙත්. ඉක්බිති ඔහුගේ බෑණණුවන්වූ අජිත නම් මනවකයාට නුඹ වනාහි ඒකාන්තයෙන්ම මා වෙතට ඒමට යුතුවන්නෙහිය. නුඹවිසින් ලද ගුණය අවුත් මට කියව’යි සංඥාවක් දුන්නේය. ඉක්බිති ඒ සොළොස් දහසක් ජටිලයෝ අජිත මානවකයා ජ්‍යෙෂ්ඨ කොට ගෙන සොළසක්වූ දෙටු අතවැසියන් සමඟ පැන පුළුවුස්නෙමුයි චාරිකාවෙහි හැසිරෙන්නාහු ගියගිය තැන්හි ‘ආර්‍ය්‍යවරු කොහි යන්නහුද? කොහි යන්නහුදැ’යි විමසනලද්දාහු ‘බුදුන්වහන්සේ වෙතට පැන පිළිවිසීමට යන්නෙමු’යි මුල පටන් පිරිස එක්කරගනිමින් නොයෙක් යොදුන් සියගණනක් මග ගියාහුය. ශාස්තෘන්වහන්සේ ඔවුන් පැමිණෙන දිනයෙහි අනෙකෙකුට අවකාශයක් නොවන්නේය. මෙය මේ පිරිසට සුදුසු තැනකැයි ගොස් ගල් සෑයෙහි සමතලා ගල්තලාවක වැඩහුන්සේක. ඒ පිරිසද ඒ ගල්තලාවට නැඟ ශාස්තෘන්වහන්සේගේ ශරීරසම්පත්තිය දැක ‘මේ පුරුෂතෙමේ මේ ලෝකයෙහි දුරුකළ මෝහාදිය ඇති බුදුරජාණනවහන්සේ වනසේකැයි තමන්ගේ ආචාර්‍ය්‍යවරයා විසින් එවනුලැබූ ප්‍රශ්න මනසින් විමසමින්ම ගියාහුය.
එදවස එතැන්හි පැවිණි පිරිස දොළොස්යොදුනකට සෑහෙන්නක් විය. මේ සොළොස් අතවැසියන් අතුරෙහි මොඝරාජ මානවක තෙමේ ‘මම සියල්ලන්ට වඩා පඬිතයෙමැ’යි මානයෙන් දැඩිවූවෙකි. ඔහුට මෙසේ අදහස් විය. මේ අජිත මානවක තෙමේ සියල්ලවුන්ට දෙටුය. ඔහුට කලින් මම ප්‍රශ්න ඇසීම නොසුදුසුයයි ඔහුට ලජ්ජාකරමින් පළමුව ප්‍රශ්න නොවිමසා ඔහු විසින් ඇසූ කල්හි දෙවැන්නාවී ශාස්තෘන්වහන්සේගෙන් ප්‍රශ්න ඇසීය. ශාස්තෘන්වහන්සේ, මොඝරාජතෙමේ මානයෙන් දැඩිය. යම්තාක් මොහුගේ නුවණ මුහුකුරායයිද ඒතාක් මොහුගේ මානය දුරුකිරීමට වටීයයි සිතා මොඝරාජ, නුඹ සිටුව, අන් අය ප්‍රශ්‍න අසත්වායි වදාළසේක. හෙතෙම ශාස්තෘන් සමීපයෙන් නින්දා ලැබ, ‘මම මෙතෙක් කල් මට වඩා පණ්ඩිතයෙක් නැතැයි හැසිරෙමි. බුදුවරුනම් නොදැන නොකියති. ශාස්තෘන්වහන්සේ විසින් මගේ විමසීමෙහි දෝෂයක් දක්නාලද්දේ වන්නේයයි නිහඬවූයේය. හෙතෙම අටදෙනකු විසින් පිළිවෙළින් ප්‍රශ්න අසූ කල්හි ඉවසීමට නොහැක්කේ නව වැන්නාවී යළි නැඟී සිටියේය. ශාස්තෘන්වහන්සේ යළිඳු ඔහු නින්දාවට පත් කළසේක.
හෙතෙම යළිඳු නිහඬවී දැන් සංඝනවකයෙක් වීමට නොහැක්කෙමියි පසළොස් වැන්නාවී ප්‍රශ්න ඇසීය. ඉක්බිති ශාස්තාන් වහන්සේ මොහුගේ නුවණ මුහුකුරා ගිය බව දැන ප්‍රශ්නයට පිළිතුරු දුන්සේක. හෙතෙම දෙසුම අවසන්හි තමන්ගේ පිරිවර ජටිලදහස සමඟ රහත්බවට පැමිණියේය. මේ අයුරින්ම ඉතිරි ජටිල පසළොස් දහසද රහත් බවට පැමිණියාහුය. සියල්ලෝ සෘද්ධිමය පාසිවුරු දැරුවාහු ඒහි භික්‍ෂූහු වූහ. සෙසු ජනයන් ගැන නොකියැවෙයි. මේ මොඝරාජ තෙරණුවෝ එතැන්සිට ත්‍රිවිධ රූක්‍ෂයන්ගෙන් සමන්විතවූ සිවුරු දරති. මෙසේ පාරායණ වර්‍ගයෙහි කථාව පැන නැගුනේයි. ශාස්තෘන්වහන්සේ වනාහි පසුකාලයෙහි ජේතවනයෙහි වැඩහුන්සේක් තෙරවරුන් පිළිවෙළින් තනතුරුවල තබමින් මොඝරාජ තෙරුන් මේ සසුනෙහි රූක්‍ෂචීවර දරන්නවුන් අතුරෙන් අගතනතුරෙහි තැබීමට ‘මහණෙනි, යම් මේ මොඝරාජ තෙරණුවෝ රූක්‍ෂචීවර දරන්නාවූ මගේ ශ්‍රාවකභික්‍ෂූන් අතරෙන් අග්‍රයහයි වදාළසේක.
ථෙරී පාළි වර්‍ණනාව
ථෙරීපාළියෙහි ප්‍රථම සූත්‍රයෙහි **යදිදං මහාපජාපති ගොතමි’** යන්නෙන් මහාප්‍රජාපතී ගෞතමී තෙරණිය බොහෝ රාත්‍රි දන්නාවූ භික්‍ෂුණීන් අතුරින් අග්‍ර වන්නීයයි දක්වනුලැබේ.
ඇයගේ ප්‍රශ්නකර්‍මයෙහි මේ පිළිවෙළ කථාවයි. මෙතුමිය වනාහි පියුමුතුරා බුදුන් කල හංසවතියෙහි කුලගෙයක පිළිසිඳ ගෙන පසුකලෙක ශාස්තෘන්වහන්සේගේ ධර්‍මදේශනය අසමින් එක් භික්‍ෂුණියක බොහෝ රාත්‍රිදන්නියන් අතුරින් අගතනතුරෙහි තබන්නාවූ ශාස්තෘන්වහන්සේ දැක පින්දහම් කොට එ‍් තනතුර පැතූහ. ඕතොමෝ දිවි ඇතිතෙක් දන්දී සිල්සමාදන්ව පෙහෙවස් වැස කල්ප ලක්‍ෂයක් ඉක්මවා බරණැසෙහි පන්සියයක් දාසිනීන්ගේ දෙටු තැනැත්තියවී උපන්නාය.
ඉක්බිති වස්එළඹෙන කාලයෙහි පසේබුදුවරු පස්නමක් නන්‍දමූලක කඳුබෑවුමෙන් (අවුත්) ඉසිපතනයෙහි බැස නුවරෙහි පිඬු හැසිර ඉසිපතනයටම ගොස් [missing trans] වස් එළඹෙන කිළියක් සඳහා අත්වැඩ ඉල්ලන්නෙමුයි සිවුරු පොරවා සැන්දෑ යාමයෙහි නුවරට පිවිස සිටුගේ ගෙදොරෙහි සිටියාහුය. දෙටුදාසිය කළයක් ගෙන දිය තොටට යන්නී නුවරට පිවිසෙන පසේබුදුවරුන් දුටුවාය. සිටුතෙමේ උනවහන්සේලා පැමිණි කරුණ අසා අපට ඉඩක් නැත. ආපසු වඩිනසේක්වායි කීවේය.
ඉක්බිති නුවරින් නික්ම යන උන්වහන්සේලා දැක දෙටු දාසිය කළය ගෙන පිවිසෙන්නී කළය බහා තබා වැඳ නැමී මුහුණ වසාගෙන ආර්‍ය්‍යවරු නගරයට පිවිසි සැණින් නික්මෙන්නාහු කුමක් නිසාදැයි ඇසුවාය. වස්එළඹීම සඳහා අවශ්‍ය කුටියකට අත්කම් ඉල්වීමට ආවෙමුයි උන්වහන්සේලා කීහ. ‘ස්වාමීනි, ලබනලදදැ’යි ඕ ඇසුවාය. ‘උපාසිකාව, නොලදැයි’ කීවාහුය. ‘කිමෙක්ද? මේ කිළිය ධනවතුන් විසින්ම කළ යුත්තක්ද දිළිඳුන් විසින්ද කළ හැක්කක්දැ’යි ඕ ඇසුවාය. ‘යම් කිසිවකු විසින් හැකිය.’ ‘මැනවි, ස්වාමීනි, අපි කරන්නෙමු. හෙට මගේ දානය පිළිගනු මැනවැ’යි ආරාධනා කොට දිය හැරගෙන ගොස් යළි කළ රැගෙන අවුත් තොටුපල මගෙහි සිට ආවාවූ සෙසු දාසියෝ මෙහිම වෙත්වායි සියල්ලන් පැමිණි විට යෙහෙළියෙනි, කිම නිබඳවම අනුනට දාසකම් කරවුද? නැතහොත් දාසභාවයෙන් මිදීමට කැමැත්තහුදැ?යි ඇසුවාය. ආර්‍ය්‍යාවනි, අදම මිදීමට කැමැත්තෙමුයි දාසියෝ කීහ. ‘එසේ නම් මවිසින් පසේබුදුවරු පස්නමක් අත්කම් නොලබන සේක් හෙට දිනට (දානය සඳහා) ඇරයුම් කරනලදසේක. නුඹලාගේ සැමියන් ලවා එක් දිනක් අත්කම් දෙවවුයි (දෙටුදාසිය කීවාය) ඔවුහු මැනවැයි පිළිගෙන සවස වනයෙන් ආකල්හි සැමියන්ට සැළ කළාහුය. ඔවුහු මැනවැයි පිළිගෙන දෙටු දැස්සාගේ ගෙදොරට රැස්වූහ.
ඉක්බිති ඔවුන්ට දෙටුදැස්ස හෙට නුඹලා පසේබුදුවරුන්ට අත්කම් දෙවවුයි අනුසස් පවසා යමෙක් කිරීමට නොකැමැත්තෝ වූවාහුද ඔවුනට දැඩි අවවාදයෙන් තර්ජනය කොට භාරගැන්වූවාය. ඕ තොමෝ දෙවැනිදිනයෙහි පසේබුදුවරුන්ට බත් දී සියලුම දාසපුත්‍රයන්ට සංඥාවක් දුන්නාය. ඔවුහු එකෙණෙහිම වනයට පිවිස දැව සමුහයක් රැස් කොට සියදෙනා සියදෙනා වී සක්මන්මළු ආදී පිරිවර ඇති එකිනෙක් කුටිය බැගින් තනා ඇඳ පුටු පානීය පරිභෝජනීයාදියද තබා පසේබුදුවරුන් තෙමසක් එහි විසීම සඳහා පිළිණකරවා වාර භික්‍ෂාදානයන් පිහිටෙව්වාහුය. යමෙක් තමන්ට අයත් වාර දිනයෙහි දන්දීමට නොහැකිවෙයිද ඔහුට දෙටුදැස්ස තම ගෙයින් ගෙනවුත් දෙයි. මෙසේ තෙමසක් පිළිදැඟුම් කොට දෙටුදැස්ස එක්එක් දැස්ස ලවා එක් එක් සළුවක් පිළියෙළ කරවූවාය. දළරෙදි පන්සියයක් විය. ඒවා හුවමාරුකොට පසේබුදුවරුන් පස්නමට තුන්සිවුරු කොට දුන්නාය. පසේබුදුවරු ඔවුන් බලාසිටියදීම අහසින් ගන්‍ධමාදන පර්‍වතයට වැඩියාහුය.
ඔවුහු සියල්ලෝද දිවි ඇති තෙක් කුසල් කොට දෙව්ලොව උපන්නාහුය. ඔවුන්ගෙන් දෙටු තැනැත්තිය එයින් සැව බරණැසට නුදුරෙහි පෙහෙර ගමෙහි දෙටුපෙහෙරාගේ ගෙහි උපන්නාය. ඉක්බිති එක්දිනක් පදුමවතියගේ පුත් පන්සියයක් පසේ බුදුවරු බරණැස් රජුවිසින් ඇමතුම් ලැබුවාහු රජ ගෙදොර දොරටුවට අවුත් බලන කිසිවකුදු නොදැක ආපසු හැරී නුවරදොරටුවෙන් නික්ම ඒ පෙහෙරගමට වැඩියාහුය. නොදැක ආපසු හැරී නුවරදොරටුවෙන් නික්ම ඒ පෙහෙරගමට වැඩියාහුය. ඒ ස්ත්‍රිය පසේ බුදුවරුන් දැක සතුටු වෙමින් සියල්ලන්ට වැඳ භික්‍ෂාව දුන්නාය. ඒ පසේබුදුවරු බත්කිස ගන්‍ධමාදනයටම වැඩියාහුය.
ඕතොමෝද දිවිඇතිතෙක් කුසල් කොට දෙවිමිනිසුන් අතුරෙහි සැරිසරන්නී අපගේ ශාස්තෘන්වහන්සේගේ පහළවීමට පෙරාතුවම දෙව්දහනුවර මහාසුප්පබුද්ධගේ ගෘහයෙහි පිළිසිඳ ගත්තාය. ඇයට ගොතමීයයි නමක් කළාහුය. මහාමායාවගේ කනිටු සොයොහුරිය වෙයි. මන්ත්‍රගායන බමුණෝ ලකුණු පිළිගනිමින් (බලමින්) මේ දෙන්නාගේම කුසෙහි විසූ දරුවෝ සක්විති වන්නාහුයයි ප්‍රකාශ කළාහුය. සුදොවුන් මහරජතෙමේ වියපත්කල්හි ඒ දෙදෙනාම සරණමංගල කොට තමන්ගේ ගෙදරට රැගෙන ආවේය. මැතකාලයෙහි අපගේ බෝසතාණෝ තුසීපුරෙන් සැව මහාමායා දේවියගේ කුසෙහි පිළිසඳ ගත්හ. මහාමායා දේවිය ඒ බෝසතුන් උපන් දිනයෙන් සත්වෙනි දිනයෙහි කලුරිය කොට තව්තිසාවෙහි උපන්නීය. සුදොවුන් මහරජතෙමේ බෝසතුන්ගේ සුළුමවවූ ප්‍රජාපතී ගොතමිය අගමෙහෙසුන් කළේය. එකල්හි නන්ද කුමරුවා උපන්නේය. මේ මහාප්‍රජාපතී ගෝතමිය නන්දකුමරු කිරිමවුන්ට දී තොමෝ බොසතුන් වැඩුවාය.
මෑතකාලයක බෝසතාණෝ මහබිනික්මන් නික්ම සර්‍වඥතාඥානයට පත්ව ලොවට අනුග්‍රහය කරන්නාහු පිළිවෙළින් කිඹුල්වතට ගොස් නගරයෙහි පිඬුපිණිස පිවිසියාහුය. ඉක්බිති උන්වහන්සේගේ පියමහරජ තෙමේ වීදිය තුළදීම ධර්‍මය අසා සෝවාන්වූයේය. දෙවැනි දිනයෙහි නන්‍දකුමාරයා පැවිදිවූයේය. සත්වැනි දිනයෙහි රාහුල පැවිදිවූයේය. ශාස්තෘන්වහන්සේ අන් කලෙක වේසාලිය ඇසුරු කොට කූටාගාර ශාලාවෙහි වෙසෙනසේක. එසමයෙහි සුදොවුන් රජතෙමේ සේසත යටදීම රහත්බව පසක්කොට පිරිනිවන් පෑවේය. එකල්හි මහාප්‍රජාපති ගොතමිය පැවිද්දට සිත ඉපදවූවාය. ඉක්බිති රෝහිනී නදී තෙරදී කලහවිවාද සූත්‍රාවසානයෙහි නික්ම පැවිදිවූ කුමරුන් පන්සියයකගේ බිරියෝ සියල්ල එක්සිත් ඇත්තෝව මහා ප්‍රජාපතිය සමීපයට ගොස් සියල්ලෝම ශාස්තෘන් සමීපයෙහි පැවිදිවන්නෙමුයි මහාප්‍රජාපතිය දෙටු තැනැත්තියකොට ශාස්තෘන් සමීපයට ගොස් පැවිදිවනු කැමැත්තෝවූවාහුය. මේ මහා ප්‍රජාපතිය පළමුවම එක්වරක් ශාස්තෘන්වහන්සේගෙන් පැවිද්ද ඉල්වන්නී නොලද්දීය. එහෙයින් කරණවෑමියකු කැඳවා කෙස් සිඳුවා කසාවත් හැඳ ඒ සියලු ශාක්‍ය කාන්තාවන් රැගෙන විශාලාවට ගොස් අනඳ තෙරුන් ලවා ශාස්තෘන්වහන්සේගෙන් ඉල්වා අෂ්ටගරුධර්‍මයන් සමඟ පැවිද්දද උපසම්පදාවද ලැබුවාය. සෙසු සියල්ලෝද එකටම උපසපන්වූවාහුය. මෙය මෙහි සංක්‍ෂෙපයයි. විස්තර වශයෙන් මේ කථාවස්තුව පෙළෙහි ආයේමය.
මෙසේ උපසපන්වූ මහාජ්‍රජාපතී ගෝතමිය ශාස්තෘන්වහන්සේ වෙත එළඹ වැඳ එකත්පසෙක සිටියාය. ඉක්බිති ඇයට ශාස්තෘන්වහන්සේ ධර්‍මය දෙසූසේක. ඕ ශාස්තෘන් සමීපයෙහිම කමටහන් ගෙන රහත්බවට පැමිණියාය. සෙසු පන්සියයක් භික්‍ෂුණීහු නන්‍දකොවාදසුත්‍රාවසානයෙහි රහත්බවට පැමිණියාහුය. මෙසේ මේ කථාවස්තුව හටගත්තේය. මෑත කාලයෙහි බුදුරජාණන්වහන්සේ දෙව්රම වැඩහුන්සේක් භික්‍ෂුණීන් තනතුරුවල තබමින් මහාප්‍රාපති තෙරණිය බොහෝ රාත්‍රි දන්නවුන් අතුරින් අගතනතුරෙහි තැබුසේක.
දෙවැන්නෙහි **ඛෙමා** යනු මෙබදු නම් ඇති භික්‍ෂුණියයි. මෙතැන් පටන් ප්‍රශ්නකර්‍මයෙහි මේ පිළිවෙළ කථාවයයි නොකියා සියලු තන්හි පුණ්‍යකර්‍මය (පැතුම) ආදි කොට ඇති කියයුත්තම කියමු.
අතීතයෙහි වනාහි පියුමුතුරා බුදුන්කල හංසවතී නුවරෙහි මෝතොමෝ අනුන් අයත් දැස්සකවී උපන්නාය. ඉක්බිති එක්දිනක් ඒ භාග්‍යවතුන්වහන්සේගේ අගසව්වූ සුජාත තෙරුන් පිඬු හැසිරනු දැක රසකැවිලි තුනක්දී එදිනම තම කෙස් වැටිය විකුණා ගෙන තෙරුන්ට දන්දී අනාගතයෙහි බුද්ධොත්මපාදයක නුඹවහන්සේ මෙන් මහ පැනවතෙක් වන්නෙම්වායි ප්‍රාර්‍ත්‍ථනා කොට දිවිඇති තෙක් කුශල කර්‍මයෙහි නොපමාව කල්පලක්‍ෂයක් දෙවිමිනිසුන් අතර සැරිසරා කාශ්‍යප බුදුන්වහන්සේගේ කාලයෙහි කිකී නමැති කාශි රජුගේ ගෙහි පිළිසිඳගෙන සොහොයුරියන් සත්දෙනාට ඇතුළත්ව විසිදහසක් අවුරුදු ගෙහිම කුමරිබඹසර හැසිර ඒ සොයුරියන් සමඟ බුදුරජාණන්වහන්සේට විසීමට පිරිවෙණක් කරවා එක් බුද්ධාන්තරයක් දෙව් මිනිසුන් අතර සැරිසරා මේ බුද්ධෝත්පාදයෙහි මදුරට සාගලනුවර රජකුලයෙහි පිළිසිඳ ගත්තාය. ඇයට ඛේමායි නම් කළාහුය. ඇයගේ සිරුරු පැහැය රන්රස කලතක් විය. වියපත්වූවා බිම්සර රජුගේ මාලිගයට ගියාය.
ඕතොමෝ රජගහනුවර ඇසුරුකොට වේළුවනාරාමයෙහි තථාගතයන්වහන්සේ වැඩවසනකල්හි, ශාස්තෘන්වහන්සේ වනාහි රූපයෙහි දොස් දක්වනසේකැයි රූපමදයෙන් මත්වූවා මගේද රූපයෙහි දොස් දක්වනසේකැයි බියෙන් ශාස්තෘන්වහන්සේ දැකීමට නොයයි. රජතෙමේ මෙසේ සිතීය. ‘මම ශාස්තෘන්වහන්සේගේ අග්‍ර උපස්ථායකයා වෙමි. මාවැනි වූ ආර්‍ය්‍ය ශ්‍රාවකයෙකුගේ අගමෙහෙසිය තථාගතයන්වහන්සේ දැකීමට නොයයි. එය මට රුචි නොව්.’ මෙසේ සිතා හෙතෙම කවීන් ලවා වෙළුවන උයනෙහි වැණුම් රචනාකොට ඛේමා දේවියගේ සවන් වැකෙන දුරෙහි ගයවු’යි කීවේය. ඕ උයනේ වැණුම අසා යනු කැමැත්තීව රජුගෙන් විමසුවාය. රජතෙමේ ‘උයනට යන්නේ ශාස්තෘන්වහන්සේ නොදැක ඒමට නොලැබෙන්නේය’යි කීවේය. ඕ රජුට පිළිවදන් නොදීම මගට පිළිපන්නාය. රජතෙමේ ඇය සමග යන පුරුෂයන්ට, ‘ඉදින් දේවිය, උයනින් ආපසු හැරී එන්නී තථාගතයන්වහන්සේ බලන්නී නම් මැනවි. ඉදින් නොබලන්නී නම් රජඅණින් ඇයට දක්වවුයි කීවේය. ඉක්බිති ඒ දේවිය දවල් කාලය උයනෙහි හැසිර ආපසු එන්නී තථාගතයන්වහන්සේ නොදැකම යාමට පටන් ගත්තාය. ඉක්බිති රාජපුරුෂයෝ ඇයව තම නොකැමැත්තෙන්ම ශාස්තෘන්වහන්සේ සමීපයට පැමිණෙව්වාහුය.
ශාස්තෘන්වහන්සේ ඇය එනු දැක සෘද්ධියෙන් එක් දෙවඟනක මවා විජිණිපතක් ගෙන පවන්සලන්නියක මෙන් කළසේක. ඛේමාදේවිය ඇය දැක ‘නටුවාවෙමි. මෙබඳු දෙමඟනන් බදු ස්ත්‍රීහු තථාගතයන්වහන්සේ නුදුරෙහි සිටිත්. මම මොවුන්ගේ සේවිකාවකටද නොහොබින්නී වෙමි. නිකරුණේ පවිටුසිත් වශයෙන් නටුවා වෙමි’යි නිමිති ගෙන ඒ ස්ත්‍රිය දෙසම බලමින් සිටියාය. ඉක්බිති ඇය බලාසිටියදීම තථාගතයන්වහන්සේගේ අදිටන් බලයෙන් ඒ ස්ත්‍රිය පළමුවිය ඉක්ම මැඳුම්වියෙහි සිටියාක් මෙන්ද මැඳුම්විය ඉක්ම පැසුළුවියෙහි සිටියාක් මෙන්ද රැළිවැටුනි, පැසුණු කෙස් ඇත්තී කැඩුණු ලිහිල් වූදත් ඇත්තී වූවාය. ඉක්බිති ඇය බලාසිටියදීම විජිනිපත සමඳ පෙරළී වැටුනාය. ඉක්බිති ඛෙමාදේවිය පෙර හේතුවෙන් යුක්තවූවා ඒ අරමුණ ආපාතගතවූ කල්හි මෙසේ සිතුවාය. ‘මෙබඳුවූ ශරීරයද මෙබඳු විපතට පැමිණෙයි. මගේ සිරුරද මෙබඳු ගති ඇත්තේම වන්නේය’ (යනුවෙනි) අනතුරුව ඇයට මෙසේ සිතුණු කෙණෙහි තථාගතයන්වහන්සේ ධර්‍මපදයෙහි මේ ගාථාව වදාළසේක.
මකුළුවා තමාමකළ දැලට ඇද වැටෙන්නාක් මෙන් රාගයෙන් වැඩුනාහු (සසර) සැඬපහරට ඇදවැටෙත්, මෙයද සිඳ දමා බලාපොරොත්තු රහිතවූවෝ කම්සුව අත්හැර පැවිදිව හැසිරෙත්.{1}
ඕතොමෝ ගාථා කෙළවර සිටි පියවරෙහි පිහිටියාම පිළිසිඹියා සහිත රහත් බවට පැමිණියාය. රහත්බවට පැමිණි ගිහිගෙහි වෙසෙන්නකු නම් එදවසම පිරිනිවිය යුතු හෝ පැවිදිවිය යුතු හෝ වෙයි. ඕ තොමෝ වනාහි තමන්ගේ ආයුසංස්කාරය පවත්නා බව දැන තමන්ගේ පැවිද්ද අනුදන්වන්නෙමැයි ශාස්තෘන්වහන්සේ වැඳ රජනිවසට ගොස් රජුට නොවැඳම සිටියාය. රජතෙමේ ආර්‍ය්‍යධර්‍මයවූ රහත්බවට පැමිණියා වන්නීයයි ඉඟියෙන්ම දැනගත්තේය. ඉක්බිති, ඇයට දේවිය ශාස්තෘන්වහන්සේ දැක්මට ගියාවෙහිදැයි කීය. ‘මහරජ, නුඹවහන්සේ විසින් දුටු දැක්ම සුළුය. මම වනාහි ශාස්තෘන්වහන්සේ මනාව දුටුවකු කෙළෙමි. මගේ පැවිද්ද අනුදන්නා මැනවැ’යි කීවාය. රජතෙමේ ‘මැනවි දේවිය’යි පිළිගෙන රන්සිවිගෙයකින් භික්‍ෂුණී ආශ්‍රමයට යවා පැවිදි කරවූයේය. ඉක්බිති ඛේමා නම් ගිහිබවෙහි වූවාම රහත්බවට පැමිණියායි ඇයගේ මහනුවණැති බව ප්‍රකට වූයේය. මේ කථාවස්තුව මෙපමණෙකි. ඉක්බිති ශාස්තෘන්වහන්සේ මෑතකාලයෙහි ජේතවනයෙහි වැඩහුන්සේක් භික්‍ෂුණීන් පිළිවෙළින් තනතුරුවල තබමින් ඛේමා තෙරණිය මහ පැනවතියන් අතුරින් අගතැන්හි තැබූසේක.
තුන්වැන්නෙහි **උප්පලවණ්නා** යනු නිලුපුල් ගැබකට සමානවූ වර්‍ණයෙන් යුක්තවූ බැවින් එසේ ලබනලද නම්ඇති තෙරණියයි. ඕ වනාහි පියුමුතුරා, බුදුන් කල හංසවතියෙහි කුලගෙයක පිළිසිඳගෙන පසුකලෙක මහජනයා සමඟ බුදුන් සමීපයට ගොස් දහම් අසන්නී එක් භික්‍ෂුණියක සෘද්ධිමත් භික්‍ෂුණීන් අතුරෙන් අගතනතුරෙහි තබන්නාවූ ශාස්තෘන්වහන්සේ දැක සත්දිනක් බුදුපාමොක් මහසඟනට මහදන්දී එම තනතුර පැතුවාය. ඕතොමෝ දිවි ඇතිතෙක් කුසල්කොට දෙව්මිනිසුන් අතුරෙහි සැරිසරන්නී කාශ්‍යප බුදුන්කල බරණැස් නුවර කිකී නම් කාශි රජුගේ ගෙහි පිළිසිඳ ගෙන සොහොයුරියන් සත් දෙනාට ඇතුළත්ව විසිදහසක් අවුරුදු බඹසර වැස බික්සඟනට පිරිවෙණක් කරවා දෙව්ලොව උපන්නී
එයින් සැව නැවත මිනිස්ලොවට එමින් එක්ගමක සියතින් වැඩකොට දිවිගෙවන තැනක උපන්නීය. ඕ තොමෝ එක්දිනක් කුඹුරෙහි කිළියට (පැලට) යන්නී අතරමඟ එක්විලක උදයෙන්ම පිපුණු නෙළුම්මලක් දැක ඒ විලට බැස ඒ මලද විලඳ බැද පන්සියයක් විලඳ ගණන් කළාය. එකෙණෙහි ගන්‍ධමාදන පව්වෙහි නිරෝධ සමාපත්තියෙන් නැඟීසිටි එක් පසේබුදුකෙනෙක් අවුත් ඇයට නුදුරු තන්හි වැඩසිටියහ. ඕතොමෝ පසේබුදුන්වහන්සේ දැක විලඳ සමඟ නෙළුම්මල ගෙන කුටියෙන් බැස විලඳ පසේබුදුන්වහන්සේගේ පාත්‍රයෙහි බහා නෙළුම්මලින් පාත්‍රය වසා දුන්නීය. ඉක්බිති ඇයට පසේබුදුන්වහන්සේ මඳදුරක් වැඩිකල්හි, ‘පැවිද්දෝ නම් මලින් වැඩක් නැත්තාහුය. මම මල ගෙන පළඳින්නෙමැයි සිතුවාය. ගොස් පසේබුදුන්ගේ අතින් මල ගෙන, ඉදින් ආර්‍ය්‍යයන්වහන්සේ මලින් වැඩක් නැත්තෙක් වන්නාහු නම් පාත්‍රය මත්තෙහි තැබීමට නොදෙන්නහුය. ඒකාන්තයෙන්ම උන්වහන්සේට වැඩක් ඇත්තේයයි සිතුවාය. (එසේ සිතා) යළිගොස් පාත්‍රය මත්තෙහි තබා පසේබුදුන් ක්‍ෂමා කරවාගෙන ස්වාමීනි, මට මේ විලඳ (දීමේ) පිනෙන් විලඳ ගණනට පුත්තු වෙත්වා! නෙළුම්මල දීමේ පිනෙන් උපනුපන් තැන පියවරින් පියවරට නෙළුම්මල් නැඟේවායි පැතුමක් කළාය. පසේබුදුන්වහන්සේ ඇය බලා සිටියදීම අහසින් ගන්‍ධමාදනයට ගොස් ඒ නෙළුම්මල නන්‍දමූලක ප්‍රාග්භාරයෙහි පසේබුදුන්වහන්සේලා පයතබන හිණ සමීපයෙහි පාපිස්නක් කොට තැබූසේක.
ඕ තොමෝද ඒ පින්කමෙහි විපාකයෙන් දෙව්ලොව පිළිසිඳ ගත්තාය. උපන්කල පටන් ඇයගේ පියවරින් පියවරට නෙළුම්මල් නැඟුනේය. ඕතොමෝ එයින් සැව පර්‍වතපාදයක එක් මහ නෙළුම් විලක පියුම් ගැබක උපන්නීය. ඒ විල ඇසුරුකොට එක් තවුසෙක් වසයි. හෙතෙම උදයෙන්ම මුවදෙවුනා පිණිස විලට ගොස් ඒ මල දැක සිතුවේය: මේ මල අනෙක් ඒවාට වඩා ලොකුය. අනෙක් මල් පිපී ඇත. මෙය හැකිළී ඇත. මෙහි කිසියම් කරුණක් ඇත.’ (මෙසේ සිතා) දියට බැස ඒ මල ගත්තේය. එය ඔහු විසින් ගත් කෙණෙහිම පිපුණි. තවුසා පියුම් ගැබ ඇතළත හොත් දැරිය දුටුවේය. දුටුකල්හි පටන් දුහිතෘස්නෙහය ලැබ පියුම සමඟම පන්සලට ගෙනවුත් ඇඳෙහි වැදහෙව්වේය. ඉක්බිති ඔහුට ඇයගේ පින්බෙලෙන් මහපට ඇඟිල්ලෙහි කිරි නිපැදිණ. හෙතෙම ඒ මල මැලවුණු කල්හි වෙනත් අලුත් මලක් ගෙනවුත් ඇය වැදහෙව්වේය. ඉක්බිති ඇයට දුවපැන ඇවිදිමින් සෙල්ලම් කිරීමට හැකි කාලයෙහි පටන් පියවරින් පියවරට නෙළුම්මල් මතුව එයි. ඇයගේ සිරුරුපැහැය කොකුම් රැසක මෙන් වෙයි. ඕ දේවවර්‍ණයට නොපැමිණියා මනුෂ්‍යවර්‍ණය ඉක්මවූවාය.
ඕතොමෝ පියා පලවැල සඳහා ගියකල්හි එක් වනචාරියෙක් ඇය දැක ‘මිනිසුන්ට නම් මෙබඳු රූපයක් නැත. මෙය විමසන්නෙමැයි තවුසාගේ පැමිණීම බලාපොරොත්තු වෙමින් හුන්නේය. ඕ පියා එනකල්හි ඉදිරිමාර්‍ගයට ගොස් ඔහුගේ අතින් කදමල්ල ගත්තාය. අවුත් හුන්නහුට තමන්විසින් කරනවත් දැක්වූවාය. එකල්හි ඒ වනචාරී පුද්ගලයා මිනිස්බව දැන තවුසාට වැඳ හුන්නේය. තවුසා ඒ වනචාරියාටවනමුල් පලවැලින්ද පියයුතු දියෙන්ද නිමන්ත්‍රණය කොට, පින්වත් පුරුෂය, මෙතැන්හිම වන්නෙහිද නැතහොත් යන්නෙහිදැයි විමසීය. ස්වාමීනි, යන්නෙමි. මෙහි කුමක් කරන්නෙම්දැයි (හෙතෙම කීය.) ඔබ විසින් දුටු මේ කාරණය මෙයින් ගොස් නොකියා සිටීමට හැක්කෙහිදැයි තවුසා ඇසීය. ඉදින් ආර්‍ය්‍යයන්වහන්සේ නොකැමැති වෙත්නම් කුමක් නිසා කියන්නෙමිදැයි තවුසා වැඳ යළි එන කල්හි මඟ දැන ගැනීම සඳහා අතු නිමිත්තද ගස් නිමිත්තද කරමින් ගියේය.
හෙතෙමේත් බරණැසට ගොස් රජු බැහැ දුටුවේය. රජතෙමේ කුමක් නිසා පැමිණියෙහිදැයි ඇසුවේය. ‘දේවයන් වහන්ස, මම නුඹවහන්සේගේ වනචාරියෙක්මි. පර්‍වතපාදයක ආශ්චර්‍ය්‍යමත් ස්ත්‍රීරත්නයක් දැක පැමිණියෙමි’යි සියලු පුවත් පැවසීය. හෙතෙම (රජතෙමේ) ඔහුගේ වචනය අසා ඉක්මණින් පර්‍වතපාදයට ගොස් නුදුරු තන්හි කඳවුරක් තනවා වනචාරියාද සුළුපිරිසක්ද සමඟින් තවුසා බත් කිස කොට හුන් වේලෙහි එහි ගොස් වැඳ පිළිසඳර කොට එකත්පසෙක හුන්නේය. රජතෙමේ තවුසාගේ පැවිදි පිරිකරබඩු පාමුල තබා ස්වාමීනි, මෙතැන කුමක් කරමුද? යම්හයි කීවේය. ‘යන්න මහරජැ’යි තවුසා පැවසීය. ‘යමි ස්වාමීනි, ආර්‍ය්‍යයන්වහන්සේ සමීපයෙහි අසමාන (විරුද්ධලිංගික) පිරිසක් ඇත්දැයි (රජතෙමේ විමසීය.) ‘ඇත්තෝ වෙමු.’ ‘එය පැවිද්දන්ට ප්‍රමාදයට හේතුවකි. මා සමඟ යේවා ස්වාමීනි’යි රජතුසා කීවේය. ‘මිනිසුන්ගේ සිත් නම් සතුටුකරවීම දුෂ්කරය. කෙසේ නම් බොහෝදෙනා මැද වසන්නේද?’ ‘මට කැමති කාලයෙහි සිට සෙස්සන්ට දෙටු තැනෙහි තබා පිළිදැඟුම් කිරීමට හැකිවන්නෙමි, ස්වාමීනි’යි රජතෙමේ පැවසීය.
හෙතෙම රජුගේ කථාව අසා කුඩාකල ගත් නම වශයෙන්ම ‘දුව, පදුමවතී’යි දියණිය කැඳවීය. ඕ එක්වදනින්ම පන්සලෙන් නික්ම පියා වැඳ සිටියාය. ඉක්බිති ඇයට පියා (මෙසේ) කීවේය. දරුව නුඹ වියපත් වූවාය. මෙතැන්හිද රජුවිසින් දුටු කාලයෙහි පටන් විසීමට අපහසුය. දරුව රජු සමඟම යව’ ඕ මැනවැයි පියවදන පිළිගෙන වැඳ අඬමින් සිටියාය. රජතෙමේ මැයගේ පියාගේ සිත ගනිමියි එතැන්හිම කහවණුගොඩක තබා අභිෂේක කළේය. ඉක්බිති ඇය රැගෙන තම නුවරට ගෙනවුත් ආකල පටන් සෙසු ස්ත්‍රීන්දෙස නොබලා ඇය සමඟම රමනය කරයි. ඊර්‍ෂ්‍යාව ස්වභාවය කොට ඇති ඒ ස්ත්‍රීහු ඇය රජු කෙරෙන් බිඳිනු කැමැත්තාහු, මෙසේ කීවාහුය. ‘මහරජ, මෝ මනුෂ්‍ය ජාතිකවුවක් නොවේ. නුඹවහන්සේවිසින් කොහිදී නම් මිනිසුන් හැසිරෙන කල්හි පියුම් නැඟෙනු දුටුවිරූද? ඒකාන්තයෙන්ම මෝ යකින්නකි. මහරජතුමනි, මැය පිටමං කරලනු මැනව.’ රජතෙමේ ඔවුන්ගේ කථාව අසා නිහඬ වූයේය.
ඉක්බිති අන්කලෙක මේ රජුගේ ප්‍රත්‍යන්තය කිපියේය. හෙතෙම පදුමාවතී ගැබ්බර ඇත්තීයයි ඇය නුවරෙහි තබා ප්‍රත්‍යන්තයට ගියේය. ඉක්බිති ඒ ස්ත්‍රීහු ඇයගේ උපස්ථායිකාවට අත්ලස්දී මැයට දරුවකු උපන් කෙණෙහිම බැහැර කොට එක් දැව ගැටයක් ලෙයින් මුසු කොට ලඟ තබවයි කීවාහුය. පදුමවතියටද නොබෝ කලකින්ම දරුප්‍රසූතිය විය. මහාපදුමකුමාරතෙමේ තනිවම කුසෙහි විසීය. සෙසු එකුන්පන්සියයක් දරුවෝ මහාපදුම කුමරු මව් කුසින් නික්ම උපන් කල්හි සංසෙදජවී උපන්නාහුය. ඉක්බිති ‘මෝතොමෝ තවමත් සිහි නොලබන්නීය’යි දැන ඒ උපස්ථායිකාව එක් දැව ගැටයක් ලෙයින් මුසුකොට ඇයගේ සමීපයෙහි තබා ඒ ස්ත්‍රීන්ට සංඥාවක් දුන්නාය. ඒ පන්සියයක් ස්ත්‍රීහු එකිවෙකා එකිනෙක් දරුවා රැගෙන ලියවන වඩුවන් වෙත යවා කරඬුව බැගින් ගෙන්වා තම තමන් විසින් ගන්නාලද දරුවන් එහි හොවා පිටත සලකුණක් කොට තැබුවාහුය.
පදුමවතීද සිහි ලැබ ඒ උපස්ථායිකාවගෙන් ‘මෑණියනි, කුමක් වැදුවෙමිදැයි ඇසුවාය. ඕතොමෝ ඇය බියපත් කොට නුඹ කොයින් දරුවකු ලබන්නේහිදැයි කියා මේ නුඹේ කුසින් නික්මුණු දරුවායයි ලෙහෙවැකුණු දැව ගැටය ඉදිරියෙන් තැබුවාය. ඕතොමෝ එය දැක දොම්නසට පත්වූවා ‘ඉක්මණින් එය පළා ඉවත්කරව. ඉදින් කිසිවෙක් දකින්නේද ලැජ්ජාවියයුතු වන්නේය’යි කීවාය. ඕ ඇයගේ කථාව අසා වැඩකැමැත්තියක මෙන් දැවගැටය පළා උදුනෙහි දැමුවාය.
රජතෙමේද ප්‍රත්‍යන්තයෙන් පැමිණි නැකත්මොහොතක් බලාපොරොත්තු වෙමින් නගරයෙන් පිටත කඳවුර තනා හුන්නේය. ඉක්බිති ඒ පන්සියයක් ස්ත්‍රීහු රජුට පෙරගමන් අවුත්, මහරජතුමනි, නුඹවහන්සේ අප නොහදහන්නහුය. අප කීදෙය කරුණු නැත්තක් මෙන්විය. නුඹවහන්සේ මෙහෙසියගේ අප කීදෙය කරුණු නැත්තක් මෙන්විය. නුඹවහන්සේ මෙහෙසියගේ උපස්ථායිකාව කැඳවා, විමසනු මැනව. නුඹවහන්සේගේ දේවිය දැවගැටයක් වැදුවායයි කීවාහුය. රජතෙමේ එම කරුණු නොවිසාම නොමිනිස්ජාති ඇත්තියක් වන්නේයයි ඇය ගෙයින් ඇද දැමුවේය. ඇය රජගෙයින් නික්මීමත් සමඟ නෙළුම්මල් අතුරුදහන් විය. සිරුරුසිවියද දුර්වර්ණ විය. ඕ හුදෙකළාව අතුරු වීථියෙහි ගමන් කළාය. ඉක්බිති එක් වියපත් මහළු ස්ත්‍රියක් ඇය දැක දුහිතෘ ස්නේහය උපදවා ‘දරුව කොහි යන්නෙහිදැයි ඇසුවාය. ‘ආගන්තුක ස්ති්‍රයක් වෙමි. විසීමට තැනක් සොයමින් හැසිරෙමි’යි කීවාය. ‘දරුව මෙහි එව’යි විසීමට තැනක් දී බොජුන් පිළියෙළ කොට දුන්නාය.
ඇය මේ අයුරින් එහි වසනකල්හි ඒ පන්සියයක් ස්ත්‍රීහු එක්සිත්ව රජුව ‘මහරජතුමනි, නුඹවහන්සේ කඳවුරට ගිය කල්හි අපගේ දේවයන් වහන්සේ දිනුසටන් ඇතිව පැමිණිකල්හි බලිකර්‍මයක් කොට ජලක්‍රීඩා කරන්නෙමුයයි අප විසින් ගංගා දේවතාවට කරනලද පැතුමක් ඇත. දේවයන්වහන්ස, මෙකරුණ දන්වන්නෙමුයි කීවාහුය. රජතෙමේ ඔවුන්ගේ වචනයෙන්, සතුටු වූයේ ගඟෙහි ජලක්‍රීඩා කිරීමට ගියේය. ඔවුහුද තමතමන් ගත් කරඬුව සඟවා රැගෙන නදියට ගොස් ඒ කරඬු සඟවාලනු සඳහා (රෙදිකඩ) පොරව පොරවා දියට වැටී කරඬු පා කොට හැරියාහුය. ඒ කරඬු සියල්ලම ගොස් ගඟ පහළ හෙළුෑ. දැලෙහි ලැගුණේය. ඉක්බිති දිය කෙළි කොට රජු ගොඩට ආකල්හි දැල ඔසවන්නාහු ඒ කරඬු දැක රජු වෙතට යැවූහ. රජතෙමේ කරඬු බලා ‘දරුවනි, කරඬුවල කුමක්දැයි ඇසුවේය. දේවයන්වහන්ස, නොදනිමු’යි කීහ. හෙතෙම ඒ කරඬු අරවා බලන්නේ පළමුව මහා පදුම කුමරාගේ කරඬුව විවරකරවූයේය. ඒ සියල්ලන්ටම කරඬුවල වැදහෙවූ දිනයෙහිම පුණ්‍ය සෘද්ධියෙන් මහපොට ඇඟිල්ලෙහි කිරි නිපන්නේය. සක්දෙව් රජ තෙමේ ඒ රජුගේ නිසැක බවට කරඬුව ඇතුළෙහි ‘මේ කුමරවරු පදුමවතියගේ කුසෙහි උපන්නාවූ බරණැස්රජුගේ පුත්‍රයෝයි. පදුමවතියට සතුරුවූ පන්සියයක් ස්ත්‍රීහු ඔවුන් කරඬුවල බහා දියෙහි දැමූහ. රජතෙමේ මෙකරුණ දනීවා’යි අකුරු ලියවූයේය. කරඬුව විවරකළ කෙණෙහි රජතෙමේ අකුරු කියවා දරුවන් දැක මහා පදුම කුමරුවන් ඔසවාගෙන ‘ඉක්මණින් රිය යොදවූ. අසුන් සරසවු. මම අද ඇතුළුනුවරට පිවිස ඇතැම් මාගමුන්ට ප්‍රිය දෙයක් කරන්නෙමැ’යි පහයට නැඟ ඇතෙකුගේ ගෙලක දහසින් බැඳි පියල්ලක් තබා, යමෙක් පදුමවතිය දකියිද මේ දහස ගනීවායි නුවර බෙර හැසිරවීය.
ඒ කථාව අසා පදුමවතී මවට ‘මෑණියනි, ඇත්ගෙලෙන් දහස ගන්නැයි’ සංඥාවක් කළාය. ‘මම මෙබන්දක් ගැනීමට අපොහොසත් වෙමි’යි ඇය කීවාය. ඒ දෙවනු තෙවනුවත් කී කල්හි ‘දරුව කුමක් නිසා ගනිම්දැ’යි ඇසුවාය. ‘මගේ දියණිය පදුමවතී දේවය නමැයි කියා ගනුව’යි පදුමවතී කීවාය. ඕ කුමනදෙයක් හෝ වේවායි ගොස් දහසින් යුත් පෙට්ටිය ගත්තාය. ඉක්බිති මිනිස්සු ඇයගෙන් ‘මෑණියනි, පදුමවතී දේවිය දුටුවෙහිදැයි ඇසූහ. ‘මම නොදකිමි. මගේ දුව දකියි කීවාය. ඔවුහු මෑණියනි, ඇය කොහිදැයි අසා ඇය සමඟ ගොස් පදුමවතිය හැඳින පාමුල හොත්තාහ. එකල්හි ඒතොමෝ මේ පදුමවතී දේවියයි දැන ‘යම් තැනැත්තියක් මෙබඳුවූ රජකුගේ මෙහෙසිය වූවා මෙබඳු තැනක ආරක්‍ෂා රහිතව විසුවාද ඒ ස්ත්‍රිය විසින් බැරෑරුම් වැඩක් කරන ලදැ’යි කීවාය. ඒ රාජ පුරුෂයෝත් පදුමවතියගේ නිවෙස්න සුදු තිරවලින් වටකොට දොරටුවෙහි රැකවල් තබා ගොස් රජුට සැළකළාහුය. රජතෙමේ රන්සිවිගෙයක් යැව්වේය. ඕ තොමෝ ‘මම මෙසේ නොයමි. මා වසන තැන සිට රජගෙය දක්වා මෙදැතුරෙහි උතුම් නියඳින් තැනූ විසිතුරු අතුරුණු අතුරුවා මත්තෙහි රන්වන් තරුවලින් විසිතුරු රෙදි වියන් බන්දවා පළඳනාවන් සඳහා සියලු අලංකාරයන් එවූ කල්හි පයින්ම යන්නෙමි. මෙසේ නුවරවැස්සෝ මගේ සැපත් බලන්නහුය’යි කීවාය. රජතෙමේ ‘පදුමවතියට කැමති දෙයක් කරවුය’යි කීහ. ඉකිබිති පදුමවතී සියලු පළඳනාවන් පැළඳ රජගෙයට යන්නෙමැයි මඟට පිළිපන්නාය. ඉක්බිති ඇයගේ පියතැබූ පියතැබූ තැන උතුම් නියඳින් තැනූ විසිතුරු අතුරුණු බිඳී නෙළුම්මල් පැන නැංගේය. ඕතොමෝ මහජනයාට තමාගේ සැපත් දක්වා රජනාවෙස්නට නැඟ සියලුම ඒ අතුරුණු ඒ මහළු ස්ත්‍රියට පෝෂණය වෙනුවෙන් ගෙවියයුතු මුදල් කොට දෙවෙව්වාය.
රජතෙමේද ඒ පන්සියයක් ස්ත්‍රීන් කැඳවා ඔවුන් ඒ දේවියගේ දැස්සන් කොට දෙමියි කීවේය. ‘මැනවි මහරජ, මොවුන් (දැස්සන් කොට) දුනබව සියලු නගරයෙහි දන්වාලුව මැනවැ’යි කීවාය. රජතෙමේ පදුමවතියගේ සතුරුවූ පන්සියයක් ස්ත්‍රිහ් ඇයටම දැස්සන් කොට දෙන ලද්දාහුයයි නුවර බෙර හසුරුවාලීය. ඕතොමෝ සියලු නුවරුන් විසින් ඒ ස්ත්‍රීන්ගේ දැසි බව සලකන ලද්දෙයයි දැන, ‘මම මගේ දැස්සන් දැසි බවින් නිදහස් වූවන් කිරීමට ලබමි දෙවයිනි’යි රජුගෙන් විමසුවාය. ‘දේවිය, ඔබගේ කැමැත්තක් යයි රජතෙමේ කීවේය. ‘එසේ ඇති කල්හි එම බෙරවයන්න්ම කැඳවා පදුමවතී දේවිය විසින් තමන්ට දැස්සන් කොට දෙනලද පන්සියයක් ස්ත්‍රීහු සියල්ලෝම දැසි බවෙන් නිදහස් කරන ලදහයි යළි බෙර හසුරුලුව මැනවැයි කීවාය. ඕතොමෝ ඔවුන් දැසි බවින් නිදහස්කළ කල්හි එකුන් පන්සියයක් පුතුන් ඔවුන්ගේම අතෙහි වැඩීම සඳහාදී තොමෝ මහාපදුම කුමරුව ගත්තාය.
ඉක්බිති මෑතකාලයෙහි ඒ කුමරුන්ගේ කෙළිවයස පැමිණි කල්හි රජතෙමේ උයනෙහි නොයෙක් කෙළින තැන් කරවීය. ඔවුහු තමන්ගේ සොළොස්වියැති කාලයෙහි සියල්ලෝම එක්වී පියුමින් ගැවසුණු මඟුල් පොකුණෙහි කෙළින්නාහු පිපෙන අලුත් පියුම්ද නටුවෙන (ගලැවී) වැටෙන පරණ පියුම්ද දැක කෙලෙස් නැති මේ දෙයටද මෙබඳුවූ ‘ජරාව පැමිණෙයි. අපගේ ශරීරයට වනාහි කියනුම කිම? මෙයද මේ ස්වභාවය ඇත්තේ වන්නේමයයි අරමුණු ගෙන සියල්ලෝම පච්චේක බුද්ධඤාණය උපදවා නැඟිට නැඟිට පියුම් කෙණිවල පළඟින් හුන්නාහුය.
ඉක්බිති ඔවුන් සමඟ පුරුෂයෝ දිනය බොහෝ ගෙවීගිය බව දැන ආර්‍ය්‍යපුත්‍රවරුනි, නුඹවහන්සේලාගේ කාලය දනුමැනවැයි කීවාහුය. ඔවුහු නිශ්ශබ්දවූහ. පුරුෂයෝ ගොස් රජුට දේවයිනි, කුමරුවෝ පියුම් කෙණිවල හුන්නාහු අප කථා කරනවිට කථා නොකරතියි සැළ කළාහුය. කැමැති පරිද්දෙන් ඔවුන්ට හිඳීමට දෙවුයයි රජතෙමේ පැවසීය. ඔවුහු සියලු රැයෙහි ගන්නාලද රැකවල් ඇත්තාහු පියුම්කෙණිවල හුන් අයුරින්ම අරුණ නංවාලූහ. පුරුෂයෝ දෙවන දිනයෙහි එළඹ, දේවයිනි, කාලය දනු මැනවැයි කීවාහුය. ‘අපි දේවයෝ නොවෙමු. අපි පසේබුදුවරු වෙමු’යි ඔවුහු කීහ. ආර්‍ය්‍යවරුනි, නුඹවහන්සේලා බැරෑරුම් කථාවක් කියන්නාහුය. පසේබුදුවරුනම් නුඹවහන්සේලා වැන්නාහු නොවෙත්. දැඟුල් කෙස් රැවුල් ඇති සිරුරෙහි පැළඳගත් අටපිරිකර ඇති වෙයි’යි කීහ. ඔවුහු ‘නුඹලා බැරෑරුම් දෙයක් නොකියහු’යි දකුණු අතින් හිස පිරිමැද්දාහුය. එකෙණෙහිම ගිහිලක්‍ෂණය අතුරුදහන් වූයේය. සිරුරෙහි අටපිරිකර පැළඳුනේ විය. ඉක්බිති මහජනයා බලාසිටියදීම අහසින් නන්‍දමූලක ප්‍රාග්භාරයට වැඩියහ.
ඒ පදුමාවතී දේවියද මම බොහෝ පුතුන් ඇත්තී වී පුතුන් නැත්තී වූවායයි හදවත වියලීමට පත්ව ඒ රෝගයෙන්ම කළුරිය කොට රජගහනුවර දෙරටු ගමක සියතින් වැඩ කොට ජීවත්වන තැනක උපන්නේය. ඉක්බිති මෑතකාලයෙහි පතිකුලයට ගියා එක්දිනක් සැමියාගේ කෙතට කැඳ ගෙනයන්නී ඒ තමන්ගේ පුතුන් අතුරෙන් පසේබුදුවරුන් අට නමක් පිඬු හැසිරෙන කාලයෙහි අහසින් එනු දැක වහවහා ගොස් සැමියාට, ‘ස්වාමීනි, පසේබුදුවරුන් බලන්න. උන්වහනස්ලේලාට නිමන්ත්‍රණය කොට වළඳවන්නෙමු’යි සැළ කළාය. ‘මොවුහු මහණ ලිහිණිනම් වෙත්. අන් දිනවලත් මෙසේ හැසිරෙත්. මේ පසේබුදුවරු නොවෙති’යි හෙතෙම කීවේය. ඒ පසේබුදුන්වහන්සේලා ඔවුන් කථාකරමින් සිටියදීම නුදුරු තන්හි බිමට බට සේක. ඒ ස්ත්‍රිය එදින තමන් ලබන කෑයුතු බිදියයුතුද උන්වහන්සේලාටදී හෙට අටදෙනාවහන්සේම මගේ භික්‍ෂාව ගනු මැනවැයි කීවාය. ‘මැනවි, උවැසිය, ඔබේ සත්කාරය මෙපමණක්ම වේවා! ආසනද අටක්ම වේවා! අනෙක් බොහෝ පසේබුදුවරුන් දැක ඔබේ සිත දරන්නේය (සැනසෙන්නේය)යි පැවසූසේක. ඕතොමෝ දෙවෙනි දිනයෙහි අසුන් අටක් පනවා අටනමකට සත්කාරසම්මාන පිළියෙළ කොට හුන්නාය.
නිමන්ත්‍රණය කරනලද පසේබුදුවරු සෙසු පසේ බුදුන්වහන්සේලාට ‘නිදුකාණෙනි, අද අන් තැනක නොගොස් සියල්ලෝම නුඹවහන්සේලාගේ මවට සංග්‍රහකරනු මැනව’යි සංඥාවක් දුන්නාහුය. ඒ පසේබුදුවරු උන්වහන්සේලොගේ වචනය අසා සියල්ලෝම එක්ව අහසින් අවුත් මවගේ ගේදොරකඩ පහළවූවාහුය. ඕතොමෝත් පළමුව ලැබූ සංඥාව නිසා බොහෝ දෙනෙකු දැකද නොසැළුනාය. සියල්ලන්ම ඒ ගෙන පිවිසුවා අසුන්හි වැඩ හින්දෙව්වාය. උන්වහන්සේලාද පිළිවෙළින් වැඩහිදිනාකල්හි නවවෙනි පසේබුදුන්වහන්සේ අන් අසුන් අටක් මවා තමන්වහන්සේ සමීප අසුනෙහි වැඩහිඳිති. යම්තාක් අසුන් වැඩේද ඒතාක් ගෙයද වැඩෙයයි. මෙසේ උන්වහන්සේලා සියලුදෙනා වැඩහුන් කල්හි ඒ ස්ත්‍රිය අටදෙනාවහන්සේට පිළියෙළ කළ සත්කාරය පන්සියයක් දෙනාවහන්සේටද ඇති තෙක්දී නිලුපුල් අටමිටක් ගෙනවුත් නිමන්ත්‍රණය කරනලද පසේබුදුන්වහන්සේලාගේම පාමුල තබා ‘ස්වාමීනි, උපනුපන් තැන මගේ ශරීරවර්‍ණය මේ නිලුපුල්වල ඇතුල් ගැබේ පැහැය වේවා’යි පැවසුවාය. පසේබුදුවරු මවට අනුමෙවෙනිකොට ගන්‍ධමාදනයටම වැඩියහ.
ඕතොමෝත් දිවිඇතිතෙක් කුසල්කොට එයින් සැවවූවා දෙව්ලොව ඉපිද මේ බුද්ධෝත්පාදයෙහි සැවතෙහි සිටු කුලයක පිළිසඳ ගත්තාය. නිලුපුල් ගැබකට සමාන පැහැය ඇතිබිවින් ඇය උප්පලවණ්ණායි නම් කළාහුය. ඉක්බිති ඇය වියපත් කල්හි සියලු දඹදිව රජවරුද සිටුවරුද ‘අපට දුව දෙන්නැ’යි සිටාණන් වෙතට පණිවිඩ යැව්වාවහුය. පණිවිඩ නොයැව්වෙක් නම් නොවීය. ඉක්බිති සිටුතෙමේ ‘මම සියල්ලන්ගේ සිත් ගැනීමට නොහැක්කෙමි. එක් උපායක් කරන්නෙමියි සිතුවේය. එසේ සිතා, දුවණිය කැඳවා ‘දියණිය, පැවිදිවීමට හැක්කහිදැ’යි ඇසුවේය. ඇයගේ පශ්චිමභවිකත්වය නිසා ඒ වචනය හිසේ වත්කළ සියවරක් පැසවූ තෙලක් මෙන්විය. එබැවින් ‘පියාණෙනි, පැවිදිවන්නෙමි’යි පියාට කීවාය. හෙතෙම ඇයට සත්කාර කොට භික ෂුණී ආශ්‍රමයකට පමුනුවා පැවිදි කරවූයේය. ඇය පැවිදිවූ නොබෝ දිනකින්ම පොහොය ගෙහි සේවාමුරය පැමිණියේය. ඕතොමෝ පහන දල්වා පොහොයගෙය හැමඳ පහන්සිළුවෙහි නිමිති ගෙන සිටියාම යළියළිත් බලන්නී තෙජෝකසිණය අරමුණුකොට ධ්‍යානය උපදවා එයම පාදකකොට රහත් බවට පැමිණියාය. රහත්පලය සමඟම සෘද්ධිපෑමෙහි පුරුදුකරනලද වසඟබව ඇත්තීවූවාය. ඕතොමෝ පසු කලෙක ශාස්තාන්වහන්සේ යමක ප්‍රාතිහාර්‍ය්‍යය කරන දිනයෙහි ‘මම ස්වාමීනි, ප්‍රාතිහාර්‍ය්‍යය. කරන්නෙමැ’යි සිංහහඬ නැඟුවාය. ශාස්තෘන්වහන්සේ මෙකරුණ අර්‍ත්‍ථොත්පත්ති කොට ජේතවන විහාරයෙහි වැඩහුන්සේක් පිළිවෙළින් භික්‍ෂුණීන් තනතුරුවල තබමින් මේ තෙරණිය සෘද්ධිමත් භික්‍ෂුණීන් අතුරෙන් අගතැන්හි තැබුසේක.
සිවුවැන්නෙහි **විනයධරානං යදිදිං පටාචාරා’** යන්නෙන් පටාචාරා තෙරණිය විනයධර භික්‍ෂුණීන් අතුරෙන් අග්‍රයයි දක්වනු ලැබේ. ඕතොමෝ වනාහි පියුමුතුරා බුදුන් කල හංසවතියෙහි කුලගෙයක පිළිසිඳගෙන පසුකලෙක ශාස්තෘන්වහන්සේගේ දම්දෙසුම අසන්නී එක් භික්‍ෂුණියක විනධර භික්‍ෂුණීන් අතුරින් අගතන්හි තබන්නාවූ ශාස්තෘන්වහන්සේ දැක පින්දහම් කොට ඒ තනතුර පැතුවාය. ඕ දිවිතෙක් කුසල් කොට දෙවිමිනිසුන්අතර සැරසරා කාශයප බුදුරජාණන්වහන්සේගේ කාලයෙහි කිකී රජුගේ ගෙහි පිළිසඳ ගෙන සොහොයුරියන් සත්දෙනාට ඇතුළත්ව අවුරුදු විසිදහසක් බඹසර හැරි බික්සඟනට පිරිවෙණක් කරවා යළි දෙව්ලොව ඉපිද එක් බුද්ධාන්තරයක් සැපත් විඳ මේ බුද්ධොත්පාදයෙහි සැවතෙහි සිටුගෙයක පිළිසිඳ ගත්තාය.
ඕ පසුකාලයෙහි වියටපත්වූවා සමත ගෙදර එක් කම්කරුවෙකු සමඟ ඇසුරු කොට පසු කලෙක තමන්ගේ සමාජතික කුලයට යන්නී, නුඹ හෙට සිට වා දොරටු සියයකින්ද මා දැකීමට නොලබන්නෙහිය. ඉදින් (මගෙන්) වැඩක් ඇත්නම් දැන්ම මා රැගෙන යන්නැ’යි ඇසුරු කළ පුරුෂයාට සංඥාවක් දුන්නාය. හෙතෙම එසේ වේවා’යි සුදුසු හස්තසාර වස්තුව ගෙන ඇය රැගෙන නුවරින් තුන්සතර යොදුනක් ඉක්මවා එක් ගමෙක වාසය කළේය.
මෑත කාලයෙහි ඇයගේ කුස ගැබක් පිහිටියේය. ඕතොමෝ ගැබ මුහුකුරා ගියවිට, ‘මෙය අපට පිහිට ඇති තැනක් නොවේ. කුලගෙදර යමු හිමියනි’යි කීවාය. හෙතෙම අද යමු හෙට යමුයි යාමට නොහැක්කේ කාලය ගෙව්වේය. ඕ එයට කරුණු දැන මේ බාලයා මා ගෙන නොයන්නේය’යි ඔහු පිටතට ගිය කල්හි තනිවම කුලගෙයට යන්නෙමැයි මඟයි පලිපන්නීය. හෙතෙම අවුත් ඇය ගෙහි නොදකින්නේ අසල්වැසියන් විමසා කුලගෙයට ගියායි අසා මා නිසා කුලදියණිය අනාථවූවායි පියවර අනුව ගොස් (ඇය වෙත) එළඹියේය. ඇයට මඟම දරුප්‍රසූතිය සිදුවිය. ඉක්බිති යමක් සඳහා අපි යන්නෙමුද ඒ වැඩය අතරමඟම සිදුවීය. දැන් ගොස් කුමක් කරන්නෙමුදැයි පෙරළා පැමිණියායහුය. යළි ඇයගේ කුසෙහි දරුගැබක් පිහිටියේයයි පෙර අයුරින්ම විස්තර කළයුතුය.
අතරමඟ ඇයට දරුප්‍රසූතිය සිදුවූ කෙණෙහිම සිව්දිගින් වැසිවළාකුළක් නැඟී ආයේය. ‘හිමියනි, නොකල්හි සිවුදිගින් වැසිවළාකුළක් නැගිණි. වැසි නොවැටෙන තැනක් කිරීමට වෑයම් කරමු’යි ඕතොමෝ ඒ පුරුෂයාට කීවාය. හෙතෙම එසේ කරන්නෙමැයි දඬුවලින් කුටියක් තනා සෙවිලි කිරීම සඳහා තණ ගෙනෙන්නෙමැයි එක් තුඹසක් මුල තණ සිඳියි. ඉක්බිති තුඹසෙහි හුන් කලුනයෙක් ඔහුට දෂ්ට කළේය. හෙතෙම එතැනම වැටුනේය. ඕතොමෝත් දැන් එන්නේය. දැන එන්නේයයි (බලාපොරොත්තුවෙන්) සියලු රැය ගෙවා, ‘ඒකාන්තයෙන්ම හෙතෙම මෝ අනාථවූවකැයි මග අතහැර දමා ගියේවනැ’යි (සිතා) එළිය වැටුණු කල්හි පිය අනුව සොයා බලන්නී තුඹසමුල වැටුණහු දැක මානිසා පුරුෂයා නැසුනේයයි හඬාවැළප කුඩාදරුවා උකුළෙන් ගෙන වැඩිමහල්ලා ඇඟිලිවලින් අල්වාගෙන මගින් යන්නී අතරමඟ එක් උතුරා යන ගඟක් දැක මේ දරුවන් දෙදෙනාම එක්විටම ගෙනයාමට නොහැක්කෙමියි දෙටුදරුවා මෙතෙර තබා (කුඩා) දරුවා එතෙරට පමුණුවා කඩමාලු දරණුවක වැදහොවා යළි ආපසු අවුත් අනෙකා ගෙන යන්නෙමැයි නදියට බැස්සාය.
ඉක්බිති ඇය ගඟමැඳට පැමිණිකල්හි එක් උකුස්සෙක් මේ මස්පිඬුවකැයි හැඟීමෙන් දරුවාට කෙටීමට එයි. ඕ අත විසුරුවා උකුස්සා පළවා හැරියාය. ඇයගේ ඒ හස්තවිකාරය දැක වැඩිමහළු දරුවා ‘මා කැඳවති’යි හැඟීමෙන් නදියට බැස සැඩපහරට වැටුනේ සැඩපහර අනුව (ගසාගෙන) ගියේය. ඒ උකුස්සාද ඇය නොපැමිණයදීම ඒ දරුවා ගෙන ගියේය. ඕතොමෝ බලවත් සොවින් තැවුනා අතරමඟ මේ විලාපගීතය ගයමින් යයි.
පුත්තු දෙදෙනා කළුරිය කළහ. මගේ සැමියා මගදි මළේය.
ඕතොමෝ මෙසේ වැළපෙමින්ම සැවතට පැමිණ කුල සභාගයට (සියමාපිය ගෙය අසළට) ගොසුවුවද ශෝකය හේතුවෙන් තමන්ගේ ගෙය වෙන්කොට දැන ගැනීමට නොහැකිවන්නී මෙතැන මෙබඳු නම් වූ ගෙයක් ඇත. ඒ ගෙය කුමක්දැයි විමසුවාය. ‘නුඹ ඒ කුලය ගැන අසා කුමක් කරන්නෙහිද? ඔවුන් වසන ගෙය සුළංපහරින් කැඩීවැටිණ. එහි සියලු දෙනාම මියගියාහුය. ඒ ලොකුකුඩා අය එක් චිතකයක දැවෙති. බලව. මේ දුම්වැඩි පෙනේය’යි කීවාහුය. ඕතොමෝ ඒ කථාව අසාම ‘නුඹලා කුමක් කියන්නහුදැයි තමන් හැඳිසළුව (ඉඟ) දරා ගැනීමට නොහැක්කී උපන් අයුරින්ම දෙඅත් දැඩිව බැඳගෙන හඬමින් නෑයන්ගේ චිතකය අසළට ගොස් විලාපගීතය සම්පූර්‍ණකොට හඬන්නී,
පුත්තු දෙදෙනා මිය ගියහ. මගේ සැමියා මඟදී මළේය.
මවද පියාද සොයුරාද එක් සෑයක දැවෙති’{1}
යි කීවාය. අන් මිනිසුන් දුන් වස්ත්‍රයද ඉරඉරා විසිකරයි. ඉක්බිති දුටුදුටු තැන මහජනයා ඇය පිරිවරා හැසිරෙයි. ඉක්බිති ඇයට වස්ත්‍රපරිහරණයකින් තොරව හැසිරේයයි පටාචාරායි නම් කළාහුය. යම් හෙයකින් ඇයගේ නිරුවත්බවින් ඒ ලජ්ජා නැති හැසිරීමක් ප්‍රකටවූයේද එහෙයින් පටු ආචාරයක් ඇයටනුයි වැටුණු පැවැත්ම ඇයටනුයි පටාචාරායි නම් කළාහුය.
ඕතොමෝ දිනක් ශාස්තෘන්වහන්සේ මහජනයාට දම් දෙසන කල්හි විහාරයට පිවිස පිරිස් කෙළවර සිටියාය. ශාස්තෘන්වහන්සේ මෙත් පතුරා නැඟණිය සිහිය ලබව. සිහිය ලබව නැඟණියයි පැවසූසේක. ඇයට ශාස්තෘන්වහන්සේගේ වචනය අසා දැඩිවිලිබියක් ආයේය. ඕ එහිම බිම හිඳගත්තාය. නුදුරෙහි සිටි මිනිසෙක් උතුරුසළුව (එදෙසෙට) විසිකොට දුන්නේය. ඕ එය හැඳ දහම් ඇසුවාය. ශාස්තෘන්වහන්සේ ඇයගේ පැවතුම් වශයෙන් මේ ධර්‍මපදයෙහි ගාථා වදාළසේක:
පිහිට පිණිස පුත්තු නැත. පියෙක් නැත. නෑයෝ නැත. මාරයා විසින් යටත් කරගනු ලැබුවහුව නෑයන් අතරෙහි පිහිටක් නැත’{2}
පණ්ඩිතතෙමේ සීලයෙන් සංවර වූයේ මෙය අරුත්විසින් දැන වහාම නිර්‍වාණගාමී මාර්‍ගය පිරිසුදු කරන්නේය’
ඕ ගාථාව කෙළෙවර සිටි පරිද්දෙන්ම සෝවාන් පෙලෙහි පිහිටා ශාස්තෘන්වහන්සේ වෙත එළඹ වැඳ සිටියා පැවිද්ද ඉල්වූවාය. ඇයට භික්‍ෂුණී මෙහෙණවරට ගොස් පැවිදිවෙවයි පැවිද්ද පිළිගත් සේක. ඕ තොමෝ පැවිදිව නොබෝ කලකින්ම රහත්බවට පත්වූවා බුදුවදන් ගන්නී විනය පිටකයෙහි පුරුදු කරනලද වසඟබව ඇත්තීවූවාය. මෑතකාලයෙහි ශාස්තෘන්වහන්සේ ජේතවනයෙහි වැඩ වෙසෙමින් භික්‍ෂුණීන් පිළිවෙළින් තනතුරුවල තබනසේක් පටාචාරා තෙරණිය විනයධර භික්‍ෂුණීන් අතුරෙන් අගතැන්හි තැබූසේක.
පස්වෙනි සූත්‍රයෙහි **ධම්මකථිකානං** යන්නෙන් ධර්‍මකථික භික්‍ෂුණීන්වහන්සේලා අතුරින් ධම්මදිනාන් තෙරණිය අග්‍රයයි දැක්වෙයි. ඒ තොමෝ වනාහි පියුමුතුරා බුදුන්කල හංසවතියෙහි අනුන්ට අයත් තැනක ඉපිද පියුමුතුරා බුදුන්වහන්සේගේ අගසව් සුජාත තෙරුන්වහන්සේට අධිකසත්කාර කොට ඒ තනතුර පැතුවාය. ඕ දිවිඇති තෙක් කුසල්කොට දෙව්ලොව උපන්නාය. සියල්ල යට ඛෙමා තෙරණියගේ පැතුම් වශයෙන්ම දතයුතුය. ඵුස්ස බුදුන්වහන්සේගේ කාලයෙහි මෝතොමෝ ශාස්තෘන්වහන්සේගේ වේමාතික සොහොයුරන් තිදෙනාගේ දානාධිකාරයෙහි තැබූ කාර්මිකයාගේ ගෙහි වසන්නී එකක් දෙව’යි කියන ලද්දී දෙකක් දුන්නාය. මෙසේ සියල්ල, නොපිරිහෙළමින් දී කල්ප අනූ දෙකක් ඉක්මවා කාශ්‍යප බුදුන්වහන්සේගේ කාලයෙහි කිකී රජුගේ ගෙහි පිළිසඳ ගෙන සොහොයුරියන් සත්දෙනාට ඇතුළත්ව අවුරුදු විසිදහසක් බඹසර වැස බික්සඟනට විසීමට පිරිවෙණක් කරවා එක් බුද්ධාන්තරයක් දෙව්මිනිසුන් අතුරෙහි සැරිසරන්නී මේ බුද්ධෝත්පාදයෙහි කුලගෙයක පිළිසිඳ ගෙන පසු කලක විශාඛ සිටුගේ ගෙට ගියාය. විශාඛ සිටුවරයා වූකලී බිම්සර රජුගේ යහළු රජෙකු සමඟ බුදුරජාණන් වහන්සේගේ පළමු දැක්ම ගොස් දහම් අසා සෝවාන් පෙළෙහි පිහිටියේ මෑත කාලයක් අනාගාමීඵලය පසක් කළේය.
හෙතෙම එදවස ගෙදර ගොස් හිණිපෙත මත්තෙහි සිටි ධම්මදින්නා විසින් අත් දිගුකළකල්හි අතෙහි නොඑල්ලීම පහයට නැඟුනේය. අනුභව කරන්නේද මෙය දෙව මෙය ගෙනෙවයි නොකීය. ධම්මදින්නා තොමෝ සැන්ද ගෙන අහරමෙහෙයෙහි යෙදෙන්නී මෙතෙම මා එල්බීමට අත දෙන කල්හිද අතෙහි නොඑල්ලුනේය. වළඳමින්ද කිසිවක් නොකියයි. ‘කිමෙක්ද මගේ වරදක්දැ’යි සිතුවාය. ඉක්බිති අහර අනුභව කළ ඔහුගෙන් ‘ආර්‍ය්‍යයෙනි, කිමෙක්ද මගේ වරදක්දැ’යි ඇසුවාය. ‘ධම්මදින්නාවනි, ඔබගේ දොසක් නැත. මම වනාහි අද පටන් එක්ව විසීම් වශයෙන් නුඹ සමීපයෙහි හිඳීමට හෝ සිටීමට හෝ ගෙන්ව ගෙන්වාගෙන කෑමට හෝ බිදීමට හෝ නොසුදුස්සෙකි. නුඹ ඉදින් කැමැත්තෙහි නම් මේ ගෙසර වසන්න. ‘නොකැමැත්තෙහි නම් යම්තාක් ධනයකින් ඔබට වැඩක් වේද ඒතාක් ගෙ කුලගෙයට යන්නැ’යි (සිටුතෙමේ) කීවේය. ‘ආර්‍ය්‍ය පුත්‍රය, මෙසේ ඇතිකල්හි මම ඔබවහන්සේ විසින් ඉවතලූ කෙළ, දැමූ වමනය හිසෙන් ඔසවාගෙන නොහැසිරෙහි. මගේ පැවිද්ද අනුදන්වනු මැනවැ’යි ඕතොමෝ කීවාය. විශාඛ තෙමේ ‘මැනවි, ධම්මදින්නාවනි’යි අනුදැන රජුට සැළකොට ධම්මදින්නාව රන්සිවිගෙයකින් භික්‍ෂුණී මෙහෙණවරට පැවිද්ද සඳහා යැවීය.
ඕතොමෝ පැවිදිව (මෙසේ) සිතුවාය: ’මේ සිටුතුමා වනාහි ගෙහි සිටියේම දුක් කෙළවර කළේය. පැවිදිබව ලැබූකල පටන් මාවිසින්ද දුක් කෙළවර කිරීමට වටනේය’යි ආචාර්‍ය්‍ය උපාධ්‍යායයන් සමීපයට ගොස් අර්‍ය්‍යාවරුනි, (සමූහයාගෙන්) ගැවසුණු තන්හි මගේ සිත නොඇලෙයි. කුඩාගමක විසීමට යමැයි කීවාය. තෙරණීහු උසස් කුලයකින් නික්ම පැවිදිවූ බැවින් ඇයගේ සිත කෝප කරවීමට නොහැකි වන්නාහු ඇය රැගෙන කුඩා ගමක වාසයට ගියාහුය. ඕතොමෝ අතීතයෙහි මඬිනලද සංස්කාර ඇති බැවින් නොබෝ කලකින්ම පිළිසිඹියා සමඟ රහත් බවට පැමිණියාය. ඉක්බිති ඇයට, ‘මගේ කිස මුදුන් පැමිණියේය. මෙහි වැස කුමක් කරන්නෙම්ද? රජගහනුවරටම යමි. එහි මා නිසා බොහෝ ඥාතිසමූහයා පින් කරන්නේ’යි අදහස්විය. තෙරණියෝ ඇය රැගෙන නගරයටම ගියාහුය.
විශාඛ තෙමේ ඇය පැමිණෙනබව අසා, ‘යුහුව පැමිණියා උකටළීවූවා වන්නීදැ’යි සවස් කාලයෙහි ඇය සමීපයට ගොස් වැද එකත්පසෙක සිටියේ උකටළීබව ඇසීම නොසුදුසුයයි පඤ්චස්කන්‍ධාදී වශයෙන් ප්‍රශ්න ඇසීය. ධම්මදිනානා තෙරණිය කඩුවකින් උපුල්දඬු සිඳින්නියක මෙන් ඇසූ ඇසූ දෙය විසඳුවාය. උපාසක තෙමේ ධම්මදින්නා තෙරණියගේ ඤාණයෙහි ශුරභාවය දැන තමන් අවබෝධකළ තන්හි පිළිවෙළින් තෙමෙඟහි සියලු ආකාරයෙන් ප්‍රශ්න අසා පුරුදු කිරීම් වශයෙන් රහත් මඟෙහිද විමසීය. ධම්මදින්නා තෙරණියද අනාගාමිඵලය දක්වා පමණක්ම උපාසක තැනගේ විෂයභාවයදැන ‘දැන් තම විෂය ඉක්මවා දුව්නේය’යි ඔහු වළක්වන්නී, ‘ඇවැත්නි විශාඛ, ප්‍රශ්න ඉක්මවා නොයන්න. ප්‍රශ්නයන්ගේ කෙළවරට යාමට නොහැක්කේය. ඇවැත්නි විශාඛා, බඹසරවිසීම නිවන ඇතුළත්කොට ඇත්තේය. නිවන පිහිටකොට ඇත්තේය. නිවන කෙළවරකොට ඇත්තේය. ඇවැත්නි විශාඛ ඔබ (තවදුරටත්) කැමති වන්නෙහි නම් භාග්‍යවතුන් වෙත එළඹ මෙකරුණ විචාරන්නෙහිය. භාග්‍යවතුන්වහන්සේ යම්සේ ඒ ප්‍රශ්න විවරණය කරනසේක්ද? එසේ දරන්නෙහි’යයි කීවාය.
විශාඛතෙමේ ශාස්තෘන්වහන්සේ වෙත ගොස් ප්‍රශ්නවිසඳීමේ නය සියල්ල පැවසීය. ශාස්තෘන්වහන්සේ ඔහුගේ වචනය අසා මගේ දියණියට අතීත අනාගත හා වර්‍තමාන ස්කන්‍ධයන්හි තෘෂ්ණාවක් නැතැයි පවසා ධර්‍මපදයෙහි මේ ගාථාව වදාළසේක.
‘යමෙකුට පෙරද පසුවද මැදද කෙලෙසුන් කිසිවක් නැත්ද? කෙලෙසුන් නැති තෘෂ්ණාවෙන් අල්වා ගැනීමක් නැති ඔහු බමුණෙකැයි මම කියිම.’{1}
ඉක්බිති ධම්මදින්නාට සාධුකාරදී විශාඛ උපාසක තැනට, විශාඛ ධම්මදින්නා භික්‍ෂුණිය පණ්ඩිතය: ධම්මදින්නා භික්‍ෂුණිය මහ නුවණැත්තීය. විශාඛ, මේ කරුණ නුඹ මගෙන් විමසන්නෙහිද? මමද එය එපරිද්දෙන්ම විසඳන්නෙමි. ධම්මදින්නා භික්‍ෂුණිය විසින් එය යම්සේ විසඳන ලද්දේද එයම එහි අර්‍ත්‍ථයයි. එසේම එය දරව’යි වදාළසේක. මේ කථා වස්තුව එසේනිමියේයි. ශාස්තෘන්වහන්සේ මෑත කාලයෙහි දෙව්රම වැඩවසනසේක් පිළිවෙළින් භික්‍ෂුණීන් තනතුරුවල තබමින් මේ චුල්ලවේදල්ල සූත්‍රයම අර්‍ත්‍ථොත්පත්ති කොට තෙරණිය මේ සසුනෙහි ධර්‍මකථික භික්‍ෂුණීන් අතුරෙන් අගතැන්හි තැබූසේක.
සවැන්නෙහි **ක්‍ධායීනං යදිදං නන්‍ද** යන්නෙන් ධ්‍යානයෙහි ඇලුම්කළ භික්‍ෂුණීන් අතුරින් නන්‍ද තෙරණිය අග්‍රයයි දැක්වෙයි. ඕතොමෝ වනාහි පියුමුතුරා බුදුන් කල හංසවතියෙහි කුලගෙයක පිළිසිඳ ගෙන පසු කලෙක ශාස්තෘන්වහන්සේගේ ධර්‍මය අසන්නී එක් භික්‍ෂුණියක ධ්‍යානයෙහි ඇළුම්කරන භික්‍ෂුණීන් අතුරෙන් අගතන්හි තබන්නාවූ ශාස්තෘන්වහන්සේ දැක පින්දහම් කොට ඒ තනතුර පැතුවාය. ඉක්බිති ඕතොමෝ කල්ප ලක්‍ෂයක් දෙවිමිනිසුන් අතර සැරිසරා අපගේ ශාස්තෘන්වහන්සේ පහළවීම්ට පෙරාතුවම මහාප්‍රජාපතී ගෞතමියගේ කුස පිළිසිඳ ගත්තාය. ඇයට නන්‍ද’යි නම් කළාහුය. රූපනන්‍දයිද කියනුලැබේ. ඕතොමෝ පසු කලක උතුම් රූපස්වභායෙන් ජනපදකල්‍යාණි නම් වූවාය.
ඕතොමෝ අපගේ ශාස්තෘන්වහන්සේ සර්‍වඥතා ඥානයට පත්ව ක්‍රමයෙන් කිඹුල්වතට අවුත් නන්‍ද රාහුලද පැවිදි කරවා ආපසු වැඩිකල්හි සුදොවුන් මහරජු පිරිනිවන්පෑ කල්හි මහාප්‍රජාපති ගොතමියද රහල්මවද නික්ම ශාස්තෘන්වන්සේ හමුවෙහි පැවිදිවූහයි දැන මොවුන් පැවිදිවූ කල පටන් මෙහි මට කුමන වැඩක්දැයි මහාප්‍රජාපතිය සමීපයට ගොස් පැවිදි වූවාය. පැවිදිවූ දිනයෙහි සිට ශාස්තෘන්වහන්සේ රූපයට ගරහන සේකැයි ශාස්තෘන්වහන්සේගේ උපස්ථානයට නොයයි. අවවාදවාරය එළඹි කල්හි අනිකක යවා අවවාද ගෙන්වා ගනියි. ශාස්තෘන්වහන්සේ ඇය රූපමදයෙන් මත්වූබව දැන තමන්ගේ අවවාදය තමන් අවුත් ගනිත්වා! භික්‍ෂුණීන් විසින් අනිකක නොයැවිය යුත්තීයයි වදාළසේක. ඉක්බිති රූපනන්‍දා තොමෝ අන් මගක් නොදක්නී නොකැමැත්තෙන් අවවාදයට ගියාය.
ශාස්තෘන්වහන්සේ ඇයගේ චරිත වශයෙන් සෘද්ධියෙන් එක් ස්ත්‍රීරූපයක් මවා තල්වටක් ගෙන පවන් සලන්නියක මෙන් කළසේක. රූපනන්‍දා ඇය දැක ‘මම නිකරුණෙහිම පමාවී නොඑමි. මෙබඳුවූ ස්ත්‍රීහුත් ශාස්තෘත් සමීපයෙහි නිසැකව හැසිරෙති. මගේ රූපය මොවුන්ගේ රූපයෙන් සොළොස් කලාවෙන් එකකුදු නොවටී. නොදැනම මෙපමණ කලක් නොආවෙමැයි ඒ ස්ත්‍රියම නිමිති කොට ගෙන බලමින් සිටියාය. ශාස්තෘන්වහන්සේ පෙරහේතුසම්පත් ඇති ඇයට **අට්ඨිනං නගරං කතං** යන ධර්‍මපදයෙහි ගාථාව වදාරා
**චරං වා යදිවා තිට්ඨිං නිසින්නො උදවා සයං** යන
සුත්‍රය දෙසූසේක. ඒ තොමෝ ඒ රූපයෙහිම ගෙවීම හා වියැකීම පිහිටුවා රහත්බවට පැමිණියාය. මෙතැන්හි මේ කථාවස්තුව යට ඛේමා තෙරණියගේ කථාවස්තුව හා සමානවේයයි විස්තර නොකරන ලදී. එතැන්පටන් රූපනන්‍දාතෙරණිය ධ්‍යානයෙහි ඇලුම් කරන භික්‍ෂුණීන් අතරෙහි ප්‍රධානත්වයට පැමිණියාය. ශාස්තෘන්වහන්සේ පසුකලෙක ජේතවනයෙහි වැඩවසනසේක් පිළිවෙළින් භික්‍ෂුණීන් තනතරුවල තබමින් නන්‍දතෙරෙණිය ධ්‍යානයෙහි ඇළුම්කරන භික්‍ෂුණීන් අතුරෙන් අගතැන්හි තැබූසේක.
සත්වැන්නෙහි **ආරද්ධවිරියානං** යන්නෙන් දැඩිව ගන්නාලද පිරිපුන් වීර්‍ය්‍යය ඇති භික්‍ෂණීන් අතුරෙන් සොණා තෙරණිය අග්‍රයයි දැක්වෙයි. මෝතොමෝ වනාහි පියුමුතුරා බුදුන්කල හංසවතියෙහි කුලගෙයක පිළිසිඳ ගෙන මෑතකාලයෙහි ධර්‍මය අසන්නී එක් භික්‍ෂුණියක පටන්ගන්නාලද වීර්‍ය්‍ය ඇති භික්‍ෂුණීන් අතුරින් අගතන්හි තබන ශාස්තෘන්වහ්නසේ දැක පින්දහම් කොට ඒ තනතුර පැතුවාය. ඕ කල්ප ලක්‍ෂයක් දෙවිමිනිසුන් අතර සැරිසරා මේ බුද්ධොත්පාදයෙහි සැවැත්නුවර කුලගෙයක පිළිසිඳගෙන මෑතකාලයෙහි ගෘහවාසයෙහි පිහිටියා බොහෝ දූපුතුන් ලැබ සියල්ලන්ම වෙන් වෙන්ව ගෘහවාසයෙහි පිහිටෙව්වාය. එතැන්පටන් ඔවුහු මෝ අපට කුමක් කරන්නීදැයි ඇය තමන් ලඟට පැමිණි මවයයි හැඟීමකුදු නොකළාහුය. බොහෝ පුතුන් ඇති සොණාතොමෝ තමා කෙරෙහි ඔවුන්ගේ නිගරුබව දැන ගිහිව විසීමෙන් කුමක් කරන්නෙම්දැයි නික්ම පැවිදිවූවාය. ඉක්බිති භික්‍ෂුණීහු ඇයට මෝ පමණ නොදනියි. නොසුදුස්සක් කරතියි දඬුවම් කරති. දුපුත්තු ඒ දඬුවම් රැගෙන එන්නිය දැක මෝතොමෝ අද දක්වාත් ශික්‍ෂාපද මාත්‍රයකුදු නොදන්නීයයි දුටුදුටු තැන දොෂාරෝපණය කරත්. ඕ ඔවුන්ගේ වචනය අසා උපන්සංවේග ඇත්තී තමන්ගේ ගතිය පිරිසුදු කිරීමට වටීයයි හුන්තැනද සිටි තැනද දෙතින් (කුණප) ආකාරය සජ්ජ සජ්ක්‍ධායනය කරයි. ඕතොමෝ යම්සේ පෙර බොහෝ පුතුන් ඇති සොණායයි ප්‍රසිද්ධ වූවාද එසේ පසුව අරඹූ වීර්‍ය්‍ය ඇති සොණා තෙරණියයයි ප්‍රකට වූවාය.
ඉක්බිති එක්දිනක් විහාරයට යන්නාවූ භික්‍ෂුණීහු ‘සෝණා, භික්‍ෂුණී සංඝයාට ජලය උණුකරන්නැ’යි පවසා ගියාහුය ඕද දිය උණුකිරීමට කලින්ම ගිනිහලෙන් සක්මන් කරමින් දෙතිස් ආකාරය සජ්ක්‍ධායනය කරමින් විදසුන් වැඩුවාය. ශාස්තෘන්වහන්සේ ගඳකිළියෙහි හුන්සේක්ම මේ ඔභාස (ආලෝකයක් තුළින් ප්‍රකාශ කෙරෙන) ගාථාව වදාළ සේක.
‘යමෙක් උතුම් දහම නොදකිමින් අවුරුදු සියයක් ජීවත් වන්නේද? උතුම් දහම දක්නහුගේ එක්දිනක ජීවත්වීම වඩා අගනේය.’{1}
ඕතොමෝ ගාථා කෙළවර රහත්බවට පැමිණ ‘මම රහත්බවට පැමිණියෙමි. ආගන්තුක මිනිස්සු (එය) නොසලකාම මා කෙරෙහි අවඤාවෙන් යම්කිසිවක් කියා බොහෝ පව් ඇතිකරගන්නාහුය. එය සැලකීමට කරුණක් කිරීමට වටීයයි සිතුවාය. ඕතොමෝ දිය බඳුන උදුනට නංවා යට ගිනි (පත්තු) නොකළාය. භික්‍ෂුණීහු පැමිණ උදුන දකිමින් ගිනි නොදැක ‘මේ මැහැල්ලට භික්‍ෂුණී සංඝයාට දිය උණු කරවයි කීවෙමු. තවමත් උදුනෙහි ගිනි රැස් නොකරය’යයි කීවාහුය. ‘ආර්‍ය්‍යාවරුනි, නුඹවහන්සේලාට ගින්නෙන් කවර වැඩෙක්ද? උණුදියෙන් නහනු කැමැත්තෝ බඳුනෙන් දිය ගෙන නහනු මැනවැ’යි කීවාය. ඔවුහුද මෙහි යම්කිසි කරුණක් වන්නේයයි ගොස් දියෙහි අත බහා උණුබව දැන එක් (දියගන්නා) කැටයක් ගෙන්වා ගෙන දිය ගනිත්, ගත්ගත් තැන (යළි) පිරෙයි. එකල්හි සියල්ලෝම ඇයගේ රහත් බවෙහි නිශ්චයට ගොස් අඩුයසෙහිවූවෝ පසඟ පිහිටුවා පාලඟ වැටී ‘ආර්‍ය්‍යාවනි, මෙපමණ කලක් නුඹවහන්සේ කෙරෙහි නොවිමසා හෙළා වෙහෙසවා කථා කෙළෙමු. අපට කමාකළ මැනවැයි කමා කරවූවාහුය. වැඩිමහළුවූවෝද උක්කුටුකයෙන් හිඳ ආර්‍ය්‍යාවනි, ක්‍ෂමා කරන්නැයි ක්‍ෂමා කරවූවාහුය. එතැන්පටන් මහළු කල්හි පැවිදිවීත් ඇරඹූ වීර්‍ය්‍යභාවයෙන් නොබෝකලකින්ම අග්‍රඵලයෙහි පිහිටියායයි තෙරණියගේ ගුණය ප්‍රකටවිය. මෑතකාලයෙහි ශාස්තෘන්වහන්සේ ජේතවනයෙහි වැඩහිඳ පිළිවෙළින් භික්‍ෂුණීන් තනතුරුවල තබනසේක් සොණාතෙරණිය දැඩිවගත් වීර්‍ය්‍ය ඇති භික්‍ෂුණීන් අතුරින් අගතන්හි තැබූසේක.
අටවැන්නෙහි **යදිදං සකුලා** යන්නෙන් දිවැස ඇති භික්‍ෂුණීන් අතුරෙන් සකුලා තෙරණිය අග්‍රයයි දැක්වෙයි. මෝතොමෝත් පියුමුතුරා බුදුන්කල හංසවතියෙහි කුලගෙයක ඉපිද වියපත්වූවා ශාස්තෘන්වහන්සේගේ ධර්‍මකථාව අසන්නී එක් භික්‍ෂුණියක දිවැස් ඇති භික්‍ෂුණීන් අතුරින් අගතන්හි තබන ශාස්තෘන්වහන්සේ දැක පින්දහම්කොට ඒ තනතුර පැතුවාය. ඒ කල්ප ලක්‍ෂයක් දෙවිමිනිසුන් අතර සැරිසරා මේ බුද්ධෝත්පදයෙහි සැවතෙහි කුල ගෙයක උපන්නා මෑතකාලයෙහි ශාස්තෘන්වහන්සේගේ ධර්‍මදේශනය අසා ලද සැදැහැ ඇත්තී පැවිදිව නොබෝ කලකින්ම රහත්බවට පැමිණියාය. එතැන්පටන් දිවැසෙහි පුහුණුකරනලද වසඟබව ඇත්තී වූවාය. මෑතභාගයෙහි ශාස්තාන්වහන්සේ දෙව්රම්හි වැඩසිට භික්‍ෂුණීන් පිළිවෙළින් තනතුරුවල තබනසේක් මේ තෙරණිය දිවැස් ඇති භික්‍ෂුණීන් අතුරින් අගතැන්හි තැබූසේක.
නවවැන්නෙහි **ඛිප්පාභිඤ්ඤාණං **යන්නෙන් වහා වැටහෙන අභිඥා ඇති භික්‍ෂුණීන් අතුරෙන් භද්දා කුණ්ඩලකේසා තෙරණිය අග්‍රයයි දැක්වෙයි. මෝතොමෝත් පියුමුතුරා බුදුන්කල හංසවතියෙහි කුලගෙයක උපන්නී ශාස්තෘන්වහන්සේගේ ධර්‍මකථාව අසා එක් භික්‍ෂුණියක වහා වැටහෙන අභිඥා ඇති භික්‍ෂුණීන් අතුරෙන් භද්දා කුණ්ඩලකේසා තෙරණිය අග්‍රයයි දැක්වෙයි. මෝතොමොත් පියුමුතුරා බුදුන්කල හංසවතියෙහි කුලගෙයක උපන්නී ශාස්තෘන්වහන්සේගේ ධර්‍මකථාව අසා එක් භික්‍ෂුණියක වහා වැටහෙන අභිඥා ඇති භික්‍ෂුණීන් අතුරෙන් අගතන්හි තබන්නාවූ ශාස්තාන්වහන්සේ දැක පින්දහම් කොට ඒ තනතුර පැතුවාය. ඒ තොමෝ කල්ප ලක්‍ෂයක් දෙවිමිනිසුන් අතර සැරිසරා කාශ්‍යප බුදුරජාණන්වහන්සේගේ කාලයෙහි කිකී කාසි රජුගේ ගෙහි සොහොයුරියන් සත්දෙනාට ඇතුළත්ව අවුරුදු විසිදහසක් දසසිලු සමාදන්වී කුමරි බඹසරෙහි හැසිරෙන්නී සංඝයාට විසීමට පිරිවෙණක් කරවා එක් බුද්ධාන්තරයක් දෙවිමිනිසුන් අතර සැරිසරා මේ බුද්ධෝත්පාදයෙහි රජගහ නුවර සිටු කුලයක පිළිසිඳ ගත්තාය. ඇයට ‘භද්දා’යි නම් කළාහුය.
එදිනයෙහිම එනුවර පුරෝහිත පුත්‍රයෙක්ද උපන්නේය. ඔහු උපන් වේලාවෙහි රජගෙදර ආදිකොට ඇති සියලු නගරයෙහි අවි දිළිසුනේය පුරෝහිත තෙමේ උදෑසනින්ම රජමාලිගයට ගොස් රජුගේ සුවින්ද විමසීය. රජතෙමේ, ‘ආචාර්‍ය්‍යය, සුවනින්දක් කොයින්ද? අද සියලු රැය රජ නිවහනෙහි දිලිසෙන ආවුධ දැක බියට පත් වූවාහු වෙමුයි කීවේය. මහරජතුමනි, එය හේතුකොටගෙන නොසිතනු මැනවි. නුඹවහන්සේගේ ගෙහි පමණක් ආවුධ නොදිලිසුණේය. සියලු නුවරෙහිම එසේ වීය’යි පුරෝහිතතෙමේ කීවේය. ‘ආචාර්‍ය්‍යයෙනි, කුමක් හෙයින්ද?’ ‘අපගේ ගෙදර සොර නැකතින් දරුවෙක් උපන්නේය. හෙතෙම සියලු නුවරට සතුරෙක්වී උපන්නේය. මෙය එයට පෙරනිමිත්තකි. නුඹවහන්සේට උවදුරක් නැත. ඉදින් ඔබවහන්සේ කැමැත්තහු නම් ඔහු භාර කරමු.’ ‘අපට පීඩාවක් නොමැති කල්හි ගෙන ඒමෙන් වැඩක් නැතැයි රජතුමා කීවේය. පුරෝහිත තෙමේ මගේ පුතා තම නම රැගෙන පැමිණියේයයි ඔහුට සත්තුකයයි නමක් කළේය. සිටුගෙහි භද්දා වැඩෙන්නීය. පුරෝහතිගෙහි සත්තුක වැඩෙයි. හෙතෙම තමන්ගේ දුව පැන ඇවිදිමින් ලෙස්සම් කිරීමට හැකි කල පටන් තමන් හැසිරෙන තන්හි යමක් දකීද? ඒ සියල්ල ගෙනවුත් මවුපියන්ගේ ගෙය පුරවයි. පියා ඔහුට කරුණු දහසක් කියාද වළක්වන්නට නොහැකි වූයේය.
මෑතකාලයෙහි වියපත් ඔහුව සියලු ආකාරයෙන්ම වැළැක්වීමට නොහැකි වන බව දැන නිල් සළු දෙකක් හන්දවා ගෙවල් බිඳින උපකරණද සිඞ්ඝාටක යන්ත්‍රයක්ද අතටදී ඔබ මේ වැඩෙන්ම ජීවත්වෙව’යි (පවසා) ඔහු මුදා හැරියේය. හෙතෙම එදින පටන් සිඞ්ඝාටක යන්ත්‍රය දමා ගසා (එමගින්) කුලගෙවලට නැග බිත්ති සිඳ වෙනත් කුලයන්හි බහා තැබූ බඩු තමා විසින් තබන ලද්දක් මෙන් ගෙනයයි. සියලු නුවරෙහි ඔහු විසින් සොරකම් නොකරනලද ගෙයක් නම් නොවීය. එක් දිනක් රජතුමා රියෙන් නුවර හැසිරෙන්නේ රියදුරාගෙන්, ‘මේ නුවරෙහි ඒ ඒ ගෙහි සිදුරක්ම පෙනෙන්නේ කිමෙක්දැ’යි ඇසුවේය. දේවයන්වහන්ස, මේ නගරයෙහි සත්තුක නම් සොරෙක් බිත්ති බිඳ කුලයන්ට අයත් දේ ගෙනයන්නේ’යයි (රියදුරා) කීවේය. රජතෙමේ නගරාරක්‍ෂකයා කැඳවා මේ නුවරෙහි මෙබඳු වූ සොරෙක් වෙයි. කුමක්හෙයින් ඔහු අල්ලා නොගත්තේහිදැයි ඇසුවේය. ‘දේවහන්වහන්ස, අපි සොරබඩු සහිතවූ මේසොරු දක්නට නොහැක්මෙු’යි හෙතෙම කීය. අද ඒ සොරු අලවා ගන්නෙහි නම් ජීවත් වන්නෙහි, ඉදින් අල්ලා නොගන්නෙහි නම් ඔබට රාජඥාව කරන්නෙමි’යි රජතෙමේ කීවේය. එසේය, දේවයන්වහන්සැයි නගරාරක්ෂක තෙමේ මුළු නගරයෙහි මිනිසුන් හසුරුවා ඒ භික්ති බිඳ අනුන්ගේ බඩු පැහැර ගන්නාහු බඩුසහිතවුයේම අල්ලාගෙන රජුට දැක්වූයේය. රජතෙමේ මේ සොරු දකුණු දොරටුවෙන් පිට කොට නසව’යි පැවසීය. නගරාරක්‍ෂක තෙමේ රජුට පොරොන්දුවී ඒ සොරුට සිවුවර බැගින්වූ පහර දහසකින් තලා අල්වාගෙන දකුණු දොරටුවට යයි.
එකල්හි මේ භද්දා සිටුදියණිය මහජනයාගේ කෝලාහල ශබ්දයෙන් සිවුමැඳුරුකවුළුව හරවා බලන්නී සත්තුක සොරු එසේ ගෙනයනු ලබනු දැක දෙඅතින් ළෙහි හොවා ගෙන ගොස් සිරියහනෙහි යටිකරුව වැදහොත්තාය. ඒතොමෝත් ඒ කුලයට එකම දුවයි. එබැවින් ඇයගේ ඥාතීහු සුළුවූද මුඛවිකාරයක් උසුලන්නට නොහැක්කාහ. ඉක්බිති යහනෙහි හොත් ඇය දැක දරුව කුමක් කරහිදැයි ඇසූහ. මේ නැසිය යුත්තකු කොට ගෙනයනුලබන සොරු දැක්කහුද’යි ඇසුවාය. එසේය දරුව දටුවෙමුයි ඔවුහු කීහ. ඔහු ලබන මම ජීවත්වන්නෙමි. නොලබන්නාහු මගේ මරණයම වේයයි ඒ කීවාය. ඔවුහු ඇයට නොයෙක් අයුරින්ද හඟවන්නට නොහැක්කාහු මරණයට වඩා ජීවිතය යෙහෙකැයි සිතුවාහුය. ඉක්බිති ඇයගේ පියා නගරාරක්ෂකයා වෙතට ගොස් දහසක අල්ලසක්දී මගේ දුව සොරු කෙරෙහි පිළිබඳ සිතැත්තීය. යම්කිසි උපායකින් මොහු මුදවයි කීය. හෙතෙම මැනවැයි සිටාණන්ට පිළිණදී සොරුගෙන හිරු අවරට යනතුරු ඔබිමොබ ලතවී හිරු අවරට යනකල්හි සිරගෙයින් එක් මිනිසකු ගෙන්වා ගෙන සත්තුකගේ බැඳුම් ලිහා ඔහු සිටු ගෙදරට යවා ඒ බැඳුමෙන් අනෙකා බැඳ දකුණු දොරටුවෙන් ගෙන ගොස් නැසුවේය. සිදුදාසයෝද සත්තුක රැගෙන සිටු නිවසට ගියාහුය. ඔහු දැක සිටු තෙමේ දියණියගේ සිත සතුටු කරන්නෙමැයි සත්තුකව සුවඳ දියෙන් නහවා සියලු අබරණින් සැරසුනකු කොට පහයට යැව්වේය. භද්දාතොමෝ මගේ අදහස සපිරිණැයි අතිරේකවූ අලංකරණයන්ගෙන් සරසී ඔහුට සේවය කරමින් හැසිරෙයි.
සත්තුකතෙමේ කිහිපදිනක් ගෙවා (මෙසේ) සිතුවේය. ‘මැයගේ පළඳනාබඩු මගේ වන්නේය. කිසියම් උපායකින් මේ අබරණ ගැනීමට වටනේය.’ මෙසේ සිතා සමීපයෙහි සුවයෙන් හුන් කල්හි, කිවයුතු එක්වචනයක් මට ඇතැයි භද්දාට කීවේය. සිටුදුවණිය දහසක්ලාභ ලබා මෙන් සතුටු සිතැත්තී ආර්‍ය්‍යය, විශ්වාස ඇතිව කියන්නැයි කීවාය. ‘මා නිසා මොහුවිසින් ජීවිතය ලබනලදැයි ඔබ සිතන්නෙහිය. මම අල්ලාගත් කෙණෙහිම චොරපපාත පර්‍වතයට අධිගෘහිත දෙවියන්ට ඉදින් මම ජීවිතය ලබන්නෙම් නම් ඔබට බිලිපූජාවක් දෙන්නෙමියි ආයාචනය කෙළෙමි. ඔහු නිසා මවිසින් ජීවිතය ලබනලදී. ඉක්මණින් බලිකර්‍මය පිළියෙළ කරවයි (සත්තුකක) කීවේය. භද්දාතොමෝ ඔහුගේ සිත සතුටින් පුරවන්නෙමැයි බලිකර්‍මය පිළියෙළ කොට සියලු අබරණ පැළඳ එක් යානයක නැඟී හිමියා සමඟ සොරුන් හෙළන පර්‍වතයට ගොස් පර්‍වතදෙවියාට බලිකර්මය කරන්නෙමැයි නැඟීමට පටන්ගත්තාය. සත්තුක සිතීය: සියල්ලන් නඟිනකල්හි මට මැයගේ අබරණ ගැනීමට ඉඩක් නොවන්නේය.’ මෙසේ සිතා ඒ බලිභාජනයද ගෙන්වා ගෙන පර්‍වතයට නැංගේය.
හෙතෙම භද්දා සමඟ කථා කරන්නේ ප්‍රිය කථාවක් නොකරයි. ඒ තොමෝ ඉඟියෙන්ම ඔහුගේ අදහස දැන ගත්තාය. ඉක්බිති ඇයට ඔහු (මෙසේ) කීවේය. ‘භද්දාවනි, ඔබේ සළුගලවා කය පැළඳි අබරණ මෙහි පොට්ටනියක් කරව.’ ‘ස්වාමීනි, මගේ කවර අපරාධයක්ද?’ (ඇය කීවාය.) ‘කිමෙක්ද? මම බලිකර්‍මය සඳහා ආයෙමියයි කල්පනා කෙළෙහිද? මම වනාහි මේ දේවතාවාගේ අක්මාව උගුළුවා කන්නෙමි. බලිකර්‍මයෙහි ව්‍යාජයෙන් නුඹගේ අබරණ ගනු කැමැත්තෙම්වී ආයේ වෙමි’යි (හෙතෙම කීවේය). ‘ස්වාමීනි, අබරණ කවරෙකුගේද මම කවරකුගේ වෙම්ද? එකක් ඔබ අයත්ය අනෙකක් මට අයත්යයි මෙබඳුවූ දෙයක් අපි නොදනිමු. මැනවි ආර්‍ය්‍යයෙනි, මගේ එකම කැමැත්තක් ඉටු කරන්න. සැරසුණු අයුරින් මට ඉදිරියෙන්ද පිටුපසින්ද වැළඳ ගන්නට දෙනුමැනව’යි ඕ තොමෝ කීවාය. හෙතෙම මැනවැයි පිළිගත්තේය. ඕතොමෝ ඔහුවිසින් පිළිගත්බව දැන ඉදිරියෙහි සිට වැළඳගෙන පිටුපසින්ද වැළඳගන්නී මෙන් වී පර්‍වත ප්‍රපාතයෙහි හෙළුවාය. හෙතෙම වැටෙන්නේ අහසෙහිදීම සුණුවිසුණු වුයේය. ඇය විසින් කරනලද විසිතුරුබව දැන පර්‍වතයෙහි අධිගෘහීත දේවතාවා ගුණ ප්‍රකාශ කිරීම් වශයෙන් මේ ගාථාව කීවේය.
“සියලුතන්හි ඒ පුරුෂතෙමේ පණ්ඩිතයෙක් නොවේ. ඒ ඒ තන්හි විචක්‍ෂණවූ ස්ත්‍රියද පණ්ඩිතවූවා වෙයි.”
‘සියලුතන්හි ඒ පුරුෂතෙම් පණ්ඩිතයෙක් නොවේ. මොහොතක් වුවද චින්තනය කරන්නාවූ ස්ත්‍රියද පණ්ඩිත වූවා වෙයි.”{1}
ඉක්බිති භද්දාතොමෝ මෙසේ සිතුවාය: මවිසින් මේ අයුරින් යළි ගෙදර යාමට නොහැක. මෙයින්ම ගොස් එක් පැවිද්දක පැවිදි වන්නෙමි’යි (සිතා) නිගණ්ඨාරාමයකට ගොස් නිගණ්ඨයන්ගෙන් පැවිද්ද ඉල්ලූවාය. ඉක්බිති ඔවුහු ඇයට ‘කවර අයුරින් පැවිද්ද වේවාදැ’යි කීහ. නුඹවහන්සේලාගේ පැවිද්ද සඳහා යමක් උතුම් වේද එයම කරනුමැනවැයි ඕ තොමෝ කීවාය. ඔවුහු මැනවැයි තල් ඇටයෙන් ඇයගේ කෙස් ගලවා පැවිදි කළාහුය. කෙස් යළි වැඩෙන්නේ කැරලි කැරලි වශයෙන් බොකුටුව වැඩුනේය. ඕතොමෝ එකරුණින්ම ‘කුණ්ඩලකෙසා’යි නම් වූවා. ඕ තමන් පැවිදිවූ තන්හි සියලු ශිල්ප උගෙන මෙයින් මතු ඔවුන්ගේ විශේෂයක් නැත’යි දැන ගම්නියම්ගම්හි රාජධානීන්හි හැසිරෙන්නී යම් යම් තැනක පණ්ඩිතයෝ වෙත්ද ඒ ඒ තන්හි ගොස් ඔවුන් දන්නා සිල්ප සියල්ලම ගන්නීය. ඉක්බිති බොහෝ තන්හි උගත් බවින් ඇයට ප්‍රතිවාද දෙන්නට සමත්තු නොවෙත්. ඕ තොමෝ තමන් සමඟ කථාකිරීමට සමතකු නොදැක යම් ගමකට හෝ නියම්ගමකට පිවිසෙන්නීද එගම දොරටුවෙහි වැළිගොඩක් කොට එහි දඹ අත්තක් තබයි. යමෙක් මට වාද නගන්නට හැකි වෙයිද හෙතෙම මේ අත්ත මඬීවායි සමීපයෙහි සිටි දරුවන්ට සළකුණක් දෙයි. සත්දිනකිනුදු එය මඬින අයෙක් නොවෙත්, ඉක්බිති එය ගෙන යයි.
එකල්හි අපගේ භාග්‍යවතුන්වහන්සේ ලොව පහළව සැවත ඇසුරුකොට දෙව්රම්හි වසනසේක. කුණ්ඩලකේසාද පිළිවෙළින් සැවතට පැමිණ ඇතුල්නුවරට පිවිසෙමින් පැරණි අයුරින්ම වැලි ගොඩෙහි අතත තබා දරුවන්ට සළකුණක් කොට ගියාය. එසමයෙහි දම්සෙනෙවි සැරියුත් තෙරුන් වහන්සේ බික්සඟන පිවිසි කල්හි හුදෙකලාව නුවරට පිවිසෙන සේක් වැළි සෑයෙහි දඹ අත්ත දැක කුමක් නිසා මෙය තබන ලද්දේදැයි ඇසූසේක. දරුවෝ එකරුණ නොඅඩුව කීහ. ‘දරුවනි, එසේ ඇති කල්හි මෙය ගෙන මඩවයි කීසේක. ඔවුනතුරෙන් තෙරුන් වහන්සේගේ වචනය අසා ඇතමෙක් මැඩීමට අසමත් වූහ. ඇතමෙක් එකෙණෙහිම එය මැඩ සුණුවිසුණු කළාහුය. කුණ්ඩලකේසා තොමෝ බත්කිස කොට නික්මෙන්නී අත්ත මැඬූ බව දැන මෙය කවරකුගේ වැඩක්දැයි ඇසුවාය. ඉක්බිති ඇයට දම්සෙනෙවි තෙරුන්වහන්සේ විසින් කරවනලද බව කීවාහුය. ඕතොමෝ ‘තම ශක්තිය නොදන්නේ මේ අත්ත මඬවන්නට නොහැකිවන්නේය. ඒකානතයෙන් මහත්වූ යමෙක් වන්නේය. මමද කුඩා වන්නී නොහොබනේ වෙන්නෙමි. ඇතුල්ගමටම පිවිස පිරිසට දැනුම්දීමට වටීයයි සිතා එසේ කළාය. කුල අසූදහසක් නිවසන නගරයෙහි සභාගීය සභාගීය වශයෙන් සියල්ලෝම දැනගත්තාහුයයි දතයුතුය.
තෙරුන්වහන්සේද බත්කිසකොට එක් ගසක්යට වැඩහුන්සේක. ඉක්බිති මේ කුණ්ඩලකේසා තොමෝ මහජනයා විසින් පිරිවරන ලද්දී තෙරුන් සමීපයට ගොස් පිළිසඳර කොට එකත්පසෙක සිට ස්වාමීනි, නුඹවහන්සේ විසින් අත්ත මඬවන ලද්දේදැයි ඇසුවාය. ‘එසේය ම විසින් මඬවන ලදී.’ ‘එසේ ඇතිකල්හි ස්වාමීනි, නුඹවහන්සේ සමඟ අපගේ වාදයක් වන්නේය.’ (එසේ) වේවා පිනැත්තිය,’ ‘ඇසීම කාට වේද? විමසීම කාට වේද?’ ‘විමසීම නම් අපට පැමිණියේයි. නුඹවනාහි නුඹ දන්නා දෙය විමසුව’ ඕ තොමෝ තෙරුන් දුන් අනුමතියෙන් තමන් දන්නා සියලුම වාද විමසුවාය. තෙරහු සියල්ල විසඳූහ. ඕ තොමෝ සියල්ල විමසා නිහඬ වූවාය. ඉක්බිති ඇයට තෙරුන්වහන්සේ නුඹවිසින් බොහෝවක් විමසනලදී. අපිද එක් ප්‍රශ්නයක් අසමුයි කීහ. ස්වාමීනි විමසනු මැනවැයි ඕ කීවාය. ‘එක නම් කුමක්ද?’ කුණ්ඩලකෙසා, නොදනිමි ස්වාමීනියි කිවුය. ‘නුඹ පෙමණවත් නොදන්නෙහි, වෙන කුමක් දන්නෙහිදැයි තෙරණුවෝ ඇසූහ. ඕ තොමෝ එහිම තෙරුන්ගේ පාලඟ වැටී ‘ස්වාමීනි. නුඹවහන්සේ පිහිටයමැ’යි කීවාය. මා සරණයාමෙන් වැඩක් නැත. දෙවියන් සහිත ලෝකයෙහි ශ්‍රේෂ්ඨ පුද්ගලයා අසළ විහාරයෙහි වාසය කරයි. ඔහු සරණ යවයි තෙරණුවෝ කීහ. ඕතොමෝ ‘ස්වාමීනි, එසේ කරන්නෙමැයි සවස්කාලයෙහි ශාස්තෘන්වහන්සේගේ ධර්‍මදේශනා කාලයෙහි සමීපයට ගොස් පසඟ පිහිටුවා වැඳ එකත්පසෙක සිටියාය. ශාස්තෘන්වහන්සේ මඬනාලද සංස්කාර ඇති ඇයගේ චරිතවශයෙන් ධම්මපදයෙහි මේ ගාථාව වදාළසේක.
‘අනර්‍ත්‍ථදායක පදයන්ගෙන් යුක්තවූ ගාථා දහසකටද වඩා යමක් අසා සංසිඳෙයිද එබඳුවූ එකගාථා පදය ශ්‍රේෂ්ඨය.’{1}
ඕ ගාථා අවසානයෙහි සිටි අයුරින්ම පිළිසිඹියා සමඟ රහත්බවට පැමිණ පැවිද්ද ඉල්ලූවාය. ශාස්තෘන්වහන්සේ ඇයගේ පැවිද්ද පිළිගත්සේක. ඕතොමෝ භික්‍ෂූනී ආරාමයට ගොස් පැවිදිවූවාය. මෑතකාලයෙහි, සිවුපද ගාථාවක් අවසන්හි රහත්බවට පත් කුණ්ඩලකේසා ඒකාන්තයෙන්ම උත්තමාවකැයි සිවුපිරිසමැද කථාවක් හටගත්තේය. ශාස්තෘන්වහන්සේ ඒකාරණය අර්‍ත්‍ථොත්පත්ති කොට තෙරණිය වහා වැටහෙන අභිඥ ඇති භික්‍ෂුණීන් අතුරෙන් අගතැන්හි තැබූසේක.
දසවැන්නෙහි **පුබ්බේනිවාසං** යන්නෙන් පෙර විසූ කඳපිළිවෙළ සිහිකරන භික්‍ෂූණීන් අතුරින් භද්දා කාපිලානිය අග්‍රයයි දැක්වෙයි. ඕතොමෝ වනාහි පියුමුතුරා බුදුන් කල හංසවතියෙහි කුලගෙයක උපන්නී ශාස්තෘන්වහන්සේගේ ධර්‍මදේශනය අසමින් එක් භික්‍ෂුණියක පෙරවිසීම සිහිකරන්නාවූ භික්‍ෂුණීන් අතුරෙන් අග තනතුරෙහි තබන්නාවූ බුදුන්වහන්සේ දැක පින්දහම් කොට ඒ තනතුර පැතුවාය. ඕතොමෝ කල්ප ලක්‍ෂයක් දෙව්මිනිසුන් අතුරෙහි සැරිසරා බුදුන් නූපන් කල්හි බරණැස කුලගෙයක පිළිසිඳ ගෙන තමන්ගේ සහෝදරයාගේ බිරිය සමඟ කලහ කරන්නී ඇය පසේබුදුන්වහන්සේට පිණ්ඩපාතය දුන්කල්හි මෝ මොහුට පිණ්ඩපාතය දී තමන්ගේ වසයට ගන්නීයයි පසේබුදුන්ගේ අතින් පාත්‍රය ගෙන බත් විසිකොට මඩපුරවා දුන්නීය. මහජනයා මෝතෝමෝ පහත් තැනැත්තියකැයි නින්දා කොට යම් තැනැත්තියක විසින් නුඹ සමඟ කලහ කරන ලද්දේද? ඇයට කිසිවක් නොකෙළෙහි. පසේබුදුන්වහන්සේ නුඹට අපරාධයක් කෙළේදැයි ඇසීය. ඕතොමෝ ඔවුන්ගේ වචනයෙන් ලජ්ජා වන්නී යළි පාත්‍රය ගෙන මඩ ඉවත් කොට දොවා සුවඳසුණෙන් උලා චතුමධුර පුරවා මත්තෙහි ඉසිනලද පියුම්ගැබක පැහැය ඇති ගිතෙලින් බබලන්නක් කොට පසේබුදුන්වහන්සේගේ අතෙහි තබා යම්සේ මේ පිණ්ඩපාතය බැබළුනේ වේද? එසේ මගේ සිරුර බබළන්නේ වේවායි ප්‍රර්‍ත්‍ථනාවක් තැබුවායයි සියල්ල මහාකාශ්‍යප තෙරුන්ගේ කථාවස්තුවෙහි කියනලද ක්‍රමයෙන්ම දතයුතුය.
මහාකාශ්‍යප තෙරුන්වහන්සේ වනාහි දකුණු මග ගෙන තථාගතයන්වහන්සේ සමීපයෙහිවූ බහුපුත්තක නිග්‍රොධ මූලයට ගියහ. මේ භදදාකාපිලානිය වම්මග ගෙන මාගමුන්ට පැවිද්දට නොඅනුදත් බැවින් පරිබ්බාජිකාරාමයකට ගියාය. යම් දිනෙක මහාප්‍රජාපතී ගොතමිය පැවිද්ද ලද්දීද එකල්හි ඒ තෙරණිය තෙරණීන් සමීපයෙහි පැවිද්ද උපසම්පදාවද ලැබ මෑත කාලයෙහි විදර්‍ශනාවට කටයුතු කරන්නී රහත්බවට පැමිණ පෙරවිසූ කඳ පිළිවෙළ දැනීමේ නුවණෙහි පුරුදු කරනලද වසඟභාවය ඇත්තී වූවාය. ඉක්බිති ශාස්තෘන්වහන්සේ දෙව්රම් වැඩහිඳ පිළිවෙළින් භික්‍ෂූණීන් තනතුරුවල තබනසේක් මේ තෙරණිය පෙරවිසූ කඳපිළිවෙළ සිහිකරන භික්‍ෂූණීන් අතුරින් අගතැන්හි තැබූසේක.
එකොළොස්වැන්නෙහි **මහාභිඤ්ඤාප්පත්තානං** යන්නෙන් මහත් අභිඥාවන්ට පත්වූ භික්‍ෂුණීන් අතුරින් බද්දාකච්චානා අග්‍රයයි දැක්වෙයි. එක් බුදුවරයෙකුට සතර දෙනෙක් පමණක්ම මහා අභිඥා ඇත්තෝ වෙත්. ඉතිරි ශ්‍රාවකයෝ එසේ නොවෙත්, අවශේෂ ශ්‍රාවකයෝ වනාහි කල්පලක්‍ෂයක්ම සිහිකිරීමට හැක්කෝ වෙත්. එයින් මත්තෙහි නොවෙත්. මහා අභිඥාප්‍රාප්ත ශ්‍රාවකයෝ වනාහි කල්පලක්‍ෂයක් අධික කොට ඇති අසංක්‍යයක් සිහිකරති. අපගේ ශාස්තෘ ශාසනයෙහිද අගසව් දෙනම බක්කුල තෙරුන්වහන්සේ භද්දාකච්චානා තෙරණිය යන සතරදෙනා එපමණක් සිහි කිරීමට සමත් වූවාහුය. එබැවින් මෙම තෙරණිය මහා අභිඥාප්‍රාප්ත භික්‍ෂුණීන් අතුරින් අගුනම් වූහ. භද්දාකච්චානා යනු ඇයගේ නමයි. මනොඥ කාංචනයක මෙන්ද උතුම් ස්වර්‍ණයක මෙන්ද ඇයගේ ශරීරවර්‍ණය විය. ඕතොමෝ එබැවින් භද්දාකංචනායි නමක් ලැබුවාය. ඕතොමෝ පසුව කච්චානායි පළට වූවාය. මේ රාහුලමාතාවට පර්‍ය්‍යාය නාමයකි.
ඕ තොමෝ වනාහි පියුමුතුරා බුදුන්කල හංසවතියෙහි කුලගෙයක පිළිසිඳගෙන පසුකලෙක ශාස්තෘන්වහන්සේගේ ධර්‍මකථාව අසා එක්භික්‍ෂුණියක මහා අභිඥාප්‍රාප්ත භික්‍ෂුණීන් අතුරින් අග්‍රස්ථානයෙහි තබන්නාවූ ශාස්තෘන්වහන්සේ දැක පින්දහම් කොට ඒ තනතුර පැතුවාය. ඕ කල්ප ලක්‍ෂයක් දෙව්මිනිසුන් අතුරෙහි සැරිසරා මේ බුද්ධෝත්පාදයෙහි සුප්පබුද්ධ ශාක්‍යයාගේ නිවසෙහි පිළිසිඳ ගත්තාය. භද්දාකච්චානායි ඇයට නම් කළාහුය.
ඕ වියපත් වූවා බෝසතුන්ගේ නිවසට ගියාය. පසුකලෙක රාහුලකුමරු නම් පුතකු වැදුවාය. ඔහු උපන් දිනයේම බෝසත්තෙමේ නික්ම ගොස් බෝමැඬෙහි සර්‍වඥතාවට පත්ව ලෝකානුග්‍රහය කරන්නේ අනුපිළිවෙළින් කිඹුල්වතට පැමිණ ඥාතීන්ට සංග්‍රහ කළේය. පසුකලෙක සුදොවුන් මහරජු පිරිනිවන් පෑකල්හි මහාප්‍රජාපතී ගෝතමිය පන්සියයක් මාගමුන් සමඟ පැවිදි වූවාය. රහල්මවද ජනපදකල්‍යාණියද (මහාප්‍රජාපතී) තෙරණිය වෙතට ගොස් පැවිදිවූහ. ඕ පැවිදිවූ කාලයෙහි පටන් භද්දකච්චානතෙරෙණියයි ප්‍රසිද්ධ වූවාය. මෑතකාලයෙහි විදසුන් වඩා රහත් බවට පත්වූවා අභිඥාවන්හි පුරුදුකරන ලද වසඟබව ඇත්තී වූවාය. එක් පළඟක වැඩහුන්නා එක් සිහිකිරීමකින් කල්පලක්‍ෂයක් අධික කොට ඇති අසංඛ්‍යයක් සිහි කරන්නීය. ඇයගේ එම ගුණය ප්‍රකට වූ කල්හි ශාස්තෘන්වහන්සේ දෙව්රමෙහි වැඩ හිඳ භික්‍ෂුණීන් පිළිවෙළින් තනතුරුවල පිහිටුවමින් මේ තෙරණිය මහාඅභිඥාප්‍රාප්ත භික්‍ෂුණීන් අතුරින් අගතනතුරෙහි තැබූසේක.
දොළොස්වැන්නෙහි **ලූඛචීවරධරානං** යන්නෙන් තුන්රළු බවකින් යුත් පාංශුකූල දරන්නාවූ භික්‍ෂුණීන් අතුරෙන් **කිසාගොතමී **අග්‍රවන්නීයයි දැක්වෙයි. ගොතමී යනු ඇයගේ නමයි. මඳක් වැහැරුණු ස්වභාව ඇති බැවින් කිසාගොතමියි කියනුලැබේ. මෝතොමෝත් පියුමුතුරා බුදුන් කල හංසවතියෙහි කුලගෙයක උපන්නී ශාස්තෘන්වහන්සේගේ ධර්‍මදේශනය අසමින් එක්භක්‍ෂුණියක රළු සිවුරුදරන භික්‍ෂුණීන් අතුරෙන් අග්‍රස්ථානයෙහි තබන ශාස්තෘන්වහන්සේ දැක පින්දහම්කොට ඒ තනතුර පැතුවාය. ඕ කල්ප ලක්‍ෂයක් දෙව්මිනිසුන් අතර සැරිසරා මේ බුද්ධොත්පාදයෙහි සැවැත්නුවර දිළිඳුකුලයක උපන්නී වියපත් කල්හි එක් කුලයකට ගියාය. එහිදී ඇයට දිළිඳුකුලයක උපන්නී වියපත් කල්හි එක් කුලයකට ගියාය. එහිදී ඇයට දිළිඳුකුලයක දුවකැයි නින්දා කළාහුය.
මීතොමෝ මෑත කාලයෙහි පුතකු වැදුවාය. ඉක්බිති ඇයට ගෞරව කළාහුය. ඒ දරුවා වනාහි දුවපැන කෙළින වියෙහි සිටියේ කළුරිය කළේය. ඇයට දුකක් උපන්නේය. ඕතොමෝ, ‘මම මේ ගෙදරදීම පිරිහුණු ලාභසත්කාර ඇත්තියකවී පුතු උපන් කල්හි පටන් සත්කාරයට පැමිණියෙමි. මොවුහු මේ මගේ පුතු පිටත දැමීමටද උත්සාහ කරන්නහුය’යි පුතු ඇකයෙන් ගෙන මගේ පුතුට පිටත දැමීමටද උත්සාහ කරන්නහුය’යි පුතු ඇකයෙන් ගෙන මගේ පුතුට බෙහෙතක් දෙන්නැයි ගෙදොරෙහි පිළිවෙළින් හැසිරෙයි. දුටු දුටු තන්හි මිනිස්සු මියගිය ඔහුට කොහි බෙහෙත් දුටුවිරූදැයි අතින් ගසා නින්දා කරත්. ඒ තොමෝ ඔවුන්ගේ කථාව නොසලකමින් යයි. ඉකිබිති කිසියම් නුවණැති මිනිසෙක් ඇය දැක මෝ පුතුසොවින් සිත්වියවුලට පත්වූවාවන්නීයයි මැයට වනාහි බොහෙත් අනිකෙක් නොදනියි. බුදුරජාණන් වහන්සේම දන්නා සේකැයි සිතා මෙසේ කීවේය. දරුව, නුඹගේ පුතුට බෙහෙත් දන්නා අනෙකෙක් නම් නැත. දෙවියන් සහිත ලෝකයෙහි අග්‍ර පුද්ගලවූ බුදුරජාණන්වහන්සේ සමීප විහාරයෙහි වැඩවසන සේක. උන්වහන්සේ වෙතට ගොස් විමසුව.’ ඕතොමෝ (මේ) මිනිසා ඇත්තක් කියන්නේයයි පුතු රැගෙන බුදුරජාණන්වහන්සෙ බුද්ධාසනයෙහි හුන්වේලාවෙහි පිරිස කෙළවර සිට භාග්‍යවතුන්වහන්ස, මගේ පුතුට බෙහෙතක් දෙනු මැනවැයි කීවාය.
ශාස්තෘන්වහන්සේ ඇයගේ උපනිශ්‍රය දැක, ‘ගෝතමිය, බෙහෙත් සඳහා මෙහි පැමිණි ඔබ විසින් මනාදෙයක් කරනලදී. යන්න, නුවරට පිවිස කෙළවරෙහි පටන් සියලු නුවර හැසිර යම් ගෙයක කිසියම් මියගිය පුද්ගලයෙක් නැත්ද ඒ ගෙයින් අබ ගෙනෙව’යි පැවසූසේක. ඕ තොමෝ මැනවි ස්වාමීනිය සතුටු සිතැත්තී ඇතුල්නුවරට පිවිස පළමු ගෙහිදීම බුදුරජාණන්වහන්සේ මගේ පුතුට බෙහෙත් සඳහා අබ ගෙන්වන සේක. මට අබ දෙනු මැනවැයි කීවාය. මැනවි, ගෝතමියයි පවසා (අබ) ගෙනවුත් දුන්නාහුය. ‘මෙය මෙසේ ගැනීමට නොහැක. මේ ගෙහි කිසියම් පළපුද්ගලයෙක් නැත්දැ’යි ඇසුවාය. ‘ගෝතමිය, කුමක් කියෙහිද? කවරෙක් මෙහි මළවුන් ගණන් කිරීමට හැක්කේද? ඔවුහු කීහ. එසේ වීනම් මෙය මම නහමක් නොගනිමි. දශබලයන්වහන්සේ යම් තැනක මළකෙනෙක් ඇත්ද එම ගෙයින් අබ මා ලවා නොගන්වනසේකැයි ඇය කීවාය. ඕතොමේ මේ අයුරින්ම තෙවැනි ගෙයට ගොස් සිතුවාය: සියලු නගරයෙහි මේ ක්‍රමයම වන්නේය. මෙය හිතානුකම්පා ඇති බුදුරජාණන්වහන්සේ විසින් මෙය දක්නා ලද්දේ වන්නේයයි සංවේගය ලැබ එයින් පිටතට නික්ම අමුසොහොනට (මළපුතු) ගෙන ගොස් පුතු අතින් ගෙන ‘පුත, මම මේ මරණය නුඹටම උපන් දෙයකැයි සිතුවෙමි. මෙය නුඹට පමණක්වූවක් නොවේ. මේ ධර්‍මය මහජනයාට සාධාරණවූවකැයි පවසා පුතු අමු සොහොනෙහි දමා මේ ගාථාව කීවාය.
යම් මේ අනිත්‍යතාවක් වේද? එය ගමකට අයත් දහමක් නොවේ. නියම් ගමකට අයත් දහමක නොවේ. එක්කුලයකට උරුමවූ දහමක්ද නොවේ මෙය දෙවියන් සහිත සියලු ලෝකයේ ධර්‍මයයි.{1}
මෙසේද කියා ශාස්තෘන්වහන්සේ සමීපයට ගියාය. ඉක්බිති ශාස්තෘන්වහන්සේ ඇයගෙන්, ගෝතමිය, ඔබවිසින් අබ ලබානලදදැයි ඇසූ සේක. ‘ස්වාමීනි, අබවලින් (ගතයුතු) වැඩය නිමාවිය. පිහිටක් දෙනුමැනවැයි ඕතොමෝ කීවාය. ඉක්බිති ඇයට ශාස්තෘන්වහන්සේ ධම්මපදයෙහි මේ ගාථාව දෙසූ සේක.
‘මහසැඬවතුරත් නිදිගත් ගමක් ගසාගෙන යන්නාක් මෙන් මාරයා පුතුන් හා ගයන් (හේතුවෙන්) මත්වූ තදින් ඇලුණු මනසක් ඇති මිනිසා රැගෙන යයි.’{2}
ඔතොමෝ ගාථාව අවසන්හි සිටි පරිද්දෙන්ම සෝවාන්පෙලෙහි පිහිටා පැවිද්ද ඇයැද සිටියාය. ශාස්තෘන්වහන්සේ පැවිද්ද අනුදත්සේක. ඕතොමෝ තෙවරක් ශාස්තෘන්වහන්සේ පැදකුණු කොට වැඳ මෙහෙණවරකට ගොස් පැවිදි වූවාය. උපසපන් බව ලැබ නොබෝ දිනකින්ම නුවණින් මෙනෙහි කිරීමෙහි කටයුතු කරන්නී විදසුන් වැඩුවාය. ඉක්බිති භාග්‍යවතුන්වහන්සේ ඇයට මෙම ඔභාස ගාථාව පැවසූසේක.
‘අමා පදය (නිවන) නොදකිමින් යමෙක් අවුරුදු සියයක් ජීවත් වේද? අමාපදය දක්නහුගේ එක්දින ජීවිතය ශ්‍රේෂ්ඨය.’{3}
ඕතොමෝ ගාථාවගේ අවසන්හි රහත්බව පැමිණියා පිරිකර පරිහරණයෙහි පරම උත්කෘෂ්ටවූවාවී තුන් රළුබවකින් යුත් සිවුරු පොරවා හැසිරුණාය. මෑත කාලයෙහි භාග්‍යවතුන්වහන්සේ දෙව්රමෙහි වැඩ හුන්සේක් භික්‍ෂුණීන් පිළිවෙළින් තනතුරුවල තබමින් මේ තෙරණිය රළු සිවුරුදරණ භික්‍ෂුණීන් අතුරින් අගතන්හි තැබූසේක.
තෙළෙස්වැන්නෙහි **සද්ධාධිමුත්තානං** යන්නෙන් ශ්‍රද්ධාලක්‍ෂණයෙහි මනාව පිවිසි භික්‍ෂුණීන් අතුරින් **සිගාලකමාතාව** අග්‍රයයි දැක්වෙයි. අගුයයි දැක්වෙයි. මෝතොමෝ වනාහි පියුමුතුරා බුදුන්කල හංසවතියෙහි කුලගෙයක උපන්නී ශාස්තෘන්වහන්සේගේ ධර්‍මකථාව අසමින් එක් භික්‍ෂුණියක ශ්‍රද්ධාධිමුක්තකවූ භික්‍ෂුණීන් අතුරින් අග තන්හි තබන්නාවූ භාග්‍යවතුන්වහන්සේ දැක පින්දහම් කොට ඒ තනතුර පැතුවාය. ඒ කල්ප ලක්‍ෂයක් දෙවිමිනිසුන් අතර සැරිසරා මේ බුද්ධොත්පාදයෙහි රජගහනුවර සිටුකුලයක උපන්නා සමානජාතික කුලයකට ගොස් එක් පුතෙකු වැදුවාය. ඔහුට සිගාලක කුමාරයයි නම් කළාහුය. ඕතොමෝද එකරුණින්ම සිගාලකමාතා නම් වූවාය. ඕතොමෝ එක් දිනක් ශාස්තෘන්වහන්සේගේ ධර්‍මකථාව අසා ලදශ්‍රද්ධාව ඇත්තී භාග්‍යවතුන්වහන්සේ සමීපයෙහි පැවිදිවූවාය. පැවිදිවූ කල පටන් සද්ධින්‍ද්‍රිය අධිමාත්‍රව (ශද්ධා නැමති ඉන්‍ද්‍රිය ඉතා අධික ලෙස) ලැබුවාය. ඕතොමේ දහම් ඇසීම සඳහා විහාරයට ගොස් භාග්‍යවතුන්වහන්සේගේ ශරීරනිෂ්පත්තිය බලමින්ම සිටින්නීය. ශාස්තෘන්වහන්සේ ඇයගේ ශ්‍රද්ධාලක්‍ෂණයෙහි දැඩිසේ පිවිසුණුබව දැන යෝග්‍ය දෙයක්කොට පැහැදෙනසුලුවූම දහමක් දෙසනසේක. ඒ තෙරණියද ශ්‍රද්ධා ලක්‍ෂණයම ධුරයකොට රහත්බවට පැමිණියාය. ඉක්බිති භාග්‍යවතුන්වහන්සේ මෑතකාලයෙහි දෙව්රම වැඩ හිඳ භික්‍ෂුණීන් පිළිවෙළින් තනතුරුවල තබනසේක් මෙම තෙරණිය ශ්‍රද්ධාධිමුක්තකවූ භික්‍ෂුණීන් අතුරින් අගතනතුරෙහි තැබූසේක.
උපාසක පාළි වර්‍ණනාව
උපාසක පාළියෙහි පළමුවැන්නෙහි **පඨමං සරණං ගච්ඡන්තානං** යන්නෙන් සියල්ලන්ට පළමුව සරණයන්නවුන් අතුරින් **තපස්ස ද භල්ලික ද** යන මේ වෙළෙඳු දෙදෙන අග්‍රයහයි දැක්වෙයි. මොවුහු වනාහි පියුමුතුරා බුදුන් කල හංසවතියෙහි කුලගෙයක පිළිසිඳ ගෙන මෑතකාලයෙහි භාග්‍යවතුන්වහන්සේගේ ධර්‍මදේශනය අසන්නාහු උපාසකවරුන් දෙදෙනෙකු පළමුව සරණයන්නවුන් අතුරින් අගතන්හි තබන්නාවූ භාග්‍යවතුන්වහන්සේ දැක පින්දහම් කොට ඒ තනතුර පැතුවාහුය. ඔවුහු කල්පලක්‍ෂයක් දෙව්මිනිසුන් අතුරෙහි සැරිසරා අපගේ බෝසතුන් සර්‍වඥතාඥානයට පත්වීමට පෙරාතුවම අසිතඤ්ජනනගරයෙහි කෙළෙමියකුගේ ගෙහි උපන්නාහුය. දෙටු සොහොයුරා තපස්ස නම් වූයේය. කනිටු සොහොයුරා භල්ලික නම් විය.
ඔවුහු මෑතකාලයෙහි ගිහි ගෙහි වසන්නාහු කලින් කලට පන්සියයක් ගැල් යොදවා වෙළඳාම් කරමින් හැසිරෙති. එකල්හි අපගේ බෝසත්තෙමේ සර්‍වඥතාඥානයට පැමිණ සත්සතියක් බෝමැඩ වැස අටවැනි සතියෙහි රාජයතන මූලයෙහි හුන්නේය. එකල්හි ඒ වෙළෙන්දෝ පන්සියයක් පමණවූ ගැල්වලින් එතැනට එළැඹියාහු වෙත්. ඔවුන්ගේ අනතුරු අත්බවෙහි මව ඒ පෙදෙසෙහි දේවතාවාවී උපන්නාය. ඕතොමෝ (මෙසේ සිතුවාය): ‘දැන් බුදුරජාණන්වහන්සේට ආහාරයක් ලැබීමට වටීයි. මින්මතු නිරාහාරයෙන් යැපීමට නොහැකිය. මේ මගේ පුත්තු දෙදෙනාද මෙතැනින් යති. මොවුන්ලවා අද බුදුරදුන්ට පිණ්ඩපාතයක් දෙවීමට වටීයි’ මෙසේ සිතා පන්සියයක් ගැල්වල යෙදූ ගොනුන්ගේ ගමන් වැළැක්ම කළාය. ඔවුහු මේ නම් කුමක්දැයි නොයෙක් ආකාර නිමිති බලත් ඉක්බිති ඔවුන් වෙහෙසෙන බව දැන එක් පුරුෂයකුගේ සිරුරෙහි පිවිස ‘කුමක් හෙයින් වෙහෙසෙවුද? නුඹලාට යක්‍ෂාවේශයක් හෝ භූතාවෙශයක් හෝ නාගාවෙශයක් හෝ නැත. මම වනාහි නුඹලාගේ ඉකුත් අත්බවෙහි මවය. මෙතැන්හි භූම්‍යස්ථාදේවතාවාවී උපන්නා වෙමි. මේ භාග්‍යවතුන්වහන්සේ රාජායතන මූලයෙහි වැඩහුන්සේක. උන්වහන්සේට පළමු පිණ්ඩපාතය දෙවුයි කීවාය.
ඔවුහු ඇයගේ කථාව අසා සතුටු සිත් ඇත්තෝව අත්සුණුද මීපිඬුද රන්තලියකින් ගෙන ශාස්තෘන්වහන්සේ සමීපයට ගොස් ‘ස්වාමිනි, මේ භොජනය පිළිගනුමැනවැයි කීවාහුය. ශාස්තෘන්වහන්සේ අතීත බුදුවරුන්ගේ පුරුද්ද බැලූ සේක. ඉක්බිති උන්වහන්සේට සතර (වරම්) මහරජවරු සෙල්මුවා පාත්‍රයක් පිළිගැන්වූහ. ශාසතෘන්වහන්සේ ඔවුන්ට මහත්ඵල වේවායි පාත්‍ර සතරම එකම පාත්‍රයක් වේවායි අදිටන් කළසේක. එකෙණෙහි ඒ වෙළෙන්දෝ තථාගතයන්වහන්සේගේ පාත්‍රයෙහි අත්සුණුද මීපිඬුද පිහිටුවා වැළඳූ කල්හි දිය පිළිගන්වා බත්කිස අවසන්හි ශාස්තෘන්වහන්සේට වැඳ එකත්පසෙක හුන්නාහුය. ඉක්බිති ශාස්තෘන්වහන්සේ ඔවුන්ට දහම් දෙසූසේක. දෙසුම අවසන්හි දෙදෙනාම දෙවවාචික සරණයෙහි පිහිටා ශාස්තෘන්වහන්සේට වැඳ තමන්ගේ නුවරට යනු කැමැත්තාහු ‘ස්වාමීනි, අපට ආවතේව සඳහා පිදිය යුතු දෙයක් දෙනු මැනවැ’යි කීවාහුය. ශාස්තෘන්වහන්සේ දකුණු අතින් හිස පිරිමැඳ දෙදෙනාටම කේසධාතුමිට අටක් දුන්සේක. ඒ දෙදෙනාම ඒ ධාතු රන්සුමුගක තබා තමන්ගේ නුවරට පමුණුවා අසිතඤජන නුවර දොරටුවෙහි ජීව කේශධාතුන්ගෙන් චෛත්‍යයක් පිහිටෙව්වාහුය. පොහෝදිනයක්, පාසා චෛත්‍යයෙන් නිල් රැස් විහිදෙයි. මෙසේ මේ කථාවස්තුව නිමියේයි. ශාස්තෘන්වහන්සේ මෑතකාලයෙහි ජේතවනයෙහි වැඩහිඳ පිළිවෙළින් උපාසකවරුන් තනතුරුවල තබනසේක් මේ දෙදෙනා පළමුව සරණ යන්නවුන් අතුරින් අගතනතුරෙහි තැබූසේක.
දෙවැන්නෙහි **දායකානං** යන්නෙන් දීමෙහි ඇලුනවුන් අතුරින් සුදත්තගෘහපති අනාථපිණ්ඩික තෙමේ අග්‍රයයි දැක්වෙයි. හෙතෙම වනාහි පියුමුතුරා බුදුන්කල හංසවතියෙහි කුලගෙයක උපන්නේ ශාස්තෘන්වහන්සේ ධර්‍මකථාව අසමින් එක් උපාසකයකු දෙන්නවුන් අතුරින් අගතනතුරෙහි තබන්නාවූ ශාස්තෘන්වහන්සේ දැක පින්දහම් කොට ඒ තනතුර පැතුවේය. හෙතෙම කල්ප ලක්‍ෂයක් දෙවිමිනිසුන් අතර සැරිසරා මේ බුද්ධොත්පාදයෙහි සැවතෙහි සුමන සිටුගේ ගෙහි උපන්නේය. ඔහුට සුදත්තයයි නම් කළාහුය.
හෙතෙම පසුකල්හි ගෘහවාසයෙහි පිහිටියේ දන්දෙන දානපතියෙක්වී ඒ ගුණයෙන්ම පතළාවූ නම් ඇත්තේ අනාථපිණ්ඩික නම් වූයේය. හෙතෙම ගැල් පන්සියයකින් බඩු රැගෙන රජගහනුවර තමන්ගේ හිතවත් යහළු සිටු කෙනකුගේ ගෙදර ගොස් එහිදී භාග්‍යවත්වූ බුදුරජාණන්වහන්සේ උපන්බව අසා බෙහෙවින් උදෑසන කාලයෙහි දේවතානුභාවයෙන් විවරවූ දොරටුවෙන් ශාස්තෘන්වහන්සේ වෙත එළඹ දහම් අසා සෝවාන් පෙලෙහි පිහිටා දෙවෙනි දිනයෙහි බුදුපාමොක් සඟනට මහදන්දී සැවතට පැමිණීම සඳහා ශාස්තෘන්වහන්සේගෙන් පිළිණගෙන අතරමග පන්සාළිස් යොදුන් මගෙහි ලක්‍ෂය ලක්‍ෂය බැගින් දී යොදුනෙන් යොදුනවූ විහාරයන් කරවා ජේතවනය කෝටිගණන් ඇතිරීමෙන් අටළොස් කෙළකින් මිලදී ගෙන අටළොස් කෙළකින් විහාරය කරවා නිමවූ කල්හි සිවුපිරිසට පෙරබතෙහි හා පසුබතෙහි කැමති පරිදි දන් දෙමින් අටළොස් කෙළකින් විහාර පූජාව නිම කරවූයේය. විහාරපූජාව නවමසකින් නිමාවට ගියේය. පස් මසකිනැයි ඇතැම්හු කියත්. තෙමසෙහි වනාහි සියලු ආචාර්‍ය්‍යවරුන්ගේ විවාදයක් නැත.
මෙසේ සිවුපණස් කෙළක් ධනය විසඳ නිබඳවම ගෙහි මෙබඳු දන් පැවැත්වීය. දිනපතා සලාක බත් පන්සියයක් වෙයි. පක්‍ෂයකට අයත්වන බත් පන්සියයකි. සලාක කැඳදීම් පන්සියයකි. පක්‍ෂයකට අයත්වන කැඳදීම් පන්සියයකි. නිතිබත් පන්සියයකි. ආගන්තුක බත් පන්සියයකි. ගමිකබත් පන්සියයකි. ගිලානුපස්ථායක බත් පන්සියයකි. පන්සියයක් අසුන් නිවසෙහි නිබඳ පනවන ලද්දේම වෙයි. ඉක්බිති පසුකාලයෙහි භාග්‍යවතුන්වහන්සේ ජේතවනයෙහි වැඩවස සේක් උවසුවන් පිළිවෙළින් තනතුරුවල තබමින් ඔහු දායකයන් අතුරින් අගතැන්හි තැබූසේක.
තෙවැනනෙහි **ධම්මකථිකානං** යන්නෙන් ධර්‍මකථික උපාසකයන් අතුරින් චිත්තගෘහපති තෙමේ අග්‍රයයි දැක්වෙයි. හෙතෙම වනාහි පියුමුතුරා බුදුන්කල හංසවතියෙහි කුලගෙයක උපන්නේ පසුකලෙක දහම් අසමින් එක් උවසුවකු ධර්‍මකථිකයන් අතුරින් අගතන්හි තබන්නාවූ භාග්‍යවතුන්වහන්සේ දැක පින්දහම් කොට ඒ තනතුර පැතුවේය. හෙතෙම කල්ප ලක්‍ෂයක් දෙව්මිනිසුන් අතර සැරිසරා කාශ්‍යප බුදුන් කල මුවවැද්දකුගේ නිවසෙහි උපන්නේ පසුකලෙක වනයෙහි වැඩකිරීමට හැකි කල්හි එක්දිනක් වැසිවසින විට මුවන් මැරීම සඳහා අවි රැගෙන වනයට ගොස් මුවන් සොයාබලන්නේ නොක (ඉබේ සැදුණු) පවර්‍ත ගුහාවක හිසපටන් පාංශුකූලය පොරවා ගල්තලයක හුන්නාවූ එක් භික්‍ෂුවක දැක එක් ආර්‍ය්‍යයෙක් මහණදම් කරමින් හුන්නේ වනැයි හැඟීම් උපදවා වේගයෙන් ගෙර ගොස් එක් උදුනක ඊයේ ගෙනා මස්ද එක් උදුනක බත්ද පිසවා පිඬු හැසිරෙන භික්ෂූන් දැක උන්වහන්සේලාගේ පාත්‍රය ගෙන පනවනලද අසුන්හි හිඳුවා භික්‍ෂාව පිළිගන්වා ආර්‍ය්‍යයන් වළඳවවුයයි අනිකකුට අණවා ඒ බත බඳුනක බහා පත්වලින් මුව බැද බඳුන රැගෙන යන්නේ අතරමඟ නොයෙක් ආකාර මල් නෙලා පාත්‍ර ගොටුවෙන් ගෙන තෙරුන් හුන්තැනට ගොස් බඳුන බහා එක්තැනක තබා ‘ස්වාමීනි මට සංග්‍රහ කරනු මැනවැ’යි කියා තෙරුන්ගේ පාත්‍රය රැගෙන බත් පුරවා තෙරුන්ගේ අතෙහි පිහිටුවා ඒ මුසුවූ මල්වලින් තෙරුන් පුදා එකත්පසෙක සිටියේ යම්සේ මේ රසවත් පිණ්ඩපාතය සමඟ මල්පූජාව සිත සතුටු කරවූයේද එසේ මා උපනුපන් තන්හි පඬුරු දහස් ගණන්ද පැමිණේවා! පස් පැහැති මල් වැසිද වසීවා’යි පැවසීය.
තෙරුන්වහන්සේ ඔහුගේ උපනිශ්‍රය දැක දෙතිස් ආකාර කමටහන කියා දුන්නේය. හෙතෙම දිවි ඇති තෙක් කුසල් කොට දෙව්ලොව උපන්නේය. උපන් තැන දණක් පමණවූ සීමාවෙන් දිවමල් වැස්සක් වැස්සේය. තෙමේත් අන් දේවතාවුන්ට වඩා වැඩිමනත් රූපයෙන් යුක්ත වූයේය. හෙතෙම එක් බුද්ධාන්තරයක් දෙව්මිනිසුන් අතර සැරිසරා මේ බුද්ධෝත්පාදයෙහි මගධ රට මච්ඡිකාසණ්ඩනගරයෙහි සිටුකුලයෙහි උපන්නේය. ඔහු උපන් කල්හිම සියලු නුවරෙහි දණක් පමණවූ සීමාවෙන් පස්වණක්මල් වැසි වැස්සේය. ඉක්බිති ඔහුගේ මව්පියෝ අපගේ පුතා තමන්ම තමන්ගේ නම රැගෙන ආයේසි ඔහුගේ උපන් දිනයෙහිම සියලු නුවර පස් පැහැති මලින් විසිතුරු වූයේ චිත්තකුමාරයි නම් කළාහුය.
හෙතෙම මෑතකාලයෙහි ගිහිගෙහි පිහිටියේ පියාගේ ඇවෑමෙන් එනුවරෙහි සිටු තනතුරට පැමිණියෙයි. එසමයෙහි පස්වග තෙරුන්ට අයත් වන මහානාම තෙරුන්වහන්සේ මච්ඡිකාසණ්ඩ නුවරට පැමිණියහ. චිත්තගහපති තෙමේ උන්වහන්සේගේ ඉරියව්වෙහි පැහැද පාත්‍රය රැගෙන ගෙට පමුණුවා පිණ්ඩපාතයෙන් ගරුසරු කොට කරනලද බත්කිස ඇති තෙරුන්වහන්සේ අම්බාටකාරාම නම්වූ උයනට පමුණුවා එහි උන්වහන්සේට විසීමට තැනක් කරවා නිබඳව තමන්ගේ ගෙහි පිණ්ඩපාතය ගෙන විසීම සඳහා පිළිණ ගත්තේය. තෙරුන්වහන්සේද ඔහුගේ හේතුසම්පත් දැක දහම්දෙසන්නාහු ආයතන සයට බෙදා දැක්වීමම දෙසූහ. චිත්තගාහපති තෙමේ පෙර භවයෙහි යටපත් කළ සංස්කාර ඇති බැවින් නොබෝ දිනකින්ම අනාගාමි ඵලයට පැමිණියේය. ඉක්බිති එක්දිනක් ඉසිදත්ත තෙරුන්වහන්සේ එහි ගොස් වාසය කරන්නාහු සිටු නිවසෙහි බත්කිස අවසන්හි පැන විසඳීමට නොහැකිවන්නාවූ ආයුෂ්මත් තෙරුන්වහන්සේ විසින් ඇරයුම් කරන ලද්දාහු උපාසක තැනගේ පැන විසඳා ඔහු විසින් පෙර ගිහියහළු බව දත්කල්හි දැන් මෙහි නොවිසිය යුතුයයි කැමති පරිද්දෙන් පිටත් වී ගියහ. යළි එක් දිනක් සිටු ගෘහපති තෙමේ සෘද්ධිප්‍රාතිහාර්‍ය්‍ය කිරීම පිණිස මහානාම තෙරුන්ගෙන් ඉල්ලීය. උන්වහන්සේත් ඔහුට තෙජොසමාපත්ති ප්‍රාතිහාර්‍ය්‍යය දක්වා දැන් මෙහි විසීම නොයුතුයයි රිසිලෙසින් පිටත්ව ගියහ.
ඉක්බිති එක් දිනක් අගසව්දෙනම භික්‍ෂූන්දහසක් පිරිවර කොට ඇත්තාහු අම්බාටකාරාමයට වැඩියහ. සිටුගෘහපතිතෙමේ උන්වහන්සේලාට මහත්සත්කාර පිළියෙළ කළේය. සුධම්ම තෙරුන්වහන්සේ එය නොයිවසන්නාහු සිටාණන්ට තලගුලිවාදයෙන් නින්දාකොට ඔහු විසින් පිටමං කරනලද්දාහු ශාස්තෘන්වහන්සේ සමීපයට ගොස් අවවාද ලැබ උන්වහන්සේගේ අවවාදයෙහි පිහිටියාහු චිත්තගෘහපති ක්‍ෂමා කරවා ඒ අම්බාටකාරාමයෙහිම වසමින් විදසුන් වඩා රහත්බවට පැමිණියහ. එකල්හි උපාසක තෙමේ, ‘මම භාග්‍යවතුන්වහන්සේ නොදැකම බොහෝ කලක් ගෙවීමි, භාග්‍යවතුන්වහන්සේ සමීපයට යන්නාහු විසින් හිස් අතින් යාම නොයුතුය’යි සිතා ගැල් පන්සියයකින් තෙල් මීපැණි ආදිය රැගෙන යමෙක් භාග්‍යවතුන්වහන්සේ දකිනු කැමැත්තෝද ඔවුහු මා සමඟ එත්වායි නුවරෙහි බෙර හසුරුවා මිනිසුන් දෙදෙහසක් විසින් පිරිවරන ලද්දේ භාග්‍යවතුන්වහන්සේ දැක්මට පිටත්විය. තිස්යොදුන් මගෙහි දෙවියෝ පඬුරු එළවූවාහුය. හෙතෙම ශාස්තෘන්වහන්සේ සමීපයට ගොස් පසඟ පිහිටුවීමෙන් ශාස්තෘන්වහන්සේට වැන්දේය. එකෙණෙහි අහසින් පස්වණක් මල්වලින් මල් වැස්සක් වැස්සේය.
ශාස්තෘන්වහන්සේ ඔහුට අධ්‍යාසය වශයෙන් සළායතනවිභතතියම දෙසූසේක. අඩමසක් පමණ භාග්‍යවතුන්වහන්සේට දෙන්නාවූද ඔහුගේ සියනිවෙසින් ගෙනා සහලා තෙල් මීපැණි ආදිය නිමා නොවීය. රජගහනුවරවැසියන් විසින් එවනලද පඬුරුම ප්‍රමාණවත් විය. හෙතෙම භාග්‍යවතුන්වහන්සේ දැක තම නුවරට යන්නේ ගැල්වලින් ගෙනා සියල්ල බික්සඟනට දුන්නේය. ගල් හිස්වූ කෙණෙහිම දෙවියෝ සත්රුවන් පිරවූහ. මේ චිත්ත ශාගපති තෙමේ ඒකාන්තයෙන්ම බොහෝ සත්කාර සම්මානයට පාත්‍රවූයේයයි මහජනයා අතර කථාවක් හටගත්තේය. එය අසා භාග්‍යවතුන්වහන්සේ ධර්‍මපදයෙහි මේ ගාථාව දෙසූසේක.
සැදැහැති සීලයෙන් යුත් යසඉසුරින් ආඩ්‍යවූ යමෙක් යම් යම් පෙදෙසක් ඇසුරුකරයිද හෙතෙම ඒ ඒ තන්හි පුදනුලද්දේ වෙයි’{1}
හෙතෙම එතැන් පටන් ආයර්‍යශ්‍රාවකයන් මෙන්ම උපාසකයන් පන්සියයක් විසින් පිරිවරන ලද්දේ හැසිරෙයි. ඉක්බිති ශාස්තෘන්වහන්සේ පසුකල්හි උවසුවන් පිළිවෙළින් තනතුරුවල තබනසේක් චිත්තසංයුත්තය අර්‍ත්‍ථොත්පත්තිකොට ඔහු ධර්‍මකථික උපාසකවරුන් අතුරින් අගතැන්හි තැබූසේක.
සිවුවැන්නෙහි **චතුහි සංගහවත්‍ථු**හි යන්නෙන් සිවුවැදරුම් සංග්‍රහවස්තූන්ගෙන් පිරිසට සංග්‍රහකරන්නවුන් අතුරින් **හත්‍ථක ආලවක** තෙමේ අග්‍රයයි දැක්වෙයි. මෙතෙම වනාහි පියුමුතුරා බුදුන්කල හංසවතියෙහි කුලගෙයක උපන්නේ මෑතකාලයෙහි ශාස්තෘන්වහන්සේගේ ධර්‍මකථාව අසන්නේ සතරසංග්‍රහවස්තුවෙන් යුකුත් වූ එක් උපාසකයෙකු ශාස්තෘන්වහන්සේ විසින් තනතුරෙහි තබනු දැක පින්දහම් කොට ඒ තනතුර පැතුවේය. හෙතෙම කල්ප ලක්‍ෂයක් දෙව්මිනිසුන් අතුරෙහි සැරිසරා මේ බුද්ධෝත්පාදයෙහි ආළවිරට ආළවිනගරයෙහි ආළවක රජුගේ නිවසෙහි උපන්නේ හෙට බත්සැළිය සමඟ ආළවක (යක්‍ෂ)යාට යැවිය යුත්තේ විය.
මේ එහි පිළිවෙළ කථාවයි. එක් දිනක් ආළවක රජතෙමේ මුව දඩයම සඳහා වනයට ගොස් එක් මුවකු ළුහුබැඳ මරා දුනු කෙළවරෙහි එල්ලා ආපසු හැරී එන්නේ සුළඟින් සහ අවුවෙන් වෙහෙසුන බැවින් ඝනසෙවන ඇති එක් නුගරුක්මුලකට පිවිස හුන්නේය. ඉක්බිති මොහොතක් විඩාව සංසිඳුවා නිකමෙන ඔහුට ගසෙහි අධිගෘහීත දේවතාවා සිටුව, සිටුව, ඔබ මගේ කෑමක් වන්නෙහි (කියා) අත අල්වා ගත්තාය. හෙතෙම දැඩිව ගන්නාලද බැවින් අන් උපායක් නොදක්නේ’ දිනපතා එක්පුරුෂයෙකු සමඟ බත්සැළියක් ඔබට එවන්නෙමි’යි පවසා නුවරට ගියේය. එතැන්පටන් බන්‍ධනාගාරයෙන් එක්මිනිසෙකු සමඟ සැළිබතක් යැවීය. මේ අයුරින් බන්‍ධනාගාරයෙහි මිනිසුන් අවසන්වූ කල්හි මහළු මිනිසුන් ගනුලබනවිට රට කැළඹීමක් වේයයි ඔවුන් නොගෙන කුඩා ළමුන් ගැනීමට ඇරඹීය. එතැන්පටන් නුවරෙහි කුඩා ළමෝද ගැබිනියෝද අන්රටවලට යති.
එසමයෙහි ශාස්තෘන්වහන්සේ උදෑසන කාලයෙහි ලොව බලා වදාරන්නාහු ආළවක කුමරුට තුන්මගපලයකට හේතුසම්පත් දැක මේ කුමරු කල්පලක්‍ෂයක් පැතූ පැතුම් ඇත්තේ දෙව්ලොවින් සැව ආළවක රජුගේ ගෙහි උපන්නේය. වෙනකෙකු නොලබන්නාහු හෙට කුමරු සැළිබතසමඟ ගෙන යන්නාහුයයි සිතා සවස්කාලයෙහි නොදන්නා වෙසකින් ආළවක යකාගේ විමන්දොරට ගොස් ඔහුගේ දොරටුපල්වූ ගද්‍රභ යක්‍ෂයාගෙන් විමනට පිවිසීම සඳහා (අවසර) ඉල්වූසේක. හෙතෙම කීයේය: ‘භාග්‍යවතුන්වහන්ස, නුඹවහන්සේ පිවිසෙනු මැනව. මට වනාහි ආළවකට නොදැන්වීම නම් නොසුදුසුය.’ (මෙසේ කියා) හිමවත යක්ෂ සමාගමට ගිය ආළවකයා සමීපයට ගියේය. ශාස්තෘන්වහන්සේද ඒ විමනට පිවිස ආළවකයාගේ හිඳින පළඟෙහි වැඩසිටි සේක.
එකල්හි සාතාගිරහෙමවත දෙදෙනා ආළවකගේ විමනමතින් යක්‍ෂසමාගමයට යන්නාහු තම ගමන සිදු නොවනවිට කවර කරුණක්දැයි සිහිකරමින් ආළවකගේ විමනෙහි හිඳින ශාස්තෘන්වහන්සේ දැක උන්වහන්සේ සමීපයට ගොස් වැඳ යක්‍ෂසමාගමට ගොස් ආළවකට සතුට පළකළහ. ‘ඇවැත්නි ආළවකය, ඔබට ලාභයකි. යම් බඳුවූ ඔබේ විමනෙහි දෙවියන් සහිත ලොව අග්‍රපුද්ගලයා, හුන්සේක්ද? ගොස් ශාස්තෘන්වහන්සේ සමීපයෙහි ධර්‍මය අසව’යි කීය. හෙතෙම ඔවුන්ගේ කථාව අසා මොවුහු එක් මුඩුමහණෙකු මගේ හිඳිනා පළගෙහි හුන්බව කියති’යි සිතුවේය. එයින් කෝපයෙන් මැඬුනේවී අද මේ මහණ සමඟ මගේ සටනක් වන්නේයයි (සිතා) එහි මගේ යහළුවෝ නම් වෙතියි දකුණු පය ඔසවා සැට යොදුනක් පමණවූ පර්‍වතකටයක් ඇක්මීය. එය බිඳී දෙකට විය. මෙතැන්පටන් ආළවකයුද්ධය විස්තර කළයුතුය: ආලවකයා වනාහි සියලු රැය තථාගතයන්වහන්සේ සමඟ නොයෙක් ආකාරයෙන් යුද්ධකරන්නේද කිසිවක් කිරීමට නොහැකි වන්නේ තථාගතයන්වහන්සේ විසඳූසේක. දෙසුම අවසන්හි (ආළවක) සෝවාන් පෙලෙහි පිහිටියේය. විස්තර කොට කියනු කැමැත්තහු විසින් ආළවකසූත්‍රවර්‍ණනාව බැලිය යුතය.
දෙවැනි දිනයෙහි අරුණු නැඟුන කල්හි සැළිබත ගෙනෙන වේලාවෙහි ගතයුතු දරුවෙකු නොදැක රජුට සැළකළාහුය. දරුවනි, ගැනීමට නොසුදුසු තැන ඇත්දැයි රජතෙමේ ඇසුවේය. එසේය, දේවයිනි, අද රජකුලයෙහි පුතෙක් උපන්නේය’යි ඔවුහු කීහ. ‘යවු දරුවනි, අපි ජීවත් වන්නමෝ නම් දරුවන් ලබන්නෙමු. සැළිබත සමඟ ඔහු යවවු’යි රජතෙමේ කීවේය. ඔවුහු දේවිය හඬද්දී දරුවා රැගෙන සැළිබත සමඟ ආළවකගේ විමන් දොරට ගොස් ‘පින්වත ගන්න, ඔබේ කොටස පිළිගන්නැ’යි කීවාහුය. ආළවක තෙමේ ඔවුන්ගේ කථාව අසා ආර්‍ය්‍යශ්‍රාවක බැවින් ලැජ්ජාවන්නේ මුවයටිකුරු කොට හුන්නේය. ඉක්බිති ශාස්තෘන්වහන්සේ ඔහුට ‘ආළවක, දැන් ඔබට ලජ්ජාවියයුත්තක් නැත. දරුවා රැගෙන මාඅතෙහි තබවයි වදාළ සේක. රාජපුරුෂයෝ ආළවක කුමරු ආළවකගේ අතෙහි තැබූහ. ආළවකතෙමේ ඒ දරුවා රැගෙන භාග්‍යවතුන්හන්සේගේ අතෙහි තැබූවේය. භාග්‍යවතුන්වහන්සේ පිළිගෙන යළි ආළවකගේ අතෙහි තැබූසේක. ආලවකතෙමේ ඔහු රැගෙන රාජපුරුෂයන්ගේ අතෙහි තැබුවේය. මෙසේ ඔහුට අතින්අතට ගිය බැවින් හත්‍ථක ආලවකයැයි නම් කළාහුය.
ඉක්බිති ඒ රාජපුරුෂයෝ සතුටු සිතැත්තෝ ඒ දරුවා රැගෙන රජු සමීපයට ගියාහුය. රජතෙමේ දැක, ‘අද සැළිබත නොපිළිගත්තේයයි හැඟීමක් ඇතිකොට ගෙන කුමක් නිසා දරුවනි මෙසේ පැමිණියහුදැයි ඇසීය. දේවයන්වහන්ස, රාජ කුලයට සතුටද අභිවෘද්ධියද (විය.) ශාස්තෘන්වහන්සේ ආළවකගේ විමනෙහි හිඳ ආළවක දමනය කොට උපාසක බැව්හි පිහිටුවා කුමරුවා අපට දෙවූසේකැයි ඔවුහු කීය. ශාස්තෘන්වහන්සේද ආළවක ලවා පාසිවුරු ගන්වාගෙන ආළවිනුවරට අබිමුව වැඩිසේක. හෙතෙම නුවරට එළඹෙන්නේ ලජ්ජාවී පසුබායි. ශාස්තෘන්වහන්සේ බලා ආළවක ලජ්ජා වෙහිදැයි ඇසූ සේක. ‘එසේය ස්වාමීනි, නුවර වැසියෝ මානිසා මවු මරණයට පියමරණයට හා අඹුදරු මරණයටද පැමිණියාහුය. ඔවුහු මා දැක දඬුවලින්ද ගල්වලින්ද පහර දෙන්නාහුය. එහෙයින් පසුබාමි ස්වාමීනි’යි හෙතෙම කීවේය. ‘ආළවක, මා සමඟ යන්නාවූ ඔබට බියක් නැත. නිසැකව එවයි වදාරා නුවරට නුදුරු තන්හි වනලැහැබක සිටිසේක. ආළවක රජතෙමෙද නුවරුන් ගෙන ශාස්තෘන්වහන්සේට පෙරගමන් ගියේය. ශාස්තෘන්වහන්සේ පැමිණි පිරිසට දහම් දෙසූ සේක. දෙසුව අවසන්හි අසූසාර දහසක් ප්‍රාණීහු අමාපැන් පීහ. ඔවුහු ආළවකට එහිම විසීමට තැනක් තනා අවුරුදුපතා බලිකර්‍ම පිහිටූහ.
ආළවකතෙමේත් ධාර්මික ආරක්‍ෂාවෙන් සංග්‍රහ කළේය. ඒ ආළවක කුමරුවාත් වැඩිවියට පැමිණියේ ශාස්තෘන්වහන්සේගේ ධර්‍මකථාව අසා තුන්මගපල අවබෝධ කළේය. හෙතෙම හැම කල්හි ආර්‍ය්‍යශ්‍රාවක උපාසකවරුන් පන්සියයක් විසින් පිරිවරණ ලද්දේ හැසිරෙයි. ඉක්බිති එක් දිනක් ඒ උපාකවරුන් සමඟ ශාස්තෘන්වහන්සේ සමීපයට ගොස් වැඳ එකත්පසෙක හුන්නේය. ශාස්තෘන්වහන්සේ මනාව හික්මුණු පිරිස දැක ‘ආළවක, ඔබගේ පිරිස මහත්ය. කෙසේ ඒ පිරිසට සංග්‍රහ කරහිදැයි ඇසූසේක. ‘භාග්‍යවතුන්වහන්ස, දීමෙන් සතුටුවන්නහු දීමෙන් සංග්‍රහ කරමි. ප්‍රියවචනයෙන් සතුටුවන්නහු ප්‍රියවචනයෙන් සංග්‍රය කරමි. කළයුතුදේ ඇතිකල්හි ඒවා අවසන්කිරීමෙන් සතුටුවන්නහු උපන්කිස නිම කිරීමෙන් සංග්‍රහ කරමි. සමානස්ථානයේ සතුටුවන්නහු සමානාත්මතාවෙන් සංග්‍රහ කරමි’යි කීවේය. මෙසේ මේ කථාවස්තුව නිමියේයි. ඉක්බිති භාග්‍යවතුන්වහන්සේ පසුකාලයෙහි දෙව්රම වැඩහිඳ උවසුවන් තනතුරුවල තබන සේක් හත්‍ථක ආළවක සතරසංග්‍රහවස්තුවෙන් පිරිසට සංග්‍රහකරන්නවුන් අතුරින් අගතනතුරෙහි තැබූසේක.
පස්වැන්නෙහි **පණීතදායකානං** යන්නෙන් ප්‍රණීතරස දෙන්නවුන් අතුරින් මහානාම ශාක්‍ය තෙමේ අග්‍රයයි දැක්වෙයි. හෙතෙම වනාහි පියුමුතුරා බුදුන්කල හංසවතියෙහි කුලගෙයක උපන්නේ ශාස්තෘන්වහන්සේගේ ධර්‍මකථාව අසන්නේ එක් උවසුවකු ප්‍රණීතරසදායයන් අතුරින් අගතන්හි තබන්නාවූ ශාස්තෘන්වහන්සේ දැක පින්දහම් කොට ඒ තනතුර පැතීය. හෙතෙම කල්පලක්‍ෂයක් දෙව්මිනිසුන් අතුරෙහි සැරිසරා මේ බුද්ධොත්පාදයෙහි කපිපුරයෙහි ශාක්‍යරජකුලයෙහි ඉපිද වියපත් වූයේ භාග්‍යවතුන්වහන්සේගේ පළමු දැකීමෙන් සෝවාන් පෙලෙහි පිහිටියේය.
ඉක්බිති ඒ කලෙක ශාස්තෘන්වහන්සේ වේරඤජාවෙහි වස් වැස පිළිවෙළින් කපිලපුරයට ගොස් නිග්‍රොධාරාමයෙහිවසන සේක. මහානාමතෙමේ ශාස්තෘන්වහන්සේ වැඩිසේකැයි අසා උන්වහන්සේ වෙත ගොස් වැඳ එකත්පසෙක හුන්නේ ශාස්තෘන්වහන්සේට මෙසේ කීවේය: ‘භාග්‍යවතුන් වහන්ස, භික්‍ෂුෂංඝයා වේරඤජාවෙහි පිඬුහැසිරීමෙන් වෙහෙසෙතියි මවිසින් අසනලදී. සිවුමසක් බික්සඟන පිළිදැඟුම් කිරීමෙහි පිළිණ දෙනු මැනව. මම භික්‍ෂුසංඝයාගේ ශරීරයෙහි ඔජස් පිවිසුවමි.’ ශාස්තෘන්වහන්සේ ඉවසාවදාළ සේක. හාස්තෘන්වහන්සේගේ පිළිගැනීම දැන දෙවැනි දිනයෙහි පටන් බුදුපාමොක් බික්සඟන පිඬුරසබොජුන් චතුමධුර ආදියෙන් පිළිදැඟුම්කොට යළි සිවුමසකට පිළිණ ගෙන අටමසක් සපුරා යළිසිවුමසකට පිළිණ ගෙන මුළු අවුරුද්ද පිළිදැඟුම් කළේය. ශාස්තෘන්වහන්සේ එතැන්සිට පිළිණ නොදුන්සේක. මහානාම තෙමේ එතැන්පටන් වරින්වර සැපැමිණි බික්සඟනට ඒ අයුරින්ම සත්කාර කරයි. ඔහුගේ ඒ ගුණය සියලු දඹදිව පළට විය. ශාස්තෘන්වහන්සේ මෑතකාලයෙහි දෙව්රම වැඩහිඳ මහානාම ශාක්‍යයා ප්‍රණීතදායකයන් අතුරින් අගතැන්හි තැබූසේක.
සයවැන්නෙහි **මනාපදායකානං** යන්නෙන් මනාප, සිත් අලවන බොජුන් දෙන්නවුන් අතුරින් උග්‍ර ගෘහපති වෙසාලික තෙමේ අග්‍රයයි දැක්වෙයි. හෙතෙම වනාහි පියුමුතුරා බුදුන්කල හංසවතියෙහි කුලගෙයක උපන්නේ මෑතකාලයෙහි ශාස්තෘන්වහන්සේගේ ධර්‍ම කථාව අසමින් එක් උවසුවකු මනාපදෙස දෙන්නවුන් අතුරින් අගතන්හි තබන්නාවූ ශාස්තෘන්වහන්සේ දැක පින්දහම් කොට ඒ තනතුර පැතුවේය. හෙතෙම කල්ප ලක්‍ෂයක් දෙව්මිනිසුන් අතුරෙහි සැරිසරා මේ බුද්ධෝත්පාදයෙහි විශාලාමහනුවර සිටුකුලයක උපන්නේය. ඔහුගේ උපන්කල නම නියමිත නොවීය. මෑතකාලයෙහි ඔහුගේ ආත්මභාවයද උසස් වූයේය. සමෘද්ධ වූයේය. සැරසූ තොරණක් මෙන්ද ඔසවන ලද සිතුවම්පටක් මෙන්ද අතිශයන් බැබළීය. ගුණයෝද උසස්වූහ. හෙතෙම මේ දෙකින්ම උසස්වූ බැවින් උග්ගසෙට්ඨියයි ප්‍රසිද්ධියට පත්විය. හෙතෙම භාග්‍යවතුන් වහන්සේ පළමු දැක්මෙන්ම සෝවාන් පෙලෙහි පිහිටා පසුකාලයෙහි තුනමගපලම පසක් කළේය. හෙතෙම තමන්ගේ මහළු කල්හි රහිසිගතව හිඳ, යම්යම් දෙයක් මට ප්‍රියද මනාපද ඒ ඒ දෙයම භාග්‍යවතුවහන්සේට දෙන්නෙමි. ‘මනාපදෙය දෙන්නා මනාප දෙය ලබයි’ යන මෙය මා භාග්‍යවතුන්වහන්සේ සමීපයෙන්ද අසන ලදියි සිතුවේය. ඉක්බිති ඔහුට, භාග්‍යවතුන් වහන්සේ මගේ සිත දැන නිවසදොරටුවට වඩින්නේ නම් මැනවැයිද අදහස් විය.
ශාස්තෘන්වහන්සේද ඔහුගේ සිත දැන බික්සඟනවිසින් පිරිවිරන ලදසේක් නිවස දොරටුවෙහිම පහළවූ සේක. හෙතෙම භාග්‍යවතුන් වහන්සේ වැඩියහයි දැන බෙහෙවින් උත්සාහවත්වූයේ භාග්‍යවතුන්වහන්සේ සමීපයට ගොස් පසඟ පිහිටුවීමෙන් වැඳ ශාස්තෘන්වහන්සේගේ පාත්‍රය පිළිගෙන ගෙට වැඩමවා පනවනලද බුදු අසුනෙහි ශාස්තෘන්වහන්සේවද සෙසු අසුන්හි බික්සඟනද හිඳුවා බුදුපාමොක් බික්සඟන නොයෙක් අග්‍රරසයන්ගෙන් වළඳවා බත්කිස අවසන්හි එකත්පසෙක හිඳ මෙසේ කීවේය: ‘ස්වාමීනි, මනාප දෙය දෙන්නා මනාප දෙය ලබන්නේය යන මෙය භාග්‍යවතුන්වහන්සේගේ සම්මුඛයෙන් අසනලදී. භාග්‍යවතුන්වහන්සේගේ සම්මුඛයෙන් පිළිගන්නාලදී. ස්වාමීනි යමක් යමක් මට මනාප වේද? ඒ ඒ දෙය මවිසින් බුදුපාමොක් මහසඟනට දෙන ලද්දේමය’යි ශාස්තෘන්වහන්සේ දැනුවත් කරවා එතැන් පටන් යමක් යමක් ඔහුට මනාපවේද? ඒ ඒ දෙය බුදුපාමොක් බික්සඟනට දෙයි. ඒ සියල්ල පංචක නිපාතයෙහි උග්ග සූත්‍රයෙහි විස්තර වශයෙන් එයි. මෙසේ මේ කථා වස්තුව නිමියේයි. ශාස්තෘන්වහන්සේ පසුකාලයෙහි දෙව්රම්හි වැඩසිටින සේක් ඒ උවසුවා මනාපදෙය දෙන්නවුන් අතුරින් අගතන්හි තැබූසේක.
සත්වැන්නෙහි **සංඝුපටටාකානං** යන්නෙන් බික්සඟනට උවටැන් කරන්නවුන් අතුරින් හත්‍ථිගාමවාසී **උග්ගතගෘහපති **තෙමේ අග්‍රයයි දැක්වෙයි. මෙතෙමේ පියුමුතුරා බුදුන්කල හංසවතියෙහි කුලගෙයක උපන්නේ පසු කලෙක ශාස්තෘන්වහන්සේගේ ධර්‍මදේශනාව අසා එක් උවසුවකු සඟනට උවටැන් කරන්නවුන් අතුරින් අගතනතුරෙහි තබන ශාස්තෘන්වහන්සේ දැක පින්දහම් කොට ඒ තනතුර පැතුවේය. හෙතෙම කල්ප ලක්‍ෂයක් දෙව් මිනිසුන් අතුරෙහි සැරිසරා මේ බුද්ධොත්පාදයෙහි හත්‍ථි ගමෙහි සිටුකුලයෙහි උපන්නේය. ඔහුට උග්ගතකුමාරයයි නම් කළාහුය.
හෙතෙම පසුකලෙක ගිහිගෙහි පිහිටියේ පියාගේ ඇවෑමෙන් සිටු තනතුරට පත්විය. එසමයෙහි ශාස්තෘන්වහන්සේ බික්සඟන විසින් පිරිවරණලද්දාහු චාරිකාවෙහි හැසිරෙමින් හත්‍ථිගමට පැමිණ නාගවන උද්‍යානයෙහි වාසය කරනසේක. එකල්හි මේ උග්ගත සිටුතෙමේ සත්දිනක් මත්පැනින් මත්වූයේ නාටක (ස්ත්‍රීන්) විසින් පිරිවරන ලද්දේ නාගවන උයනට ගොස් හැසිරෙන්නේ භාග්‍යවතුන්වහන්සේ දැක බලවත්සේ ලජ්ජාබියට එළඹුණේය. ඉක්බිති ශාස්තෘන්වහන්සේ වෙතට ළං වත් ළංවත්ම ඔහුගේ සියලු සුරාමදය සිඳී ගියේය. හෙතෙම ශාස්තෘන්වහන්සේ වැඳ එකත්පසෙක හුන්නේය. ඉක්බිති ඔහුට ශාස්තෘන්වහන්සේ දම්දෙසූ සේක. දෙසුම අවසන්හි තුන්මගපල අවබෝධ කළේය. එතැන් පටන් ‘නුඹලා කැමැති ලෙස යවු’යයි නාටක (ස්ත්‍රීන්)යවා දානයෙහි සිත් අලවා බික්සඟනට දන්ම දෙයි. දේවතාවෝ රැකාලය තුළ පැමිණ සිටාණන්ට අසුවල් භික්‍ෂුව ත්‍රිවිද්‍යාප්‍රාප්තය: අසූවල් භික්‍ෂුව ෂඩභිඥාප්‍රාප්තය: අසුවලා සිල්වත්ය: අසුවලා දුසිල්වත්ය’යි සැළකරති. හෙතෙම ඔවුන්ගේ වචනය අසා ගුණවතුන් ඇතිසැටියෙන් දනියි. දියයුතුදේ සමසිතින්ම දෙයි. ශාස්තෘන් වහන්සේ සමීපයෙහි හිඳිගෙනද ඒ ගුණයම කියයි. ශාස්තෘන්වහන්සේ මෑතභාගයෙහි දෙව්රම්හි වැඩහිද ඒ ගැහැවියා සඟනට උවටැන් කරන්නවුන් අතුරින් අගතැන්හි තැබූසේක.
අටවැන්නෙහි **අවෙච්චප්පසන්නානං **යන්නෙන් ඉවත්ව නොයන ස්වභාවයෙන් නොසැලෙන පැහැදීමෙන් යුක්තවූවන් අතුරින් සූර අම්බට්ඨ තෙමේ අග්‍රයයි දැක්වෙයි. මෙතෙම වනාහි පියුමුතුරා බුදුන්කල හංසවතියෙහි කුලගෙයක උපන්නේ ශාස්තෘන්වහන්ගේ ධර්‍මකථාව අසා එක් උවසුවෙකු ඉවත්නොවන පැහැදීම් ඇත්තවුන් අතුරින් අගතනතුරෙහි තබන්නාවූ ශාස්තෘන්වහන්සේ දැක පින්දහම් කොට ඒ තනතුර පැතීය. හෙතෙම කල්ප ලක්‍ෂයක් දෙව්මිනිසුන් අතර සැරිසරා මේ බුද්ධෝත්පාදයෙහි සැවතෙහි සිටු කුලයෙහි උපන්නේය. ඔහුට සූරම්බටඨයයි නම් කළාහුය.
හෙතෙම පසුකාලයෙහි ගිහිවාසයෙහි පිහිටියේ අන්තොටුවන්ට උවසුවෙක්ව හැසිරෙයි. ඉක්බිති භාග්‍යවතුන් වහන්සේ උදෑසන කල්හි ලොව බලා වදාරණසේක් ඔහුට සෝවාන් මගට හේතු දැක පිඬුහැසිරෙන වේලෙහි නිවස දොරටුවට වැඩිසේක. මෙතෙම භාග්‍යවතුන්වහන්සේ දැක මෙසේ සිතීය: ශ්‍රමණ භවත් ගෞතමයෝ උසස් කුලයෙහි උපන්නෝද ලොව බෙහෙවින් පළට වූවෝද වෙත්. එබැවින් ඔවුන්ගේ සමීපයට නොයාම නොසුදුසුය. හෙතෙම ශාස්තෘන්වහන්සේ සමීපයට ගොස් පාවැඳ නිවසට පිවිසුවා ඉතාවටිනා පළඟක හිඳුවා භික්‍ෂාව දී බත්කිස අවසන්හි එකත්පසෙක හුන්නේය. ශාස්තෘන්වහන්සේ ඔහුට චරිත වශයෙන් දහම් දෙසුසේක. දෙසුම අවසන්හි (හෙතෙම) සෝවාන් පෙලෙහි පිහිටියේය. ශාස්තෘන්වහන්සේද ඔහු දමනය කොට විහාරයටම වැඩිසේක.
ඉක්බිති මාරයා මෙසේ සිතුවේය: මේ සූරම්බට්ඨයා නම් අප සතුටුවෙකි. භාග්‍යවතුන්වහන්සේ වනාහි අද (ඔහුගේ) ගෙට ගියසේක. කිමෙක්ද භාග්‍යවතුන්ගේ ධර්‍මකථාව අසා මග පල පහළ කරගැනීමක් කළේද? මගේ විෂයයෙන් මොහු ඉක්මෙන බව හෝ නොයික්මෙන බව හෝ දනිමි.’ (මෙසේ සිතා) තමන් කැමති ආකාරයෙන් භාග්‍යවතුන්වහන්සේට සමාන වූ රූපයක් මවා සිවුරු ගැනීම් පාත්‍රගැනීම්ද බුද්ධාකල්පයෙන්ම කොට දෙතිස් ලකුණු දරන්නෙක්ව සූරම්බට්ඨගේ ගෙදොරෙහි සිටියේය. සූරම්බට්ඨ තෙමේද යළි දශබලයන්වහන්සේ වැඩිසේකැයි අසා බුදුවරුන්ගේ නම් අනිර්ය්‍යානික ගමනක් නම් නැත. කවරනම් කරුණකින් වැඩිසේක්දැයි තථාගතයන් වහන්සේයයි හැඟීමෙන් වේගයෙන් ඔහු සමීපයට ගොස් වැඳ එකත්පසෙක සිටියේ ‘ස්වාමීනි, නුඹවහන්සේ දැන්ම මේ ගෙහි බත්කිස කොට වැඩිසේක. කවරකරුණක් නිසා යළි ආවාහුදැයි ඇසුවේය. අම්බට්ඨය, දහම් දෙසන මාවිසින් සොයා නොබලා කියනලද කරුණක් ඇත. මාවිසින් වනාහි සියලුම පඤ්චස්කන්‍ධයෝ අනිත්‍යයහ. දුඃඛයහ අනාත්මයහයි කියනලද්දාහුය. මේ සියල්ලෝම එසේ නොවෙත්, වෙනස් නොවන්නාවුත් හැමදා පවත්නාවුත් ශාශ්වතිකවූත් ඇතැම් ස්කන්‍ධයෝත් ඇත්තාහයි කීවේය.
ඉක්බිති සූරම්බට්ඨ තෙමේ මෙසේ සිතුවේය. මේ කථාව අතිශයන්ම බැරෑරුම්ය. බුදුවරුන්ගේ නම් නොසලකා කීමක් නම් නැත. මාරයා නම් තථාගතයන්වහන්සේට විරුද්ධය. ඒකාන්තයෙන්ම මේ මාරයා වන්නේය’යි සිතා නුඹ මාරයාදැයි ඇසීය. ආර්‍ය්‍යශ්‍රාවකයකු විසින් කියනලද කථාව ඔහුට පොරෝපහරක් මෙන් විය. එබැවින් ස්වකීය ස්වභාවයෙන් සිටීමට නොහැක්කේ එසේය, අමබ්ට්ඨය, මම මාරයා වෙමි’යි කීවේය. ඔබ වැනි මරුන් සියයක්ද දහසක්ද අවුත් හෝ මාගේ ශ්‍රද්ධාව සෙලවීමට නොහැක්කේය. මහා ගෞතම දශබලයන්වහන්සේ මට දහම් දෙසමින් සියලුසංස්කාරයෝ අනිත්‍යයහයි වටහා දී දේශනා කළසේක. ‘මගේ ගෙදර නොසිටුව’යි අසුරක් ගැසීය. මාරයා ඔහුගේ වචනය අසා විරුද්ධව කථාකිරීමට නොහැක්කේ එහිම අතුරුදහන් වූයේය. සූරඅම්බ්ට්ඨ තෙමේද සවස් කාලයෙහි ශාස්තෘන්වහන්සේ වෙතට ගොස් මාරයා විසින් කරනලද ක්‍රියාව සැල කොට ‘ස්වාමීනි, මාරයා මගේ ශ්‍රද්ධාව සෙලවීමට උත්සාහ කළේය’යි පැවසීය. ශාස්තෘන්වහන්සේ එම කරුණම අර්‍ත්‍ථොත්පත්තිකොට මේ ශාසනයෙහි සූරම්බට්ඨ නොසැලෙන පැහැදීම් ඇත්තවුන් අතුරින් අගතන්හි තැබූසේක.
නවවැන්නෙහි **පුග්ගලප්පසන්නානං** යන්නේන් පෞද්ගලික ප්‍රසාදයෙන් යුක්තවූ උපාසකවරුන් අතුරින් ජීවක කොමාරකභවච්තෙමේ අග්‍රයයි දැක්වෙයි. හෙතෙමේත් පියුමුතුරා බුදුන්කල හංසවතියෙහි කුලගෙයක උපන්නේ ශාස්තෘන්වහන්සේගේ ධර්‍මකථාව අසමින් එක් උවසුවකු පෞද්ගලික ප්‍රසාදයෙන් යුක්තවූවන් අතුරින් අගතනතුරෙහි තබන්නාවූ ශාස්තෘන්වහන්සේ දැක පින්දහම් කොට ඒතනතුර පැතුවේය. හෙතෙම කල්පලක්‍ෂයක් දෙවිමිනිසුන් අතුරෙහි සැරිසරන්නේ මේ බුද්ධොත්පාදයෙහි රජගහනුවර අභයරාජ කුමරු නිසා සාලවතී නම් රූපයෙන් ජීවත්වන්නිය (වෙසඟන) කගේ කුසෙහි උපන්නේය. වෙසඟනෝ නම් (දරුවෙකු) වැදූ කල්හි ඉදින් පුතෙක් වේ නම් ඉවත දමත්, ඉදින් දියණියක් නම් පෝෂණය කරති. මෙසේ ඕතොමෝ ඒ දරුවා පොළන කුල්ලකින් (ගෙනගොස්) කසළගොඩෙහි දැම්මෙව්වාය. ඉක්බිති අභයරාජකුමාර තෙමේ රාජොපස්ථානය සඳහා යන්නේ ඒ දරුවා දැක ‘යහළුවනි, කවුඩන්විසින් වටකර ගන්නාලද මේ කිමෙක්දැයි මිනිසුන් යවා ‘දරුවෙක් දේවයිනි’ යහළුවනි, ජීවත්වේද? ‘දේවයිනි ජීවත්වේ’ යයි අසා තමන්ගේ අන්තඃපුරයට යැව්වේය. ජීවත්වේ (යන අරුතින්) ඔහුට ජීවකයයි නම් කළාහුය. කුමරුවිසින් පෝෂණය කරන ලද්දේයි කොමාරභවච්යිද නම් කළාහුය.
හෙතෙම තමන්ගේ සොළොස්වියැති කාලයෙහි තක්සලාවට ගොස් වෛද්‍යශිල්පය උගෙන බිමිබිසාර රජු සමීපයෙන් සත්කාර ලබා චණ්ඩප්‍රද්‍යොත රජුගේ රෝගය සුව කළේය. ඒ රජතෙමේ ඔහුට සහල්ගැල් පන්සියයක්ද කහවණු සොළොස් දහසක්ද වස්ත්‍ර රූපදහසක් පිරිවර කොට ඇති අනගි සීවෙය්‍යක වස්ත්‍ර යුගලයක්ද යැව්වේය. එසමයෙහි ශාස්තෘන්වහන්සේ රජගහනුවර ඇසුරුකොට ගිජුකුළු පව්වෙහි වාසය කරනසේක. ජීවක තෙමේ ශාස්තෘන්වහන්සේගේ ශරීරය උත්සන්නධාතුකවූ කල්හි විරෙචනයක් දී බෙහෙත් කරන්නේ සිවුපසය මා අයත් වූවක්ම වේවායි ශාස්තෘන්වහන්සේ තම වාහාරයෙහි වැඩහිඳුවා උන්වහන්සේට බෙහෙත් කොට ඒ වස්ත්‍ර යුගලය එළවා ‘ස්වාමීනි, මෙය ඔබවහන්සේම පරිභොග කරනු මැනවැ’යි පවසා එය සමඟ ලද වස්ත්‍ර රූප දහස භික්‍ෂුසංඝයාට දුන්නේය. මේ මෙහි සංක්‍ෂේපයයි. ජීවක කථාවස්තුව විස්තර වශයෙන් බන්‍ධකයෙහි ආයේමය. හාස්තෘන්වහන්සේ පසුකාලයෙහි දෙව්රම්හි වාසය කරනසේක් ජීවකකොමාරභච්ච පෞද්ගලික ප්‍රසාදය ඇත්තවුන් අතුරින් අගතැන්හි තැබූසේක.
දසවැන්නෙහි **විස්සාසිකානං** යන්නෙන් විශ්වාසීකථා කියන්නවුන් අතුරෙන් නකුලපිතා ගෘහපති තෙමේ අග්‍රයයි දැක්වෙයි. හෙතෙම වනාහි පියුමුතුරා බුදුන්කල හංසවතියෙහි කුලගෙයක උපන්නේ ශාස්තෘන්වහන්සේගේ ධර්‍මදේශනය අසමින් එක් උවසුවකු විශ්වාසවන්තයන් අතුරෙනි අගතන්හි තබන්නාවූ ශාස්තෘන්වහන්සේ දැක පින්දහම් කොට ඒ තනතුර පැතීය. හෙතෙම කල්ප ලක්‍ෂයක් දෙවිමිනිසුන් අතුරෙහි සරිසරා මේ බුද්ධොත්පාදයෙහි භග්ගරටෙහි සුංසුමාරගිර නගරයෙහි සිටු කුලයෙහි උපන්නේය. ශාස්තෘන්වහන්සේද බික්සඟන විසින් පිරිවරනලද සේක් චාරිකාවෙහි හැසිරෙමින් ඒ නගරයට පැමිණ හෙසකලා වනයෙහි වසනසේක. ඉක්බිති මේ නකුලපිතා ගෘහපතිතෙමේ සුංසුමාරගිර වැසියන් සමඟ ශාස්තෘන්වහන්සේ වෙත ගොස් පළමු දැකීමෙන්ම හෙතෙමේත් ඔහුගේ බිරියන් භාග්‍යවතුවහන්සේ තමන්ගේ පුතායයි හැඟීම් උපදවා දෙදෙනාම භාග්‍යවතුන්වහන්සේගේ පාලඟ වැටී දරුව නුඹ මෙතෙක් කල් අප අතහලේ කොහි හැසුරුනෙහිදැයි ඇසුවාහුය. මේ නකුල පිතා ගෘහපති තෙමේ පෙර ජාති පන්සියයක භාග්‍යවතුන්වහන්සේට පියා වූයේය. ජාතිපන්සියයක සුළුපියාද ජාතිපන්සියයක මහපියාණන්ද ජාතිපන්සියයක මාමාද වූයේය. නකුල මාතාවද ජාතිපන්සියයක මවවූවාය. ජාති පන්සියයක සුළුමවද ජාතිපන්සියයක මහම්මාද ජාතිපන්සියයක නැන්දනියද වූවාය. මෙසේ දිගුකලක් අනුව පැමිණි සෙනෙහෙ ඇති බැවින් භාග්‍යවතුන්වහන්සේ දැක පුතායයි හැඟීම් ඇතිකොට (සිහියෙහි) පිහිටන්නට නොහැකිවූවාහුය. ශාස්තෘන්වහන්සේ ඔවුන්ගේ සිත අවබෝධයට පැමිණෙන තුරු ඉවත්වන්නැයි නොවදාළහ. ඉක්බිති මනසින්ම සිහි ලැබ මධ්‍යස්ථවූ ඔවුන්ගේ සිතේ ආකාරය දැන දහම් දෙසූසේක. දෙසුම කෙළවර දෙදෙනාම සෝවාන් පෙලෙහි පිහිටියාහුය.
ශාස්තෘන්වහන්සේ මෑතකාලයෙහි ඔවුන්ගේ මහළුකල යළි ඒ නුවරට වැඩිසේක. ඔවුහු ශාස්තෘන්වහන්සේ වැඩිසේකැයි අසා උන්වහන්සේ වෙතට ගොස් පසඟ පිහිටුවීමෙන් වැඳ හෙට (පිණ්ඩපාතය) සඳහා නිමන්ත්‍රණයකොට දෙවැනි දිනයෙහි තම නිවසෙහි බුදුපාමොක් බික් සඟන නොයෙක් අග්‍රරසයන්ගෙන් වළඳවා කරනලද බත්කිස ඇති ශාස්තෘන්වහන්සේ වෙත එළඹ එකත්පසෙක හුන්නාහුය. එකත් පසෙක හුන්නාවූ නකුල පිතා ගෘහපති තෙමේ භාග්‍යවතුන්වහන්සේට මෙසේ කීවේය: ‘ස්වාමීනි, යම්හෙයකින් ඉතා තරුණවියෙහිවූ මාවිසින් ඉතා තරුණවූ නකුලමාතා ගැහැවිණිය ගෙනෙන ලද්දීය. නකුලමාතා ගැහැවිණිය මනසිනුදු ඉක්මවා හැසිරුනෙමියි නොදනිමි. කයින් වනාහා කෙසේ වේද? ස්වාමීනි, අපි මෙලොවදී ඔවුනොවුන් දැකීමට මෙන්ම පරලොවදී ඔවුනොවුන් දැකීමටද කැමැත්තෙමු. නකුලමාතා ගැහැවිණියද තථාගතයන්වහන්සේට මෙසේ කීවාය: ‘ස්වාමීනි, යම් හෙයකින් ඉතා තරුණුවූ නකුලපිතා ගැහැවියාට ඉතා තරුණවූ මම ගෙනෙන ලද්දීවෙම්ද නකුලපිතා ගැහහැවියා මනසින්ද ඉක්මවා හැසුරුනෙමැයි නොදනිමි. කෙසේනම් කයින් වේද? අපි ස්වාමීනි, මෙලොව ඔවුනොවුන් දැකීමටද පරලොවදී ඔවුනොවුන් දැකීමටද කැමැත්තෙමු’ ඉක්බිති ශාස්තෘන්වහන්සේ පසුකාලයෙහි දෙව්රම්හි වැඩහිඳ උවසුවන් පළිවෙළින් තනතුරුවල තබනසේක් මේ දෙදෙනාගේම කථාව අර්‍ත්‍ථොත්පත්ති කොට මේ නකුලපිතා ගැහැවි විශ්වාස ඇත්තවුන් අතුරින් අගතැන්හි තැබූසේක.
උපාසිකා පාළි වර්‍ණනාව
උපාසිකා පාළියෙහි පළමුවැන්නෙහි **පඨමං සරණං ගච්ඡාන්තීනිං** යන්නෙන් සියල්ලන්ට පළමුව සරණයෙහි පිහිටි උවැසියන් අතුරින් **සුජාතා සේනානි** දියණිය අග්‍රයයි දැක්වෙයි. ඕතොමෝ වනාහි පියුමුතුරා බුදුන්කල හංසවතියෙහි කුලගෙයක උපන්නී මෑතකාලයෙහි ශාස්තෘන්වහන්සේගේ ධර්‍මකථාව අසන්නී එක් උවැසියක පළමුව සරණ ගිය උවැසියන් අතුරින් අගතනතුරෙහි තබන්නාවූ ශාස්තෘන්වහන්සේ දැක පින්දහම් කොට ඒ තනතුර පැතුවාය. ඕ කල්ප ලක්‍ෂයක් දෙව්මිනිසුන් අතර සැරිසරා අපගේ භාග්‍යවතුන්වහන්සේගේ උපතින් පෙරාතුවම උරුවේලාවෙහි සෙනානි ගමෙහි සෙනානි කෙළෙඹියාගේ ගෙදර ඉපිද වියපත්වූවා ඒක නුගරුකක් වෙත, ‘ඉදින් සමජාතික කුලගෙයකට ගොස් පළමුගැබෙහි පුතෙකු ලබන්නෙම් නම් අවුරුදු පතා බිලියම් කරන්නෙමැ’යි පැතුමක් කළාය. ඇයගේ ඒ පැතුම ඉටුවිය.
ඕතොමෝ දුෂ්කර ක්‍රියා කරන්නාවූ බෝසතුන්ගේ සවැනි වසෙහි පිරිපුන් වෙසක් පොහෝ දිනයෙහි උදෑසනම බිලියම කරන්නෙමැයි රාත්‍රියෙහි අලුයම්හි නැඟිට දෙනුන් දෙවූවාය. වසුපැටව් දෙනුන්ගේ තනමුලට නොගියහ. තනපුඩුවලින්ද බඳුන ළංකළ කල්හි තම ස්වභාවයෙන්ම කිරිදහර වැටුනේය. ඒ අසිරිය දැක සුජාතා සියතින්ම කිරිගෙන අලුත් බඳුනක දමා සියතින්ම ගිනි අවුළුවා පිසීම අරඹුවාය. ඒ පායාසය පිසෙන විට මහත්මහත් බුබුළු නැඟී දකුණට කැරකී පවතියි. එක් බිඳකුදු පිටට නොයයි. මහබඹු සතක් (කුඩයක්) දැරුවේය. ලෝපල්ලෝ සතර දෙනා කඩුගත් අත් ඇත්තාහු රැකවල් ගත්තාහුය. සක්දෙව් තෙමේ ගිනිපෙනෙලි ගෙනෙමින් ගිනි දැල්වූයේය. දේවතාවෝ සතර දිවයිනෙහි ඔජස එකතු කොට ගෙනවුත් එහි බහාපීහ. සුජාතා තෙමෝ එක් දිනයකදීම මේ අසිරිය දැක පුණ්ණා දාසියට ‘දරුව පුණ්ණාවනි, අද අපගේ දේවතාවා බෙහෙවින් පැහැදී ඇත්තීය. අපවිසින් මෙපමණ කලෙක මෙවන් අසිරියක් නම් නුදුටුවිරූය. ඉක්මණින් ගොස් දේවස්ථානය පිළිදැඟුම් කරව’යි පැවසූවාය. ඕතොමෝ ‘මැනවි, ආර්‍ය්‍යාවනි’යි ඇයගේ වචනය පිළිගෙනවහවහා රුක්මුලට ගියාය.
බෝසත්තේමේද පිඬුපිණිස හැසිරෙන වේලාව බලාපොරොත්තු වෙමින් උදෑසනින්ම ගොස් රුක්මුලෙහි හුන්නේය. රුක්මුල පිරිසුදු කිරීම සඳහා ගිය පුණ්ණා අවුත්, ‘දේවතාවා රුක්මුලෙහි හුන්නා’යයි සුජාතාට සැළකළාය. සුජාතා තොමෝ, කෙල්ල, ඉදින් ඔබ ඇත්තක් කියහිනම් අදාසි (දාසියක් නොවන්නි) යකැයි පවසා සියලු අබරණින් සරසවා ලක්‍ෂයක් අගනා රන්තලියකට පායාසය වඩා වෙනත් රන්බඳුනකින් වසා සුදුවතින් වෙළා හාත්පසින් සුවඳ මල්දම් විසුරුවා ඔසවා ගෙන ගියා බෝසතුන් දැක බලවත් සතුට උපදවා දුටු තන්හි සිට නැමි නැමී ගොස් හිසින් තළිය බහ තබා විවර කොට බඳුන සමඟම පායාසය බෝසතුන්ගේ අතෙහි තබා වැඳ යම්සේ මගේ මනදොළ සපිරිණිද එසේ නුඹවහන්සේගේද (මනදොළ) සපිරේවායි පවසා නික්මුණාය. බෝසත්තෙමේ නෙරංජන නදී තෙරට ගොස් රන්තලිය තෙරෙහි තබා නහා ගොඩට අවුත් එකුන්පනසක් පිඬු කරමින් පායාසය වළඳා රන්තලිය නදියෙහි පාකොට පිළිවෙළින් බෝමැඬට නැඟ සර්‍වඥතාඥානයට පැමිණ සත්සතියක් බෝමැඩ ඉක්මවා ඉසිපතන මිගදායෙහි පවත්වනලද උතුම් දම්සක් ඇත්තේ සුජාතාගේ පුත්වූ යස කුලපුතුගේ හේතුසම්පත් දැක ගොස් එක්තරා රුකක් මුලක වැඩහුන්නේය.
යසකුලපුත්තෙම්ද රෑකාලය අතරතුර විවරවූ ස්ත්‍රීන්ගේ නිවාසාගාරය දැක හටගත් සංවේග ඇත්තේ ඒකාන්තයෙන්ම ‘උවදුරට පත්වීමකි, විපතට පත්වීමකි’යි පවසා නිවෙසින් නික්ම නුවරින් පිටත භාග්‍යවතුන් වෙත ගොස් දම්දෙසුම අසා තුන්මඟපල පසක් කළේය. ඉක්බිති ඔහුගේ පියා පියවර අනුව අවුත් භාග්‍යවතුන් වෙත එළඹ යසගේ පුවත් විමසීය. ශාස්තෘන්වහන්සේ යස කුලපුතු සඟවා දහම් දෙසූසේක. දෙසුම කෙළවර සිටුගැහැවි තෙමේ සෝවාන් පෙලෙහි පිහිටියේය. යස රහත්පලයට පැමිණියේය. භාගයවතුන්වහන්සේ ඔහුට ‘එව මහණැ’යි පැවසූ සේක. එකෙණෙහිම ඔහුගේ ගිහි ලක්‍ෂණ අතුරුදහන්විය. සෘද්ධිමය පාත්‍රසිවුරු දරන්නේ මහතෙර කෙනෙකු මෙන් විය. ඔහුගේ පියාද ශාස්තෘන්වහන්සේ (දානය සඳහා) නිමන්ත්‍රණය කළේය. ශාස්තෘන්වහන්සේ යස කුලපුතු කැටුවයන මහණකොට ඔහුගේ ගෙට ගොස් කරනලද බත්කිස ඇතිසේක් දහම් දෙසූසේක. දෙසුම කෙළවර යසගේ මව සුජාතාද පැරණි බිරියද සෝවාන් පෙළෙහි පිහිටියාහුය. එදවස මේ සුජාතා තොමෝ ලේලිය සමඟ තේවාචික සරණයෙහි පිහිටියේය. මේ මෙහි සංක්‍ෂේපයයි. විස්තර වශයෙන් මේ කථාවස්තුව ඛන්‍ධකයෙහි ආයේමය. ශාස්තෘන්වහන්සේ මෑතභාගයෙහි පිළිවෙළින් උවැසියන් තනතුරුවල පිහිටුවන සේක් මේ උවැසිය පළමුව සරණ යන්නියන් අතුරෙන් අගතැන්හි තැබූසේක.
දෙවැන්නෙහි **දායිකානං** යන්නෙන් දීමෙහි ඇලුම් ඇති උවැසියන් අතුරින් විශාඛා මිගාරමාතාව අග්‍රයයි දැක්වෙයි. ඕ තොමෝ වනාහි පියුමුතුරා බුදුන්කල හංසවතියෙහි කුල ගෙයක ඉපිද පසුකාලයෙහි ශාස්තෘන්වහන්සේගේ ධර්‍මදේශනය අසන්නී එක් උවැසියක දායිකාවන් අතුරින් අගතැන්හි තබන්නාවූ ශාස්තෘන්වහන්සේ දැක පින්දහම් කොට ඒ තනතුර පැතුවාය. ඒ කල්ප ලක්‍ෂයක් දෙවිමිනිසුන් අතුරෙහි සැරිසරා කාශ්‍යප බුද්ධකාලයෙහි කිකී කාශි රජුගේ නිවසෙහි සොහොයුරියන් සත්දෙනාගෙන් සියල්ලනට කනිටුව උපන්නීය. එකල්හි :-
සමණී, සමණගුත්තා, භික්‍ඛුනී, භික්‍ඛුදායිකා, ධම්මා, සුධම්මා සහ සත්වැනිවූ සංඝදාසී යන{1}
මේ සත් සොහොයුරියෝ වූවාහුය. ඔවුහු මෙකල්හි ඛෙමා, උපපලවණ්ණා, පටාචාරා, (ප්‍රජාපතී) ගොතමි, ධම්මදින්නා, මහාමහා සහ සත්වැනි වූ විසාඛා ද යන{2}
මෙබඳු නම් ඇත්තියෝම උපන්නාහුය. එහි මේ සඞ්ඝදාසී තොමෝ එක් බුද්ධාන්තරයක් දෙවිමිනිසුන් අතුරෙහි සැරිසරා මේ බුද්ධෝත්පාදයෙහි අඟුරට භද්දිය නගරයෙහි මෙණ්ඩක සිටුපුත් ධනඤ්ජය සිටුගේ අගමෙහෙසියවූ සුමනා නම් දේවියගේ කුසෙහි උපන්නාය. විශාඛායයි ඇයට නම් කළාහුය. ඇයට සත්අවුරුදු කල්හි භාග්‍යවතුන් වහන්සේ සෙල බමුණාගේද අනෙක් අවබෝධ කරවිය හැකි නෑදෑයන්ගේද හේතුසම්පත් දැක මහබික්සඟන විසින් පිරිවරන ලදසේක් චාරිකාවෙහි හැසිරෙමින් එරටෙහි ඒ නුවරට සැපැමිණිසේක.
එසමයෙහි මෙණ්ඩක ගෘහපති තෙමේ ඒ නුවරෙහි මහ පින්වතුන් පස්දෙනා අතුරින් ජ්‍යෙෂ්ඨයාවී සිටුතනතුර කරයි. පස් පිනැත්තෝ **නම් මෙණ්ඩක සිටු, චන්‍දපදුමා** නම් වූ ඔහුගේම අගමෙහෙසිය, ඔහුගේම පුත් **ධනඤ්ජය** ඔහුගේ බිරියවූ **සුමනාදේවි **සහ මෙණ්ඩක සිටාණන්ගේ **පුණ්ණ** නම්වූ දාසයාද යන අයයි. හුදෙක් මෙණ්ඩක සිටුපමණක් නොව බිම්සර රජුගේ අණ පවතින තන්හි අමිතභොගී නම්වූ පස්දෙනෙක් වූහ. **ජොතිය, ජටිල, මෙණ්ඩක, පුණ්ණක** හා **කාකවලිය** යනුවෙනි. ඔවුනතුරින් මේ මෙණ්ඩක සිටුතෙමේ තම නුවරට භාග්‍යවතුන්වහන්සේ සැපත්බව අසා පුත් ධනඤ්ජය සිටුගේ දූ විශාඛාදැරිය කැඳවා, දුව, නුඹටද මඟුලකි, අපටද මඟුලකි. ඔබගේ පරිචාරිකා දැරියන් පන්සියය සමඟින් රිය පන්සියයක නැඟී දැස්සන් පන්සියයක් විසින් පිරිවරනා ලදුව භාග්‍යවතුන්වහන්සේට පෙරගමන් කරව’යි කීවේය. ඕතොමෝ සීයාගේ වචනය අසා එසේ කළාය. කාරණාකාරණයන්හි දක්‍ෂතාව ඇති බැවින් යානයෙන් යායුතු දුර යානයෙන් ගොස් යානයෙන් බැස පාගමන් ඇත්තීව භාග්‍යවතුන්වහන්සේ වෙත එළඹ එකත්පසෙක සිටියාය. ඉක්බිති ශාස්තෘන්වහන්සේ ඇයට චරිත වශයෙන් දහම්දෙසූසේක. ඒ දෙසුම අවසන්හි සෝවාන් පෙලෙහි පිහිටා හෙට දිනය සඳහා ශාස්තෘන්හන්සේට නිමන්ත්‍රණයකොට දෙවැනි දිනයෙහි තම නිවසෙහි ප්‍රණීතවූ කෑයුතු හා බිදියයුතු දෙයින් බුදුපාමොක් බික්සඟන වළඳවා මේ ක්‍රමයෙන්ම අඩමසක් මහදන් දුන්නාය. ශාස්තෘන්වහන්සේ භද්දිය නුවරෙහි කැමැතිපරිද්දෙන් වැස වැඩිසේක.
මෙයින් මතු අනෙක් කථාමාර්‍ග අතහැර විහාඛාවගේ උත්පත්ති කථාවම කිවයුතුය. සැවතෙහි කොසොල් රජතෙමේ, ‘මගේ අණ පවතින තන්හි අමිතභොග වින්‍දන (අපමණ සම්පත්විදින) කුලයක් නම් නැත. අපට එක් අමිතභොගවින්‍දන කුලයක් එවනු මැනවැ’යි බිම්සර රජු වෙතට හසුන් යැවීය. රජතෙමේ ඇමතිවරුන් සමඟ සාකච්ඡා කළේය. ඇමතියෝ මහාකුලයක් යැවීමට නොහැකිය. එක් සිටු පුතෙකු යවන්නෙමුයි (කතිකා කොට) මෙණ්ඩක සිටුගේ පුත් ධනඤ්ජය සිටාණන්ට සැළකළාහුය. රජතෙමේ ඔවුන්ගේ වචනය අසා ඒ සිටුවරයා යැවීය. ඉක්බිති කොසොල් රජතෙමේ ඔහුට සැවතින් සත්යොදුන් පමණවූ සාකෙත නගරයෙහි සිටු තනතුරදී වාසය කරවූයේය.
සැවතෙහිද මිගාරසිටුගේ පුත් පූර්‍ණවර්‍ධන නම් කුමරුවා වියපත් වූයේ වෙයි. ඉක්බිති ඔහුගේ පියා ‘මගේ පුතා වියපත්ය. ඔහුට ගෘහවාසයෙන් බැඳෙන කාලය’යි දැන ‘අපට සමානජාතිකවූ කුලයෙක්හි දැරියක සොයවුය’යි කාරණාකාරණයෙහි දක්‍ෂවූ පුරුෂයන් යැවීය. ඔවුහු සැවතෙහි තමන් කැමති දැරියක නොදැක සාකේතයට ගියාහුය. ඒ දිනයෙහි විශාඛාද තමන්ගේ සමවියෙහි සිටි කුමරියන් පන්සියයක් විසින් පිරිවරන ලද්දී නැකත් කෙළි සඳහා එක් මහ වැවකට ගියාය. ඒ පුරුෂයෝද ඇතළු නගරයෙහි හැසිර තමන් කැමති දැරියක නොදැක පිටත නගර දොරටුවෙහි සිටියාහුය. එසමයෙහි වැස්සක් වැසිමට පටන්ගත්තේය. ඉක්බිති විශාඛාව සමඟ නික්මෙන ඒ දැරියෝ තෙමෙන බියෙන් වහවහා ශාලාවකට පිවිසුණාහ. ඒ පුරුෂයෝ ඔවුන් අතරිනුදු කැමති පරිදි දැරියක් නොදුටුවාහුය. ඔවුන් සියල්ලන්ට පිටුපසින් විශාඛා තොමෝ වැස්සද නොතකමින් නොයික්මන් ගමන් කෙමෙමින්ම ශාලාවට පිවිසියාය. ඒ පුරුෂයෝ ඇයදැක ‘අන්රුවැත්තිය නමුදු මැය පරමකොට වන්නීය. මේ රූපය ඒකාන්තයෙන්ම ඉදුණු දෙළුමක් මෙන්වෙයි. කථාවට නංවාගෙන ඇය (සමඟ) කථාකරන අපි මිහිරිවදන් ඇත්තියක්ද නැද්දැයි දැනගන්නෙමු’යි සිතුවාහුය. ‘දියණියනි, බෙහෙවින් මුහුකුරාගිය වයස් ඇති ස්ත්‍රීවරර්‍ණ ඇත්තියක් මෙන් වෙහියි ඔවුහු ඇයට කීවාහුය. පියවරු, කුමක්දැක කියන්නහුදැයි ඕ ඇසුවාය. ඔබ සමඟ සෙල්ලම් කරන අන් කුමරියෝ තෙමෙන බියෙන් වේගයෙන් අවුත් ශාලාවට පිවිසුණාහුය. ඔබ වනාහි මැහැල්ලක මෙන් පියවර ඉක්මවා නොයහි. සළුව තෙමෙන බවවත් ගණන් නොගත්තෙහිය. ඉදින් ඇතෙක් හෝ අසෙක් එබ ළුහුබඳින්නේ නම් කිම මෙසේම කරන්නෙහිදැයි ඔවුහු ඇසූහ. ‘පියවරුනි, සළුනම් දුලබ නොවෙයි. මගේ ගෙහි සළු සුලබය. වියපත් මාගමෝ විකිණිබඩු සමානයහ. අතක් හෝ පයක් හෝ කැඩුණු විට අංගවිකල වූ මාගමක පිළිකුල් කරමින් කෙළගසා යත්. එබැවින් සෙමින් ආවෙමියි කීවාය.
මෑසමාන කතක් නම් මේ දඹදිව නැත. රුවින් යම්බඳුද පියවදනිනුද එසේමය. කරුණුනොකරුණු දැන කථා කරයි ඔවුහු සිතුවාහුය. ඉක්තිබි විශාඛා සිතුවාය: ‘පෙර මම (අනෙකකුගේ) අයිතියට පත් නොවූවා වෙමි. දැන් වනාහි (එසේ) අයිතියට පත්වූවා වෙමි’ එසේ සිතා විනීත අයුරින් බිම හිඳ ගත්තාය. ඉක්බිති ඇයව එහිම තිරයකින් වටකළාහුය. ඒතොමෝ වැසුණු බව දැන දැස්සන් සමූහයා විසින් පිරිවරණලද්දී නවසට ගියාය. ඒ මිගාර සිටුගේ මිනිස්සුද ඇය සමඟම ධනඤජය සිටාණන් වෙතට ගියාහුය. දරුවනි, නුඹලා කවරගමක වැසියෝදැයි විමසනලද්දාහු සැවැත්නුවර මිගාරසිටුගේ පුරුෂයෝ වෙමුයි කියා අපි අපගේ සිටුතුමා විසින් නුඹවන්සේගේ නිවසෙහි වියපත් දැරියක් ඇතැයි අසා, එවන ලද්දෝ වෙමුයි කීවාහුය. ‘දරුවනි මැනවි, නුඹලාගේ සිටුතුමා සැපසම්පත්තියෙන් අපහා අසමානය. ජාතියෙන් වනාහි සමානය. සියලු ආකාරයෙන් යුක්ත වූවෙක් නම් දුලබය. යව්, නුඹලාගේ සිටුතුමාට අප විසින් පිළිගත් බව සැළකරවු’යි පැවසීය.
ඔවුහු සිටුවරයාගේ වචනය අසා සැවතට ගොස් මිගාර සිටාණන්ට සතුටද ලාභයද දන්වා ‘ස්වාමීනි, ඔබවහන්සේට සාකේතයෙහි ධනඤ්ජය සිටුතුමාගේ නිවසෙහි දැරියන් ලබන ලදැයි කීවාහුය. මිගාරසිටණෝ එය අසා අපට කුලගෙයකින් දැරියක් ලබන ලදැයි සතුටු සිතැත්තේවී එකෙණෙහිම ධනඤ්ජය සිටාණන්ට, දැන්ම දැරිය ගෙනෙන්නෙමු. කළයුතු කිසක් කරත්වායි හසුනක් යැවීය. හෙතෙමේත්, මෙය අපට බරක් නොවේ. සිටුතුමා වනාහි තමන් කළයුතුවැඩ කරනුමැනවැ’යි පිළිහසුනක් යැව්වේය. හෙතෙම කොසොල් රජුවෙතට ගොස්, ‘දේවයන් වහන්ස, මට එක් මංගල කටයුත්තක් ඇත. ඔබගේ දාසයන් පූර්‍ණවර්‍ධනයන්ට ධනඤ්ජය සිටාණන්ගේ දියණි විශාඛා නම් දැරිය ගෙනෙන්නෙමි. මගේ සාකේතගමන අනුදත් මැනවැ’යි සැළකළේය. ‘මහසිටාණ, මැනවි. කිමෙක්ද අපද ආයුතුදැයි (රජතෙමේ පැවසීය) ‘දේවයන්වහන්ස, නුඹවහන්සේ වැන්නවුන්ගේ ගමනක් කෙසේ ලබමුදැ’යි (සිටුතෙමේ කීවේය.) රජතෙමේ මහකුල පුතුට සංග්‍රහයක් කරනු කැමැත්තේ ‘වේවා! සිටාණ, පැමිණෙන්නෙමි’යි පිළිගෙන මිගාරසිටු සමඟ සාකෙත නුවරට ගියේය. ධනඤ්ජය සිටු තෙමේ මිගාරසිටු කොසොල් රජුද ගෙන පැමිණියේයයි අසා පෙරගමන් කොට රජු කැඳවාගෙන තම නිවසට ගියේය. එකෙණෙහිම පසේනදී කොසොල්රජුටද රජ කැඳවාගෙන තම නිවසට ගියේය. එකෙණෙහිම පසේනදී කොසොල්රජුටද රජ පිරිසටද මිගාර සිටාණන්ටද වසන තැන් මෙන්ම මල්සුවද වස්ත්‍රාදියද පිළියෙළ කළේය. මෙය මොහුට ලැබීමට වටීය. මෙය මොහුටයයි සියල්ල තෙමේම දනියි. ඒ ඒ අය සිටුතෙමේ අපටම සත්කාර කරති’යි සිතූහ.
ඉක්බිති එක්දිනක් රජතෙමේ ධනඤ්ජය සිටාණන්ට, බොහෝකලක් සිටාණන්ට අප වැඩීම, පෝෂණය කිරීම නොහැකිය. දැරිය යන දිනය දනීවා’යි හසුනක් යැවීය. හෙතෙමේද රජුට, ‘දැන් වැසිකල පැමිණියේය. සිවුමසක් (ඔබිමොබ) හැසිරීමට නොහැකිය. නුඹවහන්සේගේ බලකායට යමක් යමක් ලැබීමට වටීද? ඒ සියල්ල මට භාරය. හුදෙක් දේවයන්හන්සේ මාවිසින් (දැරිය) එවනලද කල්හි යනසේක්වා’යි හසුනක් යැවීය. එතැන්පටන් සාකේත නුවර නිති නැකත් (කෙළි ඇති) ගමක් මෙන්විය. මෙසේ තෙමසක් ඉක්මියේය. ධනඤජය සිටාණන්ගේ දියනියගේ මහාලතා පසාධනය එතෙක් නිමා නොවෙයි. ඉක්බිති ඔහුගේ කර්‍මාන්ත විධායකයෝ අවුත්, ‘නොමැති අන්දෙයක් නම් නැත. බලකායට බත්පිසින දර නොපොහොනේ’යි පැවසූහ. ‘යවු දරුවනි, ඇත්හල්, අස්හල්, ගවහල් කඩා බත් පිසවුයයි කීවේය. මෙසේ පිසන්නවුනට ද අඩමසක් ඉක්මුණේය. ඉක්බිති යළි ස්වාමීනි, දැව නොපොහොනේයයි සැළකළාහුය. ‘දරුවනි, මෙකල්හි දර ලැබීමට නොහැකිය. රෙදි කොටු ගෙය විවර කොට රළු රළු සළු ගෙන වැටි තනා තෙල් සැළියෙහි තෙමා බත් පිසවුයි’ කීවේය. මේ අයුරින් පිසන්නවුන්ට සිවුමස සපිරිණි
ඉක්බිති ධනඤජය සිටුතුමා මහාලතා පසාධනය (සාදා) නිමිබව දැන හෙට දුවණිය යවන්නෙමැයි දියණිය සමීපයෙහි හිඳුවා ‘දරුව, සැමි කුලයෙහි වසන්නියන් විසින් මේ මේ හැසිරීම් ඉගෙනීමට වටීයයි අවවාද දුන්නේය. මේ මිගාර සිටු තෙමේත් අනතුරු (ඊළඟ) ගැබෙහි වැද හොත්තේ ධනඤජය සිටානන්ගේ අවවාදය ඇසුවේය. ඒ සිටුතෙමේ දියනියට මෙසේ අවවාද දුන්නේය.
‘දරුව’ මයිලණුවන්ගේ ගෙහි වෙසෙන්නිය විසින් ඇතුළත ගිනි පිටත නොගෙනගිය යුතුය, පිටත ගිනි ඇතුළට නොපිවිසවිය යුතුය. දෙන්නාටම දිය යුතුය, නොදන්නාට නොදිය යුතුය, දෙන්නාටද නොදෙන්නාටද දියයුතුය. සුවසේ හිඳිය යුතුය, සුවසේ වැළඳිය යුතුය, සුවසේ හෙවිය යුතුය. ගිනි පිදිය යුතුය. ඇතුළත දෙවියන් නමැදිය යුතුයයි
මේ දසආකාර අවවාද දී දෙවන දිනයෙහි සියලු සෙනඟ රැස්කරවා රජ සෙනඟ මැද කෙළෙඹියන් අට දෙනෙකු භාරකරුවන් (වශයෙන් තෝරා) ගෙන ‘ඉදින් මගේ දුව ගියතැන දොසක් හටගනීද නුඹලා විසින් පිරිසුදු කළ (නිවැරදි කළ) යුතුයයි කියා නව කෙළක් අගනා මහා ලතා පසාධනයෙන් දියණිය සරසවා නහනසුණු මිලවූ ගැල් සාරදහස් පන්සියයක ධනය දී දියණිය සමඟ නිබඳව සමඟ හැසිරෙන පන්සියයක් දාසියන්ද ආජන්‍යරථ පන්සියයක්ද සියය සියය බැගින්වූ සියලු සත්කාරද දී කොසොල් රජු හා මිගාර සිටාණන් පිටත්කොට යවා දුවණිය යන වේලාවෙහි ගවගාස් අධිකාරී පුරුෂයන් කැඳවා ‘දරුවනි, මගේ දියණියට ගියතන්හි කිරිබීම සඳහා දෙනුන්ගෙන්ද යානයන්හි යෙදීම සඳහා ගොනුන්ගෙන්ද වැඩ ඇත. එහෙයින් මගේ දුවගේ ගමන් මගෙහි ගැල් දොරටු හැර පළලින් අට ඉස්බක් ගවසමූහයාගෙන් පුරවා තුනගව්වකින් මත්තෙහි අසුවල් නම් (ගිරි) කඳුරක් ඇත. කෙළවර ගොන්බාන එතැනට පත් කල්හි බෙරහඬින් ගාල්දොර වසන්නහුයයි පැවසීය. ඔවුහු මැනවැයි සිටාණන්ගේ වචනය පිළිගෙන එසේ කළාහුය. ගැල්දොර ඇරී කල්හි මහත් මහත් ගවයෝම නික්මුණාහුය වැසූ කල්හි වනාහි විශාඛාවගේ පිනින් බලවත් ගවයෝද හීලෑගවයෝද වැටින් පැන පැන මගට පිළිපන්නාහුය. ඉක්බිති විශාඛා නුවර දොරටුවට සැපත් කල්හි මෙසේ සිතුවාය. “පිළිසන්වු යානයෙහි හිඳ නුවරට පිවිසෙම්ද නැතහොත් යානයෙහි සිටගෙන පිවිසෙම්ද’? ඉක්බිති ඇයට මෙබඳු අදහසක්විය. පිළිසන්වූ යානයෙන් පිවිසෙන මගේ මහාලතාපසාධනයේ විශේෂයක් නොපැනෙයි යනුවෙනි. ඕතොමෝ සියලු නුවරට තමන් දක්වන්නී රියෙහි සිටගෙන නුවරට පිවිසියාය. සැවැත් නුවර වැසියෝ විශාඛාවගේ සැපත් දැක මෝ වනාහි විහාඛා නමු. මෙම රුවත් මෙම සැපතත් මැයටම හොබීයයි පැවසුවාහුය. මෙසේ ඕතොමෝ මහත් සැපතින් මිගාර සිටාණන්ගේ නිවසට පිවිසියාය. ගියදිනයෙහිම ඇයට සියලු නුවරවැසියෝ ‘ධනඤ්ජය සිටුතුමු තම නුවරට පැමිණි අපට මහත් සත්කාර කළේය’යි හැකි පරිද්දෙන් පඬුරු යැව්වාහුය. විශාඛාතොමෝ එවූ එවූ පඬුරු ඒ නුවරෙහිම ඒ ඒ කුලයන්හි සියල්ලන්ට ප්‍රයෝජනවත් ලෙස දෙවූවාය. ඉක්බිති රාත්‍රියාමයෙහි ඇයගේ එක් ආජානෙය්‍ය අස් වෙළඹකට දරු උපතක් සිදුවිය. ඕතොමෝ දාසීන් ලවා දඬුපහන් ගන්වාගෙන එහි ගොස් වෙළඹ උණුදියෙන් නහවා තෙල් ගල්වා තමන් වසන තැනටම ගියාය.
මිගාර සිටුතුමාද සත්දිනක් පුතාගේ ආවාහසත්කාරය කරන්නෙ අසළ වෙහෙරෙහි වසන්නාවූද තථාගතයන්වහන්සේ නොමෙනෙහි කොට සත්වැනි දිනයෙහි සියලු නිවෙස පුරවමින් නග්න ශ්‍රමණයින් වඩාහිඳුවා එන්න මගේ දුව රහතුන් වඳීවායි හසුනක් යැවීය. ඕතොමෝ සෝවාන්වූ ආර්‍ය්‍යශ්‍රාවිකාවක්වූවා රහත්යයි වචනය අසා තුටුපහටුවූවා ඔවුන් හුන් තැනට ගොස් ඔවුන් බලා මෙබන්දෝ නම් රහත්හු වෙත්දැයි විළිබිය නැත්තවුන්ගේ සමීපයට කුමක් හෙයින් මයිළණුවෝ මා කැඳවත්දැයි චී චී යයි නින්දාකොට තමන් වසන තැනටම ගියාය. නග්න ශ්‍රමණයෝ ඇය දැක එක පහරින්ම සියල්ලෝ සිටාණන්ට ‘කිමෙක්ද ගාහපතිය, ඔබ අනිකක නොලැබුවෙහිද? ශ්‍රමණ ගෞතමයන්ගේ ශ්‍රාමිකාවකවූ මහා කාලකණ්ණියක මේ ගෙදරට පිවිසුවෙහිද? වහා ඇය මේ ගෙදරින් බැහැර කරව’යි ගැරහූහ. ඉක්බිති සිටුතෙමේ මොවුන්ගේ වචනයෙන් මවිසින් මැය මේ නිවසින් බැහැර කිරීමට නොහැකිය. මෝ මහාකුලයක දුවනියකැයි සිතා, ආචාර්‍ය්‍යවරුනි, කුඩා දරුවෝ දැන හෝ නොදැන (වරද) කරති. නුඹවහන්සේලා නිශ්ශබ්දවුව මැනවැයි නගනයින් පිටත්කොට යවා මහ පළඟක හිදගෙන රන් හැන්දක් ගෙන විශාඛාව විසින් බලා සිටිනු ලබන්නේ රන් තලියක දියනුමුසු මී පායාසය වැළඳීය.
එසමයෙහි එක් පිඬු හැසිරෙන තෙර කෙනෙක් පිඬුපිණිස හැසිරෙන්නාහු සිටුවරයාගේ ගෙදොරට වැඩියහ. ඒ ලාමක තැනැත්තේ තෙරුන් දැක ද නොදක්නේ මෙන්වී මුව යටට යොමුකොටගෙන පායාසයම වළඳයි. විශාඛතොමෝ මගේ මාමා තෙරුන් දැකද හැඟීමක් නොකරතියි දැන තෙරුන් වෙත එළඹ ‘වෙනතක වඩිනු මැනවි ස්වාමීනි, මගේ මාමා පැරන්නක් කති’යි කීවාය. හෙතෙම නිගණ්ඨයන් කීකල්හි ඉවසීය. පැරන්නක් කතියි කීකෙණෙහිම අත ඉවතට ගෙන මේ පායාසය මෙතැනින් ගෙනයවු. මැයද මේ ගෙදරින් පිට කරවු. මෝ වනාහි මෙබඳුවූ මඟුල් ගෙදරක මා අශූචි කන්නකු කරන්නීයයි කීවේය. ඒ නිවසෙහි සියලු දස්කම්කරුවෝ විශාඛාවට අයත් වූවෝයි. කවරෙක් නම් ඇය අතින් හෝ පයින් ගන්නේද? මුවින් කතා කිරීමට පවා සමතෙක් නැත. ඉක්බිති විශාකාතොමෝ මයිලණුවන්ගේ කථාව අසා, ‘පියාණෙනි, මෙපමණ වචනයකින්ම අපි නොයමු. මම නුඹවහන්සේ විසින් දිය තොටින් කුමභදාසියක මෙන් නොගෙනෙන ලද්දෙමි. ජීවත්වන මවුපියන්ගේ දූවරුනම් මෙපමණකින් නොනික්මෙත්. මේ කරුණ නිසාම මට පියා මෙහි එන දිනයෙහි කෙළෙඹියන් අට දෙනකු කැඳවා ඉදින් මගේ දුව නිසා දොසක් උපදියිද එය නිවැරදි කරවුයයි පවසා ඔවුන්ගේ අතෙහි තැබීය. ඔවුන් කැඳවා මගේ දොස් නිදොස් බව පිරිසිදු කරවුවව මැනවැයි කීවාය.
ඉක්බිති සිටුතුමා මෝ යහපතක් කියන්නීයයි කෙළෙඹියන් අටදෙනා කැඳවා, ‘මේ දැරිය සත්වැනි දිනයෙහි නොපිරිපුන්වූම මඟුල් ගෙයෙහි හුන්නාවූ මා අශූචි කන්නෙකැයි කියයි කීවේ. ‘දියණියනි, එසේ වේදැ’යි ඔවුහු ඇසූහ. ‘පියවරුනි, මගේ මාමා අශූචි කෑමට කැමැත්තේ වන්නේය. මම වනාහි එසේ (අදහස්) කොට නොකියමි. එක් පිඬුසිඟන තෙර කෙනෙකු ගෙදොර සිටි කල්හි මෙතෙමේ දිය නුමුසු පායාසය බුදිමින් ඔහු මෙනෙහි නොකරයි. මම මේ හේතුවෙන් වෙනතක යන්න ස්වාමීනි, මගේ මාමා මේ අත්බැව්හි පින් නොකරයි. පැරණි පින කයි යන්න පමණක් කීවෙමි’යි පැවසුවාය. ‘ආර්‍ය්‍යයනි, මෙහි දොසක් නැත. අපගේ දියණිය (සුදුසු) කරුණක් කියයි. ඔබතුමා කුමක් නිසා කිපෙහුදැ?’යි ඔවුහු කීය. ‘ආර්‍ය්‍යවරුනි, එය දොසක් නොවේවා! (එතකුදු) මේ දැරිය පැමිණි දිනයෙහිම මගේ පුතුකෙරෙහි හැඟීමක් නොකොට තමන් කැමති තැනට ගියාය’යි (සිටුතෙමේ කීවේය). ‘එසේද දරුව?’ ‘පියවරුනි, මම මා කැමති තැනකට නොයමි. මේ නිවසෙහි ආජානීය වෙළඹ වැදූ කල්හි හැඟීමකුදු නොකොට හිඳීම නම් අයුත්තකියි දඬුපහන් ගෙන්වාගෙන දැස්සන් විසින් පිරිවරන ලදුව එහිගොස් වෙළඹට ප්‍රසව පරිහාර කරවීමි’යි විශාඛා කීවාය. ‘ආර්‍ය්‍යයෙනි, අපගේ දියණිය නුඹගේ නිවසෙහි දාසීන් විසිනුදු නොකළයුතු වැඩක් කළාය. නුඹ එහි කුමන දෙසක් දක්නෙහිද?’
‘ආර්‍ය්‍යවරුනි, එය ගුණයක් වේවා! මැයගේ පියා මෙහි එන දිනයෙහි අවවාද දෙමින් ඇතුළත ගිනි පිටත නොගෙනිය යුතුයයි කීවේය. කිමෙක්ද අපවිසින් දෙපසින් අසල්වැසි ගෙවලට ගිනි නොදී සිටිය හැකිද?’ ‘එසේද දුවණිය? ‘පියවරුනි, මගේ පියා මේ ගිනි අරභයා කථා නොකළේය. ගෙතුළෙහි නැදි ආදී මාගමුන්ගේ යම් රහස් කථාවක් හටගනීද? එය, එහි දැසිදස්සන්ට නොකිව යුතුය. මෙබඳුවූ කථා වැඩෙමින් කලහය පිණිස පවතියි. පියවරුනි, මෙය සඳහා මගේ පියා කීවේය.”
ආර්‍ය්‍යවරුනි, එයද එසේ වේවා! මැයගේ පියා පිටතින් ගිනි ඇතුළතට නොපිවිසය යුතුයයි කීවේය. ඇතුළත ගිනි නිවුනු කල පිටතින් ගිනි නොගෙනීමට අපට හැකිද?’ ‘එසේද, දියණිය?’ ‘පියවරුනි, මගේ පියා එම ගිනි සඳහා නොකීවේය. යම් දෙසක් දැසිකම්කරුවන් විසින් කියන ලද්දේ වෙයිද? එය ඇතුළත මිනිසුන් නොකිව යුතුය. පෙ-
යමෙක් දෙත්ද ඔවුනටම දියයුතුයයි යන්නෙන් යමක් කියන ලදද එය ඉල්වාගත් උපකරණ ගෙන යමෙක් ආපසු දෙත්ද ඔවුනටම දියයුතුය යන්න සඳහා කියනලදී.
‘යමෙක් නොදෙත්දැ’යි මෙයද ඉල්ලාගත් දෙය ගෙන ආපසු නොදෙත්ද ඔවුනට නොදිය යුතුය. යන්න සඳහා කියන ලදී.
දෙන්නහුටද නොදෙන්නහුටද දියයුතුය යන මෙය දිළිඳු නෑමිතුරන් පැමිණි කල්හි නැවත දීමට හැකි වෙත්වා හෝ නොවෙත්වා දීමටම වටීය යන්න සඳහා කියනලදී.
සුවසේ හිඳිහ යුතුය යන මෙයද නැදිමයිලන් දැක නැඟිටිය යුතු තන්හි හිඳීමට නොවටීය යන්න සඳහා කියනලදී.
සුවසේ වැළදිය යුතුය යන මෙය නැදිමයිල් සැමියන්ට පෙරාතුවම නොවළඳා ඔවුන් වළඳවා සියල්ලන් විසින් ලද නොලද දේ දැන පසුව තෙමේ වැළදීමම වටීය යන්න සඳහා කියනලදී.
සුවසේ හොවියයුතුය. යන මෙයද නැදිමයිල් සැමියන්ට පෙරාතුවම සයනයට නැඟ නොනිදිය යුතුය. ඔවුන්ට කළයුතු වත් පිළිවෙත්කොට පසුව තෙමේ නිදීමට යුතුය. යන මෙය සඳහා කියනලදී.
ගිනිපිදිය යුතුය. යන මෙය නැන්දනියද මයිලනුවන්ද සැමියාද ගිනි කඳක් මෙන්ද නාරජුන් මෙන්ද කොට දැකීමට වටීය යන්න සඳහා කියනලදී’
ඒවා එපමණ ගුණයෝ වෙත්වා? මැයගේ පියා ඇතුළත දෙවියන් නමඳවයි කීවේය. මෙහි කවර අර්‍ත්‍ථයක්දැයි (සිටුතුමා ඇසීය.) දියණිය එසේදැයි ඔවුහු අසූහ. ‘එසේය, පියවරුනි, එය ද මගේ පියා විසින් ‘දරුව ආවේණික ගෙහි වසන කාලයෙහි පටන් අපගේ ගෙදොරට පැමුණුණු පැවිද්දකු දැක ගෙහි යම් කෑයුත්තක් බිදිය යුත්තක් ඇත්ද? එයින් පැවිද්දන්ට දී කෑමටම වටීය යන මෙකරුණ සඳහා කියන ලදියි විශාඛා කීවාය. ඉක්බිති ඔවුහු සිටාණන්ට ‘මහසිටාණ, නුඹ වනාහි පැවිද්දන් දැක නොදීමට කැමත්තේ වනැයි හැඟෙයියයි කීහ. හෙතෙම අන් පිළිවදනක් නොදක්නේ අධොමුඛව හුන්නේය.
ඉක්බිති කෙළෙඹියෝ ඔහුට ‘කිමෙක්ද සිටාණෙනි, අපගේ දියණියගේ අන් දොසකුත් ඇත්දැයි ඇසුවාහුය. ‘ආර්‍ය්‍යයනි නැතැ’යි කීවේය. ‘කුමක් හෙයින් නිදොස් මැය නිකරුණේ පිටමං කළෙහිදැ’යි ඔවුහු ඇසූහ. එකෙණෙහි විශාඛා තොමෝ ‘පළමුව මගේ මයිලණුවන්ගේ වචනයෙන් මගේ යාම නොසුදුසුය. මා එන දිනයෙහි මගේ දොස්නිදොස් පිරිසිදු කිරීම සඳහා මගේ පියා නුඹලාගේ අතෙහි තබා දුන්නේය. දැන් මගේ යාම මැනවැයි පවසා දැසිදසුන් යානාදිය පිළියෙළ කරවුයයි අණ කළාය. ඉක්බිති සිටුතෙමේ ඒ කෙළෙඹියන් අත ගෙන ඇයට, ‘දියණිය, මා විසින් නොදැන කියන ලද්දට මට ක්‍ෂාමා කරන්නැ’යි කීවේය. ‘පියාණෙනි ක්‍ෂමා කරමි. ඔබගේ ක්‍ෂමා කළයුත්තට ක්‍ෂමා කරමි. මම වනාහි බුදුසසුනෙහි නොසැලෙන පැහැදීම් ඇති කුලයක දියණියක්මි. අපි බික්සඟනගෙන් තොරව නොපවතිමු. ඉදින් මගේ කැමැත්තෙන් බික්සඟන පිළිදැඟුම් කිරීමට ලබන්නෙම් නම් වසමියි විශාඛා කීවාය. ‘දරුව, නුඹ කැමති පරිද්දෙන් නුඹේ මහණුන් පිළිදැඟුම් කරව’යි (සිටුතෙමේ කීවේය).
ඉක්බිති විශාඛාතොමෝ භාග්‍යවතුන්වහන්සේ නිමුන්ත්‍රණය කරවා දෙවැනි දිනයෙහි නිවෙස පුරවමින් බුදුපාමොක් බික්සඟන වඩා හිඳෙව්වාය. නග්න පිරිසද ශාස්තෘන්වහන්සේ මිගාර සිටුගේ ගෙට වැඩිබව දැන එහි ගොස් ගෙය පිරිවරා හුන්නාහුය. විශාඛා තොමෝ දක්‍ෂිණොදකය දී සියලු සත්කාර පිළියෙළ කරන ලද්දේ මගේ මයිලණුවෝ පැමිණ භාග්‍යවතුන්වහන්සේ වළඳවත්වායි හසුනක් යැව්වාය. හෙතෙම නිගණ්ඨයින්ගේ වචනය අසා ‘මගේ දියණිය, සම්බුදුන්වහන්සේ වළඳවාවා’යි පැවසීය. විශාඛා තොමෝ නොයෙක් අගරසයෙන් භාග්‍යවතුන්වහන්සේ වළඳවා බත්කිස නිමවූ කල්හි මගේ මයිලණුවෝ පැමිණ භාග්‍යවතුන්වහන්සේගේ ධර්‍මකථාව අසත්වා’යි යළි හසුනක් යැව්වාය. ඉක්බිති දැන් නොයාම නම් බලවත් අයුක්තකැයි ධර්‍මකථාව ඇසීමේ කැමැත්තෙන් යන ඔහුට නග්ගනශ්‍රමණයෝ, ‘ශ්‍රමණභවත් ගෞතමයන්ගේ ධර්‍මය අසන්නේ තිරයෙන් පිට හිඳ අසව’යි කීහ. කලින්ම ගොස් තිරයකින් වට කළාහුය. මිගාරසිටුතෙමේ ගොස් තිරයෙන්පිටතම හුන්නේය. තථාගතයන්වහන්සේ, ‘නුඹ තිරයෙන් පිටත හෝ හිඳුව බිත්තියෙන් පිටත හෝ පර්‍වතයෙන් පිටත හෝ සක්වළින් පිටත හෝ හිඳුව. මම සමුබුදු නමි. මගේ හඬ නුඹට අස්වන්නට හැක්කෙමි’යි රන්වන්පල ඇති අඹගසක් කඳින් ගෙන සොලවන්නාක් මෙන් ධර්‍ම දේශනා කළ සේක. දෙසුම අවසන්හි සිටුතෙමේ සෝවාන් පෙළෙහි පිහිටා තිරය ඔසවා ශාස්තෘන්වහන්සේගේ පාදයෙහි පසඟ පිහිටුවීමෙන් වැඳ ශාස්තෘන්වහන්සේ සමීපයෙහිම ‘දරුව නුඹ අද පටන් මගේ මවය’යි විශාඛාව තමන්ගේ මවු තනතුරෙහි තැබුවේය. එතැන්පටන් විශාඛා මිගාරමාතා නම්වූවාය.
ඕතොමෝ එක්දිනක් නුවරෙහි නැකැත් කාලය පවත්නා විට ඇතුළ් නුවරෙහි ගුණයක් (වටිනාදෙයක්) නැතැයි දැස්සන් විසින් පිරිවරන ලදුව ශාස්තෘන්වහන්සේගේ ධර්‍මකථාව ඇසීමට යන්නී ‘බුදුවරුන්ගේ සමීපයට උඩඟු වෙසින් යාම නුසුදුසුය’යි මහාලතා පසාධනය මුදා දැස්සක අතෙහි දී ශාස්තෘන්වහන්සේ වෙත එළඹ වැඳ එකත්පසෙක හුන්නාය. ශාස්තෘන්වහන්සේ දහම් දෙසූ සේක. ඕතොමෝ දම්දෙසුම අවසන්හි භාගයවතුන්වහන්සේ වැඳ නුවරට අභිමුඛව පිටත්ව ගියාය. ඒ දාසියද තමන්ගත් පසාධනය තැබූ තැන නොසලකා යන්නී, පසාධනය ගැනීම සඳහා ආපසු හැරුනාය. ඉක්බිති විශාඛාව ඇයට ‘නුඹවිසින් එය කොහි තබන ලද්දැ’යි ඇසුවාය. ‘ආය්‍යවනි, ගඳකිළි පිරිවෙණෙහි’යි ඕ කීවාය. ‘වේවා! දැස්ස, ගොස් ගෙනෙව. ගඳකිළි පිරිවෙණෙහි තැබූ කල පටන් ගෙන්වීම නම් අපට නොසුදුසුය. එහෙයින් එය විකුණා දඬුවමක් කරන්නෙමු. එහි තැබූ කල්හි ආර්‍ය්‍යවරුන්ට හිරිහැරයක් වේයයි
දෙවැනි දිනයෙහි ශාස්තෘන්වහන්සේ බික්සඟන විසින් පිරිවරන ලද සේක් විශාඛාවගේ ගෙදොරට වැඩිසේක. නිවෙසෙහිද නිබඳ පනවනලද අසුන් වෙයි. විශාඛා තොමෝ ශාස්තෘන්වහන්සේගේ පාත්‍රය ගෙන ගෙට වැඩමවා පනවනලද අසුන්හිම හිඳුවා ශාස්තෘන්වහන්සේ බත්කිස නිමිකල්හි ඒ පසාධනය ගෙන්වා ශාස්තෘන් පාමුල තබා ස්වාමීනි මෙය ඔබවහන්සේට දෙමියි කීවාය. ශාස්තෘන්වහන්සේ අලංකාරය නම් පැවිද්දන්ට නොවටනේයයි ප්‍රතික්‍ෂේප කළසේක. ‘දනිමි. ස්වාමීනි, මම මෙය අගයකරවා ධනය ගෙන නුඹවහන්සේට විසීමට ගඳකිළියක් කරන්නෙමි’යි ඈ කීවාය. එකල්හි ශාස්තෘන්වහන්සේ ඉවසාවදාළසේක. ඕතොමෝත් එය අගය කරවා නවකෙළක් ධනය ගෙන ගැබ් සියයකින් යුක්තවූ පූර්‍වාරාම මහාවිහාරයෙහි තථාගතයන්වහන්සේට විසීමට ගඳකිළියක් කරවූවාය. විශාඛාවගේ නිවෙස පෙරවරුවෙහි කසාවතින් බබළන සෘෂීන් තුළින් හමන සුළඟින් ගැවසීගත්තක් විය. අනේපිඬුසිටුගේ නිවෙසෙහි මෙන්ම ඇයගේ නිවෙසෙහිද සියලුබත් පිළියෙළවූයේයම විය. ඕතොමෝ පෙර වරුයෙහි බික්සඟනට ආමිෂසංග්‍රහ කොට පසුබතෙහි බෙහෙත්ද අෂ්ටවිධපානයන්ද ගෙන්වා ගෙන විහාරයට ගොස් බික්සඟනට දී පසුව ශාස්තෘන්වහන්සේගේ ධර්‍මදේශනාව අසා පැමිණෙයි. ශාස්තෘන්වහන්සේ මෑත කාලයෙහි උවැසියන් පිළිවෙළින් තනතුරු වල තබනසේක් විශාඛා මිගාරමාතාව දායිකාවන් අතුරෙන් අගතැන්හි තැබූසේක.
තෙවෙනි සිවුවෙනි සූත්‍රයන්හි **බහුස්සුතානං යදිදං ඛුජ්ජුත්තරා, මෙත්තාවිහාරීනං යදිදං සාමාවතී** යන්නෙන් බොහෝ ඇසූපිරූ තැන් ඇති උවැසියන් අතුරින් **බුජ්ජුත්තරාද** මෙත් පැවතුම් ඇති උවැසියන් අතුරින් **සාමාවතීද** අග්‍රයයි දැක්වෙයි. මේ දෙදෙනාම පියුමුතුරා බුදුන්කල හංසවතියෙහි කුලගෙයක පිළිසිඳ ගෙන පසුකාලයෙහි ශාස්තෘන්වහන්සේගේ ධර්‍මය අසන්නෙමුයයි විහාරයට ගියාහුය. එහි ඛුජ්ජුත්තරාවෝ එක් උවැසියක බොහෝ ඇසූපිරූතැන් ඇත්තියන් අතුරින් අගතන්හි තබන්නා වූ ශාස්තෘන්වහන්සේ දැක පින්දහම්කොට ඒ තනතුර පැතුවාය. සාමාවතියද එක් උවැසියක මෙත් පැවතුම් ඇත්තියන් අතුරින් අගතනතුරෙහි තබනු දැක පින්දහම් කොට ඒ තනතුර පැතුවාය. දිවි ඇතිතෙක් කුසල්කොට දෙව්ලොව ඉපිද දෙවිමිනිසුන් අතර සැරිසරන්නාවූ ඒ දෙදෙනාටම කල්ප ලක්‍ෂයක් ඉකිමිණ.
අපගේ ශාස්තෘන්වහන්සේගේ පහළවීමට පෙරාතුවම වජ්ජිරටෙහි අභිවාතක නම් රෝගයක් හටගත්තේය. එකිනෙක ගෙහි එක වරම මිනිස්සු දස දෙනාද, විසිදෙනාද මැරෙති. රටින් පිටව ගියාහු වනාහි දිවි ලබත්! එය දැන එක් පුරුෂයෙක් තමන්ගේ අඹුදරුවන් රැගෙන අන්රටකට යන්නෙමැයි එයින් නික්මුණේය. ඉක්බිති ඔහුගේ ගෙයින් ගන්නාලද මාර්‍ගොපකරණ අතරමග කතරින් එතෙරනොවී තිබියදීම නිමාවට ගියේය. ඔවුන්ගේ සිරුරුබලය පිරිහිණි. වරක් මව පුතු ඔසවාගෙන යයි. වරක් පියා ඔසවාගෙන යයි. ඉක්බිති එම පුතුගේ පියා ‘අපගේ සිරුරු බලය පිරිහිණ. පුතා ඔසවාගෙන යන්නාවූ අපි කතරින් එතෙර වීමට නොහැකි වන්නෙමු’යි සිතුවේය. හෙතෙම ඔහුගේ මවට නොදන්වාම දිය කිස සඳහා අන් අය සමඟ නොගොස් නැවතුණු කෙනෙකු මෙන් පුතු මඟ හිඳුවා තනිවම මගට පිළිපන්නේය. ඉක්බිති ඔහුගේ බිරිය ආපසු පැමිණීම බලාපොරොත්තු වන්නී අතෙහි පුතු නොදැක වැලපෙමින් ගොස් ‘හිමියනි, මගේ පුතා කොහිදැයි ඇසුවාය. ‘නුඹට පුතුගෙන් කවර වැඩෙක්ද? ජීවත්වන්නමෝ පුතෙකු ලබන්නෙමුයයි හෙතෙම කීවේය. ඕතොමෝ මේ මිනිසා අතිශයින්ම සහාසිකයෙකැ’යි කියා ‘නුඹ යව, මම නුඹවැන්නෙකු සමඟ නොයන්නෙමැයි පැවසුවාය. හෙතෙම ‘සොදුර, මෙය මවිසින් නොසිතා කරන ලද්දකි. මට ක්‍ෂමා කරන්නැ’යි පවසා පුතු රුගෙන ගියේය.
ඔවුහු ඒ කතර ඉක්මවා සැන්දෑවෙහි එක් ගොපලු කුලයකට පැමිණියාහුය. එදවස ගොපලු කුලවැස්සෝ දියනුමුසු පායාසයක් පිසූහ. ඔවුහු මොවුන් දැක මොවුහු බෙහෙවින් සාගිනි ඇත්තෝයි (සිතා) මහ බඳුනක් පායාසයෙන් පුරවා හැන්දක් පුරා ගිතෙල්ද වත්කොට දුන්නාහුය. ඔවුන් ඒ පායාසය බුදින කල්හි ඒ ස්ත්‍රිය පමණ දැනම අනුභව කළාය. පුරුෂයා වනාහි පමණ ඉක්මවා අනුභවකොට දිරවන්නට නොහැක්කේ රාත්‍රිභාගයෙහි කළුරිය කළේය. හෙතෙම කළුරිය කරන්නේ ඔවුන් කෙරෙහි ආදර සහිත බවින් ගොපල්ලන්ගේ ගෙදර බැල්ලකගේ කුසෙහි පිළිසඳ ගත්තේය. බැල්ල නොබෝ දිනකින්ම වැදුවාය. ගොපල්ලා ඒ බලුපැටවා මනාපෙනුමැත්තකු බව දැක අහරින් පොළඹවා තමන් කෙරෙහි උපන් සෙනෙහ ඇත්තෙකුකොටගෙන සමඟම හැසිරෙයි.
ඉක්බිති එක් දිනක් එක් පසේබුදුවරයෙක් පිඬු හැසිරෙන වේලෙහි ගොපල්ලාගේ ගෙදොරට පැමිණියහ. හෙතෙම උන්වහන්සේ දැක භික්‍ෂාව දී තමන් ඇසුරුකොට වසනලෙස පිළිණ ගත්තේය. පසේ බුදුන්වහන්සේ ගොපල් කුලයට නුදුරු එක් වන ලැහැබක විසීමට එළැඹිසේක. ගොපල්ලා උන්වහන්සේ වෙතට යන්නේ ඒ බලුපැටවා රැගෙනම යයි. අතරමගෙහිදීද දරුණු මෘගයන් ඇති තන්හි එම රුදුරු මෘගයන් පලවා හැරීම සඳහා ගස්වලට හෝ ගල්වලට පහර දෙයි. ඒ බලු පැටවාත් එය (එබඳු දෙය) කිරීමේ නියමය තහවුරු කරගත්තේය. ඉක්බිති එක් දිනක් ඒ ගොපල්ලා පසේ බුදුන් සමීපයෙහි හිඳ ස්වාමීනි, අපට හැම කල්හි ඒමක් නම් නොවෙයි. මේ බලුපැටවා දක්‍ෂයෙකි. මොහු පැමිණි සලකුණින් අපගේ ගෙදොරට වඩිනුමැනවැයි කීවේය. හෙතෙම එක් දිනක් පසේ බුදුන් වඩමවාගෙන එවයි. බලුපැටවා යැවීය. බලුපැටවා ඔහුගේ වචනය අසා පිඬු හැසිරෙන වේලෙහි ගොස් පසේබුදුන්ගේ පාමුල උදරයෙන් හොත්තේය. පසේ බුදුන්වහන්සේ මෙතෙම මා සමීපයට ආයේයැයි දැන පාසිවුරු රැගෙන මගට පිළිපන්සේක. උන්වන්සේ බලුපැටවා විමසනු සඳහා මගින් ඉවත්ව වෙනත් මගක් ගත්සේක. බලුපැටවා ඉදිරියෙහි සිට ගොපලු කුලමගට පිළිපන් කල්හි ඉවත්වූයේය. ගොපල්ලා යම් යම් තැනක රුදුරු මෘගයන් පළවනු සඳහා ගසකට හෝ ගලකට හෝ පහර දුන්නේද? ඒ ඒ තැනට පැමිණ බලුපැටවා මහහඬින් කෑගසයි. ඔහුගේ හඬින් රුදුරු මෘගයෝ පලායති. පසේ බුදුන්වහ්සේද බත්කිස වේලෙහි මහත් සිනිඳු (බත්) පිඬක් ඔහුට දෙනසේක. හෙතෙම ආහාර ලැබීමෙන් පසේබුදුන් කෙරෙහි වැඩියක් සෙනෙහෙ කරයි.
ගොපල්ලා තෙමසක් විසූ පසේබුදුන්වහන්සේට සිවුරට පොහොනා සළුවක් දී, ‘ස්වාමීනි, ඉදින් ඔබවහන්සේ කැමතිවනසේක්නම් මෙහිම වසනු මැනවි. නැතහොත් කැමති පරිද්දෙන් වඩිනු මැනවැයි පැවසීය. පසේ බුදුන්වහන්සේ යන අයුරක් දැක්වූ සේක. ඒගොපල්ලා පසේ බුදුන්ට පසුගන්කොට නැවතුණේය. බලුපැටවා පසේබුදුන්වහන්සේ වෙනතක යනබව දැන බලවත් සෙනහසින් උපන් දැඩි සොවින් හදපැළීමට පත්ව මියගොස් තව්තිසා දෙව්ලොව උපන්නේය. පසේබුදුන් සමඟ යන කල්හි උස් හඬින් රුදුරු මෘගයන් පළවාහළ බැවින් දෙවියන් සමඟ කථා කරන්නාවූ ඔහුගේ හඬ සියලු දෙවිපුරය වසාසිටියේය. හෙතෙම එයින්ම නමක්ලැබ ඝොෂක දෙවිපුත් නම් වූයේය. ඉක්බිති ඔහු ඒ සැපත් අනුභව කරන කල්හි මිනිස් පියෙහි කොසඹෑනුවර උදේන නම් රජතෙමේ රාජ්‍යය කළේය. ඔහුගේ කථාවස්තුව මජ්ක්‍ධිම පණ්ණාසකයෙහි බොධිරාජකුමාර සූත්‍රවර්‍ණනාවෙහි කියනලද ක්‍රමයෙන් දතයුතුය.
ඒ උදේන රජු රාජ්‍යය කරනකල්හි ඝෝෂක දෙවිපුත් තෙමේ දෙවිපුරෙන් සැව කොසඹෑවෙහි එක් රූපය නිසා ජීවත්වන්නියකගේ කුසෙහි පිළිසිඳ ගත්තේය. ඒ තොමෝ දසමසක් ඇවෑමෙන් වදා පුතකු බව දැන කසළ ගොඩෙහි දැම්මුවාය. එවෙලෙහි කොසඹෑ සිටුගේ කර්‍මාන්තයෙහි යෙදුණු තැනැත්තෙක් උදයෙන්ම සිටුගෙට යනනේ කවුඩන් විසින් වටකොට ගන්නාලද මෙය (එහි) ගොස් දරුවා දැක, මේ දරුවා මහ පිනැත්තෙක් වන්නේයයි එක් පුරුෂයෙකුගේ අතෙහි ගෙට යවා සිටුනිවසට ගියේය. සිටුතෙමේත් රජඋවැටන් වේලෙහි රජගෙට යන්නේ අතරමග පුරෝහිතයා දැක අද කවර නැකතක්දැයි ඇසීය. හෙතෙම එහි සිටියේම ගැණ අද අසුවල් නම් නැකතය. මේ නැකතින් උපන් දරුවා මෙනුවර සිටුතනතුර ලබන්නේයයි කීවේය. හෙතෙම ඔහුගේ කථාව අසා ‘මේ පුරෝහිතයාගේ කථා දෙකක්නම් නැත. මගේ බිරිඳද වැඩුණු ගැබ ඇත්තීය. ඇය වැදුවාද නැත්දැයි දනිවුය’යි ඉක්මණින් ගෙදරට (මිනිසුන්) යැව්වේය. ඔවුහු ගොස් දැන ‘ආර්‍ය්‍යයෙනි, තවම නොවැදූය’යි කීවේය. ‘එසේ නම් යවු, මේ නුවරෙහි අද උපන් දරුවෙකු සොයවුය’යි කීවේය. ඔවුහු සොයන්නාහු ඒ සිටුගේ කර්‍මාන්තයෙහි නියැළුණු තැනැත්තාගේ නිවසෙහි ඒ දරුවා දැක සිටුවරයාට සැළ කළාහුය. එසේවීනම් යහළුවනි, ඔහු කැඳවවුයයි කීවේය. ඔවුහු ඔහු කැඳවූහ. ඉක්බිති සිටුතුමා ඔහුගෙන් ඔබගේ ගෙදර දරුවෙක් ඇත්දැයි විමසීය. ‘එසේය, ආර්‍ය්‍යයෙනි,’ ‘ඒ දරුව අපට දෙව’. ‘ආර්‍ය්‍යයෙනි නොදෙමි’ ‘එසේ නම් දහසක් ගෙන දෙව’. හෙතෙම මොහු ජීවත්වේද මැරේදැයි නොදත හැකියයි සිතා දහසක් ගෙන දුන්නේය.
ඉක්බිති සිටුතෙමේ ඉදින් මගේ බිරිඳ දියණියක් වදන්නීනම් මොහුම පුතුකරගන්නෙමි. ඉදින් පුතෙකු වදන්නී නම් මොහු මරවන්නෙමැයි සිතුවේය. එතොමෝ පුතෙකු වැදුවාය. ඉක්බිති සිටුතෙමේ මෙසේ ගවයෝ මොහු මැඩ මරත්යයි සිතා මේ දරුවා ගාල්දොර දමවුයි කීවේය. ඔවුහු ඔහු එහි දැම්මෙව්වාහුය. ඉක්බිති ගවරළට නායක ගොනා පළමුව නික්මෙන්නේ ඔහු දැක මෙසේ මොහු අන්ගවයෝ නොමඩින්නාහුයයි පා සතර අතරෙහි කොට සිටියේය. ඉක්බිති ගොපල්ලෝ ඔහු දැක, යමෙකුගේ ගුණය තිරිසන්නුද දනිත්ද මේ දරුවා මහපිනැත්තෙකැයි (සිතා) මොහු පිළිදැඟුම් කරන්නෙමුයි තමන්ගේ ගෙදරට ගෙනගියහ.
ඒ සිටුතෙමේත් ඔහු මියගියබව විමසන්නේ ගොපල්ලන් විසින් ගෙනයන ලදැයි අසා යළි දහසක්දී ගෙන්වාගෙන අමුසොහොනෙහි දැම්මෙව්වේය. එකල්හි සිටුගෙදර එළුපල්ලා සොහොන ඇසුරු කොට එළුදෙනුන් (තණකෑම සඳහා) මෙහෙයවයි. ඉක්බිති එක් එළුදෙනක් දරුවාගේ පිණින් මගින් ඉවත්ව ගොස් දරුවාට කිරිදී ගියාය. ආපසු හැරී එන්නීද එසේම ගොස් කිරි දුන්නාය, ‘මේ එළුදෙන උදයෙන්ම මෙතැනින් මගින් පැන ගියාය’යි එළුපල්ලා සිතීය. ‘මේ කිමෙක්දැ’යි ගොස් බලන්නේ එම කාරණය දැක මේ දරුවා මහපිනැත්තෙකි. තිරිසන්නුද මොහුගේ ගුණය දනිති. මොහු පිළිදැඟුම් කරන්නෙමි’යි රැගෙන ගෙදර ගියේය.
දෙවැනි දිනයෙහි සිටුතෙමේ දරුවා මළේද නොමළේදැයි විමසන්නේ එළුපල්ලා විසින් ගත්බව දැන දහසක් දී ගෙන්වාගෙන ‘හෙට මේ නුවරට සාන්තුනායකයෙක් පිවිසෙයි. මේ දරුවා ගෙනගොස් රියසක් මගෙහි තබවු. මෙසේ රියසක් ඔහු බිඳිමින් යතියි (හෙතෙම කීයේය.) සාත්තුනායකයාගේ පළමු රියෙහි ගොන්නු එහි දමනලද දරුවා දැක පාසතර කණුමෙන් තදකොට ගෙන නැවතී සිටියාහුය. සාත්තුනායකයා මේ කිමෙක්දැයි ගොනුන් නැවතී සිටිකාරණය බලන්නේ දරුවා දැක මහපිනැති දරුවෙකි. පිළිදැඟුම් කිරීමට වටීයයි (දරුවා) ගෙනගියේය.
සිටුතෙමේත් රියසක් මඟෙහිදී මළ හෝ නොමළ බව විමසන්නේ සාත්තුනායකයා විසින් ගත්බව දැන ඔහුටද දහසක් දී ගෙන්වාගෙන නුවරින් නුදුරු තැනකවූ ප්‍රපාතයෙක්හි හෙළවූයේය. හෙතෙම එහි වැටෙන්නේ කුළුපොත්තන්ගේ වැඩකරන තැනක කුළුපොතු හලෙක වැටුනේය. ඒ ශාලාව ඔහුගේ පින්බලයෙන් සියවරක් පොළනලද කපුපුළුනක පහස ඇත්තක් මෙන් විය. ඉක්බිති කුළුපොතු දෙටුවා මේ දරුවා පිනැතෙකි. පිළිදැඟුම් කිරීමට වටනේයයි ඔහු ගෙට ගෙන ගියේය. සිටුතෙමේ ප්‍රපාතයෙන් වැටුණු තැන නොමළ බව හෝ මළ බව විමසා බලවන්නේ කුළුපොතු දෙටුවා විසින් ගත්බව දැන ඔහුටද දහසක් දී ගෙන්වාගත්තේය.
මෑතකාලයෙහි සිටාණන්ගේ සියපුතුද හෙතෙමේද යන දෙදෙනාම වියපත් වූවාහුය. සිටුතෙමේ නැවත ඝොෂක දරුවා මරණ උපායක් සිතන්නේ තමන්ගේ කුඹල්කරුවාගේ ගෙට ගොස් ‘පිනැත්ත, මගේ ගෙහි මෙබඳු වූ එක් අවජාතක දරුවෙක් ඇත. ඒ දරුවා යම්කිසිවක් කොට මරවන්නට වටනේයයි රහසින් කීවේය. එකල්හි හෙතෙම දෙකණම වසාගෙන ‘මෙබඳු බැරෑරුම් කථාවක් කිරීමට නොවටීය’යි කීවේය. ඉක්බිති සිටුතෙමේ මෙතෙම නිකම් නොකරන්නේයයි සිතා එසේ නම් එම්බල, දහසක් ගෙන මේ කාර්යය කරව’යි කීවේය. අල්ලස නම් නොබඳුනකු බිඳියි. එහෙයින් හෙතෙම දහසක් ලැබ පිළිගෙන ආර්‍ය්‍යයෙනි, මම අසුවල් දින පෝරණුව දල්වන්නෙමි. එකල්හි ඔහු අසුවල් වේලාවට එවනු මැනවැ’යි කීවේය. සිටුවරයාත් ඔහුගේ ඒ වචනය පිළිගෙන එතැන්පටන් දින ගණිමින් කුඹල්කරුවා කීදිනය පැමිණිබව දැන ඝොෂක කුමරු කැඳවා ‘දරුව, අපට අසුවල් දිනයෙහි බොහෝ බඳුන්වලින් වැඩ ඇත. නුඹ අපගේ කුඹල්කරු වෙත ගොස් මාගේ පියා විසින් කියනලද යමක් ඇත. අද එය ඉටුකරන්නැයි කියව’යි කීවේය. හෙතෙම මැනවැයි ඔහුගේ වචනය පිළිගෙන නික්මුණේය.
අතර මඟ සිටාණන්ගේ ස්වකීය පුත්‍රයා පන්දුකෙළි කෙළිමින් සිටියේ ඔහු දැක වේගයෙන් අවුත් සොයුර, මම ළමයින් සමඟ සෙල්ලම් කරමින් මෙපමණක් පැරදුනෙමි. එය මට නැවත දිනා දෙවයි කීවේය. හෙතෙම මට දැන් ඉඩක් නැත. පියා මා ඉක්මන් වැඩක් සඳහා කුඹල්කරුවා ලඟට යැවීය’යි කීවේය. අනෙකා, සොයුර මම එහි යන්නෙමි. නුඹ මොවුන් සමඟ ක්‍රීඩාකොට මගේ ලක්‍ෂය ආපසුගෙන දෙන්නැ’යි පැවසීය. ‘එසේනම් යව’යි තමන්ට කියූ හසුන ඔහුට කියා ළමයින් සමඟ සෙල්ලම් කළේය. ඒ කුමරුවාත් කුඹල්කරුවා වෙතට ගොස් ඒ හසුන දැන්වීය. හෙතෙම ‘මැනවි දරුව ඉටු කරන්නෙමි’යි එකුමරු ගැබකට පිවිසුවා තියුණු පිහියකින් කඩකඩ කොට සැළියක දමා සැළිය වසා බඳුන් අතර තබා පෝරණුව ගිනි දැල්වීය. ඝෝෂක කුමරුවාත් බොහෝ දිනා කනිෂ්ඨයාගේ පැමිණීම බලාපොරෝත්තුවෙමින් හුන්නේය. හෙතෙම ඔහු පමාවනු දැන කුමක්නිසා පමාවේදැයි කුඹල්කරුගේ ගෙදෙසට ගොස් කිසිතැනක නොදැක ගෙදර ගියේවනැයි ආපසු නිවසට ගියේය.
සිටුතෙමේ ඔහු දුරදීම එනු දැක, ‘කුමන කරුණක් වන්නේද? මාවිසින් මොහු මැරීම සඳහා කුඹල්කරු වෙතට යවනලදී. හෙතෙම දැන් මෙහිම පැමිණේයයි (සිතා) පැමිණෙන්නහුටම ‘කිමෙක්ද දරුව නුඹ කුඹල්කරු වෙතට නොගියෙහිදැයි ඇසීය. ‘එසේය පියාණෙනි, නොගියෙමි.’ ‘කුමක්හෙයින්ද දරුව? හෙතෙම තමා නැවතුණු කරුණද කනිටුබෑයා එහි ගිය කරුණද සිටුවරයාට කීවේය. සිටුවරයා ඔහුගේ වචනය ඇසූ වේලෙහි පටන් මහපොළොවෙන් මඬිනු ලද්දකු මෙන්වී ‘මේ නම් කිමෙක්ද? ඇත්තක් කියහි’දැයි තැතිගත් සිතැත්තේ වේගයෙන් වේගයෙන් කුඹල්කරුවා වෙතට ගොස් අන් අය සමීපයෙහි නොකියයුතු බැවින් ‘බලව එම්බල, බලව’යි කීවේය. ‘නුඹ කුමක් බලවන්නෙහිද? ඒ වැඩය නිමවීය’යි (කුඹල් කරුවා කීවේය). හෙතෙම එයින්ම ආපසු හැරී නිවසට පැමිණියේය. එතැන්පටන් ඔහුට චෛතසික (මානසික) රෝගයක් හටගත්තේය.
හෙතෙම එකල්හිද ඔහු සමඟ එකට කෑම නොගෙන යම්කිසි උපායකින් මගේ පුතුගේ සතුරාට ඇවැඩක්ම දැකීමට වටීය’යි එක් ලිපියක් ලියා ඝොෂක කුමරු කැඳවා නුඹ මේ ලිපිය රැගෙන අසුවල් නම් ගමෙහි අපගේ කර්‍මාන්තයෙහි යෙදුනෙක් ඇත. ඔහු වෙතට ගොස් මේ ලිපියදී මේ ලිපියෙහි පණිවිඩය ඉක්මණින් කරවයි කියව. අතරමගෙහි අපගේ යහළු ගාමකසෙට්ඨ නම් වූ සිටුවරයෙක් ඇත. ඔහුගේ නිවසට ගොස් කෑම කා යන්නෙහි කියා කටවචනයෙන් පණිවිඩයක්ද දුන්නේය. හෙතෙම සිටාණන්ට වැඳ ලිපිය ගෙන නික්මුණේ අතරමඟ ගාමකසිටු වසනතැනට ගොස් බිහිදොරකොටුවෙහි හිඳ රැවුල බාමින් සිටි ඔහුට වැද සිටියේය. ‘දරුව කොහිසිට අවුදැ’යි ඇසූ කල්හි, ‘පියාණෙනි, කොසඹෑ සිටුගේ පුතා වෙමැ’යි කීවේය. හෙතෙම අපගේ යහළු සිටාණන්ගේ පුතායයි තුටුපහටුවූයේ විය.
එකෙණෙහි ඒ සිටාණන්ගේ දියණියගේ එක් දැස්සක් සිටුදුවට මල් ගෙන ඒමට යයි. ඉක්බිති සිටුතෙමේ ඇයට, ‘නුඹ ඒ වැඩය තබා ඝොෂකකුමරුන්ගේ පා දොවා යහන අතුරා දෙව’යි කීවේය. ඕතොමෝ එසේ කොට ආපණශාලාවට ගොස් සිටුදුවට මල් ගෙනාවාය. සිටුදුව ඇයදැක ‘නුඹ අද බොහෝ වේලාවක් පිටත පමා වූවෙහි’යි ඇයට කිපියා ‘නුඹ විසින් මෙතෙක් කලක් මෙහි කුමක් කරන ලදදැ’යි ඇසුවාය. ‘නොදොඩන්න ආර්‍ය්‍යවනි, නුඹතුමියගේ පියාගේ යහළු සිටාණන්ගේ පුතු වැනි මෙබන්දෙක් මවිසින් නොදුටු විරූය. ඔහුගේ රූපසම්පත්තිය කීමට නොහැකිය. සිටුතුමා මල් සඳහා යන්නාවූ මට ඒ කුමරුගේ පා දොවා යහන අතුරා දෙවයි කීවේය. එහෙයින් මම පිටත බොහෝ වේලාවක් පමාවූයෙමි’යි කීවාය. ඒ සිටුදියණියද ඒ කුමරුගේ සිව්වැනි අත්බැව්හි බිරිඳ වූවාය. එබැවින් ඇයගේ වචනය ඇසූ වේලෙහි පටන් තමන් හුන්බවවත් සිටිබවවත් නොදත්තාය. ඕතොමෝ ඒ දාසියද රැගෙන එකුමරු හොත් තැනට ගොස් නිදන ඔහු දෙස බලා දසරුවෙහි ලිපියක් දැක මේ ලිපිය කුමක්දැයි කුමරු නොනැගිටවාම ලිපිය රැගෙන කියවා මෙතෙම තම මරණලිපිය තෙමේම රැගෙන යේය’යි ඒ ලිපිය ඉරා ඔහු අවදිනොවී සිටියදීම ‘මවිසින් නුඹ වෙතට පුතා එවන ලදී. මගේ යහළු ගාම සිටුව වියපත් දියණියක් ඇත. නුඹ වහා අපගේ අණපවතින තන්හි උපන් ධනය ගෙන හැම සියයෙන් මගේ පුතුට ගාමකසිටුගේ දියණිය ගෙන මංගල්‍යය කරවයි ද මංගල්‍යය නිමි කල්හි මගේ මේ විධානයෙන් කරන ලදැයි මට හසුනක් එවව. මම මෙහිලා ඔබට කළයුතු දෙය දනිමි’යිද ලිපියක් ලියා ඒ සළකුණම තබා මුල්ලිපිය බඳනාලද අයුරින්ම දසන්තයෙහි බැන්දාය.
ඒ කුමරුවාත් එදවස එහි වැස දෙවැනි දිනයෙහි සිටුවරයාට දන්වා කර්‍මාන්තයෙහි නියුක්තිකයාගේ ගමට ගොස් ලිපිය දුන්නේය. කර්‍මාන්තයෙහි නියුක්තිකයා ලිපිය කියවා ගැමියන් රැස්කරවා, ‘නුඹලා මා ගණන් නොගන්නාහුය. මගේ ස්වාමීයි තම දෙටුපුතුට හැම සියයෙන් දැරියක ගෙන ඒමට මා සමීපයට එවීය. වහාම මෙතැන්හි හටගත් දෙය එක්රැස් කරවු යයි සියලු මංගල සත්කාරය පිළියෙළ කරවා ගාමක සිටාණන්ට හසුනක් යවා එකඟ කරවා ගෙන හැම සියයෙන් මංගලකටයුත්ත නිමවා කොසඹෑ සිටාණන්ට නුඹවහන්සේ විසින් එවන ලද ලිපියෙහි පණිවිඩය අසා මවිසින් මේ මේ දෙය කරනලදැ’යි ලිපියක් යැව්වේය.
සිටුවරයා ඒ හසුන අසා ගින්නෙන් දවුනෙකු මෙන් ‘දැන් නටුවෙමි’යි කල්පනාබර වීමෙන් ලේ අතීසාරය සෑදී ‘යම් කිසි උපායෙකින් ඔහු කැඳවා මා සතු ධනයට අහිමිකරුවකු කරමියි ‘මඟුල නිමි කාලයෙහි පටන් කුමක් හෙයින් මගේ පුතා පිටත වේද? ඉක්මණින් එන්නැ’යි හසුනක් යැවීය. හසුන අසා කුමරුවා යාමට සැරසුණේය. සිටුදුව, මේ මෝඩයා කවරකු නිසා මේ සැපත් ලද්දේදැයි නොදනියි. යම් කිසිවක් කොට මොහුගේ ගමන වළකන උපායක් කිරීමට වටනේයයි සිතුවාය. ඉක්බිති ඔහුට, ‘කුමරුනි, ඉතා ඉක්මන් නොවන්න. කුලගමට යන්නහු විසින් තමන්ගේ යුතුකම් ඉටු කොට යායුතුය’යි කීවාය.
කොසඹෑ සිටුතුමාද ඔහු පමාවන බව දැන, ‘කුමක් හෙයින් මගේ පුතා පමා වෙයිද? මම ලේ අතීසාර රෝගයට පත්වූයෙමි. අවුත් මා ජීවත්ව සිටියදී දැකීමට වටනේය’යි යළි හසුනක් යැවීය. එකල්හි සිටුදියණිය ඔහුට, ‘මෙතෙම ඔබගේ පියා නොවෙයි. නුඹ වනාහි ඔහු පියායයි සිතහි. එතෙම ඔබ මැරීම සඳහා කර්‍මාන්ත නියුක්තිකයාට ලිපියක් යැවීය. මම ඒ ලිපිය ඉවත් කොට වෙන හසුනක් ලියා ඔබට මේ සැපත් ඉපදවීමි. මෙතෙම ඔබ අපුත්‍රක කරමියි කැඳවයි. මොහුගේ මරණයෙහිදී යව’යි දැන්වූවාය. ඉක්බිති ඔහු ජීවත්ව සිටියදීම මළබව අසා කොසඹෑ නුවරට ගියේය. සිටු දියණියද කල් ඇතිවම ඔහුට, ‘ඔබ ගෙට පිවිසෙන්නේ සියලු ගෙහි ඔබට ආරක්ෂාව තබමින්ම පිවිසෙවයි’ සංඥාවක් දුන්නාය. තොමෝත් සිටුපුතා සමඟම පිවිස දෙඅත් ඔසවා අඬන්නියක මෙන් වී අඳුරු තැනක වැදහොත් තැනැත්තහුගේ ලඟට ගොස් හිසෙන්ම හදවතට පහර දුන්නාය. හෙතෙම දුබල බැවින් ඒ පහරින්ම මිය ගියේය.
සිටු කුමරුවාද පියාගේ අවමංගල කටයුතු කොට නුඹලා මා මහසිටාණන්ගේ ස්වකීය පුත්‍රයායයි කියහුයි සේවකයන්ට අල්ලස් දුන්නේය. ඉක්බිති සත්වෙනි දිනයෙහි රජතෙමේ සිටුතනතුර සඳහා සුදුසුසකු ලැබීමට වටනේයයි (සිතා) සිටුවරයාගේ පුතුන් සහිත බව හෝ රහිතබව දනුවයි (සේවකයන්) යැව්වේය. සිටුසේවකයෝ රජුට සිටුවරයාගේ තමාගේම පුත්‍රයෙකු ඇති බව කීවාහුය. රජතෙමේ මැනවයි පිළිගෙන ඔහුට සිටු තනතුර දුන්නේය. හෙතෙම ඝෝෂක සෙට්ඨිනම් වීය. ඉක්බිති බිරිය ඔහුට, ‘ආර්‍ය්‍යපුත්‍රය, නුඹද අවජාතක වෙහි. මමද දිළිඳු කුලයෙහි උපන්නෙමි. පෙර කරනලද කුසල් වශයෙන් මෙබඳු සැපතක් ලැබීමු. දැනුදු කුසල් කරනනෙමු’යි කීවාය. හෙතෙම ‘සොඳුර, මැනවැ’යි පිළිගෙන දිනපතා දහසක් වියදම් කොට දනක් පිහිටෙව්වේය.
එසමයෙහි ඒ දෙදෙනා අතුරින් උත්තරාතොමෝ දෙව්ලොවින් සැව ඝොෂිත සිටාණන්ගේ ගෙහි කිරිමවකගේ කුසෙහි පිළිසිඳ ගත්තාය. ඕ තොමෝ උපන්කල්හි කුදුවූවායයි බුජ්ජුත්තරා යනුවෙන් ඇයට නම් කළාහුය. සාමාවතීද දෙව්ලොවින් සැව භද්දවතිය රටෙහි භද්දිය නගරයෙහි භද්දවතිය සිටුගේ ගෙහි පිළිසිඳ ගත්තාය. සාමා යනුවෙන් ඇයට නම් කළාහුය. පසු කාලයෙහි ඒ නුවරෙහි දුර්භික්‍ෂ භයක් හටගත්තේය. මිනිස්සු දුර්භික්‍ෂ භයින් බියපත් වූවාහු ඒ ඒ තන්හි යති. එකල්හි මේ භද්දවතිය සිටුතෙමේ ‘මේ දුබික්බියට කෙළවරක් නොපැනෙයි. කොඹෑනුවර අපගේ යහළු ඝොෂිත සිටු වෙතට යමු. හෙතෙම අප දැක නොපමා වේය’යි බිරිඳ සමඟ සාකච්ඡා කළේය. ඔහුට ඒ සිටුතෙමේ නොදුටුමිතුරා වෙයි. එබැවින් මෙසේ (යටකී අයුරින්) කීවේය. හෙතෙම සෙසු ජනයින් නවත්වා බිරියත් දියණියත් ගෙන කොසඹෑ නුවර මගට පිළිපන්නේය. ඒ තිදෙනාම අතරමගදී මහත් දුක් විදිමින් පිළිවෙළින් කොසඹෑ නුවරට පත්ව එක් ශාලාවක වාසය කළාහුය.
ඝොෂිත සිටුතෙමේත් තම ගෙදොරෙහි දුගී මගී යාචකයන්ට මහදන් දෙයි. ඉක්බිති මේ භද්දවතිය සිටුතෙමේ මෙසේ සිතීය: අප විසින් මේ දුගී වෙසින් යහළුවාට තමන් දැක්වීමට නොහැකිය. ශරීරය ප්‍රකාතිමත් වූ පසු මනාව හැඳ පෙරව සිටු දක්නෙමු.’ යනවෙනි. ඒ දෙදෙනාම දියණිය ඝොෂිත සිටුගේ දන්හලට තමන්ගේ බත් ගෙන ඒම සඳහා යැව්වාහුය. ඒ තොමේ බඳුන රැගෙන දන්හලට ගොස් එක් තැනක ලජ්ජාශීලිව සිටියයා. ඇය දැක දැන කාර්මික තෙමේ සෙසු අය මුණගැසුනු මුණගැසුණු තැන්වල මසුන් ගොඩබෑමේදී කෙවුළන් මෙන් මහහඬ නඟමික් රැගෙන යති. මේ දැරිය වනාහි කුලදියණියක් වන්නීය. ඇයට හේතුසම්පත් ඇතැ’යි සිතුවේය.
ඉක්බිති හෙතෙම ඇයට ‘නුඹ අන් අය මෙන් කුමක් නිසා ගෙන නොයහිදැ’යි කීවේය. ‘පියාණෙනි, මෙබඳවූ බාධාකර තැනකට කුමක් කොට පිවිසෙම්ද? ‘දරුව නුඹලා කී දෙනෙක්ද?’ පියාණෙනි, තිදෙනෙකි.’ හෙතෙම බත්පිඬු තුනක් දුන්නේය. ඒ තොමෝ ඒ බත් මාපියන්ට දුන්නාය. පියා බොහෝ දවසක් කුසගින්නෙන් මැඬුනේ වැඩිපුර අනුභව කොට කළුරිය කළේය. ඕතොමෝ දෙවැනි දිනියෙහි ගොස් බත්පිඬු දෙකක්ම ගත්තාය. එදවස සිටුබිරිඳ අහරින් ක්ලාන්තවූ බැවිනුත් සිටුවරයා මළ සොවිනුත් රිත්‍රිකාලයෙහි කළුරිය කළාය. දෙවැනි දිනයෙහි සිටුදුව එකම බත් පිඬක් ගත්තාය. දානකාර්මික තෙමේ ඇයගේ ක්‍රියාව සලකා ‘දරුව, නුඹවිසින් පළමුදිනයෙහි බත්පිඬු තුනක් ගන්නාලදී. දෙවැනි දිනයෙහි දෙකෙකි. අද එකක්ම ගන්නෙහි. කරුණ කිමේකදැ’යි, ඇසුවේය. ඕ ඒ කාරණය කීවාය. ‘දරුව, නුඹලා කවරගම් වැසියෝද?’ ඕතොමෝ ඒ කාරණයද ඉතිරි නැතිව කීවාය. ‘දරුව මෙසේ ඇති කල්හි නුඹ අපගේ සිටුදුව නම් වෙහි. මටද අන්දැරියක් නැත. දරුව නුඹ මෙතැන් පටන් මගේ දියණිය’යි (පවසා) ඇය දියණියකොට ගත්තේය.
ඕතොමෝ නැඟිට නැඟිට (වරින්වර) දන්හලෙහි මහත් හඬ අසා ‘පියාණෙනි, කුමක් නිසා මේ උස්හඬ මහහඬ දැයි විමසුවාය. ‘දරුව මහජනයා අතරෙහි නම් නිහඬ කිරීමට නොහැකිය’යි කීවේය. පියාණෙනි, මම මෙහිලා උපායක් දනිමි.’ ‘දරුව, කුමක් කිරීමට වටීද? හාත්පසින් වටකොට දොර දෙකක් යොදවා ඇතුළත බඳුන් තබා එක් දොරකින් බත් ගෙන එක් දොරකින් නික්මීම කරන්නැ’යි කීවාය. ‘දරුව, මැනවයි දෙවැනි දිනයෙහි සිට එසේ කළේය. එතැන් පටන් දන්හල පැසවන ලද්දක දුම් දැමීමක් මෙන් සන්හුන් හඬ ඇත්තේ විය.
ඉක්බිති ඝොෂිත සිටුතෙමේ පෙර දන්හලෙහි උස්හඬ මහහඬ අසා එදින එය නොඅසන්නේ දානකාර්මිකයා කැඳවා ‘නුඹ අද දන් නොදෙව්වෙහිදැ’යි ඇසීය. ‘ආර්‍ය්‍යයෙනි, දෙනලදී.’ ‘එසේ නම් කුමක් නිසා දන්හලෙහි පෙරමෙන් හඬ නොඇසේද?’ එසේය ආර්‍ය්‍යයෙනි, මට එක් දුවක් ඇත. මම ඇය කී උපායෙහි සිට දන්හල නිහඬ කෙළෙමි’යි කීවේය. නුඹට දුවක් නම් නැත. නුඹ විසින් කොයින් දුවක් ලබන ලද්දීදැයි (සිටුවරයා ඇසීය) හෙතෙම රැවටීමට නොහැකි බැවින් සිටාණන්ට දුවණිය පැමිණි සියලු ආකාරය පැවසීය. ‘පින්වත, කුමක් හෙයින් නුඹ මෙබඳු බැරෑරුම් දෙයක් කළෙහිද? නුඹ මෙපමණ කලක් මගේ දියණිය තමන්ලඟ විසීම නොරිසි වූයෙහිද ඉක්මණින් ඇය අපගේ නිවසට ගෙන්වව’යි සිටාණෝ කීහ. හෙතෙම ඔහුගේ වචනය අසා නොකැමැත්තෙන් කැඳවීය. එතැන් පටන් සිටුවරයා ඇය දියණි තනතුරෙහි තබා දියණියට සත්කාර කරමැයි තමන්ගේ සමානජාතික කුලයන්ගෙන් දුවණියට සමාන වියැති කුමරියන් පන්සියයක් ඇයට පිරිවර කළේය.
ඉක්බිති එක්දිනක් උදේන රජතෙමේ නුවරෙහි හැසිරෙන්නේ ඒ කුමරියන් විසින් පිරිවරන ලදුව ක්‍රීඩාවෙහි යෙදී සිටි ඒ සාමාවතිය දැක මේ දැරිය කාගේදැයි අසා ඝොෂි සිටුගේ දියණියයැයි අසා හිමියකු ඇති නැති බව විමසූවේය. ඉක්බිති හිමියකු නැතිබව කීකල්හි ‘යවු, රජතෙමේ නුඹගේ දියණිය කැමති වේයයි සිටාණන්ට කියවුයයි (පණිවිඩ කරුවන් යැවීය). එය අසා සිටුතෙමේ අපට අන් දැරියක් නැත. එකම දියණිය සපත්නිවාසයෙහි (බිරියන් කිහිපදෙනෙකු ඇති සැමියකු සමඟ විසීම) දීමට නොහැක්කෙමු’යි (දන්වා යැවීය) රජතෛම් ඒ කථාව අසා සිටාණන්ද සිටුබිරියද පිට කරවා සියලු ගෙය මුද්‍රා තැබ්බවූයේය. සාමාවතිය පිටත සෙල්ලම් කොට එන්නී පිටත සිටින මවුපියන් දැක, ‘මෑණියනි, පියාණෙනි, කුමක් හෙයින් පිටත සිටින්නහුදැයි ඇසුවාය. ඔවුහු එකරුණ කීවාහුය. ‘මෑණියනි, පියාණෙනි, කුමක් හෙයින් නුඹලා මීට පිළිවදන් නොද්නහුද? මගේ දියණිය සපත්නිවාසයෙහි වසන්නී තනිව විසීමට නොහැකි වන්නීනය. ඉදින් ඇයගේ පිරිවර පන්සියයක් කුමරියන් වස්වන්නහු නම් එසේ ඇති කල්හි වසන්නීයයි දැන්වත් පියාණෙනි, මෙසේ කියවනු මැනවැයි ඕතොමෝ කීවාය. ‘මැනවි දියණිය, අපි ඔබගේ සිත නොදතිමුයි කියා එසේ කියෙව්වාහුය. රජතෙමේ වැඩියක් පැහැදී දහසක් හේ වේවා ගෙනෙවුය’යි කීවේය. ඉක්බිති ඇය මනා නැකත් මොහොතකින් පන්සියයක් මාගමුන් පිරිවර කොට ඇතිව රජමැඳුරට පැමිණෙව්වාහුය. රජතෙමේ ඒ පන්සියයම ඇයගේ පිරිවර කොට අභිෂෙක දී සිටුදියණිය එක් පහයක වැස්සවීය.
එසමයෙහි කොසඹෑ නුවරෙහි ඝොෂිතසිටුට, කුක්කුට සිටුය, පාවාරික සිටුය යන මේ සිටුවරු තිදෙනා ඔවුනොවුනට යහළුවෝ වෙත්. ඒ තිදෙනාම තවුසන් පන්සියයක පිළිදැඟුම් කරත්, තවුසෝ ද සිවුමසක් ඔවුන් සමීපයෙහි වැස අටමසක් හිමවතෙහි වසති. ඉක්බිති එක් දිනක් ඒ තවුසෝ හිමවතින් එන්නාහු මහ කතරෙහි පිපාසිතව වෙහෙසුනාහු එක් මහත් නුගරුකක් වෙතට පැමිණ එහි අධිගෘහීත දේවතාවා සමීපයෙන් සංග්‍රහ බලාපොරොත්තු වෙමින් හුන්නාහුය. දේවතාවා සියලු අබරණින් සැරසුණු අත දිගුකොට පියයුතු ජලය ආදිය දී වෙහෙස දුරකරවීය. ඔවුහු දේවතාවාගේ ආනුභාවයෙන් විස්මිතව ‘දේවතාවනි, කුමන කර්‍මයක් කොට ඔබවිසින් මේ සැපත් ලබන ලදදැ’යි ඇසූහ. ‘ලොව බුද්ධ නම්වූ භාග්‍යවතුන්වහන්සේ උපන්සේක. උන්වහන්සේ දැන් සැවතෙහි වසනසේක. අනේපිඬු සිටුතෙමේ උන්වහන්සේට උවටැන් කරයි. හෙතෙම පොහෝ දිනයන්හි තමන්ගේ මෙහෙකරුවන්ට නියමිත් බත්වැටුපම දී උපෝෂථය කරවීය. ඉක්බිති මම එක් දවසක් මධ්‍යාහ්නයෙහි උදේකෑම සඳහා පැමිණියේ වැඩ නොකරන කිසියම් මෙහෙකරුවකු දැක අද මිනිස්සු කුමක් හෙයින් වැඩ නොකරත්දැයි ඇසුවෙමි. ඒ මට මෙකරුණ සැළකළාහුය. ඉක්බිති මම මෙය කීවෙමි: ‘දැන් දවසින් අඩක් ගියේය. අඩදින උපොෂථයක් කළ හැකිද?’ ඉක්බිති සිටාණන්ට දන්වා ‘හැකිය, කෙරේවා’යි කීවාහුය. ඒ මම අඩදිනකත් උපොෂථය සමාදන්ව එදිනම කළුරිය කොට මේ සැපත ලදිමි’යි දේවතාවා කීවාය.
ඉක්බිති ඒ තවුසෝ බුදුන්වහන්සේ පහළවූ සේකැයි හටගත් ප්‍රීතිප්‍රමෝදය ඇත්තාහු එයින් සැවතට යනු කැමැත්තෝව’ උවටැන් කරන සිටුවරු අපට බොහෝ උපකාරවත්ය. ඔවුනටද මෙකරුණ සැළකරන්නෙමුයයි කොසඹෑ නුවරට ගොස් සිටුවරුන් විසින් කරන ලද සත්කාර බහුමාන ඇත්තාහු එදිනම අපි යමුයි පැවසූහ. ‘ස්වාමීනි, කුමක්නිසා ඉක්මන් වන්නහුද? නුඹවහන්සේලා පෙර සිවුපස් මසක් වැස යන්නහුයයි කියනලද්දාහු එපුවත සැළකළාහුය, එසේ නම් ස්වාමීනි, සමගම යමුයිද කියනලද කල්හි අපි යමු. නුඹලා සෙමින් පැමිණෙවුයයි කියා සැවතට ගොස් භාග්‍යවතුන් සමීපයෙහි පැවිදිව රහත්බවට පැමිණියාහුය.
ඒ සිටුවරුද පන්සියයක් පන්සියයක් ගැල් පිරිවර කොට ඇත්තාහු සැවතට ගොස් දෙව්රමට නුදුරු තැනක කඳවුරු බැඳ ශාස්තෘන්වහන්සේ සමීපයට ගොස් පසඟ පිහිටුවා වැඳ එකත්පසෙක හුන්නාහුය. ශාස්තෘන්වහන්සේ ඔවුනට චරිත වශයෙන් දහම් දෙසූ සේක. දෙසුම අවසන්හි තිදෙනාම සෝවාන් පෙලෙහි පිහිටා සෙට දිනට ඇරයුම් කොට දෙවන දිනයෙහි බුදුපාමොක් සඟනට මහදන් දී ඒ අයුරින්ම අදටය හෙටටයයි ඇරයුම් කොට අඩමසක් කඳවුරු බත්දී ශාස්තෘන්වහන්සේට තමන්ගේ නුවරට වැඩමවීමට ඉල්ලා සිටියහ. ශාස්තෘන්වහන්සේ ශුන්‍යාගාරයෙහි තථාගතවරුන් කැමතිබව දැන්වූසේක. ඔවුහු ‘ස්වාමීනි, නොදන්නා ලදැයි කියා නුඹවහන්සේ අපවිසින් එවන ලද හසුනින් වඩිනු මැනවයි පවසා ශාස්තෘන්වහන්සේ නමැඳ තෙරවක් පැදකුණු කොට තමන්ගේ නුවරටම ගොස් තිදෙනාම තම තම උයනෙහි විහාරයන් කරවූවාහුය. ඝොෂිත සිටුවිසින් කරවන ලද විහාරය ඝොෂිතාරාම නම් විය. කුක්කුට සිටුවිසින් කරවනලද විහාරය කුක්කුටාරාමය නම්විය. පාවාරික සිටුවිසින් කරවනලද්ද පාවාරිකම්බවනය නම්විය. ඔවුහු විහාර කරවා ශාස්තෘන්වහන්සේට ‘ශාස්තෘන්වහන්සේ අපට අනුග්‍රහ කිරීමට මේ නුවරට වඩිත්වායි (දන්වා) දූතයකු යැවූහ. ශාස්තෘන්වහන්සේ කොසඹෑ නුවරට යමැයි මහබික්සඟන පිරිවරකොට ඇතිසේක් චාරිකාවෙහි නික්මෙමින් අතරමගදී මාගන්‍දිය බමුණාගේ රහත්බවට හේතුසම්පත් දැක ගමන වෙනස් කොට කුරුරට කම්මාස්සදම්ම නියම්ගමට වැඩිසේක.
එකල්හි මාගන්‍දිය බමුණා ගමින් පිටත ගිනිදෙවියාග පවත්වා උදෑසනින්ම ඇතුළ්ගමට පිවිසෙයි. ශාස්තෘන්වහන්සේද දෙවැනි දිනයෙහි ඇතුළගමට පිඬුපිණිස පිවිසෙනසේක් ඉදිරියෙන් ඇති මාර්‍ගයේදී මාගන්‍දිය බමුණාට තමන්වහන්සේ දැක්වූසේක. හෙතෙම භාග්‍යවතුන්වහන්සේ දැක, ‘මම මෙතෙක් කලක් මගේ දුවට රූසපුවෙන් සමාන තරුණයෙකු සොයමින් හැසිරෙමි. රූසපුව ඇති කල්හිද මෙබඳු රුවක් ගත් පැවිද්දකුම පතමි. මේ පැවිද්දා වනාහි මනාරූසපුව ඇත්තෙයි. දැකුම්කලුය. මගේ දුවටම සුදුස්සෙකි’යි සිතුවේය. එසේ සිතා ඉක්මනින් ගෙදරට ගියේය. ඒ බමුණාගේ පෙර එක් පැවිදිපරපුරක් ඇත. එහෙයින් පැවිද්දෙකුම දැක ඔහුගේ සිත නැමෙයි. හෙතෙම සොඳුර, මවිසින් මෙබදුවූ නම් පැවිද්දෙක් නොදුටුවිරූය. රන්වන්වූවෙකි. උත්තම වර්‍ණ ඇත්තේයි. මගේ දුවටම සුදුස්සෙකි. ඉක්මණින් මගේ දුව සරසව’යි බැමිණිය අමතා කීය. බැමිණිය දුව සරසන විට ශාස්තෘන්වහන්සේ තමන් සිටිතන්හි පාසටහන් දක්වා ඇතුළුනුවරට පිවිසිසේක.
ඉක්බිති බමුණා බැමිණිය සමඟ දියනිය රැගෙන බුදුන් ඇතුළුගමට පිවිසිකල එතැනට ආබැවින් ඔබිමොබ බලන්නේ තථාගතයන්වහන්සේ නොදැක ‘ඔබට හොඳ දෙයක් නම් නැත. ඔබේ පමාවෙන්ම ඒ පැවිද්දා නික්ම ගියේය’යි බැමිණියට දොස් කියයි. බමුණා ‘ගියේ වේවා! කොයි දෙසින් ගියේද මේ දෙසින්දැයි ශාස්තෘන්වහන්සේ ගියතැන බලන්නේ පාසටහන් දැක ‘සොදුර, මේ ඒ තැනැත්තාගේ පාසටහන්ය. මෙදෙසින් ගියේ වනැ’යි කීවේය. ඉක්බිති බැමිණිය ශාස්තෘන්වහන්සේගේ පියසටහන් දැක ‘මේ බමුණා මෝඩයෙකි. තමන්ගේ පොතේ පමණවත් අර්‍ත්‍ථය නොදනීයයි සිතුවාය. ඇය ඔහු සමඟ පරොස් බෙණෙමින් මෙසේ කීවාය. බමුණ, ඔබ මෝඩයෙක් වෙහි. මෙබඳු නම් පුරුසයකුට දියණිය දෙමැයි හැසිරෙහිද? රාගයෙන් ඇළුනහුගේ ද්වේෂයෙන් දූෂ්‍යවූවහුගේ මෝහයෙන් මුළා වූවහුගේ පියවර නම් මෙබඳු නොවෙයි. ලොවෙහි වනාහි බැඳුම් ඉවත්කළ සියල්ලදත් බුදුකෙනෙකුගේ මේ පියවරයි. බලව බමුණ,
රාගයෙන් ඇළුනහුගේ පියවර මැදින් උස්ව නැමුනේ වෙයි. දුෂටයාගේ පියවර තැනින් තැන කැඩී ගියේ වෙයි. මෝඩයාගේ දැඩිව යටට ගිලීගියේ වෙයි. සසර බැදුම් ඉවත් කළහුගේ පියවර මේ මෙබඳුය.{1}
හෙතෙම, බැමිණිය මෙතෙක් කියත්දීද නොඅසා, නුඹනම් දොඩමළුයයි කීවේය. ඒ දෙදෙනාම ඔවුනොවුනට වාදප්‍රතිවාද කරත්දීම ශාස්තෘන්වහන්සේ පිඬුපිණිස හැසිර භික්‍ෂුසංඝයා සමඟ කරනලද බත්කිස ඇති සේක් බමුණාගේ දැකීමට ගොදුරුවන දෙසින් නික්මුණුසේක. බමුණා දුරින්ම වඩින්නාවූ ශාස්තෘන්වහන්සේ දැක බැමිණියට දොස් නඟා ‘මේ ඒ පුරුෂයාය’යි සතුටු සිතැත්තේ තථාගතයන්වහන්සේ ඉදිරියෙහි සිට ‘පින්වත් පැවිද්ද, ‘මම උදෑසන සිටම ඔබම ඔබ සොයමින් හැසිරෙමි. මේ දඹදිව්හි මගේ දියණියට සමාන රූපය ඇති කාන්තාවක් නම් නැත. ඔබට සමාන රුවක් ඇති පුරුෂයෙක්ද නැත. මගේ දියණිය ඔබට පෝෂණය සඳහා දෙමි. ඇය ගණුව’යි කීවේය. ඉක්බිති ශාස්තෘන්වහන්සේ ඔහුට, ‘බමුණ, මම නොයෙක් වැනුම් කථා කියමින් මා පොළඹවාගැනීම සඳහාම අවුත් ලඟ සිටි, උතුම් රූදැරූ කාමයෙන් අගපත් දෙව්දුන්ද නොකැමති වූයෙමි. ඉදින් මැය ගන්නෙමිදැ?යි පවසා මේ ගාථාව වදාළ සේක.
‘තණ්හා අරති රගා දැකද මෙවුන්දමෙහි කැමැත්තක් නොවීය. මලමූවලින් පිරුණු මෙය කිමෙක්ද? ඇය පයින් පැහැසීමටද නොකැමත්තෙමි’{1}
මාගන්‍දියා බැමිණිදියණිය (මෙසේ) සිතුවාය: බලාපොරොත්තුවක් නැත්තාහු විසින් වැඩක් නැතැයි කීමට වටීයි. මෙතෙමේ මගේ සිරුර මළමූවෙන් සපිරුණක් කොට එය පයිනිදු පහසන්නට නොකැමැත්කෙමියි කීවේය. එක් අධිපති තැනක් ලබමින් මොහුගේ මරණයම දකින්නෙමි.’ (මෙසේ සිතා) වෛර බැන්දාය. ශාස්තෘන්වහන්සේ එය මෙනෙහි නොකොට චර්යාවශයෙන් බමුණාට දම්දෙසුම ඇරඹූසේක. දෙසුම අවසන්හි දෙමාල්ලෝම අනගැමි පෙලෙහි පිහිටා දැන් අපගේ ගිහිව විසීමෙන් වැඩක් නැතැයි දියණි - මාගන්‍දිය සුළුපියාණන්ට පවරා දෙදෙනාම පැවිදිව රහත්බවට පැමිණියාහුය. උදෙන රජතෙමේ චූළමාගන්‍දිය සමඟ සාකච්ඡා කොට මාගන්‍දිය තරුණිය රාජානුභාවයෙන් නිවසට කැඳවා අභිෂේක කොට පන්සියයක් මාගමුන් පිරිවරකොට ඇති ඇයගේ වාසය සඳහා වෙන්වූ පහයක් දුන්නේය.
ශාස්තෘන්වහන්සේ ද අනුපිළිවෙළන් චාරිකාවෙහි හැසිරෙනසේක් කොසඹෑනුවරට සැපැමුණු සේක. සිටුවරු ශාස්තෘන්වහන්සේගේ පැමිණීම අසා පෙරගමන් කොට පසඟ පිහිටුවීමෙන් වැඳ එකත්පසෙක හුන්නාහුය. එකත්පසෙක හුන්නාවූ ඔවුහු භාග්‍යවතුන්වහන්සේට ‘ස්වාමීනි, මේ විහාර තුන නුඹවහන්සේ උදෙසා කරනලදී. ස්වාමීනි, සිවුදිගින් වඩනා සඟුන්ට සංග්‍රහ සඳහා මේ විහාරයන් පිළිගනු මැනව’යි පැවසූහ. භාග්‍යවතුන්වහන්සේ විහාරයන් පිළිගත් සේක. ඒ සිටුවරුත් ශාස්තෘන්වහන්සේට හෙට දිනය සඳහා ආරාධනා කොට ගෙට ගියාහුය.
මාගන්‍දියද ශාස්තෘන්වහන්සේට වැඩිබව අසා සුන්බුන් (රළුපරළු) ධූර්‍තයන් කැඳවා ඔවුන්ට අත්ලස් දි නුඹලා ශ්‍රමණ භවත් ගෞතමයන්ට මේ මේ අයුරින් නින්දාකරවු’යි මෙහෙයවූවාය. ඔවුහු ශාස්තෘන්වහන්සේ ඇතුළු ගමට පිවිසෙන වේලෙහි පිරිවර සහිත ශාස්තෘන්වහන්සේට නොයෙක් ආකාර අපහාසයන්ගෙන් අපහාස කළහ. ආයුෂ්මත් අනඳ තෙරණුවෝ, ‘ස්වාමීනි, මෙඳුවූ අපහාස කරන්නාවූ තන්හි නොවසන්නෙමු. අන් නුවරකට යමු’යයි ශාස්තෘන්වහන්සේ පැවසූහ. ‘ආනන්‍දය, තථාගතවරු නම් අටලෝදහම්හි නොසැළෙත්. මේ ශබ්දයද සත්දිනක් නොයික්මවන්නේය. අපහාස කළවුන් මතම වැටෙන්නේය. ඔබ නහමක් නොසිතුව’යි (තථාගතයන්වහන්සේ පැවසූසේක.) ඒ සිටුවරු තිදෙනාත් මහත්හරසරින් භාග්‍යවතුන්වහන්සේ පිවිසුවා මහදන් දුන්නාහුය. නැවත නැවතත් දන් දෙන්නාවූ ඔවුනට මසක් ඉක්මිණ. ඉක්බිති ඔවුනට මෙබඳු අදහසක් විය. ‘බුදුවරුනම් සියලු ලෝවැස්සන්ට අනුකම්පා කරමින් පහළවෙති. අන් අයටද අවකාශයක් දෙන්නෙමු’ යනුවෙනි. ඉක්බිති ඔවුහු කොසඹෑනුවර වැසි ජනයාටද අවකාශ දුන්හ. එතැන්පටන් නුවරු වීථිවශයෙන් බෙදී මහදන් දෙති.
ඉක්බිති එක්දිනක් ශාස්තෘන්වහන්සේ බික්සඟන විසින් පිරිවරණ ලද සේක් දෙටුමල්කරුගේ නිවසෙහි වැඩහුන්සේක. එකෙණෙහි සාමාවතියගේ උවටැන් කරන්නීය වන ඛුජ්ජුත්තරා තොමෝ කහවණු අටක්ගෙන මල්දම් සඳහා ඒ නිවසට ගියාය. දෙටු මල්කරුවා ඇය දැක ‘දරුව උත්තරාවෙනි, අද ඔබට මල්දීමට වේලාවක් නැත. මම බුදුපාමොක් බික්සඟන වළඳවමි. නුඹද වැළඳවීමට සහාය වෙව. මෙසේ මෙයින් අනුන්ට වතාවත් කිරීමෙන් මිදෙන්නීය’යි කීවේය. එහෙයින් ඛුජ්ජුත්තරාවෝ තමන්ට ලැබුණු බොජුන් වළඳා බුදුන්වහන්සේට දන්හලෙහි වතාවත් කළාය. ඕතොමෝ ශාස්තෘන්වහන්සේ විසින් සමීපයෙහි හිඳ කීම් වශයෙන් දෙසන ලද සියලුම ධර්‍මය උගත්තාය. අනුමෝදනාව අසා සෝවන් පෙළෙහි පිහිටියාය.
ඕතොමෝ අන්දිනයන්හි කහවණු සතරක් දී මල් රැනෙ යයි. එදින වනාහි සත්‍යය දුටු බැවින් අනුන් අයත් දෙයෙහි සිත් නූපදවා සියලු අටකහවණුවම දී පැසක් පුරා මල් රැගෙන සාමාවතිය වෙතට ගියාය. ඉක්බිති සාමාවතී ඇයගෙන්, ‘උත්තරාවනි, නුඹ අන්දිනයන්හි බොහෝමල් නොගෙනෙහි. අද මල් බොහෝය. කිමෙක්ද නුඹට රජතුමා වැඩියක් පැහැදුනේ වේදැයි ඇසුවාය. ඕතොමෝ බොරුකීමෙහි නුසුදුසු බැවින් අතීතයෙහි තමන් විසින් කරනලද සියල්ල නොසඟවා කීවාය. ඉදින් අද කුමක්හෙයින් බොහෝමල් ගෙනාවෙහිදැයි අසනලද්දී ‘අද මම තථාගතයන්වහන්සේගේ ධර්‍මය අසා අමාව පසක් කෙළෙමි. එහෙයින් නුඹවහන්සේ නොරවටමි’යි කීවාය. එය අසා ‘උත්තරාවනි, ඔබ විසින් ලබන ලද අමාදහම අපටද දෙව’යි සියල්ලෝම අත් දිගු කළහ. ‘ආර්‍ය්‍යාවනි, එසේ දිය නොහැකිය. මම වනාහි ශාස්තාන්වහන්සේ විසින් කියනලද අයුරින් නුඹවහන්සේට ධර්‍මය දෙසන්නෙමි. නුඹවහන්සේලා තමන්ගේ හේතුවාසනාව ඇතිකල්හි ඒ ධර්‍මය ලබන්නාහුය’යි කීවාය. එසේනම් උත්තරාවනි, කියව’යි සාමාවතී කීවාය. එසේ කීමට නොහැකිය. මට උසසුනක් පනවා නුඹවහන්සේලා පහත් අසුනෙහි හිඳිනු මැනවයි කීවාය. ඒ පන්සියයක් ස්ත්‍රීහුම ඛුජ්ජුත්තරාවට උස් අසුනක් දී තමන් පහත් අසුන් ගෙන හුන්නාහුය. ඛුජ්ජුත්තරාද ශෛක්‍ෂප්‍රතිසම්භිදාවන්හි සිට ඔවුනට දම් දෙසුවාය. දෙසුම අවසන්හි සාමාවතිය දෙටුකොට සියල්ලෝම සෝවානපෙලෙහි පිහිටියාහුය. එතැන්පටන් ඛුජ්ජුත්තරාව වතාවත් කිරීමෙන් ඉවත්කොට ‘නුඹ ශාස්තෘන්වහන්සේගේ ධර්‍මකථා අසා ගෙනවුත් අපට අස්වවයි කීවාහුය. ඛුජ්ජුත්තරාද එතැන්පටන් එසේ කළාය.
කුමක් හෙයින් මෝ තොමෝ දැස්සක්ව උපන්නීද? ඕතොමෝ වනාහි කාශ්‍යප බුදුන්වහන්සේගේ සසුනෙහි එක් හෙරණක ලබා තමන්ගේ වතාවත් කරවූවාය. ඒ කර්‍මයෙන් ජාති පන්සියයක් අනුන්ට දාසියක්ව උපන්නාය. කුමක් නිසා ඕතොමෝ කුදියක් වූවාදයත් බුදුන් පහළවීමට පෙර මෝ බරණැස් රජුගේ නිවසෙහි වසන්නී රජකුලයට නිතර වඩිනා කුදු ස්වභාවය ඇති එක් පසේබුදුවරයෙකු දැක තමන් සමග වසන කතුන් ඉදිරියෙහි අපහාස කරමින් කුදු ආකාරයෙන් හැසුරුණුයා. එබැවින් කුදුව උපන්නීය. කුමක් නම්කොට පැනවත් වූවාද යත්? බුදුන් පහළවීමට පෙර බරණැස් රජුගේ නිවසෙහි වසන්නී පසේබුදුවර අටනමක් උණු පායාස පිරුණු පාත්‍ර රැගෙන වඩිනු දැක, ස්වාමීනි, මෙහි තබා යනු මැනවැයි රන්වළලු අටක් ගලවා දුන්නාය. ඒ කර්‍මයාගේ විපාකයෙන් පැනවත්ව උපන්නාය.
සාමාවතියගේ පිරිවර වූ ඒ පන්සියයක් ස්ත්‍රීහු අවබෝධකළ සත්‍යය ඇත්තාහුවුවද රජු සැදැහැවත් නොවන බැවින් කලින් කලට ශාස්තෘන්වහන්සේ හමුවට ගොස් උන්වහන්සේ දැක්මක් නොලබත්. එහෙයින් බුදුන්වහන්සේ අතුරුවීථියට පිළිපන් කල්හි (උන්වහන්සේ දෙස බැලීම සඳහා) වා කවුළු නොපොහෝනා කල්හි ඒවා කඩා හෝ අවකාශ රැගෙන බලත්. __[missing trans]__ මාගන්‍දී තොමෝ ඔවුන්ගේ ඒ කාරණය දැක රජු සමඟ රහසිගතව සිටියදී ‘මහරජතුමනි, පිරිවර සහිත සාමාවතී නුඹවහන්සේ කෙරෙහි සෙනෙහසක් හෝ පෙමක් නොකරයි. ශ්‍රමණ ගෞතමයන් අතුරු වීථියෙහි යනු දැක වාකවුළු නොපොහෝනා විට ඒවා කඩා අවකාශ කොට ගෙන බලති’යි කීවාය. රජතෙමේ එතැන්පටන් ඔවුන්ගේ පහයෙහි ගලාවාදැමූ ඇසිදැල් ඇති වාකවුළු කරවීය.
ඕතොමෝ එකරුණින් රජු කෝප කරවීමට නොහැකි වන්නී ‘දේවයන්වහන්ස, නුඹවහන්සේ කෙරෙහි මොවුන්ගේ ප්‍රේමයක් ඇද්ද නැත්දැයි දැනගන්නෙමු. කුකුළන් අට දෙනෙකු යවා නුඹවහන්සේ සඳහා පිසවනු මැනවැ’යි කීවාය. රජතෙමේ ඇයගේ වචනය අසා මොවුන් පිස එවත්වායි සාමාවතියට කුකුළන් අට දෙනකු යැව්වාය. සෝවාන්වූ ආර්‍ය්‍යශ්‍රාවිකාව ජීවත්වන කුකුළන් කෙසේනම් පිසන්නීද? නොහැකැයි කියා අතිනුදු ඇල්ලීමට නොකැමැති වූවාය. මාගන්දිය ‘වේවා! මහරජ තුමනි, මේ කුකුළන්ව ශ්‍රමණභවත් ගෞතමයන් සඳහා පිසීමට යවනුමැනවැයි කීවාය. රජතෙමේ එසේ කළේය. මාගන්‍දිය අතරමගදීම කුකුළන් මරවා මේ කුකුළන් පිසවා ශ්‍රමණභවත් ගෞතමයන්ට දේවායි (කියා) යැව්වාය. ඕතොමෝ කුකුළන් මළ බැවින්ද බුදුන්වහන්සේ උදෙසා එවනලද බැවින්ද පිස බුදුන් වහන්සේට යැව්වාය. මාගන්‍දිය ‘බලනු මැනවි දේවයිනි’යි කියා එතකිනුදු රජු කෝප කරවීමට නොහැකි වූවාය.
මේ උදේන රජතෙමේ ඔවුනතුරෙහි එකිනෙකිය වසන තැනට දින සත බැගින් යයි. ඉක්බිති මේ මාගන්‍දිය විසකුරු සප් පැටවකු උණපුරුකක බහා තමන් වසන තන්හි තැබුවාය. යම්කිසි තැනකට යනවිට හස්තිකාන්ත වීණාවද රැගෙනයාම රජුගේ පුරුද්ද විය. මාගන්‍දියාතොමෝ රජු තමන් වෙතට එන කල්හි ඒ සප්පැටවා වීණාව තුළට පිවිසුවා සිදුර වසා දැම්මෙව්වාය. ඉක්බිති ඔහු සාමාවතිය සමීපයට යන කල්හි, ‘මහරජතුමනි, සාමාවතී නම් ශ්‍රමණ ගෞතමයන්ට පක්‍ෂපාතීය. නුඹවහන්සේ ගණන් නොගන්නීය. යම් කිසිවක්කොට නුඹවහන්සේගේ දොසක්ම සිතයි. සැළකිලිමත්වනු මැනවැයි කීවාය. රජතෙමේ සාමාවතිය වසන තන්හි සත්දිනක් ගතකොට දෙවැනි සත්දිනෙහි මාගන්‍දිකාවගේ නිවසට පැමිණියේය. ඕතොමෝ රජු එත්දීම ‘කෙසේද මහරජතුමනි,’ සාමාවතී ඔබතුමන්ගේ දොසක් නොසොයයිදැයි කියන්නී මෙන් රජුගේ අතින් වීණාව ගෙන සොලවා ‘මහරජතුමනි, මෙහි ඇතුළෙහි කුමක් හෝ සෙලවේයයි පවසා සර්‍පයාට පිටවීමට ඉඩදී, ‘අහෝ විපතකි! සර්‍පයෙකැ’යි වීණාව විසි කොට දිව්වාය. එකල්හි රජතෙමේ ගිණිගත් උණවනයක් මෙන්ද ලුණුදැමූ උදුනක් මෙන්ද කොවින් තටතටයයි මුමුණමින් වේගයෙන් ‘පිරිවර සහිත සාමාවතිය කැඳවවු’යි පැවසීය. රාජපුරුෂයෝ ගොස් කැඳවූවාහුය.
ඕතොමෝ රජු කිපුණු බව දැන සෙසු මාගමුන්ට සංඥාවක් දුන්නාය. ‘රජතෙමේ නුඹලා නසනු කැමැත්තේ කැඳවයි. අද දවසෙහි නියම කරන ලද මෙත් පැතිරීමෙන් රජු කෙරෙහි පතුරුව’යි කීවාය. රජතෙමේ ඒ ගැහැනුන් කැඳවා සියල්ලන් පිළිවෙළට තබවා මහදුන්න ගෙන විෂපෙවූ හීයක් නඟා දුනුදිය ඇද සිටියේය. එකෙණෙහි සාමාවතී ප්‍රමුඛ වූ ඒ සියල්ලම ස්ත්‍රීහු සීමාවශයෙන් මෛත්‍රිය පැතුරුවාය. රජතෙමේ ඊය මුදන්නට හෝ ඉවත් කරන්නට හෝ නොහැකි වෙයි. සිරුරෙන් දහදිය වැගිරෙයි. සිරුර සැලෙයි. මුවින් කෙළ හැලෙයි. ගතයුත්ත ගැනීමට නොපෙනෙයි. ඉක්බිති සාමාවතී ඔහුට ‘කිම මහරජ, වෙහෙසවෙහිදැයි ඇසුවාය. ‘එසේය, දේවිය. කලාන්ත වෙමි. මට උපකාරවන්නැ’යි රජතෙමේ කීවේය. ‘මැනවි. මහරජතුමනි, හීය මහපොළොව දෙසට නතුකරනු මැනව.’ රජතෙමේ එසේ කළේය. ඒතොමෝ රජු අතින් හීය මිදේවායි අදිටන් කළාය. එකෙණෙහි හීය මිදිණි. රජද එකෙණෙහිම දියෙහි ගැලී අවුත් තෙත් කෙස් ඇත්තේ තෙත්වත් ඇත්තේ සාමාවතියගේ පාමුලවැටී. ‘දේවිය, ක්‍ෂමා කරන්න. මගේ බිඳුවන්නන්ගේ වචනය නිසා සිහිනොකොට මවිසින් මෙය කරන ලදි’යි කීවේය. ‘ක්‍ෂමා කරමි දේවයිනි.’ ‘මැනවි දේවිය, මෙසේ ඔබවිසින් ක්‍ෂමාකරනලද්දේනම් වෙයි. මෙතැන්පටන් ඔබට කැමතිපරිද්දෙන් භාග්‍යවතුන්වහන්සේ දන් දෙනුමැනවි. පසුබතෙහි විහාරයට ගොස් දහම් අසනු මැනවි. අද පටන් ඔබට රැකවරණ දෙමි’යි රජතෙමේ පැවසීය. ‘එසේවීනම් මහරජතුමනි, අද පටන් එක් භික්‍ෂුවකට අයැද වැඩමවා ගෙන එනු මැනවි. උන්වහන්සේ අපට දහම් දෙසනු ඇතැ’යි ඕ කීවාය. රජතෙමේ ශාස්තෘන් සමීපයට ගොස් අයදින්නේ අනඳතෙරුන් ලබා ගත්තේය. එතැන්පටන් ඒ පන්සියයක් ස්ත්‍රීහු තෙරුන්වහන්සේ කැඳවා ස්කාරසම්මානකොට කරනලද බත්කිස ඇති තෙරුන් සමීපයෙහි ධර්‍මය පුහුණු කරත්.
ඔවුහු එක්දිනක් තෙරුන්ගේ අනුමෙවෙනි බණින් පැහැදුනාහු තෙරුන්ට උතුරුසළු පන්සියයක් දුන්නාහුය. තෙරුන්වහන්සේ වනාහි පෙර පීඩාකරන සුළු ඇති කල්හි එක් පසේබුදුනමකට එක්හිඳිකටුවක් සමඟ අත්ලක් පමණවූ රෙදිකඩක් පිරිනැමූහ. එ හිඳිකටුව දීමේ විපාකයෙන් මේ අත්බැව්හි මහපැනවතෙක්වූහ. රෙදිකඩදීමේ විපාකයෙන් මේ අයුරින් පන්සියවරක් රෙදි ලැබූහ.
ඉක්බිති මාගන්‍දිය අන්කිසි කළයුත්තක් නොදක්නී ‘මහරජතුමනි, උයනට යමු’යයි කීවාය. ‘යහපති, දේවිය’ ඕ රජු පිළිගත්බව දැන සුළුපියා කැඳවා, ‘අප උයනට ගියකල්හි සාමාවතිය වසන තැනට ගොස් පිරිවර සහිත සාමාවතිය ඇතුළට දමා රජුගේ අණයයි කියා දොර වසා පිදුරුවලින් වසා ගෙට ගිනි තබව’යි කීවාය. මාගන්‍දික තෙමේ ඇයගේ වචනය අසා එසේ කළේය. එදවසෙහි ඒ ස්ත්‍රීහු සියලු දෙනාම පෙර කළ උපපීළක කර්‍මයක බලයෙන් සමවතට නැගීමට අපොහොසත් වූවාහුය. එකපහරින්ම බොල්මිටක් මෙන් දැවුනාහුය. ඔවුන්ගේ ආරක්‍ෂක පුරුෂයෝ රජු වෙතට ගොස් දේවයන්වහන්ස, මෙය කරවුහුදැයි විමසූහ.
රජතෙමේ කවරකුවිසින් කරනලද්දැක්දැයි සොයාබලන්නේ මාගන්‍දිකාව විසින් කරවනලදබව දැන ඇය කැඳවා ‘සොඳුර, මාවිසින් කළයුත්තක් කරන ඔබ විසින් සොඳුරු දෙයක් කරනලදී. වරින්වර මා නැසීමට වෑයම් කරන්නියෝ නසන ලදහ. නුඹට පැහැදුනෙමි. සැපත් දෙන්නෙමියි ඔබගේ නෑදෑයන් කැඳවව’යි කීවේය. ඕතොමෝ රජුගේ කථාව අසා නොනෑයන්ද නෑයන් කොට කැඳවූවාය. රජතෙමේ සියල්ලන් රැස්වූබව දැන රාජංගනයෙහි ගෙලපමණවූ ආවාටයන්හි වළලා උඩට මතුව තිබුණු හිස් බිඳුවන්නේ මහත් යකඩ නගුලින් සාවා මාගන්‍දියද කඩකඩකොට සිදුවා කැවුම් පිසින සැළියෙහිම බැදවූයේය.
පිරිවරසහිත සාමාවතියගේ ගින්නෙන් දවන කර්‍මය කිමෙක්ද? ඕතොමෝ වනාහි බුදුන් පහළවීමට පෙර ඒ මාගමුන් පන්සියය සමඟම ගඟෙහි දිය කෙළි කෙළ තෙරෙන් පිටත සිටියා ශීත ඇතිවූ කල්හි නුදුරෙහි පසේබුදුකෙනෙකුගේ පන්සලක් දැක ඇතුලත නොපිරිස්සාම පිටින් ගිනිතබා ගිනිතැප්පාය. පන්සලතුළ පසේබුදුන්වහන්සේ නිරෝධ සමාපත්තියට සමවැද වැඩහුන්සේක. ඔවුහු ගිනි දැල් සිඳීගිය විට පසේබුදුන් දැක, ‘අපවිසින් කුමක් කරන ලද්ද? මේ පසේබුදුන්වහන්සේ රජුගේ කුලුපග කෙනෙකි. මෙතුමා දැක රජතුමා අපට කිපෙන්නේය. දැන් එතුමා මනාව දැවුණකු කිරීමට වටීයයි (සිතා) වෙනත් දරද දමා ගිනි දැල්වූවාහුය. යළි දැල් සිදුණු විට පසේබුදුන් වහන්සේ සමවතින් නැඟිට ඔවුන් බලාසිටියදීම සිවුරු ගසාදමා අහසට නැඟී වැඩිසේක. ඒ කර්‍මයෙන් නිරයෙහි පැසී විපාකදී ඉතිරිවූ කර්‍මයෙන් මේ විපතට පැමිණියාහුය. සිවුපිරිස මැද මේ කථාව හටගත්තේය. ඛුජ්ජුත්තරාව ඒකාන්තයෙන්ම බහුශ්‍රැතය. ස්ත්‍රී ආත්මභාවයෙහි සිට මාගමුන් පන්සියයකට ධර්‍මය කියාදී සෝවාන් පෙලෙහි පිහිටෙව්වාය. සාමාවතියද රජුවිසින් තමන්ට නැංවූ ඊය මෛත්‍රිය පැතිරවීමෙන් යටපත් කළායයි මහජනයා ඇයගේ ගුණය ප්‍රකාශ කළේය. මෙසේ මේ කථාව හටගැණිණ. ඉක්බිති ශාස්තෘන්වහන්සේ මෑතකාලයෙහි දෙව්රම වැඩහිඳින සේක් එකරුණම 
අර්‍ත්‍ථොත්පත්ති කොට ඛුජ්ජුත්තරා බොහෝ ඇසූ පිරූ තැන් ඇත්තියන් අතුරින්ද සාමාවතිය මෙත් පැවතුම් ඇත්තියන් අතුරින්ද අගතැන්හි තැබූසේක.
පස්වැන්නෙහි **ක්‍ධායීනං** යන්නෙන් ධ්‍යානයෙහි ඇලුම් ඇති උවැසියන් අතුරින් උත්තරා නන්‍දමාතාව අග්‍රයයි දැක්වෙයි. ඕතොමෝ වනාහි පියුමුතුරා බුදුන් කල හංසවතියෙහි කුලගෙයක උපන්නී ශාස්තෘන්වහන්සේගේ ධර්‍මකථාව අසමින් එක් උවැසියක ධ්‍යානයෙහි ඇලුම් ඇත්තියන් අතුරින් අගතන්හි තබන්නාවූ ශාස්තෘන්වහන්සේ දැක පින්දහම්කොට ඒ තනතුර පැතුවාය. ඕ කල්ප ලක්‍ෂයක් දෙව්මිනිසුන් අතර සැරසරා මේ බුද්ධොතපාදයෙහි රජගහනුවර සුමනසිටු ඇසුරුකොට වසන පුණ්ණසීහ නමැත්තාගේ බිරියගේ කුසෙහි පිළිසිඳ ගත්තාය. ඇයට උත්තරායි නම් කළාහුය.
ඉක්බිති එක් නැකත් උත්සව දිනයෙක රජගහ සිටුතුමා පුණ්ණ කැඳවා, ‘දරුව පුණ්ණ, නැකත හෝ පොහොය දිළින්දාට කුමක් කෙරෙයිද? මෙසේ ඇති කල්හිද නැකත් කෙළි වියදම් ගෙන නැකත් කෙළින්නෙහිද (නැතහොත්) බලවත් ගොනුන්ද නඟුල්තලය හා නඟුලද ගෙන සී සාන්නෙහිදැයි කියවයි කීය. ‘ආර්‍ය්‍යයෙනි, මගේ බිරිඳ සමඟ කථාකොට දනිමි’යි පවසා පුණ්ණ ඒ කථාව බිරියට සැළකළේය. ‘සිටුතුමා නම් ස්වාමියාය. අධිපතියාය. ඔබ සමඟ කථාකරන ඔහුට (මේ කථාව හොබියි. නුඹ වනාහි තමන්ගේ කෘෂිකර්‍මය අත් නොහරුව’යි බිරිඳ කීවාය. හෙතෙම ඇයගේ වචනය අසා කෘෂිභාණ්ඩ ගෙන සීසෑමට ගියේය.
ඒ දවසෙහි සැරියුත් තෙරුන්වහන්සේ නිරොධසමවතින් නැඟිට අද මාවිසින් කවරෙකුට සංග්‍රහ කරනු වටීදැයි සිහි කරන්නාහු මේ පුණ්ණගේ හේතුසම්පත් දැක පිඬු හැසිරෙන වේලෙහි පාසිවුරු රැගෙන පුණ්ණ සීසානා තැනට වඩිමින් නුදුරෙහි තමන් දැක්වූසේක. පුණ්ණ තෙමේ තෙරුන් දැක සීසෑම නවත්වා අවුත් පසඟ පිහිටුවීමෙන් වැන්දේය. තෙරණුවෝ ඔහු දෙස බලා වතුර ටිකක් ගැන විමසූහ. ආර්‍ය්‍යයන්වහන්සේ මුවසෝදනු රිසි වන්නාහුයයි ඔහුට අදහස් විය. එහෙයින් ඉක්මණින් ගොස් දැහැටු කැප කොට තෙරුන්ට දුන්නේය. තෙරුන් දැහැටු වළඳනා විට පාත්‍රය සමඟ පෙරහන රැගෙන ගොස් දිය පුරවා ගෙනාවේය. තෙරණුවෝ මුවසෝදා පිඬුහැසිරෙන වේලෙහි මගට පිළිපන්හ. තෙරණුවෝ නම් අන්දිනයන්හි මේ මඟට නොපැමිණෙති. අද වනාහි මට සංග්‍රහකරනු සඳහා පිළිපන්නෝ වන්නහුය. මගේ බිරිඳ මා සඳහා ගෙනෙන අහර තෙරුන්ගේ පාත්‍රයෙහි පිහිටන්නේ නම් ඉතා යෙහෙකැයි පුණ්ණ සිතුවේය.
ඉක්බිති ඔහුගේ බිරිඳ අද නැකත් දිනයයයි (සිතා) උදයෙන්ම තමන්ට ලැබෙන අයුරින් කෑයුතු පියයුතුදේ සකස්කොටගෙන සැමියා සීසාන තැනට එන්නී අතරමග තෙරුන් දැක, අන්දිනයන්හි තෙරුන් දැක මට දියයුත්තක් නොවෙයි. දියයුත්තක් ඇති කල්හිද මම ආර්‍ය්‍යයන්වහන්සේ නොදකිමි. අද වනාහි දෙකම එකට එක්විය. මගේ සැමියාට යළි සපයා, ගෙනෙන්නෙමි. මෙම ආහාරය තෙරුන්වහන්සේට දෙමැ’යි සිතුවාය. (එසේ සිතා) ත්‍රිවිධ චේතනාවන්ගෙන් යුක්තවූවක් කොට ඒ බොජුන සැරියුත්තෙරුන්ගේ පාත්‍රයෙහි පිහිටුවා මෙබඳුවූ දිළිඳු දිවියෙන් මිදෙමියි පැතුවාය. තෙරණුවෝත් ‘ඔබගේ අදහස සපිරේවා’යි ඇයට අනුමෙවෙනි කොට එතැනින් ආපසු හැරී විහාරයට වැඩියහ.
ඕතොමෝත් යළි තමන්ගේ ගෙට ගොස් සැමියාට ආහාර සපයා රැගෙන සීසානා තැනට ගොස් සැමියා කිපෙන බැවින් බියවූවා ‘ස්වාමීනි, අද එක් දිනක් පමඛත් ඔබගේ සිත දරාගත (ඉවසාපුව) මැනවැයි කීවාය. ‘කුමක් හෙයින්ද?’ (සැමියා ඇසීය) ‘මම අද ඔබගේ අහැ ගෙනෙන්නී අතරමගදී තෙරකෙනෙකු දැක ඔබගේ බත්කොටස තෙරුන්ගේ පාත්‍රයෙහි බහා යළි ගෙට ගොස් අහර පිස රැගෙන ආවෙමි’යි කීවාය. ‘සොඳුර, ඔබ විසින් මනාදෙයක් කරනලදී. මවිසින්ද උදයෙන්ම තෙරුන්ට දැහැටි හා මුවදෙව්නා දිය දෙන ලදී. අද අපට සුබඋදයකි. තෙරුන්වහන්සේට හැම දෙයක්ම අප අයත් දෙයම විය.’ යනුවෙන් දෙදෙනාටම එකසමාන සිතක් වූයේය. ඉක්බිති පුණ්ණතෙමේ අහර කිස කොට බිරියගේ ඇකයෙහි හිස තබා මොහොතක් හොත්තේය. ඉක්බිති ඔහුට නින්ද එළඹියේය. හෙතෙම මදක් නිදා පිබිදියේ සීසෑ තැන බැලීය. බැලූ බැලූතැන මහවැටකොළු මලින් ගැවසුණක්මෙන්වූයේය. හෙතෙම බිරියට, සොඳුර, මේ නම් කිමෙක්ද? අද මගේ සීසෑතැන රන්වන්වී හැඟෙයි’යි කීවේය. ‘ආර්‍ය්‍යයෙනි, අද මුලුදවස ඔබ වෙහෙසුණු බැවින් ඇස් කැරකේයයි සිතමියි ඕ කීවාය. ‘සොඳු, මගේ (කීම) නොඅදහන්නී නම් තෙමේ (ඔබ) බලවයි හෙතෙම කීවේය. එකල්හි ඕ බලා, ‘ආර්‍ය්‍යයෙනි, ඔබ ස්වභාවය (පවත්නා සැටිය) කීවෙහිය. එය එසේම වන්නේය’යි (පිළිතුරු දුන්නාය)
පුණ්ණ නැඟිට එක් කැටයක් ගෙන නඟුලිසෙහි ගැසීය. යකඩ පිඩක් මෙන් එය නඟුලිසෙහි ගැටී සිටියේය. හෙතෙම බිරිඳ කැඳවා ‘සොඳුර, අන්අයගේ වපුළ කල්හි බිජුවට තුන් මසකින් හෝ සිවුමසකින් පලදෙයි. අපගේ වනාහි ආර්‍ය්‍යවූ සැරියුත් තෙරුන්වහන්සේ අතරෙහි සිටවූ සැදැහැබිජුවටින් අදම ඒකාන්තයෙන් පලදෙනලදී. මේ කිරියක් පමණවූ පෙදෙසෙහි නෙල්ලිගෙඩියක් පමණ වූද පස්පිඩක් නොරන්ව නම් නැතැ’යි කීවේය., ‘ආර්‍ය්‍යයෙනි, දැන් කුමක් කරමුද? (බිරිඳ ඇසුවාය) ‘සොඳුර, මෙපමණක් මේ රන් සොරකම් කොට කෑමට නොහැකි’යි (පවසා) බිරිඳ එතැන්හි තබා බත්පුරවා ගෙනෙනලද බඳුන රනින් පුරවා ගෙන ගොස්, ‘එක් මිනිසෙක් රන් බඳුනක් ගෙන සිටියේය’යි රජුට සැළකරවූයේය. රජතෙමේ ඔහු කැඳවා, ‘දරුව ඔබ විසින් කොයින් ලබන ලදදැ’යි ඇසීය. දේවයන්වහන්නසට, මගේ එක් සෘසෑ තැනක් සියල්ල රන්ම වීය. (සේවකයන්) යවා ගෙන්වා ගනු මැනවැයි හෙතෙම කීය. ‘දරුව, නුඹ කවරෙක්නම් වූයේහිද? ‘දේවයිනි, මම පුණ්ණ නමි’යි (හෙතෙම පිළිතුරු දුන්නේය). ‘කොල යවු, ගැල්යොදා පුණ්ණගේ සීසෑ තැනින් රන් ගෙනෙව’යි (රජතෙමේ සේවකයන්ට අණ කළේය).
ගැල් සමඟ ගිය රාජපුරුෂයෝ රජුගේ පිනයයි කියා රන්පිඬු ගනිති. ගත්ගත් දෙය සීසෑ මැටිකැටම වෙයි. ඔවුහු ගොස් රජුට සැළකළාහුය. ‘එසේනම් කොල, ගොස් පුණ්ණගේ පිනයයි කියා ගනිවු’ (එසේ) ගත්ගත් දෙය රන්ම වෙයි. ඔවුහු ඒ සියලු රන් ගෙනවුත් රාජඞ්ගනයෙහි ගොඩ ගැසුහ. ගොඩ උසින් තල්ගසක් පමණවිය. රජතෙමේ වෙළඳුන් කැඳවා කවරකුගේ ගෙහි මෙපමණ රන් ඇත්දැයි ඇසීය. ‘දේවයිනි, කිසිවකුට නැත’ ‘මෙපමණ ධනයකට හිමිකරුවාට කුමක් කිරීමට වටනේද?’ ‘දේවයිනි, ඔහු ධන සිටුවරයකු කිරීමට වටනේය.’ එසේ වීනම් පුණ්ණ මේ නුවරෙහි ධනසිටාණ නම් කරව’යි ඒ සියලු රන් ඔහුටම දී එදවසෙහිම සිටුතනතුර දුන්නේය. ඒ සිටුතෙමේ මංගල (උත්සවය) කරන්නේ සත්දිනක් බුදුපාමොක් බික්සඟනට මහදන් දුන්නේය. සත්වැනි දිනයෙහි භාග්‍යවතුන්වහන්සේගේ භුත්තානුමෝදනාවෙන් පුණ්ණ සිටාණෝද බිරිඳද දියණියද යන සියල්ලෝ සෝවාන්පෙලෙහි පිහිටියාහ.
පසුකලෙක රජගහසිටුතෙමේ පුණ්ණසිටුගේ වියපත් දැරියක් ඇතැයි අසා තමන්ගේ පුතා වෙනුවෙන් (අසා) ඔහුගේ නිවසට (පණිවිඩ) යැවීය. හෙතෙම ඔහුගේ හසුන අසා ‘මම දියණිය නොදෙමැ’යි පිළිතුරුහසුනක් යැවීය. සුමන සිටුතෙමේ යළිදු ‘නුඹ මගේ ගෙය නිසා වැස දැන් එකවිටම ඉසුරෙක් වී මට දැරිය නොදෙහිදැයි හසුන් යැවීය. අනතුරුව පුණ්ණ සිටුතෙමේ, ‘නුඹලාගේ සිටුතුමා ස්වභාවයම කීවේය. පුද්ගලයා නම් හැමකල්හි මෙබඳුමයයි නොසැලකිය යුතුය. මම දැන් එබඳුවූ පුද්ගලයන් දාසයන් කොට ගැනීමට හැක්කෙමි. නුඹගේ ජාතිය හෝ ගෝත්‍රය හෝ නොයිවසන්නේ නොවෙමි. එතකුදුවුවක් මගේ දියණිය සෝවාන්වූ ආර්‍ය්‍යශ්‍රාවිකාවකි. දිනපතා කහවණුවක් අගනා මල්වලින් (බුදුන්) පුදයි. මම ඇය නුඹ වැනි මිසදිටුවකුගේ ගෙට නොයවන්නෙමි’යි පුණ්ණසිටුතෙමේ පිළිතුරු යැවීය. මෙසේ පුණ්ණක සිටු පිළිකෙව්කරන බව දැන රජගහසිටු තෙමේ යළිත්, පැරණි විශ්වාසය නොමඬීවා! මම මගේ ලේලියට දිනපතා කහවණු දෙකක මල් පිළියෙළ කරවන්නෙමි’යි හසුනක් යැවීය. හෙතෙම මැනවැයි පිළිගෙන දියණිය ඔහුගේ ගෙට යැවීය.
ඉක්බිති එක් දිනක් පුණ්ණ සිටුගේ දියණිය ඒ උත්තරාතොමෝ තම සැමියාට ‘මම තමන්ගේ කුලගෙහි මාසයට අට දිනක් නිබඳ පෙහෙවස් කම් කරමි. දැනුදු නුඹවහන්සේ පිළිගන්නා කල්හි උපොෂථාංගයන් අදිටන් කරන්නෙමි’යි කීවාය. හෙතෙම නොහැකැයි එය නොපිළිගත්තේය. ඕ තොමෝ ඔහුට අදහස් ගන්වන්නට නොහැකිවන්නී නිහඬ වූවාය. යළි ඇතුළුවස පෙහෙවස් රකින්නී වන්නෙමැයි සිතුවාය. එකල්හිද අවකාශ ලැබීමට තැත්කරන්නී නොලැබුවාය. ඕතොමෝ ඇතුළුවස මාස දෙකහමාරක් ඉක්මුණු කල්හි අඩමසක් ඉතිරිව තිබියදී මාපියන්ට, ‘ඔබලා විසින් මම සිරගෙයක බහනු ලැබුවෙමි. මෙපමණ කලකින් එක්දිනකුදු උපොෂථාංගයන් අදිටන් කිරීමට නොලබමි. මට කහවණු පසළොස් දහසක් එවනුමැනවැ’යි හසුනක් යැව්වාය. ඔවුහු දියණියගේ හසුන අසා කරුණ කිමෙක්දැයි නොවිමසාම (මුදල) යැවූහ. උත්තරා තොමෝ ඒ කහවණු රැගෙන එනුවරෙහි සිරිමා නම්වූ ගණිකාවක් ඇත. ඇය කැඳවා, ‘සිරිමාවනි, මම මේ අඩමස උපොෂථාංග අදිටන් කරමි. ඔබ මේ පසළොස් දහසක් කහවණු රැගෙන මේ අඩමස සිටුපුතුට සේවය කරව’යි කීවාය. ඇය, මැනවි ආර්‍ය්‍යාවනි’යි පිළිගත්තාය. එතැන්පටන් සිටුපුත් තෙමේ මම සිරිමාව සමඟ සතුටුවෙමැයි උත්තරාවට අඩමසක් පෙහෙවස් කම් කිරීමට අවසර දුන්නේය.
ඕතොමෝ ඔහුවිසින් පිළිගත් බව දැන දිනපතා උදයෙන්ම දාසි සමූහයා විසින් පිරිවරණ ලද්දී ශාස්තෘන්වහන්සේට සියතින් කෑයුතු බිඳියයුතු දේ සංවිධානය කොට ශාස්තෘන්වහන්සේ බත්කිස කොට විහාරයට වැඩි කල්හි උපොසථාංග අධිෂ්ඨානකොට පහයට නැගී තමන්ගේ සිල් සිහිපත්කරමින් හිඳියි. මෙසේ අඩමස ඉක්මවා පෙහෙවස අත්හරින දිනයෙහි උදෑසනම කැඳබත් ආදිය සංවිධානය කරමින් හැසිරෙයි. එකල්හි සිටුපුත් තෙමේ සිරිමා සමඟ පහයෙහි මතුමහලට නැඟුනේ දැල්වාකවුළු හැර වටපිටාව බලමින් සිටියේය. උත්තරාතොමෝ වාකවුළු සිදුරෙන් උඩ බැලුවාය. සිටුපුත්තෙමේ උත්තරාව දැක ‘මෝ ඒකාන්තයෙන්ම නිරාසතෙකි. මෙබඳු වූ සැපතක් අතහැර හැලිවළං දැලිවලින් වැකුනීම නිකරුණේ දැස්සන් අතුරෙහි හැසිරේ’යයි සිනහවක් පහළ කළේය. එකල්හි උත්තරා තොමෝ ඔහුගේ (කුසල් දහම්හි) ප්‍රමාදබව දැන මේ මෝඩ පුරුෂයා මේ තම සැපත් හැම කල්හි ස්ථාවරයයි හැඟීම් ඇත්තේ වේයයි තොමෝත් සිනහවක් පෑවාය. ඉක්බිති සිරිමා මේ මෙහෙකාරිය මා සිටියදී මගේ සැමියා සමඟ සිනහසේයයි කිපියා වේගයෙන් (පහයෙන්) බැස්සාය. උත්තරාතොමෝ ඇයගේ එන අයුරින්ම ‘මේ මෝඩිය අඩමසක් පමණ මේගෙහි වැස මේ ගෙය මගේමයයි හැඟීම් ඇත්තීයයි දැන එකෙණෙහිම මෛත්‍රීධ්‍යානයට සමවැද සිටියාය. සිරිමාත් දැස්සන් අතුරින් අවුත් හැන්ද ගෙන කැවුම් පිසින තන්හි පැසෙමින් තිබූ තෙලින් පුරවා උත්තරාවගේ හිසමත වත් කළාය. මෛත්‍රීධ්‍යානයාගේ පැතිරීමෙන් උත්තරාවගේ හිසමත වත්කළ කකාළතෙල පියුම් පතක වැටුණු දියත්තක් මෙන් ඉවතට පෙරළී ගියේය.
එකෙණෙහි අසළ සිටි දැස්සෝ ඇය බලා එම්බල හැතිරිය, තෝ අපගේ ආර්‍ය්‍යාවගේ අතින් මුදල් ගෙන ආවා, මේ ගෙහි වෙසෙමින් අපගේ ආර්‍ය්‍යව සමානවීමට වෑයම් කරහිදැයි හමුවූ හමුවූ තැනින් නැඟී අපහාස කළහ. එකෙණෙහි සිරිමා තමන්ගේ ආගන්තුක බව දැනගත්තාය. ඕ එයින්ම ගොස් උත්තරාවගේ දෙපතුල වැටී, ආර්‍ය්‍යාවනි, නොසලකා මා විසින් කරනලදී. මට ක්‍ෂා වුව මැනවි’යි කීවාය. ‘සිරිමාවනි, මම මෙතැන්හි එබට ක්‍ෂමා නොකරමි. මම පියකු ඇති දියණියක්මි. භාග්‍යවතුන්වහන්සේ ක්‍ෂමා කළ කල්හිම ක්‍ෂමා කරන්නෙමි’යි කීවාය.
බික්සඟන පිරිවර කොට ඇති ශාස්තෘන්වහන්සේද වැඩමවා උත්තරාවගේ නිවසෙහි පනවනලද අසුන්හි වැඩහුන්සේක. සිරිමා ගොස් ශාස්තෘන්වහන්සේගේ දෙපතුළ ළඟ වැටී, ‘ස්වාමීනී, මවිසින් උත්තරා ආර්‍ය්‍යාව කෙරෙහි එක් දෙසක් කළෙමි. ඔබවහන්සේ ක්‍ෂමා කරන කල්හි ක්‍ෂමා කරන්නෙමැයි කියයි. භාග්‍යවතුන්වහන්සේ මට ක්‍ෂමා කරනසේක්වායි කීවාය. ‘සිරිමා, ඔබට ක්‍ෂමාකරමි’යි භාග්‍යවතුන්වහන්සේ වදාළසේක. ඕතොමෝ එකල්හි ගොස් උත්තරාව ක්‍ෂමා කරවූවාය. සිරිමා ඒ දිනයෙහි භාග්‍යවතුන්වහන්සේගේ භූත්තානුමෝදනාව අසා -
‘අක්‍රොධයෙන්ම ක්‍රොධය දිනන්නේය. අයහපත යහපතින් දිනන්නේය., ලෝභය දානයෙන් දිනන්නේය. බොරුකියන්නා සත්‍යයෙන් දිනන්නේය.’{1}
ගාථාවගේ කෙළවර සෝවාන් පෙලෙහි පිහිටියාය. ඕ භාග්‍යවතුන්වහන්සේට නිමන්ත්‍රණය කොට දෙවැනි දිනයෙහි මහාදානයක් දුන්නාය. මේ කථාවස්තුව මෙසේ නැඟීසිටියේය. මෑතභාගයෙහි ශාස්තෘන් වහන්සේ දෙව්රමෙහි වැඩහිඳ උවැසියන් තනතුරුවල පිහිටුවමින් උත්තරා නන්‍දමාතාව ධ්‍යානී උවැසියන් අතුරෙන් අගතැන්හි තැබූසේක.
සයවැන්නෙහි **පණීතදායිකානං** යන්නෙන් මිහිරිරස දෙන උවැසියන් අතුරින් **සුප්පවාසා කොලිය දියණිය** අග්‍රයයි දැක්වෙයි. ඕතොමෝ වනාහි පියුමුතුරා බුදුන්කල හංසවතියෙහි කුලගෙයක උපන්නී ශාස්තෘන්වහන්සේගේ ධර්‍මදේශනය අසමින් එක් උවැසියක මිහිරිරස දෙන්නියන් අතුරින් අග තන්හි තබන්නාවූ ශාස්තෘන්වහන්සේ දැක පින්දහම්කොට ඒ තනතුර පැතුවාය. ඒ කල්ප ලක්‍ෂයක් දෙවිමිනිසුන් අතුරෙහි සැරිසරා මේ බුද්ධොත්පාදයෙහි කොලිය නුවරෙහි ක්‍ෂත්‍රිය කුලගෙයක උපන්නාය. ඇයට සුප්පවාසයි නම් කළාහුය. වියපත්වූ ඕ එක් ශාක්‍යකුමරුවකුගේ ගෙට ගියා පළමුදැක්මෙන්ම ශාස්තෘන්වහන්සේගේ ධර්‍මකථාව අසා සෝවාන් පෙලෙහි පිහිටියාය. ඒ මෑත කාලයෙහි සීවලී නමු වූ දරුවෙකු බිහි කළාය. ඔහුගේ කථාවස්තුව යට විස්තරකරන ලද්දේමය.
මෝතොමෝ එක් කලෙක බුදුපාමොක් බික් සඟනට නොයෙක් අග්‍රරසයෙන් යුත් ප්‍රණීත භෝජනයක් දුන්නාය. ශාස්තෘන් වහන්සේ කරනලද බත්කිද ඇති සේක් අනුමෝදනාව කරමින් සුප්පවාසාවට මේ ධර්‍මදේශනය කළසේක: ‘සුප්පවාසාවනි, බොජුන් දෙන ආර්යශ්‍රාවිකාව ප්‍රතිග්‍රාහකයන්ට කරණු පසක් දෙයි: ආයුෂ දෙයි. වර්ණය දෙයි. සැපය දෙයි. බලය දෙයි. ප්‍රතිභාණය දෙයි. ආයුෂ දී දිව්‍යමයවූ හෝ මානුෂිකවූ හෝ ආයුෂයට කොටස් කාරියක්වෙයි. -පෙ- ප්‍රතිභාණය දී දිව්‍යමයවූ හෝ මානුෂිකවූ හෝ ප්‍රතිභාණයට කොටස්කාරියක් වෙයි.’ යනුවෙනි. මේ කථාවස්තුව මෙසේ නැඟීසිටියේයි. ඉක්බිති පසුකාලයෙහි ශාස්තෘන්වහන්සේ දෙව්රම්හි වැඩහිඳ උවැසියන් තනතුරුවල තබනසේක් සුප්පවාසා කොලිය දියණිය මිහිරිරසවත් බොජුන් දෙන්නියන් අතුරින් අගතැන්හි තැබූසේක.
සත්වැන්නෙහි **ගිලානුපට්ඨාකීනං** යන්නෙන් ගිලනුන්ට උවටැන් කරන උවැසියන් අතුරින් **සුප්පියා උපාසිකාව** අග්‍රයයි දැක්වෙයි. මෝ තොමෝ වනාහි පියුමුතුරා බුදුන්කල හංසවතියෙහි කුලගෙයක උපන්නී මෑතභාගයෙහි ශාස්තෘන්වහන්සේගේ ධර්‍මකථාව අසමින් එක් උවැසියක ගිලනුන්ට උවටැන් කරන්නියන් අතුරින් අගතන්හි තබන්නාවූ ශාස්තෘන්වහන්සේ දැක පින්දහම් කොට ඒ තනතුර පැතුවාය. ඕතොමෝ කල්පලක්‍ෂයක් දෙවිමිනිසුන් අතර සැරිසරා මේ බුද්ධෝත්පාදයෙහි බරණැස කුලගෙයක උපන්නීය. ඇයට සුප්පියායි නම් කළාහුය. මෑතකාලයෙහි ශාස්තෘන්වහන්සේ බික්සඟන පිරිවරකොට ඇතිසේක් බරණැසට වැඩිසේක. ඕතොමෝ තථාගතයන්වහන්සේගේ පළමු දැක්මෙන් දහම් අසා සෝවාන් පෙලෙහි පිහිටියාය.
ඉක්බිති එක්දිනක් දහම් ඇසීම සඳහා විහාරයට ගියා විහාර චාරිකාවෙහි හැසිරෙන්නී එක් ගිලන් (භික්‍ෂුවක) දැක වැඳ පිළිසඳර කොට ආර්‍ය්‍යයන්වහන්සේට කුමක් ලැබීමට වටීදැයි ඇසුවාය. උවැසියනි, රසයක් ලැබීමට වටීයයි එම භික්‍ෂුව කීවේය. ‘වේවා! ස්වාමීනි, මම එවන්නෙමැ’යි තෙරුන් වැඳ ඇතුළුනුවරට ගොස් දෙවැනි දිනයෙහි අමුමස් (මාළු) සඳහා දැස්සක වෙළඳ පොළට යැව්වාය. ඕ තොමෝ මුළු නගරයෙහිම අමුමස් නොලැබ නොලදබව කීවාය. උවැසිය, ‘මම ආර්‍ය්‍යයන්වහන්සේට රසය එවන්නෙමැයි කියා ඉදින් නොයවන්නේ නම් ආර්‍ය්‍යයන්වහන්සේ අන්තැනකින්ද නොලබන්නෝ වෙහෙස වෙති. යම් කිසිවක් කොට යැවීමට වටීයයි සිතා ගෘහගර්‍භයට පිවිස කළවාමස් සිඳ මේ මස් ගෙන දුරුවර්‍ගයොදා රසයක් කොට විහාරයට යවා ආර්‍ය්‍යයන්වහන්සේට දෙව. උන්වහන්සේ ඉදින් මා විමසත් නම් මා ගිලන්යයි පිළිතුරු දෙවයි පවසා දාසියට දුන්නාය. ඕතොමෝ එසේ කළාය.
ශාස්තෘන්වහන්සේ එම කරුණ දැන දෙවැනි දිනයෙහි පිඬුහැසිරෙන වේලෙහි බික්සඟන විසින් පිරිවරණලද සේක් උවැසියගේ ගෙට වැඩිසේක. ඕතොමෝ තථාගතයන්වහන්සේ වැඩි බව අසා, ‘ආර්‍ය්‍යපුත්‍රය, මම ශාස්තෘන් සමීපයට යාමට නොහැක්කෙමි. ඔබ ශාස්තෘන්වහන්සේ ඇතුළුගෙට පිවිසුවා වඩා හිඳුවන්න’යි සැමියා ඇමතුවාය. හෙතෙම එසේ කළේය. ශාස්තෘන්වහන්සේ, ‘සුප්පියා කොහිදැ,යි විමසූසේක. ‘ස්වාමීනි. ගිලන්ය’යි කීවේය. ‘ඇය කැඳවන්න.’ ඉක්බිති ඔවුහු. ‘ශාස්තෘන්වහන්සේ ඔබ කැඳවනසේකැයි කීවාහුය. ඕතොමෝ, සියලු ලෝකයාට හිතානුකම්පා ඇති ශාස්තෘන්වහන්සේ මෙකරුණ නොදැක නොකැඳවනසේකැ’යි සිතුවාය. (එසේ සිතා) ඉක්මණින් ඇඳෙන් නැඟිට්ටාය. ඉක්බිති බුද්ධානුභාවයෙන් ඇයගේ තුවාලය එකෙණෙහිම මස් වැඩී සම ඇත්තේ විය. සෙසු තැන්වලට වඩා පැහැපත් වූයේ විය. එකෙණෙහි උවැසිය සිනහවක් පහළකොට භාග්‍යවතුන්වහන්සේ පසඟ පිහිටුවීමෙන් වැඳ එකත්පසෙක හුන්නාය. ශාස්තෘන්වහන්සේ මේ උවැසියගේ අපහසුව කුමකුදැයි ඇසූසේක. ඕතොමෝ තමාවිසින් කරනලද සියලු කරුණු පැවසුවාය. ශාස්තෘන්වහන්සේ කරනලද බත්කිස ඇතිසේක් විහාරයට වැඩමවා බික්සඟන රැස්කරවා ඒ භික්‍ෂුවට නොයෙක් අයුරින් නින්දාකොට ශික්‍ෂාපදයක් පැනවූසේක. මේ කථා වස්තුව මෙසේ හටගත්තේයි. මෑතභාගයෙහි ශාස්තෘන්වහන්සේ දෙව්රම්හි වැඩහුන්සේක් උවැසියන් තනතුරුවල තබමින් සුප්පියා උවැසිය ගිලනුන්ට උවටැන් කරන්නියන් අතුරින් අගතැන්හි තැබූසේක.
අටවැන්නෙහි **අවෙච්චප්පසන්නානං** යනු ලබනලද නොසැලෙන පැහැදීමෙන් යුක්තවූ උවැසියන් අතුරින් **කාතියානි** උවැසිය අග්‍රයයි දැක්වෙයි. ඕ වනාහි පියුමුතුරා බුදුන්කල්හි හංසවතියෙහි කුලගෙයක උපන්නී එක් උවැසියක නොසැලෙන පැහැදීම් ඇත්තියන් අතුරෙන් අගතනතුරෙහි තබන්නාවූ බුදුන්වහන්සේ දැක පින්දහම්කොට ඒ තනතුර පැතුවාය. ඕතොමෝ කල්පලක්‍ෂයක් දෙවිමිනිසුන් අතුරෙහි සැරිසරා මේ බුද්ධෝත්පාදයෙහි කුරරඝර නුවරෙහි උපන්නාය. ඇයට කාතියානියයි නම් කළාහුය.
මෑතකාලයෙහි වියපත්වූවා කුරරඝරික කාලිය සමඟ යහළුවූවා දැඩි මිතුරියක්වූවාය. යම් දිනක කුටිකණ්ණ තෙරුන්වහන්සේ භාග්‍යවතුන්වහන්සේට කියනලද අයුරින්ම මටද ධර්‍මය දෙසනු මැනවැයි මව විසින් අයදිනලද්දාහු රාත්‍රිකාලයෙහි ඇතුළුනුවරෙහි සරසනලද ධර්‍මාසනයෙහි හිඳ මව කායසක්‍ෂ්‍ය කොට ධර්‍මදේශනය අරඹූසේක්ද, එකල්හි මේ කාතියානි උවැසිය කාලි සමඟ ගොස් සිහි එළවා දහම් අසමින් සිටියාය. එකල්හි සොරු නවසියයක් පමණ ඇතුළ් නුවරෙහි දහවලෙහි කරන ලද සංඥාවෙන් කෙළවරෙහි පටන් උමගක් කැණ මේ කාතියානියගේ ගෙට පැමිණියහ. ඔවුන්ගේ සොර දෙටුවා එවුන් සමඟ නොපිවිස කුමක් නිසා මේ පිරිස රැස් වීදැයි විමසනු සඳහා සොණ තෙරුන්ගේ ධර්‍මදේශනා ස්ථානයට ගොස් පිරිස් කෙළවර සිටිමින් මේ කාතියානියගේ පිටු පසෙහි සිටියේය.
එකෙණෙහි කාතියානි දැස්ස ඇමතුවාය: ‘එම්බල ගෙට ගොස් පහන්තෙල් ගෙනෙව, අපිද පහන් දල්වන්නෙමු. යෙහෙළි කාලියගේ පින්කමෙහි භාගයක් ගන්නෙමැ’යි කීවාය. ඕ ගෙට ගොස් උපගෙහි සොරුන්දැක පහන් තෙල් නොගෙනම තමන්ගේ ස්වාමී දියණියට, ආර්‍ය්‍යාවනි ගෙහි සොරු උමගක් කණිතියි කීවාය. සොරදෙටුවා, ඉදින් මෝ මැයගේ කථාව පිළිගෙන ගෙටයන්නීද මෙහිම ඇය කඩුවෙන් දෙකඩ කොට සිඳින්නෙමි. ඉදින් ගත් නිමිත්තෙන්ම ධර්‍මය අසන්නීද සොරුන් ගත් බඩුද යළිදෙන්නෙමැ’යි සිතුවේය. කාතියානීද දාසියගේ ශබ්දය අසා, ‘දරුව ශබ්ද නොකරව. සොරුනම් ගන්නාහු අප දුටු දෙයම ගෙනයති. මම අද දුලබ වදනක් අසමි. දහමට බාධාවක් නොකරව’යි කීවාය. සොරදෙටුවා ඇයගේ වචනය අසා, ‘මේ අදහසින් සිටින තැනැත්තියගේ ගෙහි බඩු සොරාගන්නා අපි මහපොළෙවට පිවිස යුතු (වැළලිය යුතු) වන්නමෝ වෙමුයි සිතුවේය. හෙතෙම එකෙණෙහිම ගොස් සොරුන් පැහැරගත් බඩු ඉවත දමා සොරුන් සමඟ අවුත් දහම් අසමින් පිරිස කෙළෙවරෙහි සිටියේය. කාතියානි උවැසියද තෙරුන්ගේ දෙසුම අවසන්හි සෝවාන් පෙලෙහි පිහිටියාය.
ඉක්බිති අරුණ නැඟුණු කල්හි සොරදෙටුවා ගොස් උවැසියගේ දෙපාලඟ වැටී ‘ආර්‍ය්‍යාවනි, අප හැම දෙනාටම ක්‍ෂමා කරනු මැනවැ’යි කීවේය. ‘නුඹලා විසින් මට කුමක් කරන ලද්දේද? හෙතෙම තමන් විසින් කරනලද සියලු දොෂය සැළකළේය. ‘එසේනම් දරුවනි නුඹලාට ක්‍ෂමා කරමැ’යි ඕ කීවාය. ‘ආර්‍ය්‍යාවනි, අපට මෙසේ ක්‍ෂමා කරනලද්දේ නම් නොවෙයි. නුඹගේ පුත්තෙරණුව් සමීපයෙහි අප සියල්ලන්ටම පැවිද්ද ලබා දෙනුමැනවැ’යි සොර දෙටුවා කීවේය. ඒ සොරුද තෙරුන් සමීපයෙහි පැවිදිවූවාහු සියල්ලෝම රහත්බවට පැමිණියාහුය. මෙසේ මේ කථාවස්තුව උපන්නේය. ඉක්බිති මෑතකාලයෙහි භාග්‍යවතුන්වහන්සේ දෙව්රමෙහි වැඩසිටිනසේක් උවැසියන් තනතුරුවල තබමින් කාතියානි උවැසිය නොසැලෙන පැහැදීම් ඇත්තියන් අතුරෙන් අගතැන්හි තැබූසේක.
නවවැන්නෙහි **විස්සාසිකානං **යන්නෙන් නිසැක කථා කියන උවැසියන් අතුරින් **නකුලමාතා ගෘහපතිනිය** අග්‍රයයි දැක්වෙයි. මෙහි කිවයුතු යමක් වේද ඒ සියල්ල යට උපාසක පාලියෙහි කියනලද්දේමය. හුදෙක් මෙහි නකුලමාතාව ප්‍රධානකොට දතයුතුය.
දසවැන්නෙහි **අනුස්සවප්පසන්නානං** යන්නේන් ඇසීමෙන් උපන් පැහැදීමෙන් යුත් උවැසියන් අතුරින් **කාළි කුරරඝරිකා** උවැසිය අග්‍රයයි දැක්වෙයි. ඕතොමෝ වනාහි පියුමුතුරා බුදුන්කල හංසවතියෙහි කුලගෙයක උපන්නා ශාස්තෘන්වහන්සේගේ ධර්‍මදේශනය අසමින් එක් උවැසිය ඇසීමෙන් පැහැදුනවුන් අතුරින් අගතන්හි තබන්නාවූ ශාස්තෘන්වහන්සේ දැක පින්දහම් කොට ඒ තනතුර පැතුවාය. ඕ කල්පලක්‍ෂයක් දෙවිමිනිසුන් අතර සැරිසරා මේ බුද්ධෝත්පාදයෙහි රජගහ නුවර කුලගෙයක උපන්නාය. ඇයට කාළීයයි නම් කළාහුය.
වියපත්වූ ඕ කුරරඝර නුවරෙහි කුලගෙයකට ගියාය. ඉක්බිති ඇයට සංවාසයෙන් ගැබක් පිහිටියේය. පිරිපුන් ගැබ ඇත්තී අනුන්නගේ ගෙයක දරුවකු බිහිකිරීමට නම් නුසුදුසුයයි (සිතා) තමන්ගේ කුලනගරයටම අවුත් රාත්‍රිකාලයෙහි තමන්ගේ පහය මත්තෙහි අහසෙහි සිට රත්නත්‍රය වර්‍ණනාව කරන්නා වූ සාතාගිරහේමවත දෙදෙනාගේ කථාව අසා ඇසීමෙන් පැහැදීම ඇතිකොට ගෙන ශාස්තෘන්වහන්සේ නොදැකීමෙන්ම සෝවාන් පෙලෙහි පිහිටියාය. මෑත කාලයෙහි ඇයගේ දරුඋපත විය. සියලු කථාවස්තුව යට විස්තර කරන ලද්දේමය. මෑතකාලයෙහි ශාසතෘන්වහන්සේ දෙව්රම්හි බික්සඟන මැද වැඩහුන්සේක් උවැසියන් තනතුරුවල තබමින් මේ උවැසිය ඇසීමෙන් පැහැදුනවුන් අතුරින් අගතනතුරෙහි තැබූසේක.
