යුධඤ්ජය වර්‍ගය
3. නෛෂ්ක්‍රම්‍ය පාරමිතාව
“යම් කලෙක මම අපමණ පිරිවර සම්පත් ඇති යුධඤ්ජය නම් රාජ පුත්‍රයෙක් වීම් ද”
තුන්වන වර්‍ගයෙහි පළමුවෙනි (යුධඤ්ජය චරිතයෙහි) “**අමිත යසො**” යනු අප්‍රමාණ පිරිවර සම්පත් ඇති, “**රාජ පුත්තො යුධඤ්ජයො**” යනු රම්‍ය නගරයෙහි සබ්බදත්ත නම් රජුගේ පුතා, නමින් යුධඤ්ජය නම් විය.
මේ බරණැස් නුවර උදය ජාතකයෙහි “සුදුද්ද” නගරය නම් විය. චූළසුතසෝම ජාතකයෙහි සුදර්‍ශන නම් විය. සොනනන්‍ද ජාතකයෙහි “බ්‍රහ්මවර්‍ධන” නම් විය. ඛණ්ඩහාල ජාතකයෙහි “**පුෂ්පවතී**” නම් විය. මේ යුධඤ්ජය ජාතකයෙහි රම්‍ය නගරය නම් විය. මෙසේ මේ නගරයෙහි නම සමහර කාලයන්හි වෙනස් වේ. එහෙයින් **“රාජපුත්තොති රම්මනගරෙ සබ්බදත්තස්ස නාම රඤ්ඤෙ පුත්තො**” යයි කියන ලදී. ඒ රජුට පුත්‍රයෝ දහසක් වූහ. බෝධිසත්ත්‍වයෝ ජ්‍යෙෂ්ඨ පුත්‍රයාය. රජතුමා ඔහුට යුවරජකම දුන්නේය. ඔහු යට සඳහන් පරිදිම දවස් පතා මහදන් පැවැත්වීය. මෙසේ කල්ගතවන විට බෝධිසත්ත්‍වයෝ එක් දිනක් උදෑසනම උතුම් රථයට නැගී මහත් වූ ශ්‍රී සම්පත්තියෙන් උයන් කෙළියට යන්නාහු ගස් අග, තණ අග, අතු අග, මකුළු දැල් ආදියෙහි මුතු දැල් සේ එල්ලුනා වූ පිනි බිඳු දැක “යහළු රියදුර, මේ කිමෙක්දැයි අසා දේවයන් වහන්ස, මේ හිම ඇති කල්හි වැටෙන පිනි බිඳුය’යි අසා දිවා කාලය උයනෙහි ක්‍රීඩාකොට සවස් කල ආපසු යන්නාහු ඒ පිනිබිඳු නො දැක “යහළු රියැදුර, ඒ පිනි බිඳු කොහිද? ඒවා දැන් නො දකිමි’යි විමසා “දේවයන් වහන්ස, හිරු උදාවන විට සියල්ල බිඳී වියලී යති”යි අසා “යම්සේ මේවා ඉපදී බිඳේ ද මෙසේ මේ සත්ත්‍වයන්ගේ ජීවිත සංස්කාරයෝද තණ අග පිනිබිඳු වැනියහ. එහෙයින් මවිසින් ව්‍යාධි, ජරා, මරණයෙන් පීඩාවන්ට පෙරම මවුපියන් විමසා පැවිදි වීමට වටීයයි පිනි බිඳුම අරමුණු කොට භවත්‍රය ගිනි ගෙන දිලිසෙන්නාක් මෙන් දකින්නාහු තම ගෙට පැමිණ සරසා පිළියෙළ කළ විනිශ්චය ශාලාවේ හුන් පියාණන් සමීපයට ගොස් පියාට වැඳ එකත්පසෙක සිට පැවිදිවන්නට අවසර ඉල්ලූහ. එහෙයින් වදාළහ.
“සූර්‍ය්‍ය රශ්මියෙන් විනාශ වූ පිනි බින්දු දැක සංවේගයට පැමිණියෙමි. ඒ පිනි බින්දුන්ගේ අනිත්‍යතාව නිමිතිකොට ගෙන සංවේගය වැඩුයෙමි. මම මවු ද පියා ද වැඳ පැවිදිවීම පිණිස අවසර ඉල්ලීමි.
එහි “**සුරියාතපෙ**” යනු සූර්‍ය්‍ය රශ්මිය හේතුවෙන්, සූර්‍ය්‍ය රශ්මිය වැදීම නිමිතිකොට, “**සුරියාතපෙන”** යයිද පාඨයකි. “**පතිතං දිස්වාන**” යනු විනාශ වූ බව දැක, පෙර ගස් අග ආදියෙහි මුතුදැල් ආදි ආකාරයෙන් එල්ලී පෙනෙමින් තිබූ පිනිබිඳු සූර්‍ය්‍ය රශ්මිය වැටීමෙන් විනාශ වූ බව පැණසින් දැක, “**සංවිජිං**” යනු මේවා යම්සේද එසේ සත්ත්‍වයන්ගේ ජීවිතයෝ ද වහවහා බිඳීම ස්වභාව කොට ඇත්තාහ’යි අනිත්‍යතාව මෙනෙහි කිරීම් වශයෙන් සංවේගයට පැමිණියෙමි.
“**තඤ්ඤෙවාධිපතිං කත්‍වා සංවෙගමනුබ්‍රෑහයිං**” යනු එම පිනිබින්දුන්ගේ අනිත්‍යතාවම අධිපතිකොට, ප්‍රමුඛකොට, පූර්‍වඞ්ගම කොට, ඉදිරියෙන් යන්නෙක් කොට, එසේ සියලු සංස්කාරයන්ගේ අස්ථිර බව, මඳකලක් පවත්නා බව සිහිකරන්නේ එක්වරක් උපන් සංවේගය නැවත නැවත ඉපිදවීම් වශයෙන් වැඩූයෙමි. **“පබ්බජ්ජ මනුයාචහං**” යනු තණ අග පිනිබිඳු මෙන් සත්ත්‍වයන්ගේ ජීවිත චිරස්ථායි නොවන කල ව්‍යාධි, ජරා මරණයෙන් නොමැඬුනා වූම මවිසින් පැවිදිව යම් තැනෙක්හි මේවා නොවේ ද ඒ අමෘතමහා නිර්‍වාණය සෙවිය යුතුයයි සිතා මවුපියන් වෙත එළඹ වැඳ මට පැවිදි වීමට කැමැත්ත දෙනු මැනවැයි මම ඔවුන්ගෙන් පැවිද්ද ඉල්ලීමි. මෙසේ මහාසත්ත්‍වයන් විසින් පැවිද්ද සඳහා අවසර ඉල්ලූ කල්හි “යුධඤ්ජය යුවරජු වනාහි පැවිදිවනු කැමැත්තේ ය’යි සියලු නගරයෙහි කෝලහලයක් විය.
එසමයෙහි කසීරටවාසීහු රජු දැකීමට පැමිණ රම්‍ය නගරයෙහි වෙසෙති. ඔවුහු සියල්ලෝම එහි රැස්වූහ. මෙසේ පිරිවර සහිත රජතුමා ද නියම්ගම් වැසියෝ මෙන්ම ජනපද වැසියෝ ද බෝධිසත්ත්‍වයන්ගේ මවුදේවිය ද අන්තඃපුර සියලු ස්ත්‍රීහු ද “පුත, කුමාරයෙනි, පැවිදි නොවනු මැනව’යි මහාසත්ත්‍වයන් වැළැක්වූහ. එහිදී රජතුමා ඉදින් නුඹට පඤ්චකාමයෙන් අඩුවක් වී නම් මම එය පුරවන්නෙමි. අදම රාජ්‍යය පිළිගනුව’යි කීය බෝධිසත්ත්‍වයෝ පියාණන්ට,
“පියරජතුමනි, පැවිදිවන මා නොවළක්වනු මැනවි. මා කාමයෙන් මත්වූවෙක් නො වෙම්වා. ජරාවේ වසඟයට යන්නෙක් නොවෙම්වා’යි” (ජාතක පාලි)
තමාගේ පැවිද්දට ඇති කැමැත්තම කියා - එය අසා අන්තඃපුර ස්ත්‍රීන් සමග අනුකම්පා කටයුතු සේ වැලපෙන මෑණියන්ට,
“මනුෂ්‍යයන්ගේ ආයුෂ හිරු උදාවන සමයේ තණ අග පිනිබිඳු වැනිය. මෑණියනි, මා නො වළක්වනු මැනවි’යි (ජාතක පාලිය)
තමා පැවිදි වීමට හේතුව කියා ඔවුන් විසින් නොයෙක් ආකාරයෙන් ඉල්ලා සිටිනු ලබන කල්හිත් වැඩෙන සංවේග ඇති බැවින් නොපසුබස්නා සිත් ඇත්තාහු ඉතා ප්‍රිය වූ මහත් ඥාති වර්‍ගයා කෙරෙහිත් උදාර රාජසම්පත් කෙරෙහිත් අපේක්‍ෂා රහිත සිත් ඇත්තාහු පැවිදි වූහ. එහෙයින් වදාරණ ලදී:-
“නියම්ගම් වැස්සන් සහිත වූද රට වැස්සන් සහිත වූද සියලු රාජ පුරුෂයෝ බඳනා ලද ඇඳිලි ඇතිව මට යාඥා කෙරෙත් (මවුපියෝ ද) “පුත්‍රය, සමෘද්ධ වූ (සම්පත්තියෙන්) පිරුණා වූ මේ මහා පෘථිවිය අදම අනුශාසනා කරව’යි යාඥා කෙරෙත්.
රජුන් සහිත වූ අන්තඃපුර ස්ත්‍රීන් සහිත වූ නියම්ගම් වැස්සන් සහිත වූ රට වැසියන් සහිත වූ (මහජනයා) බැගෑපත්ව වැළපෙන කල්හි නොඇලුණු සිත් ඇතිව (රජ ඉසුරු ආදිය) පරිත්‍යාග කළෙමි.
එහි “**පඤ්ජලිකා**” යනු බඳින ලද ඇඳිලි ඇත්තාහු “**සනෙගමා සරට්ඨකා**” යනු නියම්ගම් වැසියන් මෙන්ම රට වැසියන් ද සමග සියලු රාජ පුරුෂයෝ දේවයන් වහන්ස, නුඹවහන්සේ පැවිදි නොවනු මැනව’යි මගෙන් ඉල්ලා සිටිති. මවුපියෝ වනාහි “**අජ්ජෙව පුත්ත පටිපජ්ජ**” පුත, අදම රාජ්‍යය පිළිපදුව. ගම් නියම්ගම් රාජධානීන්හි අභිවෘද්ධියෙන්ද විපුලත්‍වයට පැමිණීමෙන්ද “**ඉද්ධ**” වූ, ධනසාර සම්පත්තියෙන් සහ ධ්‍යන්‍යාදිය නිෂ්පාදනයෙන් ද “**ඵිතං**” සමෘද්ධ වූ මේ “**මහාමහිං**” (මහා පෘථිවිය) අනුශාසනා කරව, ඡත්‍ර නංවා රාජ්‍යය කරව’යි යාඥා කෙරෙත් (ඉල්ලා සිටිති) මෙසේ වනාහි රජු සහිත වූයේ “**සරාජකෙ**”යි “**සහොරොධෙ, සනෙගමෙ, සරට්ඨකෙ** යන පදද එසේමය. යම්සේ මහජනයාට මහත් වූ කරුණාවක් ඇතිවේද අසන්නන්ට ද එසේමය. දකින්නන්ට මහත් කරුණාවක් ඇතිවීම ගැන කියනුම කවරේද? එසේ “**කරුණං පරිදෙවන්තෙ**” (බැගෑපත්ව වැළපෙන කල්හි) එහි “**අනපෙක්‍ඛො”** නොඇලුණු සිත් ඇතිව මම එදින පැවිදිවීමි’යි දක්වයි.
දැන් චක්‍රවර්ති සම්පත් සමාන රාජ්‍ය සම්පත් ද, අතිශයින් ප්‍රිය වූ ඥාති බන්‍ධූන් ද අත්හැර, සෙනෙහැති පිරිවර ජනයා ද ලෝකාභිමත මහත් කීර්තිය ද අපේක්‍ෂා නොකරමින් යම් අර්‍ථයක් සඳහා අත්හැරියෙම් ද යන්න දැක්වීමට ගාථා දෙකක් වදාළහ.
“සියලු පෘථිවිය ද රජ ඉසුරු ද නෑයන්ද පිරිවර ජනයා ද කීර්තිය ද පරිත්‍යාග කරමින් ඒ ගැන නොසිතුවෙමි සර්‍වඥතා ඥානය ලැබීමට ඇති කැමැත්තම එයට හේතුවයි.
මවුපිය දෙදෙනා මට අප්‍රියයෝ නොවෙති. මහත් ඓශ්වර්‍ය්‍යයද මට අප්‍රිය නොවෙයි. මට සර්‍වඥතා ඥානය ප්‍රිය වෙයි. එහෙයින් රාජ්‍යය අත්හළෙමි.
එහි “**කෙවලං**” යනු ඉතිරියක් නැතිව අන්තඃපුරය ද මුහුද කෙළවර කොට ඇති පොළොව ද පැවිදිවීමේ අදහසින් අත්හරින්නේ මෙසේ සම්මා සම්බෝධිය අවබෝධ කරගැනීමට හැකියයි **“බොධියා යෙව කාරණා**” (සර්‍වඥතා ඥානයම කරුණු වශයෙන් සලකා) අන් කිසිවක් නො සිතුවෙමි. එහි ස්වල්පයක්වත් ඇලීමක් නුපදවීමි යන අර්‍ථයයි. “**තස්මා**” යනු මවුපියන් මෙන්ම ඒ මහා සම්පත් ද රාජ්‍යය ද මට අප්‍රිය නොවේ. ප්‍රියමය. යම්හෙයකින් ඊට වඩා සිය ගුණයකින් දහස් ගුණයකින් ලක්‍ෂ ගුණයකින් සර්‍වඥතා ඥානයම මට ඉතාමත් ප්‍රියවේද එහෙයින් මවුපියන් සමග රාජ්‍යය මම එකල්හි පරිත්‍යාග කෙළෙමි’ යනුයි.
එකල්හි මේ සියල්ල පරිත්‍යාග කොට පැවිදි වීමට මහාසත්ත්‍වයන් නික්මෙන කල්හි එතුමන්ගේ බාල සොහොයුරු යුධිට්ඨිල නම් කුමාරයා පියාණන්ට වැඳ පැවිද්දට අවසර ගෙන බෝධිසත්ත්‍වයන් ලුහුබැඳ ගියේය. ඒ දෙදෙනාම නගරයෙන් නික්ම මහජනයා නවතා හිමවතට පිවිස මනරම් තැනක අසපුවක් කොට ඍෂි ප්‍රව්‍රජ්‍යාවෙන් පැවිදිව ධ්‍යාන අභිඥා උපදවා වනමුල් ගෙඩි ආදියෙන් දිවිතෙක් යැපී බ්‍රහ්ම ලෝකයෙහි උපත ලැබූහ. භාග්‍යවතුන් වහන්සේ එහෙයින් වදාළහ.
“යුධඤ්ජය, යුධිට්ඨිල යන කුමාරවරු මවුපියන් හැරදමා මරුවාගේ බැමි කපා පැවිදි වූහ.
එහි “**සඞ්ගං ජෙත්‍වාන මච්චුනො**” යනු මෘත්‍යු මාරයාට සහකාරි කරුණු වූ හෙයින් සන්තානගත රාගදෝස මෝහ සඞ්ඛ්‍යාත සඞ්ගයන් වික්‍ඛම්භණ වශයෙන් සිඳ දෙදෙනාම පැවිදිවූහ යනුයි.
එකල්හි මවුපියෝ මහාරාජ කුලයෝ වූහ. යුධිට්ඨිල කුමාරයා ආනන්‍ද තෙරය. යුධඤ්ජය නම් ලෝකනාථ බුදුරජාණන් වහන්සේය.
එතුමන්ගේ පැවිදි වීමට පෙර පැවැත්වූ මහාදානාදිය මෙන්ම රාජ්‍යාදිය පරිත්‍යාග කිරීමත් දාන පාරමීය. කායවාග් සංවරය ශීල පාරමීය. ප්‍රව්‍රජ්‍යාදී ධ්‍යානධිගමය නෙක්‍ඛම්ම පාරමීය, අනිත්‍යතාදී ලක්‍ෂණ මෙනෙහි කිරීම ආදි කොට අභිඥා අධිගමය අවසන් කොට ඇති ප්‍රඥාව, දානාදියට උපකාර අනුපකාර ධර්‍ම පරීක්‍ෂා කරන ප්‍රඥාව ද ප්‍රඥා පාරමීය. සියලු තන්හි එම අර්‍ථසාධන වීර්‍ය්‍යය විරිය පාරමීය, ඥාන ක්‍ෂාන්තිය හා අධිවාසන ක්‍ෂාන්තිය ඛන්ති පාරමීය, ප්‍රතිඥාවට විරුද්ධව කථා නොකිරීම සච්චපාරමීය, සියලු තන්හි අචල සමාදානයාගේ අධිෂ්ඨානය අධිට්ඨාන පාරමීය. සියලු සත්ත්‍වයන් කෙරෙහි හිත සිත් ඇති බවද, මෛත්‍රී බ්‍රහ්ම විහාර වශයෙන්ද මෙත්තා පාරමීය. සත්ත්‍ව සංස්කාරයන් විසින් කරන ලද විප්‍රකාරයන්හි උපේක්‍ෂාව උපේක්‍ෂා කිරීම් වශයෙන්ද බ්‍රහ්මවිහාර වශයෙන්ද උපෙක්‍‍ඛා පාරමී යයි දශ පාරමිතාවෝම (මෙම චරිතයෙහි) ලැබෙත්. විශේෂ වශයෙන් වනාහි නෙක්‍ඛම්ම පාරමිතාව යයි දත යුතුය. අකිත්ති චරිතයෙහි මෙන් මෙහිද මහා පුරුෂයන්ගේ ආශ්චර්‍ය්‍ය ගුණයෝ සුදුසු පරිදි නිර්ධාරණය කළ යුත්තාහ. **“එවං අච්ඡරියා එතෙ අබ්භුතාච මහෙසිනො - ** **ධම්මස්ස අනුධම්මතා’යි** (අකිත්ති චරියා)
“නැවත අනිකුදු (චරිතයක් කියන්නෙමි) යම්කලෙක්හි (මම) උතුම් වූ ඉඳිපත් නුවර මවුපියන් විසින් පතන ලද්දා වූ අතිශයින් ප්‍රිය කරන ලද සොමනස්ස යයි ප්‍රසිද්ධ වූ පුත්‍රයෙක් වීම් ද, එකල්හි (මම) සිල්වත් වූ, ගුණයෙන් යුතු මනාසේ වැටහෙන නුවණ ඇති කුලදෙටුවන් පුදන්නා වූ (පවට) ලජ්ජා ඇති (සතර) සංග්‍රහ වස්තුන්හි දක්‍ෂයෙක් වීමි.
ඒ රජුට වල්ලභ වූ කුහක තාපසයෙක් වූයේය. (ඒ තාපසතෙම) පුෂ්පාරාම ද ඵලාරාම ද වවා (ඒවා විකුණා) ජිවත් වෙයි.
දෙවෙනි (සොමනස්ස චරිතයෙහි) “**ඉන්‍දපත්තෙ පුරුත්තමෙ**” යනු මෙනම් වූ උතුම් නගරයෙහි, “**කාමිතො**” යනු මවුපිය ආදීන් විසින් “අනේ, ඒකාන්තයෙන් එක් පුතෙක් උපදින්නේ නම් මැනවැ’යි බොහෝ කාලයක සිට පතන ලද්දේ, “**දයිතො**” යනු ප්‍රිය කරන ලද, “**සොමනස්සොති විස්සුතො**” යනු සෝමනස්ස යයි මෙසේ ප්‍රකාශ වූ නම් ඇති
“**සීලවා**” යනු දශකුශලකර්‍මපථ ශීලයෙන් මෙන්ම ආචාරශීලයෙන් ද යුක්ත වූ “**ගුණසමන්නො**” යනු ශ්‍රද්ධා, බහුශ්‍රැත ආදී ගුණයන්ගෙන් යුක්ත වූ හෝ සම්පූර්‍ණ වූ. **“කල්‍යාණ පටිභානවා**” යනු ඒ ඒ දෙය මෙසේ කළ යුතුයයි සිද්ධ කිරීමෙන් ද, උපාය කෞශල්‍ය සඞ්ඛ්‍යාත සුන්දර ප්‍රතිභාන ඥානයෙන් ද යුක්ත වූ “**වුද්ධාපචායී**” යනු මවුපියෝය කුල දෙටුවෝය යන උපතින් වැඩිහිටියෝ වෙත්ද, යම් ශීලාදී ගුණයන්ගෙන් වැඩිහිටියෝ වෙත්ද ඔවුන්ට පුදන සුලු වූ “**හිරිමා**” යනු පව පිළිකුල් කරන ලක්‍ෂණය ඇති ලජ්ජාවෙන් යුත්, **“සඞ්ගහෙසුච කොවිදො**” යනු දාන, ප්‍රියවචන, අර්‍ථචර්‍ය්‍යා, සමානාත්මතා සඞ්ඛ්‍යාත සතර සංග්‍රහ වස්තුන්ගෙන් සුදුසු පරිදි සත්ත්‍වයන්ට සංග්‍රහ කිරීමෙහි දක්ෂ වූ, මෙබඳු වූ “**රේණු**” නම් කුරුරජුගේ පුතා, “**සෝමනස්ස”** යයි යම්කලෙක ප්‍රසිද්ධ වූයෙම් ද යනු සම්බන්‍ධය වේ.
**“තස්ස රඤ්ඤෙ පතිකරො”** ඒ කුරුරජු විසින් දිනපතා නිරන්තරයෙන් උපකාර කළ බැවින් ප්‍රතික්‍රියා වශයෙන් වල්ලභ වූ, “**කුහක තාපසො**” යනු තමා ළඟ නැති ගුණයන්ට සැලකීම ලක්‍ෂණ කොට ඇති කුහක කමින් ජීවිතය පවත්වන එක් තාපසයෙක්, ඔහුට රජු විසින් සත්කාර කළ යුත්තේ විය. “**ආරාමං**” යනු ඵලාරාමය, යම් තැනෙක්හි කැකිරි, ලබු, කොමඩු, පුහුල් ආදී ගෙඩි සහිත වැල් මෙන්ම කූරතම්පලා වැනි පලා වර්‍ගද රෝපණය කරනු ලබයිද එතැන, “**මාලාවච්ඡං**” යනු දැසමන්, යොහොඹු ආදී මල් පැලෑටි, එයින් පුෂ්පාරාමය හෙවත් මල්වත්ත දක්වයි. මෙහිද උයනක් කොට එහි මල් පැලෑටි ද, ඉහත සඳහන් ඵල සහිත පැලෑටි ද රෝපණය කොට එයින් ලැබුණු ධනය එකතුකොට තබමින් ජීවත් වෙයි යන අර්‍ථය යයි දත යුතුය.
මේ එහි අනුපිළිවෙල කථාවයි. එකල්හි මහාරක්‍ඛිත නම් තාපස කෙනෙක් පන්සියයක් තවුසන් විසින් පිරිවැරුවාහු හිමාලයෙහි වැස ලුණු ඇඹුල් සෙවීම පිණිස ජනපද චාරිකාවෙහි හැසිරෙමින් ඉඳිපත් නුවරට පැමිණ රජ උයනෙහි වැස පිරිස සහිතව පිඬු පිණිස හැසිරෙන්නාහු රජ දොරටුවට පැමිණියහ. රජතුමා සෘෂිවරුන් සමූහය දැක ඔවුන්ගේ ඉරියව්වෙහි පැහැදුනේ සරසා පිළියෙල කළ උඩුමහල් තලයෙහි හිඳුවා ප්‍රණීත ආහාරයෙන් වළඳවා “ස්වාමීනී මේ වස් කාලය මගේ උයනෙහිම වසනු මැනව”යි කියා එතුමන් සමග උයනට ගොස් වසන තැන් පිළියෙළ කරවා පැවිදි පිරිකර දී නික්ම ගියේය. එතැන් පටන් ඒ සියල්ලෝම රජගෙදර වළඳත්.
රජ වනාහි දරුවන් නැත්තෙකි, පුතුන් ප්‍රාර්ථනා කරයි. පුත්තු නූපදිති, වස්කාලය අවසන් වීමෙන් පසු මහාරක්‍ඛිත තවුසා හිමාලයට යන්නෙමු’යි රජු විමසා රජු විසින් කරන ලද සත්කාර සම්මාන ඇත්තේ නික්ම අතරමඟ මද්දහන් වේලෙහි මගින් ඉවත්ව ඝනසෙවන ඇති ගසක් යට පිරිස් සහිතව හුන්නේය. තාපසවරු මෙබඳු කථාවක් ඉපිද වුවාහුය. රජ වනාහි දරුවන් නැත්තෙකි. ඉදින් රජුහට රාජපුත්‍රයෙක් ලැබෙන්නේ නම් මැනවි යනුවෙනි. මහාරක්‍ඛිත තවුසා එම කථාව අසා රජුට පුතෙක් ලැබෙන්නේද නැතහොත් නොලැබෙන්නේදැයි සලකා බලන්නේ “ලැබෙන්නේය”යි දැන තෙපි ඒ ගැන නොසිතව්, අද අළුයම් වේලෙහි එක් දේවපුත්‍රයෙක් චුත වී රජුගේ අගමෙහෙසියගේ කුසෙහි පිළිසිඳ ගන්නේය’යි කීය.
එය අසා එක් කපටි තවුසෙක් “දැන් රජුගේ කුලුපගයෙක් වන්නෙමි”යි සිතා තාපසයන් පිටත්වන කල්හි ගිලන් ස්වභාවයක් පෙන්වා වැදහෙව “එව යමු”යි කී කල්හි “නොහැක්කෙමි”යි කීය. මහාරක්‍ඛිත තවුසා ඔහු වැදහොත් කාරණය දැන “යම් කලෙක හැකිනම් එකල එව”යි කියා ඍෂි සමූහයා ද රැගෙන හිමවතටම ගියේය. කුහක තවුසා ආපසු හැරී වේගයෙන් ගොස් රජ දොරටුවෙහි සිට “මහාරක්‍ඛිත තවුසාගේ අතවැසි තාපසයෙක් පැමිණියේ ය”යි රජුට දන්වා රජතුමා විසින් වහා කැඳවන ලද්දේ ප්‍රාසාදයට නැග පැණවූ ආසනයෙහි හුන්නේය. රජතුමා ඔහුට වැඳ එකත්පසෙක හුන්නේ ඍෂිවරුන්ගේ සුවදුක් විමසා “ස්වාමීනි, ඉතා ඉක්මනින් ආපසු හැරි ආවේ කුමක් සඳහාදැයි ඇසීය.
මහ රජතුමනි තාපස සමූහයා සුවසේ හුන්නාහු ඉදින් මේ රජුට වංශය රකින පුතෙක් උපන්නේනම් යහපතැයි කථාවක් ඉපදෙව්වාහුය. මම ඒ කථාව අසා රජතුමාට පුතෙක් ලැබෙන්නේද? නැතහොත් නොලැබෙන්නේදැයි දිවැසින් බලන්නේ “මහත් ඍද්ධි ඇති දිව්‍ය පුත්‍රයෙක් චුතව සුර්‍ධමා අගමෙහෙසියගේ කුසෙහි පිළිසිඳ ගන්නේය’යි දැක ඒ බව නොදන්නාහු ගැබ නසා ගන්නහුය. එබැවින් පළමුකොට රජුට ඒ බව කියන්නෙමි’යි නුඹවහන්සේට කීම සදහා පැමිණියෙමි. මා විසින් ඒ බව ඔබතුමාට කියන ලදී. මම යමි’යි කීය. රජතුමා “ස්වාමීනි, නොවඩිනු මැනවැ’යි තුටුපහටුව පහන් සිත් ඇත්තේ කුහක තාපසයා උයනට පමුණුවා වසන තැනක් සලසා දුන්නේය. හෙතෙම එතැන් පටන් රාජ කුලයෙන් අනුභව කරමින් වසයි. ඔහුට “දිබ්බචක්‍ඛු” යයි නමක් ඇතිවිය.
එකල්හි බෝධිසත්ත්‍වයෝ තව්තිසා දෙව්ලොවින් චුතව අගමෙහෙසියගේ කුස පිළිසිඳ ගත්හ. උපන්නා වූ එතුමන්ට නම් තබන දවසෙහි “සොමනස්ස” යයි නම් කළහ. හෙතෙම කුමාර පෙරහරින් වැඩේ. කුහක තාපසයා ද උයනෙහි එක් පැත්තක නොයෙක් ආකාරයේ මාළුවට නිසි පලා ආදියද පලවැල් ආදිය ද වවා පලාකොළ වෙළෙන්ඳන් අතට දී විකුණමින් ධනය රැස් කරයි. ඉක්බිති බෝධිසත්ත්‍වයන්ට සත් හැවිරිදි කල රජුගේ පසල් දනව්වක් කිපුනේ රජතුමා පුතණුවෙනි! දිබ්බචක්‍ඛු තාපසයා කෙරෙහි ප්‍රමාද නොවෙව’යි කුමාරයාට පවරා පසල් දනව්ව සංසිඳවීමට ගියේය.
ඉක්බිති එක් දවසක් කුමාරයා “ජටිලයා දකින්නෙමි”යි උයනට ගොස් හොර තවුසා එක් සුවඳැති කසාවතක් හැඳ එකක් පොරවා අත් දෙකෙන් කල දෙකක් ගෙන එලවළු වත්තෙහි ජලය ඉසිනු දැක “මේ සොර තවුසා තමාගේ මහණ දම් නොකොට පලා කොළ වෙළඳාම් කෙරේ යයි දැක “පලාකොළ ගෘහපතියා කුමක් කෙරෙහිදැ”යි ඔහු ලජ්ජා කරවා නොවැඳම නික්ම ගියේය.
සොර ජටිලයා “මේ කුමාරයා මේ අවස්ථාවෙහිම මෙබඳුය, පසුව කුමක් කරන්නේදැයි කවුරු දනිත්ද? දැන්ම මොහු නසන්නට වටීයයි සිතා රජු එන කාලයෙහි ගල්පුවරුව එක් පසෙක දමා පැන්කලය බිඳ පන්සලෙහි තණ විසූරුවා ශරීරයෙහි තෙල් ගල්වාගෙන පන්සලට පිවිස හිස වසා පොරවාගෙන මහත් දුකට පත්වූවෙකු මෙන් ඇඳෙහි වැද හොත්තේය. රජ පැමිණ නගරය පැදකුණු කොට රජවාසලට නොපිවිසම “මගේ ස්වාමී වූ දිබ්බචක්‍ඛු තාපසයන් දකින්නෙමි’යි පන්සල් දොරකඩට ගොස් ඒ විප්‍රකාරය දැක “මේ කිනම් කාරණයක්දැයි” ඇතුළට පිවිස වැදහොත්තා වූ තාපසයා දැක පා පිරිමදිමින් “ස්වාමීනි කවරකු විසින් නුඹවහන්සේ මෙසේ වෙහෙසට පත් කළෙහිද? මම අද ඔහු යමලොවට පමුණුවමි, ඔහු මට වහා කියනු මැනවි”යි කීය.
එය අසා සොර ජටිලයා කෙඳිරිගාමින් නැගිට “මහරජ, නුඹ වහන්සේ දැක්කහුය, නුඹ වහන්සේ කෙරෙහි විශ්වාසයෙන් මතු විප්‍රකාරයට පැමිණියේ වෙමි. නුඹ වහන්සේගේ පුතා විසින් මෙසේ වෙහෙසට පත් කළේ වෙමි’යි කීය. එය අසා රජතුමා චෝර ඝාතකයන් අමතා “යව්, කුමාරයාගේ හිස සිඳ ඔහුගේ ශරීරය කඩ කඩ කොට කපා වීථියක් වීථියක් පාසා දමව්” යයි අණ කළේය. ඒ වධකයෝ මව විසින් සරසා තම ඇකයෙහි හොවන ලද කුමාරයා “රජතුමා විසින් නුඹට වධාඥා කරන ලද්දේය”යි කියා ඇද්දාහ. කුමාරයා මරණ භයින් බියපත් වූයේ මවගේ ඇකයෙන් නැගිට “මා රජුට දක්වව්, රාජකාර්‍ය්‍යයක් ඇතැයි කීය. ඔවුහු කුමාරයාගේ වචනය අසා මැරීමට නොහැක්කාහු ගොණෙකු මෙන් රැහැණින් ඇදගෙන ගොස් රජුට දැක්වූහ. එහෙයින් “තමහං දිස්වාන කුහකං” යනාදිය වදාරණ ලදී.
“මම සහල් නැත්තා වූ බොල් රැසක් මෙන් ද ඇතුළත සිදුරක් ඇති ගසක් මෙන් ද කෙසෙල් ගසක් මෙන් ද සාර රහිත වූ ඒ කුහකයා දැක මොහුට සත්පුරුෂයන්ගේ ධර්‍මයක් නැත. මෙතෙම ශ්‍රමණභාවයෙන් ද පහවූවෙකි. පහ කළ හිරිසඞ්ඛ්‍යාත කුශලධර්‍ම ඇත්තේය. දිවිපෙවෙත පිණිසම තාපස ස්වරූපයෙන් හැසිරේයයි (සිතුවෙමි)
වනවාසී ප්‍රත්‍යන්ත දේශිකයන් විසින් පසල් දනව්වක් කලඹවන ලද්දේ විය. එය වළක්වන්නට යන්නා වූ පියරජ මට අනුශාසනා කළේය. “දරුව, නුඹ උග්‍ර තපස් ඇති ජටිලයා කෙරෙහි ප්‍රමාද නොවෙව. හෙතෙම වනාහි (අප) කැමති සියලු සම්පත් දෙන්නේය. ඔහුගේ සිතට අනුකූලව පවතුව” කියාය.
මම ඔහුට උපස්ථාන පිණිස ගොස් “ගහපතිය, කිමෙක් ද නුඹට පහසු ද? නුඹට කුමක් ගෙන ආ යුතුද” යන මේ වචනය කීමි, එයින් මානය ඇසුරු කළ ඒ කුහකයා කිපුනේ විය. “අදම තා මරවන්නෙමි රටින් හෝ නෙරපවන්නෙමි”යි කීයේය.
රජතෙම ප්‍රත්‍යන්ත ජනපදය සංසිඳුවා (උයනට ගොස්) කුහකයාට “ස්වාමීනි, නුඹ වහන්සේට කිමෙක් ද, ශරීර පහසු ඇත්තේ ද, නුඹවහන්සේට සම්මාන සත්කාර පවත්වන ලද්දේදැයි ඇසීය. ලාමක වූ හෙතෙම යම් පරිද්දෙකින් කුමාරයා නැසිය යුතු වන්නේ ද එපරිද්දෙන් රජුට සැල කළේය.
රජතෙම ඔහුගේ ඒ වචනය අසා (කුමාරයා අල්වා) එහිදීම හිස සිඳ ශරීරය සතර කඩ කොට වීථියක් පාසා දැක්වව්”යි යයි අණ කළේය. මේ වනාහි ජටිලයාට නින්‍දා කිරීමේ විපාකය යයි කීයේය.
එවිට චණ්ඩ වූ අති දරුණු වූ කරුණා රහිත වූ වධකයෝ මවගේ ඇකයෙහි සිටියදී මා ඇදගෙන වධස්ථානයට ගෙනයති.
දැඩිවූ බන්‍ධනයෙන් බඳින්නා වූ ඔවුන්ට “මට රජහට කිවයුතු රාජකෘත්‍යයෝ ඇත්තාහ. වහාම මා රජහට දක්වව්” යයි මෙසේ කීමි.
ඔවුහු පාපීන් සේවනය කරන්නා වූ පවිටු වූ රජහට මා දැක්වූහ. මම ඔහු දැක (කරුණු ඇතිසේ) දැන්වූයෙමි. (එසේ දන්වා ඔහු) මගේ වසඟයට පැමිණවූයෙමි”
එහි “**ඵුසරාසිංව අතණ්ඩුලං”** යනු හාල් ඇටවලින් තොර වූ බොල් රැසක් මෙන්, “**දුමංව**” ඇතුළත මහත් සිදුරක් ඇති ගසක් මෙන්, “**කදලිං වියච අසාරකං”** ශීලාදි සාරයන්ගෙන් තොරවූ තාපසයා දැක “මොහුට සත්පුරුෂ සාධුන්ගේ ධ්‍යානාදි ධර්‍ම නැත. එබැවින් “**සාමඤ්ඤ**” ශ්‍රමණභාවයෙන් ශීල මාත්‍රයෙන් පවා ඉවත් වූයේය. මෙතෙම පිරිහුනේය. එසේම “**හිරිසුක්ක ධම්ම ජහිතො”** ඉවත දැමූ හිරි සඞ්ඛ්‍යාත කුශලධර්‍ම ඇත්තේය. “**ජීවිත වුත්ති කාරණා**” යනු හුදෙක් ජීවිතයම හේතුකොට ගෙන මෙතෙම තාපස වේශයෙන් හැසිරෙයි යනුවෙන් සිතුවෙමි’යි දක්වයි. “**පරන්ත හී**” යනු වාසස්ථාන වූ කෙළවර ප්‍රත්‍යන්තයක් මොවුන්ට ඇත්තේනුයි “**පරන්තිනො**” වේ. සීමා අතර වසන්නෝ, වනවාසී ඒ පරන්තීන් විසින් ප්‍රත්‍යන්ත දේශය කළඹවන ලද්දේ විය. ඒ ප්‍රත්‍යන්ත දේශිකයන්ගේ කෝපය නැතිකිරීමට, සංසිඳවීමට යන මගේ පියාණන් වන කුරු රජතුමා “දරුව, සෝමනස්ස කුමාරය, මගේ ස්වාමී වූ උග්‍ර තපස් ඇති, දරුණු තපස් ඇති, ඉතාමත් සංසුන් ඉඳුරන් ඇති ජටිලයාණන් කෙරෙහි පමා නොවෙව, එතුමා වනාහි අපට සියලු කාම සම්පත් දෙන තැනැත්තාය. එබැවින් “**යදිච්ඡකං**” යමක් එතුමන්ගේ සිතට රුචි නම් සිතට අනුකූල නම් “**පවත්තෙ හි”** ඒ අනුව පවතුව”යි එකල මට අනුශාසනා කළේය’යි දක්වයි.
“**තමහං ගනත්‍වානුපට්ඨා නං**” යනු පියාගේ වචනය නොඉක්මවන්නේ ඒ සොර තවුසාට උපස්ථානය සඳහා ගොස් එලවළු වත්තෙහි දිය ඉසින ඔහු දැක “මෙතෙම පලාකොළ වෙළෙන්ඳෙක් බව දැන, **“කච්චි තෙ ගහපති කුසලං**” යනු ගෘහපතිය, නුඹගේ ශරීරය කිම යහපත් ද? යහපත්මය, එනිසාම එලවළු වත්තෙහි දිය ඉසින්නෙහිය. කිම නුඹට අමුරන් හෝ රන් ගෙන එන්නද? පලා කොළ වෙළඳාමෙහි යෙදී සිටින්නේ එම නිසා නොවේදැයි මේ වචන කීවෙමි.
**“තෙන සො කුපිතො ආසි”** යනු මා විසින් කියන ලද ඒ ගහපතිවාදයෙන් මානය ඇසුරු කළ, මානයෙහි ඇලුණු, කුහක හෙතෙම මා කෙරෙහි කිපුණේ කෝපයට පත් වූවෙක් විය. කිපුණෙක් වූයේ “**ඝාතාපෙමි තුවං අජ්ජ රට්ඨා පබ්බාජයාමි වා**”යි කීය.
එහි “**තුවං අජ්ජ”** යනු නුඹ අද, දැන්ම, රජු පැමිණි විගසම යන අර්‍ථයයි.
“**නිසෙධයිත්‍වා පච්චන්තං”** යනු ප්‍රත්‍යන්ත දේශය සංසිඳුවා නගරයට නොපිවිසියේ එකෙණෙහිම උයනට ගොස් සොර තවුසාට, “**කච්චි තෙ භන්තෙ ඛමනීයං, සම්මානො තෙ පවත්තිතො”** යනු කුමාරයා විසින් නුඹ වහන්සේ සම්මාන පවත්වන ලද්දේ වෙහිද?
“**කුමාරො යථා නාසියො**” යනු යම්සේ කුමාරයා නසනු ලබන්නේද, නැසිය යුත්තේ ද, ඝාතනය කරවිය යුත්තේ ද එසේ ඒ පවිටු තවුසා ඒ රජුට කීවේය. “**ආණාපෙසි”** යනු මාගේ ස්වාමියා, මේ දිබ්බචක්‍ඛු තාපසයා ඇති කල්හි මට කුමක් නූපදින්නේ ද? එම නිසා මට පුතාගෙන් වැඩක් නැත. ඔහුට වඩා මොහුම ශ්‍රේෂ්ඨයයි සිතා අණ කළේය.
කුමක් ද? **“සිසං තත්‍ථෙව ජින්‍දිත්‍වා**” යනු යම් තැනක ඒ කුමාරයා දකිව් ද, එහිම ඔහුගේ හිස සිට ඔහුගේ ශරීරය “**කත්‍වාන චතුඛණ්ඩිකං**” සතර කඩක් කොට වීථියක් පාසා ගෙන යනු ලබමින් වීථියෙන් වීථිය විසුරුවමින් දක්වව්. කුමක් නිසාද? “**සා ගති ජටිලහීලිතා**” යනු යමෙකුන් විසින් මෙම ජටිල තෙම පිළිකුල් කරන ලද්දේ ද ජටිලයාට නින්‍දා කළ ඔවුන්ගේ ඒ ගතියයි. ඒ නිපන් දෙයයි. ඒ විපාකයයි. **“ජටිලහීලිතා**” යනු ජටිලයාට නින්‍‍දා කිරීමේ හේතුවෙන් ඔහුට එය හටගත්තේ යයි මෙසේ මෙහි අර්‍ථය දත යුතුය.
“**තත්‍ථ**” යනු ඒ රජුගේ අණෙහි (පිහිටා), නැතහොත් තාපසයාගේ එම පරිභවයෙහි (පිහිටා) “**කාරණීකා**” යනු ඝාතකයෝ චෝර ඝාතකයෝ යන අර්‍ථයයි. “**චණ්ඩා**” යනු ක්‍රෑර වූ, “**ලුද්දා**” යනු ඉතාමත් දරුණු. “**අකාරුණා**” යනුවෙන් එයටම පර්‍ය්‍යාය වචනයක් යොදන ලදී. “**අකරුණා**” යයිද පාඨයකි. කරුණාවක් නැතිව යන අර්‍ථයයි. **“මාතුඅඞ්කෙ නිසින්නස්ස**” යනු මගේ මෑණියන් වන සුධර්‍මා දේවියගේ උකුලෙහි හුන් “නිසින්නස්ස” යනු අනාදරාර්ථයෙහි ඡට්ඨි විභක්ති වචනයෙකි. “**ආකඩ්ඪිත්‍වා නයන්ති මං**” යනු මව විසින් සරසා තමාගේ ඇකයෙහි හිඳුවන ලද මා රජුගේ අණින් ඒ චෝර ඝාතකයෝ ගොනෙකු මෙන් රැහැණින් ඇදගෙන වධක භූමියට ගෙන යති. කුමාරයා ගෙන යනු ලබන කල්හි දාසි සමූහයා විසින් පිරිවරන ලද අන්තඃපුර ස්ත්‍රීන් සහිත සුධර්‍මා දේවිය ද නගර වැසියෝද “අපි නිරපරාධ වූ කුමාරයන් මැරීමට නො දෙන්නෙමු”යි කුමාරයා සමගම ගියහ.
“**බන්‍ධතං ගාළ්හ බන්‍ධනං**” යනු දැඩි වූ බන්‍ධනයෙන් බඳින්නා වූ ඒ වධක පුරුෂයන්ට “**රාජකිරියානි අත්‍ථි මෙ**” යනු මා විසින් රජුට කිව යුතු රාජ කාර්‍ය්‍යයෝ වෙති. එහෙයින් [missing trans]
“**රඤ්ඤො දස්සයිංසු පාපස්ස පාප සෙවිනො**” යනු තමා පාපශීලී ලාමක හැසිරීම් ඇති කපටි තාපසයා ඇසුරු කිරීමෙන් පාපීන් සේවනය කරන්නා වූ රජුට මා දැක්වූහ. “**දිස්වාන තං සඤ්ඤ පෙසිං**” යනු මගේ පියාණන් වූ ඒ කුරු රජු දැක “දේවයන් වහන්ස, මා කුමක් හෙයින් මරවන්නෙහිදැ’යි කියා එතුමා විසින් “කුමක්හෙයින් වනාහි නුඹ මගේ ස්වාමී වූ දිබ්බචක්‍ඛු තාපසයාට ගහපතිවාදයෙන් කථා කළෙහිද? මේ මේ විප්‍රකාර කෙළෙහිදැ’යි විචාළ කල්හි “දේවයන් වහන්ස, ගෘහපතියෙකුහටම ගෘහපතියා යයි කියන මාගේ කවරනම් වරදක් ද? කියා නොයෙක් ආකාරයේ මල්ගස් වවා ඔහුගේ මල් කොළ ගෙඩි ආදිය විකිණීම, ඔහු ඒවා දිනපතා විකුණන මල්කරු වෙළෙඳුන් අතින් විශ්වාස ගන්වා මතු කොළවතු බලනු මැනවැයි කියා ඔහුගේ පන්සලටද පිවිස මල් ආදිය විකුණා ලැබු කහවණු මසු පොදිය තමාගේ පුරුෂයන් ලවා බැහැර කරවා රජුට කරුණු ඇති සේ දැන්වූයෙමි. ඔහුගේ කපටිතාපස බව අවබෝධ කරවීමි. **“මමඤ්ච වසමානයිං**” යනු එම හැඳින්වීමෙන් “කුමාරයා වනාහි ඇත්තක්ම කියයි. මේ කපටි තාපසයා පෙර අල්පේච්ඡයෙකු මෙන් සිට දැන් බහු භණ්ඩික වූයේ යයි යම්සේ ඔහු කෙරෙහි කළකිරුණේ මාගේ වසඟයෙහි පවතී ද, මෙසේ රජු මාගේ වසඟයට පැමිණවූයෙමි.
ඉන්පසු මහාසත්ත්‍වයෝ “මෙබඳු නුවණ නැති රජෙකුගේ සමීපයෙහි විසීමට වඩා හිමවතට පිවිස පැවිදිවීම යුතුයයි සිතා “මහරජතුමනි මට මෙහි විසීමෙන් ප්‍රයෝජනයක් නැත. මට අවසර දෙනු මැනවි. පැවිදිවන්නෙමි”යි රජු විචාළහ. රජතුමා “දරුව, මවිසින් නොවිමසා නුඹට වධ නියම කරන ලද්දේය. මාගේ අපරාධයට සමාවුව මැනවැයි මහාසත්ත්‍වයා කමා කරවාගෙන “අදම මේ රාජ්‍යය පිළිගනුව”යි කීය. කුමාරයා “දේවයන් වහන්ස, මානුසක සම්පත්තීන්හි කුමක් ඇත්තේද, මම පෙර බොහෝ කලක් දිව්‍ය භෝග සම්පත්තීන් අනුභව කෙළෙමි. එහිද මාගේ ඇලීමක් නොවීය. මම පැවිදි වන්නෙම්මය. ඔබතුමා වැනි නුවණ නැති අනුන් විසින් මගපෙන්විය යුතු බුද්ධිය ඇත්තෙකු ළඟ නොවසමි”යි කියා ඔහුට අවවාද දෙන්නේ:-
“නොවිමසා කළ ක්‍රියාවද නො සසඳා සිතන ලද්දේ ද වැරදුණු බෙහෙතක්හුගේ විපත්තිය මෙන් ලාමක විපාක ඇත්තේ වෙයි.
විමසා කරන ලද ක්‍රියාව ද මනාකොට සිතන ලද්ද ද නො වැරදුණු බෙහෙතක්හුගේ සම්පත මෙන් යහපත් විපාක ඇත්තේ වෙයි.
අලස වූ කාමභෝගී ගිහියා නො මැනවි. සංයම නොවූ පැවිද්ද නො මැනවි. පරීක්‍ෂා නොකොට කටයුතු කරන රජතෙමේ නො මැනවි. යම් පණ්ඩිතයෙක් කිපෙනසුලු වේද ඔහු නො මැනවි.
ක්‍ෂත්‍රිය තෙමේ විමසා කටයුතු කරන්නේය. රජතෙමේ නොවිමසා කටයුතු නො කරන්නේය. මහරජ, විමසා කටයුතු කරන්නහුගේ යශසත් කීර්තියත් වැඩේ.
මහරජ, අධිපතිතෙම පරීක්‍ෂා කොට දඬුවම් පණවන්නේය. නොවිමසා වහා කරන ලද්ද තැවීම් ඇති කරන්නේය. නුවණින් මෙනෙහි කොට කරන ලද මිනිසාගේ අර්ථයෝ වෙද්ද ඔවුහු පසුව තැවීම් ගෙන දෙන්නෝ නොවෙති.
ලෙව්හි යම්කෙනෙක් කටයුතු නොකටයුතු ද විමසා බලා වැඩ කෙරෙද්ද නුවණැත්තන් විසින් පසස්නා ලද සැප විපාක ගෙනදෙන්නා වූ ඒ වැඩ පණ්ඩිතයන් අනුමත කරනු ලබන්නා වූද තැවීම් ගෙන නොදෙන්නා වූද කර්‍මයෝ වෙති.
මහරජ, දොරටුපාලකයෝ ද කඩු බඳනා ලද වදකයෝ ද මා නසන්නට ආවාහුය. දේවයන් වහන්ස, මවු ඇකයෙහි හුන් මම ඔවුන් විසින් වහා අදින ලද්දෙම් වෙමි.
මහරජ, කටුක වූ සම්බාධ වූ ඉතා නපුරු වූ මරණ දුකට පැමිණියෙම් වෙමි. ඒ මම අද දුකසේ වධයෙන් මිදුනෙම් මිහිරි වූ ප්‍රිය වූ ජීවිතය ලබා සිටිමි. දැන් ඒ මම පැවිදිවෙනු රිස්සෙමි’යි
මේ ගාථාවන්ගෙන් ධර්‍මය දේශනා කළේය.
එහි “**අනිසම්ම**” යනු නොවිමසා “**අනව‍ත්‍ථාය**” යනු ව්‍යවස්ථාවක් නොකොට “**වෙභඞ්ගො**” යනු විපත්තියයි. “**විපාකො**” යනු හටගැනීමයි. **“අසඤ්ඤතො**” යනු අසංවර වූයේ දුශ්ශීල වූයේ “**පණයෙය්‍යාති**” පමුණුවන්නේය. (විධාන කරන්නේය) “**වෙගා**” යනු වේගයෙන්, ඉක්මනින්, “**සම්මාපණිධිච”** යනු යහපත්ව පිහිටුවා, නුවණින් පිහිටුවන ලද සිතින් කරන ලද දෙය මිනිසාට අර්‍ථයද පසුව නොතැවීම ද පිණිස පවතී යන අර්‍ථයයි. “**විභජ්ජ**” යනු මේවා කිරීමට සුදුසුයි. මේවා කිරීමට නුසුදුසුයි යයි මෙසේ ප්‍රඥාවෙන් බෙදා “**කම්මායතනානි” **යනු කටයුතු (කර්‍මයෝ) **“බුද්ධානුමතානි**” පණ්ඩිතයන් විසින් අනුමත කළ නිවැරදි දේ වෙයි. “**කටුකං**” යනු දුක්වු අමිහිරි වූ. බාධාසහිත වූ “**සුකිච්ඡං**” මරණ භයට පත්වූයේ වෙමි. “**ලද්ධා**” යනු තම ඥාන බලයෙන් ජීවිතය ලැබ “**පබ්බජ්ජ මෙවාභිමනො**” යනු මම පැවිද්දට යොමුවූ සිත් ඇත්තේම වෙමි.
මෙසේ මහාසත්ත්‍වයන් විසින් ධර්‍මය දේශනා කළ කල්හි රජතුමා “දේවිය, නුඹ පුතණුවන් නවත්වාලව’යි දේවිය අමතා කීය. දේවියද කුමාරයාගේ පැවිද්දම කැමති වූවාය. මහාසත්ත්‍වයෝ මවුපියන් වැඳ “ඉදින් මගේ වරදක් ඇත්නම් එයට කමාකළ මැනවැ”යි කමාකරවාගෙන මහජනයා විමසා හිමවතට අභිමුඛව ගියහ. මහාසත්ත්‍වයන් ගිය කල්හි මහජනයා කපටි ජටිලයාට තලා මරණයට පත් කළේය. බෝධිසත්ත්‍වයෝද කදුළු පිරුණු මුහුණු ඇති නගර වැසියන් සහිත ඇමති පිරිස් ආදී වූ රාජපුරුෂයන් විසින් ලුහුබඳින ලද්දාහු ඔවුන් නැවැත්වූහ. මිනිසුන් නැවතුන කල්හි මිනිස් වෙස්ගෙන පැමිණි දෙවියන් විසින් පමුණුවන ලද්දාහු කඳු වලලු සතක් ඉක්මවා හිමාලයෙහි විශ්වකර්‍ම විසින් නිර්‍මාණය කරන ලද පන්සලෙහි තවුස් පැවිද්දෙන් පැවිදි වූහ. එහෙයින්,
“එවිට හෙතෙම මා ක්‍ෂමා කරවූයේය. මට මහා රාජ්‍යය ද දුන්නේය. ඒ මම අන්‍ධකාරය විනාශ කොට අනගාරික පැවිද්දට පැමිණියෙමියි වදාරණ ලදි.
එහිද “**තමං දාළයිත්‍වා**” යනු කාමයන්ගේ ආදීනව දැකීමට ප්‍රතිවිරුද්ධ වූ මෝහන්‍ධකාරය විනාශකොට “**පබ්බජිං**” යනු සමීපයට පැමිණියෙමි. “**අනාගාරියං**” යනු පැවිද්දයි.
දැන් යම් අර්‍ථයක් සදහා එකල්හි ඒ රාජසම්පත් පරිත්‍යාග කළේද, එය දැක්වීමට “**න මෙ දෙස්සං**” යන අවසාන ගාථාව වදාළහ.
එහි අර්‍ථය කියන ලද ක්‍රමයමය.
මෙසේ මහාසත්ත්‍වයන් පැවිදි වූ කල්හි සොළොස් හැවිරිදි වන තෙක් රාජ කුලයෙහි උපස්ථායකයන්ගේ වේශයෙන් දෙවියෝම එතුමන්ට උපස්ථාන කළහ. හෙතෙම එහිදී ධ්‍යාන අභිඥා උපදවා බ්‍රහ්ම ලෝකයෙහි උපත ලැබීය.
එකල කුහක තවුසා දෙව්දත් තෙර විය. මව මහාමායා දේවියයි. මහාරක්‍ඛිත තාපසයා සාරිපුත්ත තෙරය. සෝමනස්ස කුමාරයා ලෝකනාථ බුදුරජාණන් වහන්සේය.
යුධඤ්ජය චරිතයෙහි කියන ලද අයුරින්ම උන්වහන්සේගේ දශ පාරමිතාවෝ නිර්ධාරණය කළ යුත්තාහ. මෙහිදී ද නෙක්‍ඛම්ම පාරමිතාව විශේෂ වන හෙයින් එයම දේශනාවට නගන ලදී. එසේම සත් හැවිරිදි කල්හිම රාජ කාර්‍ය්‍යයන්හි සමත් බව, එම තාපසයාගේ සොර ජටිලබව පරීක්‍ෂා කිරීම, එම කපටි තවුසා විසින් මෙහෙයවන ලද රජු විසින් වධාඥා කළ කල්හි තැති ගැනීමක් නැති බව, රජු සමීපයට ගොස් නොයෙක් ක්‍රමයන්ගෙන් ඔහුගේ දොස් සහිත බවද තමාගේ නිරපරාධ බවද, මහජනයා මැද ප්‍රකාශ කොට රජුගේ ද අනුන් විසින් මගපෙන්විය යුතු බුද්ධිමත් බව හා බාල බව ද පිහිටුවා රජු විසින් කමාකරන ලද්දේ ද ඔහු සමීපයෙහි විසීමෙන් ද රාජ සම්පත්තියෙන් ද සංවේගයට පැමිණ රජු විසින් නොයෙක් ආකාරයෙන් ඉල්ලා සිටිනු ලබන කල්හිද අතට පත් රාජශ්‍රීය කෙළ පිඬක් මෙන් හැරදමා කිසිතැනෙක නොඇලුන සිත් ඇතිව පැවිදි වීමද, පැවිදි වී විවේකයෙහි ඇලී නොබෝ කලකින්ම අපහසුවකින් තොරව ධ්‍යාන අභිඥා නිපදවීමද යන මේ ආදී වූ බෝධිසත්ත්‍වයන්ගේ ගුණානුභාවයෝ පැහැදිලි කළ යුත්තාහ.
“නැවත අනිකුදු (චරිතයක් කියන්නෙමි) යම් කලෙක්හි (මම) කාසි රජුගේ පුත්‍රයා වීම්ද (එකල්හි) අයෝඝරයක (යකඩ ගෙයක) වැඩුනෙමි. (එහෙයින්) නමින් “අයොඝර” යයි ප්‍රකට වීමි.
තුන්වෙනි (අයොඝර චරිතයෙහි) “**අයොඝරම්හි සංවඩ්ඪො**” යනු අමනුෂ්‍ය උපද්‍රව දුරුකිරීම සඳහා සතරැස් වශයෙන් කළ සියල්ල යකඩින් නිර්‍මාණය වූ මහත් වූ ගෙයි වැඩුණු, “**නාමෙනාසි අයොඝරො”** යනු යකඩ ගෙයක උපන් බැවින් හා වැඩුණු බැවින් “**අයොඝරකුමාර”** යයි නමින් ප්‍රකට විය.
එකල්හි වනාහි කසීරජුගේ අගමෙහෙසියගේ පෙර ආත්මභාවයෙහි සපත්නියක් “නුඹ වැදූ වැදූ දරුවන් කන්නෙමි’යි ප්‍රාර්ථනාවක් තබා යක්‍ෂණි ආත්මයක උපත ලබා අවසර ලැබ ඇය දරුවන් බිහිකළ කල්හි දෙවරක් දරුවන් කෑවාය. තුන්වන වාරයෙහි වනාහි බෝධිසත්ත්‍වයෝ ඇයගේ කුසෙහි පිළිසිඳ ගත්හ. රජතුමා දේවිය වැදූ වැදූ දරුවන් එක් යක්‍ෂණියක් කයි. කුමක් කළ යුතුදැයි මිනිසුන් සමග කථා කොට “අමුනුෂ්‍යයෝ නම් යකඩ ගෙයට බියවෙත්. අයෝඝරයක් කිරීම වටීයයි කීකල්හි කම්කරුවන්ට අණකොට ටැම් ආදිකොට යකඩින්ම කළ සියලු වස්තූන් සහිත සතරැස් මහා අයෝඝරයක් නිමවා පිරිපුන් ගැබ් ඇති දේවිය එහි වාසය කරවීය. එතුමිය එහි ධන්‍යපුණ්‍ය ලක්‍ෂණයෙන් යුක්ත වූ පුතෙකු වැදුවාය. ඔහුට “අයෝඝර කුමාර” යයි කියාම නම් කළහ. දරුවා කිරිමවුන්ට භාරදී මහත් වූ රැකවල් ඇති කොට රජතුමා දේවිය අන්තඃපුරයට පැමිණවීය. යක්‍ෂණිය දියවාරයට ගොස් වෙසමුණි රජුට ජලය ගෙන යන්නී මරණයට පත් වූවාය.
මහාසත්ත්‍වයෝ යකඩ ගෙයිම වැඩී නුවණැති බවට පැමිණියාහු එහිම සියලු ශිල්ප ඉගෙන ගත්හ. රජතුමා පුතා සොළොස් හැවිරිදි නියාව දැන “මොහුට රාජ්‍යය දෙමි”යි “මගේ පුතා ගෙන එව්” යයි ඇමතියන්ට අණකළේය. ඔවුහු “දේවයන් වහන්ස, යහපතැ”යි කියා නගරය අලංකාර කරවා සියලු අලංකාරයෙන් සැරසූ මඞ්ගල හස්තියා ගෙන එහි ගොස් කුමාරයා සරසා ඇත්කඳ පිට හිඳුවා නගරය ප්‍රදක්‍ෂිණා කරවා රජුට දැක්වූහ. මහාසත්ත්‍වයෝ රජුට වැඳ සිටියහ. රජතුමා ඔහුගේ ශරීර ශෝභාව බලා බලවත් සෙනෙහසින් ඔහු වැළඳගෙන “අදම මගේ පුතා අභිෂේක කරව්” යයි ඇමතියන්ට අණ කළේය. මහාසත්ත්‍වයෝ පියාණන්ට වැඳ “මට රාජ්‍යයෙන් ප්‍රයෝජනයක් නැත, මම පැවිදි වන්නෙමි, මට පැවිද්දට අවසර දෙනු මැනව”යි කීහ. එහෙයින් “දුක්‍ඛෙ න ජීවිතං ලද්ධං” යනාදිය වදාරණ ලදී.
“තොපගේ ජීවිතය ආයාසයෙන් ලබන ලද්දේය. තෝ බාධා මධ්‍යයෙහි වඩනා ලද්දේය. දරුව, රට සහිත වූ නියම්ගම් සහිත වූ ජනයා සහිත වූ මේ මුළු පොළොව අද සිටම පාලනය කරව’යි (පියරජු මට කීවේය) මම ඇදිලි බැඳගෙන රජු වැඳ මේ වචනය කීමි.
මේ පොළොවෙහි හීන වූද උත්තම වූද මධ්‍යම වූද යම්කිසි සත්ත්‍වයෝ වෙත්ද ඔවුහු රැකවල් නැතිව නෑයන් සමග සිය ගෙයි වැඩෙත්.
“මහත් බාධා මධ්‍යයෙහි මා පෝෂණය කිරීම යන මේ කාරණය ලෝකයෙහි ආශ්චර්‍ය්‍ය වූවකි. මම සඳු හිරු (දෙදෙනාගේ) ආලෝකය නැති අයෝඝරයෙහි වැඩුනේ වෙමි.
“අතිදුර්ගන්‍ධ කුණපයෙන් පිරුණා වූ මවුකුසින් නික්ම නැවත ඒ තැනටත් වඩා අතිශයින් දරුණු වූ දුක් ඇති අයෝඝරයෙහි දමන ලද්දෙම් වීමි.
“ඉදින් මම එබඳු වූ අතිශයින් දරුණු වූ දුකට පැමිණ නැවත රාජ්‍යයෙහි ඇලෙන්නෙම් නම් නිහීනයන් අතුරෙන් අතිශයින් නිහීනයෙක් වන්නෙමි.
“මම මෙසේ නුවණින් සිතා මහජනයා හඬද්දීම බැමි සිඳි ඇතෙකු මෙන් මහ වනයට පිවිසියෙමි.
එහි “**දුක්‍ඛෙ න**” යනු “දරුව! නුඹගේ සහෝදරයෝ දෙදෙනෙක් එක් යක්‍ෂණියක විසින් කන ලදහ. ඒ අමනුෂ්‍ය භයෙන් වැළකීම සඳහා කළ දුකෙන් මහත් ආයාසයෙන් නුඹගේ ජීවිතය ලද්දේය. **“සම්පීළෙ පතිපොසිතො**” යනු අමනුෂ්‍යයන්ගෙන් ආරක්‍ෂාව සඳහා නොයෙක් ආකාර වූ සම්බාධ සහිත අයෝමය ගෘහයෙහි උපන් කල් පටන් සොළොස් හැවිරිදි වන තෙක් බාධාසහිත තැනෙක්හි වඩනා ලද්දේ යන අර්‍ථයයි. “**අජ්ජෙව පුත්ත පටිපජ්ජ කෙවලං වසුධ ඉමං**” යනු රන්මාලාවන්ගෙන් සැරසූ සේසත යට රුවන් රැසක් මත තබා සක් තුනකින් අභිෂේක කරනු ලබන්නේ මේ කුලසන්තක “**කෙවලං**” මුහුද කෙළවර කොට ඇති සියල්ල. රටවල් සහිත එහෙයින්ම “**සක රට්ඨකං”** වේ. නියම් ගම් මහ ගම් සහිත වූයේ “**සනිගමං**” වේ. අප්‍රමාණ පිරිවර ජනයා සමග “**සජනං**” මේ පෘථිවිය, මහ පොළොව අදම දරුව! පිළිපදුව. රාජ්‍යය කරව යන අර්‍ථයයි. “**වන්‍දිත්‍වා බත්තියං අඤ්ජලිං පග්ගහෙත්‍වාන ඉදං වචනමබ්‍රැවිං**” යනු ක්‍ෂත්‍රිය කසී රජු වූ මගේ පියාණන්ට වැඳ ඔහුට ඇඳිලි බැඳ මේ වචන කීමි.
“**යෙ කෙචි මහියා සත්තා**” යනු මේ මසහ පොළොවෙහි සත්ත්‍වයෝ නම් වූ යම් කිසිවෙක්, “**හීනඋක්කට්ඨ මජ්ඣිමා”** යනු හීන වූද උත්තම වූද, ඒ දෙදෙනා අතර වූවෝ මධ්‍යම ද වෙති. “**සකෙ ගෙහෙ**” යනු ඒ සියල්ලෝ සිය ගෙයි, “**සකඤාතීහි**” යනු සිය නෑයන් සමග සතුටු වෙමින් විශ්වාසවන්තව නොකලකිරී සම්පත් ඇති පරිදි වැඩෙත්.
“**ඉදං ලොකෙ උත්තරියං**” යනු මෙය වනාහි මේ ලෝකයෙහි අසමානය, මටම ආවේණික වූවකි. එය වනාහි කිමෙක්ද “**සම්පීළෙ මම පොසනං**”යි සම්බාධ සහිතව මාගේ සංවර්‍ධනයයි. එසේම **“අයොඝරම්හි සංවඩ්ඪො අප්පභෙ චන්‍දසුරියෙ**” යනු සඳහිරු රැස් නොමැති අයෝමය ගෘහයෙහි. “**සංවඩ්ඪොම්හි**”යි වැඩුණේ වෙමි.
**“පුතිකුණපසම්පුණ්ණා**” යනු කුණු ගඳ ඇති නොයෙක් ආකාරව අපවිත්‍ර දෙයින් පිරුණු අශුචි නරකය හා සමාන මවුකුසින් ජීවිතය පිළිබඳ සැක පවත්නා කල්හි කෙසේ හෝ මිදී නික්ම. **“තතො ඝොරතරෙ”** යනු එම ගැබ තුළ විසීමටත් වඩා අතිශයින් දරුණු වූ විශ්වාසයක් නොමැති තැනක විසීමෙන් දුක් සහිත වූ. **“පක්‍ඛිත්තයොසරෙ**” යනු අයෝමය ගෘහයෙහි දමන ලද්දේ, බන්‍ධනාගාරයෙහි තැබූවෙක් මෙන් වීමි’යි දක්වයි.
“**යදිහං**” යන මෙහි “**යදි**” යනු නිපාත මාත්‍රයකි. “**තාදිසං**” යනු පෙර කියන ලද දෙය යම්බඳු වේද එබඳු වූ අතිශයින් දරුණු දුකකට පත්ව මම රාජ්‍යයෙහි, **“යදි රජ්ජාමි”** ඉදින් ඇලෙන්නෙම් නම් එසේ ඇති කල්හි “**පාපානං”** ලාමක නිහීන පුරුෂයන් අතර “**උත්තමො**” අතිශයින් නිහීනයෙක් වන්නේය.
“**උක්කණ්ඨිතොම්හි කායෙන”** යනු නිදහස් නොවූ ගර්‍භවාස ආදිය ඇති අපවිත්‍ර ශරීරය කරණකොට උකටලී වූයේ කලකිරුනේ වෙමි. “**රජ්ජෙනම්හි අනත්‍ථිකො**” යනු රාජ්‍යයෙන් ද ප්‍රයෝජනයක් නැත්තෙක් වෙමි. යක්‍ෂණියගේ අතින් මිදුණේ නමුදු මම ජරාමරණ දෙකින් නො මිදුනෙමි. මට රාජ්‍යයෙන් කවර ප්‍රයෝජනයක්ද? රාජ්‍යය වනාහි සියලු අනර්ථයන් එක්රැස් වූ ස්ථානයයි. එහි පිහිටි කල් පටන් එයින් නික්මයාම දුෂ්කර වෙයි. එබැවින් එම රාජ්‍යයට නොඑළඹ **“නිබ්බුතිං පරියෙසිස්සං යත්‍ථ මං මච්චු න මද්දියෙ”** යනු යම් තැනක සිටි මා මහා සේනා ඇති මාරයා “**න මද්දියෙ”** නොමඩින්නේ ද යටත් නොකරන්නේ ද, ඒ නිවීම වූ අමෘත මහා නිර්‍වාණය සොයන්නෙමියි.
“**එවාහං චින්තයිත්‍වාන**” යනු මේ කියන ලද ආකාරයෙන් නොයෙක් ආකාර වූ සසර ආදීනව සිහිපත් කිරීමෙන් ද නිවනෙහි අනුසස් දැකීමෙන්ද නුවණින් සිතා “**විරවන්තෙ මහාජනෙ**” මාගෙන් වියෝවීමේ දුක ඉවසිය නොහැකිව වැළපෙන මවුපියන් ප්‍රධාන මහජනයා ඇති කල්හි “**නාගොව බන්‍ධනං ඡෙත්‍වා”** යනු යම්සේ මහත් බල ඇති ඇත් රජෙක් අතිශයින් දුර්‍වල රැහැන් බැඳුමක් පහසුවෙන් සිඳිද, ඒ අයුරින් නෑ සමූහයා ආදී ප්‍රභේදගත ඒ ජනයා කෙරෙහි වූ තණ්හා බන්‍ධනය සිඳීමෙන් බැඳුම් සිඳ කානන සඞ්ඛ්‍යාත මහා වනයට පැවිද්දට එළඹීම් වශයෙන් පිවිසියෙමි.
අවසාන ගාථාව කියන ලද අර්‍ථ ඇත්තේමය.
එහිදී මහාසත්ත්‍වයෝ තමාගේ පැවිදිවීමේ අදහස දැනගෙන “දරුව කුමන කරුණක් නිසා පැවිදි වන්නෙහිදැ”යි රජු විසින් ඇසූ කල්හි “දේවයන් වහන්ස, මම මවුකුසෙහි දසමාසයක් අශූචිනරකයෙහි මෙන් වැස මවුකුසින් නික්මෙන් යක්‍ෂණියට බියෙන් සොළොස් වසරක් බන්‍ධනාගාරයෙහි වසන්නේ පිටත බැලීමට පවා නොලැබීමි. ඔසුපත් නිරයෙහි දමන ලද්දෙකු මෙන් වීමි. යක්‍ෂණියගෙන් මිදුනේ නමුදු ජරාමරණ දෙකෙන් නො මිදුනෙමි. මාරයා නැමති මොහු කිසිවෙකු විසිනුදු ජය ගැනීමට නොහැකිය. සසර කළකිරුණෙමි. යම්තාක් මා කරා ජරා ව්‍යාධි මරණයෝ නොපැමිණෙත්ද දේවයන් වහන්ස, ඒතාක් පැවිදිව ධර්‍මයෙහි හැසිරෙන්නෙමි. මට රාජ්‍යයෙන් ප්‍රයෝජන නැත. දේවයන් වහන්ස, මට පැවිදි වීමට අවසර දුන මැනව’යි කියා
“සත්ත්‍ව තෙම යම් එක් රැයක් ප්‍රථමයෙන් මවුකුස වාසය කෙරේද, හෙතෙම වළාකුලක් මෙන් ඉදිරියට යයි. යමින් හේ ආපස්සට ගමන් නො කරයි.
ආදී ගාථා විසිහතරකින් පියාණන්ට ධර්‍මදේශනා කොට “මහරජ! නුඹ වහන්සේගේ රාජ්‍යය නුඹවහන්සේටම වේවා. මට එයින් ප්‍රයෝජනයක් නැත. නුඹවහන්සේ සමග කථා කරද්දීම ව්‍යාධිජරා - මරණයෝ එන්නාහුය, එබැවින් නුඹවහන්සේ සිටිනු මැනව’යි කියා යදමක් සිඳගෙන යන මතැතකු මෙන්ද රන්මැදිරියක් සිදගෙන යන සිංහ පෝතකයකු මෙන්ද කාමයන් හැර මවුපියන් වැඳ නික්මුණහ. ඉක්බිති එතුමන්ගේ පියරජතුමාද “මේ කුමාරයා වනාහි පැවිදිවනු කැමැත්තේය. මා ගැන කියනුම කවරේද? මටද රාජ්‍යයෙන් ප්‍රයෝජනයක් නැතැ’යි රාජ්‍යය අත්හැර ඔහු සමගම නික්මුණේය. ඔහු පිටව යන කල්හි දේවියද ඇමතියෝද බ්‍රාහ්මණ ගෘහපති ආදීහු ද සියලු රටවැසියෝද සම්පත් අත්හැර නික්මුණහ. මහත් එකතුවක් විය. පිරිස දොළොස් යොදුනක් පමණ විය. ඔවුන් රැගෙන මහාසත්ත්‍වයෝ හිමවතට පිවිසුනහ.
සක්දෙව්රජ එතුමන් නික්මුණු බව දැන විශ්වකර්‍ම යවා දොළොස් යොදුනක් දික් වූද සත් යොදුනක් පළල් වූද අසපුවක් කරවීය. සියලු පැවිදි පිරිකරද පිළියෙළ කරවීය. මෙහි මහාසත්ත්‍වයන්ගේ පැවිද්ද ද, අවවාද දීමද, බ්‍රහ්ම ලෝකයෙහි ඉපදීමද, පිරිසෙහි මනා ප්‍රතිපත්තියද යන සියල්ල මහාගෝවින්‍ද චරිතයෙහි කියන ලද ක්‍රමයෙන්ම දත යුතුය.
එකල්හි මවුපියෝ මහාරජකුලයෝ වූහ. පිරිස බුදුපිරිසමය. අයොඝර පණ්ඩිතයෝ ලෝකනාථ බුදුරජාණන් වහන්සේමය.
උන්වහන්සේගේ සෙසු පාරමිතාවෝ නිර්ධාරණයත් ආනුභාව විභාවනයත් යට කියන ලද ක්‍රමයෙන්ම දතයුත්තාහ.
“නැවත අනික් (චරිතයක් කියන්නෙමි) යම්කලෙක මම කසීජනපදයෙහි උතුම් පුරවරයෙහි වීම්ද, එකල්හි නැගණිය ද, සහෝදරයන් සත්දෙනද (යන අපි අටදෙන) උතුම් බමුණු කුලයෙහි උපන්නෙමු.”
සතරවෙනි (මහාකඤ්චන චරිතයෙහි) “**යදා හොමි කාසීනං පුරවරුත්තමෙ**” යනු “**කාසී**” යයි බහු වචන වශයෙන් ලැබූ ව්‍යවහාර ඇති රටෙහි ඛාරාණසී නගරවරයෙහි යම්කාලයෙක්හි ඉපිද වැඩුණෙක්ව වසම් ද යන අර්‍ථයයි. “**භගිනීච භාතරො සත්ත නිබ්බත්තා සොත්‍ථියෙ කුලෙ**” යනු උපකඤ්චනාදී හයදෙනාත් මමත් වශයෙන් සොහොයුරෝ සත්දෙන ද සියල්ලන්ට බාල “**කඤ්චන දේවී**” නම් සොහොයුරිය ද යන අටදෙනෙක් වූ අපි සියල්ලෝම මන්ත්‍ර අධ්‍යයනයෙහි නිරත වූ අතිශයින් ප්‍රසිද්ධ, මහත්වූ සොත්‍ථිය බ්‍රාහ්මණ කුලයෙහි එකල්හි උපන්නෝ වෙමු’යි යන අර්‍ථයයි.
බෝධිසත්ත්‍වයන් වහන්සේ වනාහි එකල්හි අසූ කෙළක් සම්පත් ඇති මහ ධනවත් බ්‍රාහ්මණයෙකුගේ පුතෙක්ව උපන්හ. ඔහුට කඤ්චන කුමාර යයි නම් කළහ. ඉක්බිති ඔහු පියවර නගා යන කල්හි තවත් පුතෙක් උපන්නේය. ඔහුට “උප කඤ්චන කුමාර” යයි නම් කළහ. එතැන් පටන් මහාසත්ත්‍වයන් “මහා කඤ්චන කුමාරය”යි ව්‍යවහාර කෙරෙත්. මෙසේ “පිළිවෙළින් පුත්තු සත්දෙනෙක් වූහ. හැමට බාල වූ එක් දියණි කෙනෙක් වූවාය. ඇයට “කඤ්චන දේවී” යයි නම් කළහ. මහාසත්ත්‍වයෝ වැඩිවිය පැමිණියාහු තක්‍ෂලා නුවරට ගොස් සියලු ශිල්ප ඉගෙනගෙන ආපසු පැමිණියහ.
ඉක්බිති මවුපියෝ ඔහු ගිහිබැඳුමෙන් බඳිනු කැමැත්තාහු තමහට සමාන ජාතිඇති කුලයකින් නුඹට දැරියක ගෙන එන්නෙමු’යි කීහ. හෙතෙම “මෑණියනි, පියාණනි, මට ගිහිගෙයි විසීමෙන් වැඩක් නැත. මට වනාහි සියලු ලෝකයා හා එක්ව විසීම ගිනිගෙන ඇවිලගත්තාත් මෙන් භය සහිතව ද, හිරගෙයක් මෙන් බාධා සහිතව ද, කසල ගොඩක් මෙන් පිළිකුල්ව ද වැටහේ. මාගේ සිත කාමයන්හි නොඇලේ. ඔබලාට වෙනත් පුත්තු ඇත. ඔවුන්ට ගෘහවාසය සඳහා ආරාධනා කරනු මැනව’යි කියා නැවත නැවතත් ඉල්ලා සිටින ලද්දේ නමුදු මිතුරන් ලවා යාඥා කරවන ලද්දේ නමුදු නොකැමති විය. ඉක්බිති මිතුරෝ ඔහුට “සබඳ! නුඹ කුමක් පතමින් කම්සුව නොවළඳනු කැමැත්තෙහිදැයි විචාළහ. හෙතෙම ඔවුන්ට තමාගේ ගිහිගෙයින් නික්ම යන අදහස දැන්වීය. එහෙයින් **“එතෙසං පුබ්බජො ආසිං**” ආදිය වදාරණ ලදී.
“මොවුන්ට පළමුව උපන් මම හිරිඔතප් දෙකින් යුක්තව, භවය භය වශයෙන් දැක නෛෂ්ක්‍රම්‍යයෙහි ඇලුනෙම් වීමි.
මවුපියන් විසින් එවන ලද්දා වූ එක් සිත් ඇති මාගේ යහළුවෝ “කුලවංසය පිහිටුව’යි මා කාමයෙන් නිමන්ත්‍රණය කළෝය.
ඔවුන් විසින් “ගිහිජීවිතයෙහි සැප එළඹෙන්නේය”යි යම් වචනයක් කියන ලදද, ඒ වචනය රන්කරන ලද සීවැලක් මෙන් කර්‍කෂ විය.
එකල්හි ඔවුහු (කම්සැප) බැහැරලන්නා වූ මා අතින් “යහළුව, ඔබ කම්සැප නොවළඳන්නෙහි නම් කුමක් පතන්නෙහිදැයි මා බලාපොරොත්තු වන දේ විචාළහ.
(මට) වැඩ කැමති වූ හිතේසී වූ ඔවුන්ට “මම ගිහිබව ප්‍රාර්ථනා නොකරමි මම නෛෂ්ක්‍රම්‍යයෙහි ඇලුනෙමි”යි කීවෙමි.
ඔවුහු මගේ වචනය අසා පියාණන්ට ද මෑණියන්ට ද (ඒ බව) සැල කළහ. මවුපිය දෙදෙනා “පින්වත්නි, අපි හැමදෙනද පැවිදි වන්නෙමු”යි මෙසේ කීවෝය.
එහි **“එතෙසං පුබ්බජො ආසිං**” යනු මම එකල්හි මේ උපකඤ්චනක ආදී සත්දෙනා අතුරෙන් දෙටු සොහොයුරා වීමි. **“හිරිංසුක්කමුපාගතො**” යනු පුණ්‍ය විපාක ඇති බැවින් සන්තානය පිරිසිදු කරන හෙයින්ද, පාපය පිළිකුල් කිරීම ලක්‍ෂණ කොට ඇති යහපත් වූ ලජ්ජාවට බලවත්ව පැමිණියේ. අතිශයින් පාපය පිළිකුල් කරන්නෙක් වීමි යන අර්‍ථයයි. “**භවං දිස්වාන භයතො නෙක්‍ඛම්මාභිරතො අහං” **යනු කාමභව ආදී වශයෙන් සියලු භවය, පැනීමට එන දරුණු ඇතෙකු මෙන් ද හිංසා කිරීමට එන ඔසවාගත් කඩුව ඇති වධකයෙකු මෙන් ද සිංහයෙකු මෙන් ද, යක්‍ෂයකු මෙන් ද, රකුසෙකු මෙන් ද, දරුණු විසක් මෙන් ද, සර්‍පයෙකු මෙන් ද, ගිනි අඟුරු මෙන් ද භය සහිතව භයානක වශයෙන් දැක එයින් මිදීම සඳහා ද පැවිද්දෙහි ඇලුණේ, පැවිදිව “මම කෙසේනම් ධර්‍ම චර්‍ය්‍යාවෙන් මනාකොට ප්‍රතිපත්ති පුරන්නෙම්ද, ධ්‍යාන සමාපත්තීන් උපදවන්නෙම්දැයි පැවිද්ද, කුශලධර්‍ම, ප්‍රථම ධ්‍යානාදියෙහි එදා මම ඇලුනෙක් වීමි යන අර්‍ථයයි.
“**පහිතා**” යනු මවුපියන් විසින් එවන ලද, “**එකමානසා**” යනු සමාන අදහස් ඇති, පෙර මා සමග එකම කැමැත්ත ඇතිව මනාපචාරීව සිට මවුපියන් විසින් එවන ලද්දාහු මට පිළිකුල් වූ නො මනාප වූ වචන කියන්නා වූ, “**කාමෙහි මං නිමන්තෙන්ති”** යනු මවුපියන් විසින් එවන ලද එක්සිත් ඇති යහළුවෝ ද කාමයන්ගෙන් මට ආරාධනා කරති. **“කුලවංසං ධාරෙහි**” යනු ගෘහවාසය පිහිටුවමින් තමන්ගේ කුලවංසය උසුලවයි. පිහිටුවවයි. කාමයන්ගෙන් මට ආරාධනා කළහ. යන අර්‍ථයයි.
**“යං තෙසං වචනං වුත්තං**” යනු මගේ ප්‍රියසහාය වූ ඔවුන් විසින් යම් වචනයක් කියන ලද්දේ ද, “**ගිහිධම්මෙ සුඛාවහං”** යනු ගිහිබවෙහි පිහිටි, ගිහි ජීවිතයෙහි සිටි පුරුෂයාට න්‍යායානුගත දිට්ඨධම්මික සම්පරායික සැප ගෙන දීම් වශයෙන්, සැප එළවන්නා වූ. “**තං මෙ අහොසි කඨිනං**” යනු ඒ මාගේ යහළුවන්ගේ ද මවුපියන්ගේ ද ඒ වචනය ඒකාන්තයෙන්ම ගිහිගෙයින් නික්මීමෙහි ඇලුන බැවින් අමනාපභාවයෙන් මට කර්‍කශ, ඵරුෂ, දවසක් පුරා හිරු රැසින් රත් වූ නගුල් තලයක් බඳු, දෙසවන දවන්නක් මෙන් විය.
“**තෙ මං තදා උක්‍ඛිපන්තං**” යනු ඒ මාගේ යහළුවෝ මවුපියන් විසින් ද තමන් විසින්ද නැවත නැවත ආරාධනා කිරීම් වශයෙන් නොයෙක් වර සමීපයට එළවනු ලබන කාමයන් උඩින් උඩින් දමා ගසන ඉවත දමන, ප්‍රතික්‍ෂේප කරන මගෙන් විමසූහ. **“පත්‍ථිතං මම”** යනු “මෙයට වඩා අතිශයින් උතුම් වූ කුමක් මොහු විසින් පතන්නේදැයි මා විසින් බලාපොරොත්තු වන දෙය මගේ ඒ ප්‍රාර්ථනාව විමසූහ. “යහළුව! ඉදින් කාමයන් නො වළඳන්නෙහි නම් නුඹ කුමක් පතන්නෙහිද? යනුවෙනි
“**අත්තකාමො”** යනු තමාට හිත කැමති, පාපයට භය ඇති යන අර්‍ථයයි. “**අත්‍ථකාමො**” යයිද පාඨයකි. “**හිතෙසිතං**” යනු මට හිතේසී වූ ප්‍රිය යහළුවන්ට. සමහරු “**අත්‍ථකාමහිතෙසිනං”** යනුවෙන් හදාරති. එය සුන්‍දර නොවේ.
“**පිතු මාතුච සාවයුං**” යනු ඒ මගේ යහළුවෝ මගේ පැවිදිවීමේ කැමැත්ත නැවැත්විය නොහැකි බව දැන පැවිදි වීමේ කැමැත්ත ප්‍රකාශවන මගේ වචනය පියාට සහ මවට ඇස්වූහ. “මෑණියනි, පියාණනි, එබැවින් දැනගනු මැනවි, ඒකාන්තයෙන්ම මහාකඤ්චන කුමාරයා පැවිදි වන්නේය. කිසිම උපායකින් ඔහු කාමයන්හි පැමිණ වීමට නොහැකිය’යි කීහ. “**මාතා පිතා එවමාහු**” යනු එකල්හි මගේ මවුපියෝ මගේ යහළුවන් විසින් කියන ලද මගේ වචනය අසා මෙසේ කීහ. “ඉදින් මහා කඤ්චන කුමාරයාට ගිහිගෙයින් නික්මීමම රුචි වේද පින්වත, එසේනම් අපි සියල්ලෝම පැවිදිවෙමු. ඔහු යමක් කැමතිවේද එය අපගේ ද කැමැත්තමය. එබැවින් “**සබ්බෙ ව පබ්බජාමභො”** (පින්වත සියල්ලෝම පැවිදි වෙමු)යි. “**භො**” යනු ඒ බ්‍රාහ්මණයන්ට ආමන්ත්‍රණය කිරීමයි. “**පබ්බජාම ඛො”** යයිද පාඨයකි. “පැවිදි වෙමුමය” යන අර්‍ථයයි. මහාසත්ත්‍වයන්ගේ පැවිදිවීමේ කැමැත්ත දැන උපකඤ්චන ආදී සොහොයුරෝ හය දෙනද කඤ්චන දේවී සොහොයුරියද පැවිදිවනු කැමැත්තෝම වූහ. එබැවින් ඔවුහු ද මවුපියන් විසින් ගෘහවාසයෙන් ආරාධනා කරනු ලබන කල්හි අකමැති වූවෝමය. එබැවින් “පින්වත අපි සියල්ලෝම පැවිදි වෙමු”යි මෙසේ කීහ.
මෙසේද කියා මවුපියෝ මහාසත්ත්‍වයන් කැඳවා තමන්ගේ ද අදහස ඔහුට කියා “දරුව! ඉදින් පැවිදිවනු කැමැත්තෙහි නම් නුඹ සතු අසූ කෝටියක් ධනය කැමති පරිදි වියදම් කරව’යි කීහ. ඉක්බිති මහා පුරුෂ තෙම දුගීමගී ආදීන්ට පරිත්‍යාග කොට මහභිනික්මන් නික්ම හිමවතට පිවිසියේය. ඔහු සමග මවුපියෝ ද සහෝදරයෝ හය දෙන ද, සහෝදරිය ද, එක් දාසයෙක් ද එක් දාසියක් ද එක් යහළුවෙක්ද ගිහිගේ හැර ගියහ. එහෙයින්,
“මාගේ මවුපිය දෙදෙනද, නැගණියද සහෝදරයෝ සත් දෙනද, (යන අපි) අප්‍රමාණ වස්තුව හැර පියා මහවනයට පිවිසියෙමු’යි වදාරණ ලදී.
ජාතකට්ඨ කථාවෙහි වනාහි මවුපියන් කළුරිය කළකල්හි ඔවුන්ට කළමනා කටයුතු කොට මහාසත්ත්‍වයෝ මහබිනික්මන් කළහ’යි කියන ලදී.
මෙසේ ඒ බෝධිසත්ත්‍වයන් ප්‍රධාන ඔවුහු හිමවතට පිවිස එක් පියුම් විලක් ඇසුරු කොට සිත්කළු බිම් පෙදෙසක අසපුවක් කොට පැවිදිව වනමුල්ගෙඩි ආහාරයෙන් යැපුනාහුය. ඔවුන් අතුරෙන් උපකඤ්චන ආදී අටදෙනා වරින් වර ඵලාඵල ගෙනවිත් එක් ගල් පුවරුවක තමාට හා සෙසු අයට කොටස් කොට තබා ගෙඩිය ගසා තමාගේ කොටස රැගෙන වසන තැනට පිවිසෙත්. සෙස්සෝ ද ගෙඩියේ හඬින් පන්සලෙන් නික්ම තමතමාට පැමිණි කොටස ගෙන වසන තැනට ගොස් වළඳා මහණදම් කරති.
පසුකාලයෙහි නෙළුම් අල ගෙනවිත් එසේම අනුභව කරති. එහි එසේ බැරෑරුම් තපස් ඇත්තාහු පිරිවැරූ ඉඳුරන් ඇත්තාහු කිසුණු පිරියම් වඩමින් විසූහ. ඉක්බිති ඔවුන්ගේ ශීල තේජසින් ශක්‍රයාගේ භවන කම්පා විය. ශක්‍රයා ඒ කාරණය දැන “මේ සෘෂිවරුන් පරීක්‍ෂා කරන්නෙමි”යි තමාගේ ආනුභාවයෙන් මහාසත්ත්‍වයන්ගේ ආහාර කොටස් තුන් දවසක් අතුරුදන් කළේය. මහාසත්ත්‍වයෝ පළමු දවසෙහි කොටස නොදැක “මගේ කොටස මතක නැතිවූයේ වන්නේය’යි සිතූහ. දෙවන දවසෙහි “මාගේ වරදක් නිසා වියයුතුය. නෙරපීම් වශයෙන් මාගේ කොටස නො තබන ලදැයි හඟිමි’යි සිතූහ. තුන්වන දවසෙහි ඒ කාරණය අසා කමාකරවා ගන්නෙමි’යි සවස් වේලෙහි ගෙඩිය ශබ්ද කොට ඒ සංඥාවෙන් සියලු දෙනා රැස්වූ කල්හි ඒ කාරණය දන්වා දවස් තුනෙහිම ඔවුන් විසින් වැඩිමහළු කොටස තැබූ බව අසා “තොප විසින් මගේ කොටස තබන ලදී. මා විසින් වනාහි නො ලද්දේය. කාරණය කුමක්දැයි’ ඇසූහ. එය අසා සියල්ලෝම සංවේගයට පැමිණියාහුය.
එම අසපුවෙහි වසන වෘක්‍ෂ දේවතාවාද තමාගේ විමානයෙන් බැස ඔවුන් සමීපයෙහි හුන්නේය. මිනිසුන්ගේ අතින් පලා ගොස් වනයට පිවිසි එක් ඇත්තෙක් ද, අහිගුණ්ඨිකයකුගේ අතින් පලා ගොස් ගැලවුනා වූ සර්‍පයන් නටවන එක් වඳුරෙක් ද ඒ ඍෂිවරුන් විසින් කරන ලද පුරුදු ඇත්තාහු එකල්හි ඔවුන්ගේ සමීපයට ගොස් එකත්පසෙක සිටියාහුය. ශක්‍රයාද ඍෂි සමූහයා පරීක්‍ෂා කරන්නෙමි’යි අදෘශ්‍යමාන ශරීර ඇතිව එහිම සිටියේය. එකෙණෙහිම බෝධිසත්ත්‍වයන්ගේ මයිලණු වූ උපකඤ්චන තාපසයා නැගිට බෝධිසත්ත්‍වයන් වැඳ සෙස්සන්ට ගෞරව දක්වා “මම සලකුණක් පිහිටුවා තමන්ම පිරිසිදු වීමට ලබන්නෙම්දැයි විමසා එසේය ලබන්නෙහිය’යි කී කල්හි ඍෂි සමූහයා මැද සිටගෙන දිවුරමින්,
“බමුණාණෙනි! යමෙක් තොපගේ නෙළුම් අල සොරකම් කළේද හෙතෙම අශ්වයකු, ගවයකු සහ රන්රිදී ද මනවඩන බිරිඳකද ලබාවා. පුත්‍රයන් සමඟත් බිරියන් සමඟත් එක්වේවා’යි
යන මේ ගාථාව කීවේය. ගාථාව වනාහි හෙතෙම යම්පමණ ප්‍රියවස්තූහු වෙත්ද ඒවායින් වෙන්වීමේදී එපමණ දුක් උපදින්නේය’යි වස්තුකාමයන්ට ගරහමින් කීයේය.
එය අසා තාපස සමූහයා “නිදුකාණනි! නො කියව. තොපගේ දිවුරුම ඉතාමත් බැරෑරුම්ය’යි කියා කන් වසා ගත්හ. බෝධිසත්ත්‍වයෝ ද නුඹගේ ඒ දිවුරුම ඉතාමත් බැරෑරුම්ය. දරුව! තොප නො ගත්තෙහිය, තොපට පැමිණි ආසනයෙහි හිඳුව’යි කීහ. සෙසු තාපසවරුද දිවුරන්නාහු පිළිවෙලින්,
“බමුණාණෙනි, යමෙක් තොපගේ නෙළුම් අල සොරකම් කෙළේද හෙතෙම මල්දම්ද කසී සඳුන්ද දරාවා. ඔහුට දරුවෝ ද බොහෝ වෙත්වා. හෙතෙම කාමයන්හි බොහෝ වූ අපේක්‍ෂාව කෙරේවා.
බමුණාණෙනි, යමෙක් තොපගේ නෙළුම් අල සොරකම් කෙළේද හෙතෙම බොහෝ ධන්‍ය ඇති, සාර්ථක සී සෑම් ඇති පිරිවර ඇත්තෙක් ද වේවා. පුතුන් ලබාවා. ගිහිගෙයි වෙසේවා. සත් වැදෑරූම් ධන ඇත්තෙක් වේවා. රූපාදී හැම කම් සැපයක්ම ලබාවා. වයස නොදැක ගිහියෙක්ව වාසය කෙරේවා.
බමුණාණෙනි යමෙක් තොපගේ නෙළුම් අල සොරකම් කළේද හෙතෙම රජුන්ටත් රජ වූ බලවත් වූ පිරිවර ඇති බලහත්කාරකම් කරන ක්‍ෂත්‍රියයෙක් වේවා. මුහුදු හිම් කොට ඇති සතරමහාද්වීපයට අධිපතිව වෙසේවා.
බමුණාණෙනි, යමෙක් තොපගේ නෙළුම් අල සොරකම් කළේද හෙතෙම පහනොවූ රාග ඇත්තෙක් වේවා. මුහුර්තීන්හි හා නක්‍ෂත්‍රයෙහි නියුක්ත වූ බමුණෙක් වේවා. පිරිවර ඇති රජතෙම ඔහු පුදාවා.
බමුණාණෙනි, යමෙක් තොපගේ නෙළුම් අල සොරකම් කළේද හේ මන්ත්‍ර හදාරන වේදය සම්පූර්‍ණයෙන් හදාළ තවුසෙකැයි ලෝවැසියා සිතාවා. දනව්වැසියෝ එක්ව ඔහු පුදත්වා.
බමුණාණෙනි, යමෙක් තොපගේ නෙළුම් අල සොරකම් කෙළේද හෙතෙම කරුණු සතරකින් උත්සන්න වූ, ශක්‍රයා දුන්නා වැනි සමෘද්ධ වූ ගම්වරය අනුභව කෙරේවා. පහනොකළ ආශා ඇත්තෙක්ව මරණයට පැමිණේවා.
බමුණාණෙනි, යමෙක් තොපගේ නෙළුම් අල සොරකම් කෙළේද හෙතෙම මිතුරන් මැද නැටුම් ගැයුම්වලින් ප්‍රීතිවන ගම්දෙටුවෙක් වේවා. රජුගෙන් විපත් කිසිත් නොලබාවා.
බමුණාණෙනි, යම් ස්ත්‍රියක් තොපගේ නෙළුම් අල සොරකම් කළාද ප්‍රධාන රජෙක් පොළොව දිනා ස්ත්‍රීන් දහසකට ප්‍රධාන තනතුරෙහි තබාවා. ඕ ස්ත්‍රීන් අතුරෙන් උතුම් තැනැත්තියක් වේවා.
බමුණාණෙනි, යම් ස්ත්‍රියක් තොපගේ නෙළුම් අල සොරකම් කොට කෑවා නම් ඕතොමෝ රැස්වූ සෘෂිවරුන් මැද හිඳ පැකිලීම් රහිතව රසය බුදීවා. ලාභය සඳහා ඉඳුරන් පිනවන වෙස්ගෙන ලාභ ඉපයීමට හැකිවේවා.
බමුණාණෙනි, යමෙක් තොපගේ නෙළුම් අල සොරකම් කෙළේද හෙතෙම කජංගල නගරයේ මහ වෙහෙරෙක නවකම් කරන ආවාසිකයෙක් වේවා. දවසකින් එක් කවුළුවක් කෙරේවා.
බමුණාණෙනි, යමෙක් තොපගේ නෙළුම් අල සොරකම් කෙළේද හෙතෙම සය තැනෙක සියගණන් බැමිවලින් බැඳේවා. රම්‍ය වූ වනයෙන් රාජධානියට ගෙනයේවා. හෙතෙම කටුසැමිටියෙන් හා කෙවිටින් පෙළණු ලබාවා.
බමුණාණෙනි, යමෙක් තොපගේ නෙළුම් අල සොරකම් කළේද හෙතෙම වරාමල් මාලාවක් ගෙල පැළැඳ ඊයම් කන් පළඳනා පැළැඳ යටියෙන් පහර දෙමින් සර්‍පයන් ඉදිරියට පමුණුවාවා. බඳින ලද ඉඟටිය ඇතිව මාර්‍ගයේ හසුරුවාවා
යනුවෙන් මේ ගාථාවන් කීහ.
එහි “**තිබ්බං**” යනු වස්තුකාම ක්ලේශ කාමයන්හි දැඩිව අපේක්‍ෂා කෙරේවා. “**කසිමා**” යනු සමෘද්ධ වූ කෘෂිකර්‍ම ඇත්තේ. **“පුත්තෙ ගිහී ධනිමා සබ්බකාමෙ**” යනු දරුවන් ලබාවා, ගිහියකු වේවා, සත්විධ ධනයෙන් ධනවතෙක් වේවා, රූපාදි ප්‍රභේදගත සියලු කාමයන් ලබාවා, “**වයං අපස්සං**” යනු මහළු කලද පැවිදි නොවී තමාගේ වයස නොදකින්නේ පඤ්චකාම ගුණයෙන් සමෘද්ධ වූ ගෙයිම වසාවා. **“රාජාධිරාජා**” යනු රජවරුන් අතර අධිරාජ වූ “**අවීතරාගො**” යනු පුරෝහිත තනතුරෙහි ආශාව නිසා තණ්හා සහිත වූ “**තපස්සී නං**” යනු තපසින් හා ශීලයෙන් යුක්ත වූවෙකැයි ඔහු ගැන හඟීවා. “**චතුස්ස දං**” යනු මිනිසුන්ගෙන් ගැවසීගත් බැවින් මිනිසුන්ගෙන්ද, බොහෝ ධන්‍ය ඇති බැවින් ධන්‍යයෙන්ද, දර සුලබ බැවින් දර වලින්ද, ජලය ඇති බැවින් ජලයෙන්ද යන මේ සතරින් උත්සන්න වූ “**වාසවෙන**” යනු ශක්‍රයා විසින් දෙන ලද්දක් මෙන් නොසෙල්වෙන, ශක්‍රයා විසින් දෙන ලද වරයක ආනුභාවයෙන් එක් රජෙකු සතුටු කොට. ඔහු විසින් දෙන ලද යනුද අර්‍ථයකි. “**අවීතරාගො**” යනු මඩවලෙහි ඌරා මෙන් කාම නැමති මඩෙහි ගිලුනෙක්ම වේවා.
“**ගාමණී**” යනු ගම් දෙටුවා. “**තං**” යනු ඒ ස්ත්‍රීය. “**එකරාජා**” යනු අගරජ “**ඉත්‍ථිසහස්සස්ස**” යයි වචනයක් අට්ඨකථාවෙහි කියන ලදී. සොළොස් දහසක් ස්ත්‍රීන්ට අගතනතුරෙහි තබාවා යන අර්‍ථයයි. “**සීමන්තිනීනං”** යනු සීමන්තය (හිසකේ දෙකට බෙදා පීරීමෙන් ඇතිවන ඉර) දරන්නන්ට, ස්ත්‍රීන්ට යන අර්‍ථයයි. “**සබ්බ සමාගතානං”** යනු රැස්වූ සියලු දෙනා මැද හිඳ, “**අවිකම්පමානා**” යනු පසු නොබැස රස බොජුන් අනුභව කෙරේවා යන අර්‍ථයයි. **“චරාතු ලාභෙන විකත්‍ථමානා”** යනු ලාභ හේතුවෙන් ශෘඞ්ගාර වේශයක් ගෙන ලාභ ඉපිදවීමට හැසිරේවා. **“ආවාසිකො**” යනු ආවාස රැකීම කරන්නෙක් “**කජඞ්ගලායං**” යනු එනම් වූ නගරයෙහි, එහි වනාහි ලී දඬු ද්‍රව්‍ය සුලබය. **“ආලොක සන්‍ධිං දිවසා”** යනු එක දවසකට එකම කවුලුවක් කෙරේවා. ඒ දේවපුත්‍රයා වනාහි කාශ්‍යප බුද්ධ කාලයෙහි කජඞ්ගල නගරය ඇසුරු කොට යොදුනක් පමණ වූ මහා විහාරයක නේවාසික සංඝස්ථවිරයන් වී දිරාගිය විහාරයෙහි නවකම් කරන්නෙක්ව මහත් දුකක් අනුභව කළේය. ඒ සඳහා කියන ලදී.
“**පාසසතෙහි**” යනු බොහෝ මලපුඬුවලින් “**ඡම්හි**” යනු පා සතරෙහිත් ගෙලෙහිත් ඉඟ ප්‍රදේශයෙහිත් යන සය තැන්හි “**තුත්තෙහි**” යනු කටු දෙකක් සහිත දිග සැරයටිවලින් “**පාචනෙහි**” යනු කෙටි කෙවිටිවලින්, නැතහොත් හෙණ්ඩුවලින් “**අලක්කමාලී”** යනු අහිගුණ්ඨිකයා විසින් ගෙලෙහි වටකොට තබන ලද වරාමල් මාලාවෙන් යුක්ත වූ. “**තිපුකණ්ණ පිට්ඨො**” යනු ඊයම් පළඳනාවෙන් පළඳින ලද පිටිකන් ඇත්තේ, කන්පිට ඇත්තේ. “**ලට්ඨිහතො**” යනු සර්‍ප ක්‍රීඩාව සඳහා හික්මවනු ලබන්නේ සැරයටියෙන් පහර ලැබූවෙක්ව ඔවුහු කාමභෝගී ගෘහවාසය ද තම තමා අත්විඳි දුක්ද යන සියල්ල පිළිකුල් කරමින් එසේ එසේ දිවුරන්නාහු මෙසේ කීහ.
ඉක්බිති බෝධිසත්ත්‍වයෝ “මේ සියලු දෙනා විසින් දිවුරන ලදී. ම විසින් ද සපථය කිරීම වටීය’යි දිවුරන්නාහු.
“යමෙක් නැති නොවූ දෙය නැති වී යයි කීවේද, යමෙක් තොපගෙන් යමෙකු කෙරෙහි සැක කළේද හේ පංචකාමය ලබාවා. එය අනුභව කෙරේවා. ගිහිගෙයි දී මරණයට පැමිණේවායි.
මේ ගාථාව කීහ.
එහි **“භොන්තො**” යනු පින්වත්හු. “**සුසඞ්කති**” යනු සැක කරයි. “**කඤ්චි”** යනු කිසිවෙකු.
ඉක්බිති ශක්‍රතෙම මේ සියල්ලෝම කාමයන්හි නිරපේක්‍ෂ වූවෝයයි දැන සංවේගයට පත් සිත් ඇත්තේ “මොවුන් අතරින් කිසිවෙකුත් නෙළුම් අල නොගෙන යන ලදී. තොප විසින් නොනැසූ දෙයක් නැසුනේ යයි කියන ලද්දේත් නොවෙයි. එසේ වුවත් මම තොප විමසනු කැමැත්තේ අතුරුදහන් කෙළෙමි’යි දක්වමින්,
“බඹසැරියාණෙනි, ඉසිවරයන් විමසන්නා වූ මම ඉවුරෙහි වූ නෙළුම් අල ගොඩ සැඟවීමි. ඉසිවරු පවිත්‍රව පව් රහිතව වෙසෙත්. මේ තොපගේ නෙළුම් අල වේ” යැයි
අවසාන ගාථාව කීය.
එය අසා බෝධිසත්ත්‍වයෝ
දහසක් ඇස් ඇත්තාණනි, අපි තොපගේ නළුවෝ නොවෙමු. ක්‍රීඩකයෝ නොවෙමු. නෑයෝද නොවෙමු. කවටකම් කළයුත්තෝ නොවෙමු. දෙව් රජුනි. තෙපි තවුසන් සමග කුමක් නිසා ක්‍රීඩා කරවුද?යි
ශක්‍රයා හට තර්ජනය කළහ.
ඉක්බිති ශක්‍රතෙම:-
“මහා ප්‍රාඥය, තෙපි මාගේ ගුරුතුමා වවු. මාගේ පියාද වවු. මා කළ වරදට ඔබවහන්සේගේ පා සෙවණ පිහිට වේවා. මා කළ වරදට කමා කරන්නේ මැනවි. නුවණැත්තෝ ක්‍රෝධය බලය කොට ඇත්තෝ නොවෙති’යි.
ක්‍ෂමා කරවීය.
මහාසත්ත්‍වයෝ සක්දෙව් රජුට ක්‍ෂමාකොට තමා ඍෂි සමූහයා ක්‍ෂමා කරවන්නාහු:-
“තවුසන්ගේ මේ වනයෙහි එක් රැයක් විසීම ද මනා විසීමකි. භූතාධිපති ශක්‍රයා දුටුම ද එහෙයිනි. ඔබගේ ඇදුරු බමුණා නෙළුම් අල පසුව ලදුයෙන් පින්වත් ඔබ හැම සතුටු සිත් ඇත්තෝ වෙත්වායි.
කීහ.
එහි “**න තෙ නටා”** යනු දේවරාජය! අපි නුඹගේ නළුවෝ හෝ ක්‍රීඩා කළ යුත්තෝ හෝ නොවෙමු. නුඹගේ නෑයෝ ද නොවෙමු. “**සහාසා**” යනු කවටකම් කළ යුත්තේ ඉක්බිති නුඹ **“කිස්මිං පරත්‍ථම්හ”** යනු කුමක් ආධාරකොට ගෙන, කුමක් නිසා සෘෂීවරුන් සමග ක්‍රීඩා කරන්නෙහිද යන අර්‍ථයයි. “**එසා පතිට්ඨා**” යනු ඔබගේ ඒ පා සෙවණ අද මම කළ අපරාධයට පිහිට වේවා. “**සුවාසිතං”** යනු ආයුෂ්මත් ඍෂිවරුන්ගේ මේ වනයෙහි විසූ එක් රැය පවා යහපත් විසීමක්මය. කුමන කරුණක් නිසාද? භූතාධිපති ශක්‍රයා දුටිමුද, ඒ නිසාය. ඉදින් අපි නගරයෙහි විසූවෙමු නම් මොහු නොදකිමු. “**භොන්තො**” යනු පින්වත්හු, සියල්ලෝම “**සුමනා භවන්තු**” සතුටු සිත් ඇත්තෝ වෙත්වා, සතුටු වෙත්වා. සක් දෙව්රජුට ක්‍ෂමා කරත්වා. කුමන කරුණක් නිසාද? “**යං බ්‍රාහ්මණො පච්චපාදී භිසානි**” යම්හෙයකින් තොපගේ ඇඳුරුතුමා නෙළුම් අල ලැබුවේද ඒ නිසාය. ශක්‍ර තෙම සෘෂි සමූහයාට වැඳ දෙව්ලොවට ගියේය. ඍෂි සමූහයාද ධ්‍යාන අභිඥා උපදවා බඹලොව ගියහ.
එකල්හි උපකඤ්චන ආදී සහෝදරයෝ හය දෙන සාරිපුත්ත, මොග්ගල්ලාන, මහා කස්සප, අනුරුද්ධ, පුණ්ණ, ආනන්‍ද යන තෙරවරුය. සොහොයුරිය උප්පලවණ්ණාය. දාසිය ඛුජ්ජුත්තරාය. දාසයා චිත්ත ගෘහපතිය වෘක්‍ෂ දේවතාවා සාතාගිරය. ඇතා පාරිලෙය්‍ය ඇතාය. වඳුරා මධුවාසිට්ඨය, ශක්‍රයා කාලුදායී තෙරය. මහා කඤ්චන තාපසයා නම් ලෝකනාථ බුදුරජාණන් වහන්සේය.
මෙහිද යට කියන ලද ක්‍රමයටම උන්වහන්සේගේ දශ පාරමිතාවෝ නිර්ධාරණය කළ යුත්තාහ. එසේ කාමයන්හි අතිශයින් නිරපේක්‍ෂතාව ආදී ගුණානුභාවයෝ පැහැදිලි කළ යුත්තාහ.
“නැවත අනික් (චරිතයක් කියන්නෙමි) යම් කලෙක්හි මම බ්‍රහ්මවඩ්ඪන නම් නුවර අග්‍රකුලය වූ ශ්‍රේෂ්ඨ වූ මහාසාර කුලයෙහි උපන්නෙම්ද”
පස්වෙනි (සෝන පණ්ඩිත චරිතයෙහි) “**නගරෙ බ්‍රහ්මවඩ්ඪනෙ**” යනු බ්‍රහ්මවර්‍ධන නම් වූ නගරයෙහි. “**කුලවරෙ**” යනු අග්‍රකුලයෙහි. “**සෙට්ඨෙ**” යනු අතිශයින් ප්‍රශංසා කටයුතු “**මහාසාළෙ**” යනු මහා ධනවත්, “**අජායහං**” යනු “**අජායිං අහං”** (මම උපන්නෙමි) මෙය කියන ලද්දේ වෙයි. ඒ කාලයෙහි බ්‍රහ්මවඩ්ඪන යයි ලැබූ නම් ඇති බරණැස් නගරයෙහි යම්කලෙක වෙමිද, උපන්නෙමි ද, වසම් ද, එකල්හි හටගත් සම්පත්තියෙන් අතිශයින් ප්‍රසිද්ධ වීම් වශයෙන් අග්‍ර වූ, විද්‍යාවෙන් හා ව්‍රත සම්පත්තියෙන් ශ්‍රේෂ්ඨ වූ, අසූ කෙළක් ධනය ඇති මහා ධනවත් ඒ බ්‍රාහ්මණ කුලයෙහි මම උපන්නෙමි’යි
එකල්හි වනාහි මහාසත්ත්‍වයෝ බ්‍රහ්ම ලෝකයෙන් චුතව බ්‍රහ්මවඩ්ඪන නගරයෙහි අසූ කෙළක් සම්පත් ඇති එක්තරා මහාසාර බ්‍රාහ්මණයෙකුගේ පුතා වී උපන්හ. ඔහුට නම් තබන දවසෙහි “සෝණ කුමාර” යයි නම් තැබූහ. ඔහු පියවර නගා ඇවිදින කල්හි අනිකුත් සත්ත්‍වයෙක් බ්‍රහ්ම ලෝකයෙන් චුතව බෝධිසත්ත්‍වයන්ගේ මෑණියන් කුස පිළිසිඳ ගත්තේය. ඔහුට “නන්‍ද කුමාර” යයි නම් කළහ. උගත්වේද ඇති සියලු ශිල්පයෙහි පරතෙරට පැමිණි, වැඩිවියට පත් ඔවුන්ගේ රූපශ්‍රී දැක තුටු පහටු වූ මවුපියෝ “අපි ඔවුන් ගෘහ බන්‍ධනයෙන් බඳින්නෙමු”යි පළමුව සෝණ කුමාරයාට “දරුව, නුඹට සුදුසු කුලයකින් දැරියක ගෙනෙන්නෙමු නුඹ කුටුම්බය (පවුලක්) පිහිටුවවයි කීහ.
මහාසත්ත්‍වයෝ “මට ගෘහවාසයෙන් කම් නැත. මම දිවි ඇතිතෙක් නුඹ වහන්සේලා පෝෂණය කොට නුඹවහන්සේලාගේ ඇවෑමෙන් පැවිදි වන්නෙමි’යි කීහ. මහාසත්ත්‍වයන්ට වනාහි භවත්‍රය ගිනිගත් ගෙයක් මෙන් ද අඟුරුවළක් මෙන්ද වැටහුනේය. විශේෂයෙන් වනාහි බෝධිසත්ත්‍වයෝ ගිහිගෙයින් නික්මීමේ අදහස ඇත්තේ නෛෂ්ක්‍රම්‍යයෙහි ඇලුනාහු වූහ. එතුමන්ගේ අදහස නොදන්නා වූ ඔවුහු නැවත නැවත කියන්නාහුද ඔහුගේ සිත් නොලැබ නන්‍ද කුමාරයා අමතා “දරුව, එසේනම් නුඹ කුටුම්බය පිහිටුවව’යි කියා ඔහු විසින්ද “මම මගේ සොහොයුරා ඉවත දැමූ කෙළපිඬ හිසින් නොඔසවමි, මම ද ඔබලාගේ ඇවෑමෙන් සහෝදරයා සමග පැවිදි වන්නෙමි’යි කී කල්හි මේ තරුණයෝ මෙසේ කාමයන් අත් හරිති, මහළු වියට පත් අප ගැන කියනුම කවරේද? අපි සියල්ලෝම පැවිදි වන්නෙමු’යි සිතා “දරුව, නුඹලාට අපේ ඇවෑමෙන් පැවිදි වීමෙන් කවර ප්‍රයෝජනයක්ද? සියල්ලෝම එක්වරම පැවිදි වෙමු’යි කියා ඥාතීන්ට දියයුතු දේ දී දාසජනයා නිදහස් කොට රජුට දන්වා සියලු ධනය පරිත්‍යාග කොට මහදන් පවත්වා සිවුදෙනාම බ්‍රහ්මවඩ්ඪන නගරයෙන් නික්ම හිමාලය ප්‍රදේශයෙහි පියුමෙන් හා හෙළ පියුමෙන් සැදුම් ලද මහ විලක් ඇසුරු කොට සිත්කලු වන ලැහැබෙක අසපුවක් කොට පැවිදිව එහි විසූහ. එහෙයින් වදාරණ ලදී:-
“එකල්හිද අන්‍ධ වූ, අන්‍ධකාරයෙන් මඩනා ලද ලෝකය දැක අංකුසයෙන් වේගයෙන් අනින ලද (ඇතෙකු) මෙන් (මගේ) සිත (කාමාදි) භවයෙන් හැකිළෙයි.
විවිධාකාර වූ පාපයන් දැක “කවර කලෙක්හි ගිහිගෙයින් නික්ම මහවනයට පිවිසෙන්නෙමිදැයි එකල්හි මම මෙසේ සිතුවෙමි. එකල්හිද නෑයෝ කාම පරිභෝගයෙන් මා කැඳවූහ. ඉන් මා නොපොළඹ වව්’ යයි ඔවුන්ටද මගේ අදහස දැන්වීමි.
මට බාල වූ, පණ්ඩිත වූ නන්‍ද නම් යම් සහෝදරයෙක් වූයේ ද හෙතෙමේ ද මා අනුව හික්මෙන්නේ පැවිද්දට කැමති විය.
එකල්හි සෝණ නම් වූ මම ද නන්‍ද තෙමේ ද මාගේ මවුපිය දෙදෙන ද යන අපි සම්පත් හැරදමා මහවනයට පිවිසියෙමු.
එහි **“තදාපි**” යනු යම්කලෙක මම බ්‍රහ්මවඩ්ඪන නගරයෙහි සෝණ නම් බ්‍රාහ්මණ කුමාරයා වීම්ද, **“තදාපි ලොකං දිස්වාන**” යනු සියලු සත්ත්‍ව ලෝකය පැණැසින් දැක “**අන්‍ධභූතං**” යනු පැණැස නැති බැවින් අන්‍ධ වූ නැතහොත් අන්‍ධභාවයට පත්වූ, “**තමොත්‍ථටං**” යනු අවිද්‍යා අන්‍ධකාරයෙන් මඩනා ලද “**චිත්තං භවතො පතිකුටති**” යනු ජාති ආදී සංවේග වස්තුන් ප්‍රත්‍යවේක්‍ෂා කිරීමෙන් කාමාදි භවයෙන් මාගේ සිත හැකිළෙයි. සැඟවෙයි. නො හැසිරෙයි **“තුත්තවෙගහතං විය”** **තුත්ත** යනු මුදුනෙහි යකඩ උලක් සහිත දිග දණ්ඩකි. එය “**පතොද**” යයිද කියනු ලැබේ. එයින් වේගයෙන් අනින ලද්දේ යම්සේ උතුම් ඇතෙක් සංවේගයට පත්වූයේ වේද, එසේ මගේ සිත එකල්හි කාමාදීනව සිහි කිරීමෙන් සංවේගයට පත්වූයේ යයි දක්වයි.
“**දිස්වාන විවිධං පාපං**” යනු ගිහිගෙයි වසන්නහු විසින් ගෘහවාසය නිමිති කොට ඡන්‍ද ද්වේෂ ආදී වශයෙන් කරනු ලබන විවිධ ආකාර වූ ප්‍රාණඝාතාදී පාපකර්‍ම මෙන්ම ඒ නිමිතිකොට ගෘහස්ථයන්ගේ ළාමක බවද දැක “**එවං චින්තෙසහං තදා”** යනු “මම කවදා නම් යදම් සිඳ මහවනයට පිවිසෙන මහ ඇතෙකු මෙන් ගෘහබන්‍ධන සිඳ ගිහිගෙයින් නික්මීම් වශයෙන් වනයට පිවිසෙන්නෙම්ද. මෙසේ එකල්හි සෝණකුමාර කාලයෙහි මම සිතුවෙමි. “**තදාපි මං නිමන්තිංසු**” යනු හුදෙක් “**අයෝඝරපණ්ඩිත”** ආදී කාලයන්හි පමණක් නොවේ. ඉක්බිති එදා සෝණකුමාර කාලයේද මවුපිය ආදී කාමභෝගී කාමාධ්‍යාශ ඇති ඥාතීහු “දරුව, එව, මේ අසූකෙළක් ධන සම්පත් පිළිපදුව. කුලවංශය පිහිටුවව’යි උදාර සම්පත්තීන්ගෙන් ආරාධනා කළහ. “**තෙසම්පි ඡන්‍දං ආචික්‍ඛිං**” යනු ඒ ඥාතීන්ටද ඒ කාම සම්පත්තීන්ගෙන් මට ආරාධනා නොකරව් යයි තමාගේ කැමැත්ත ද කීවෙමි. පැවිද්දට නැඹුරු වූ අදහස ද කීවෙමි. අදහස් පරිදි පිළිපදිව් යන අදහසයි.
“**සොපි මං අනුසික්‍ඛන්තො**” යනු “මේ කාමයෝ නම් අල්ප වූ ආස්වාද ඇත්තාහුය. බොහෝ දුක් ඇත්තෝය, බොහෝ සිත් තැවුල් ඇති කරන්නෝය” ආදී වශයෙන් නොයෙක් ආකාරයෙන් කාමයන්ගේ ආදීනව නුවණින් සිහිකොට යම්සේ මම ශීලාදිය රකින්නෙම් පැවිද්ද කැමතිවීම්ද ඒ නන්‍ද පණ්ඩිත තෙමේද එසේම ඔහුගේ ගිහිගෙයින් නික්මීමෙන් මා අනුව හික්මෙන්නේ “**පබ්බජ්ජං සමරොචයී**” පැවිද්ද කැමති වීය යනුයි. “**අහං සොණොච නන්‍දොච**” යනු ඒ කාලයෙහි සෝණ නම් වූ මම ද, මගේ බාල සොහොයුරු නන්‍ද ද යනුයි. **“උභො මාතා පිතා මම**” යනු “මේ පුත්‍රයෝ නම් මෙසේ තරුණ කාලයේම කාමයන් අත්හරිති. අප ගැන කියනුම කවරේදැයි උපන් සංවේග ඇති මාගේ මවුපියෝ ද, “**භොගෙ ජඩ්ඪෙත්‍වා**” යනු අසූ කෝටියක් ධනයෙන් සමෘද්ධ වූ මහා සම්පත්හි බලාපොරොත්තු රහිත සිත් ඇත්තාහු කෙළ පිඬක් මෙන් පරිත්‍යාග කොට අපි සතර දෙනාම හිමාලය ප්‍රදේශයෙහි මහ වනයට ගිහිගෙයින් නික්මීමේ අදහසින් පිවිසියෙමු යන අර්‍ථයයි.
පිවිස ඔවුහු එහි සිත්කලු බිම් පෙදෙසක අසපුවක් මවා තාපස පැවිද්දෙන් පැවිදිව එහි විසූහ. ඒ සහෝදරයෝ දෙදෙනාම මවුපියන් පෝෂණය කළහ. ඔවුන් අතුරෙන් නන්‍ද පණ්ඩිතයෝ මවිසින් ගෙනෙන ලද ඵලාඵලම මවුපියන්ට අනුභව කරවන්නෙමි’යි ඊයේද පළමු ගොදුරුගත් තැනින්ද යම් ඒ ඉතිරි වූ ඵලාඵල වේ නම් ඒවා උදෑසනම ගෙනවිත් මවුපියන්ට අනුභව කරවති. ඔවුහුද ඒවා අනුභව කොට මුවසෝදා පෙහෙවස් සමාදන් වූවෝ වෙති. සෝණ පණ්ඩිතයෝ වනාහි දුරට ගොස් මිහිරි මිහිරි වූ මැනවින් ඉදුණු පලවැල ගෙනවිත් එළවති. (දෙති) ඉක්බිති ඔවුහු ඔහුට “දරුව, මලණුවන් විසින් ගෙනෙන ලද පලවැල අනුභව කොට පෙහෙවස් සමාදන්වූවෝ වෙමු. දැන් අපට පලවැලින් ප්‍රයෝජනයක් නැතැයි කියති. මෙසේ ඔහුගේ ඵලාඵල පරිභෝගයක් නො ලබයි. ඒවා විනාශ වෙයි. ඊළග දිනයන්හිද එසේම වෙයි. මෙසේ හෙතෙම පඤ්චාභිඥාලාභී හෙයින් දුරටද ගොස් ඵලාඵල ගෙන එයි. ඔවුහු වනාහි අනුභව නොකරති.
ඉක්බිති මහාසත්ත්‍වයෝ මවුපියෝ සිවුමැලියහ. නන්‍දයෝ ද යම් ඒ නොපැසුණා වූද නොමනා ලෙස පැසුණා වූද ඵලාපල ගෙනවිත් අනුභව කරවයි. මෙසේ ඇති කල්හි මොවුහු බොහෝ කලක් ජීවත් නොවන්නාහුය. ඔහු වලක්වමි’යි මෙසේ සිතූහ. ඉක්බිති ඔහු අමතා “නන්‍දය! මෙතැන් පටන් ඵලවැල ගෙනවිත් මාගේ පැමිණීම බලාපොරොත්තු වෙව. දෙදෙනාම එකතුව අනුභව කරවමු’යි කීහ. මෙසේ කී කල්හිද තමාට පින් කැමති වන්නේ එතුමන්ගේ වචනය නොකළේය. මහාසත්ත්‍වයෝ උපස්ථානයට ආවා වූ ඔහුට නුඹ නුවණැත්තන්ගේ වචනය නො කරන්නෙහිය. මම වනාහි වැඩිමහල්ය. මවුපියෝත් මට භාරය. මමම ඔවුන් පෝෂණය කරන්නෙමි. නුඹ මෙතැනින් වෙනත් තැනකට යව’යි අසුරක් ගැසූහ.
ඔහු එතුමන් විසින් නෙරපන ලද්දේ එහි සිටීමට නොහැකි වන්නේ එතුමන්ට වැඳ මවුපියන්ට එපවත් දන්වා තම පන්සලට පිවිස කසිණ භාවනා කොට එදවසම අෂ්ට සමාපත්තීන් හා පඤ්ච අභිඥාවන් උපදවා “කිමෙක්ද මම මහමෙර පාමුලින් රුවන් වැලි ගෙනවිත් මාගේ සොහොයුරානන්ගේ පන්සල් මලුවෙහි විසුරුවා කමා කරවන්නෙම් නැතහොත් අනවතප්ත විලෙන් ජලය ගෙනවිත් කමා කරවන්නෙම්ද නැතහොත් මගේ සහෝදරයා දේවතා වශයෙන් කමා කරවන්නේ නම් සතර මහ රජවරුන්ද සක්දෙව් රජු ද කැඳවාගෙන විත් කමා කරවන්නෙම් ද එසේ කිරීම නොහොබිනේය. මේ මුළු දඹදිවට මනෝජ නම් බ්‍රහ්මවර්‍ධන රජ අගරජය. ඔහු ආදි කොට සියලු රජවරුන් කැඳවාගෙන විත් කමා කරවන්නෙමි. එසේ ඇති කල්හි මගේ සහෝදරයාගේ ගුණය මුළු දඹදිව පැතිරී යන්නේය. චන්‍ද්‍රයා මෙන්ද සූර්‍ය්‍යා මෙන්ද ප්‍රකට වන්නේය”යි සිතීය.
හෙතෙම එකෙණෙහිම ඍද්ධියෙන් ගොස් බ්‍රහ්මවර්‍ධන නගරයෙහි ඒ රජුගේ වාසල් දොරටුවෙහි බැස එක් තාපසයෙක් ඔබතුමන් දකිනු කැමැත්තේය’යි රජුට දන්වා රජු විසින් කරන ලද අවකාශ ඇත්තේ රජු සමීපයට ගොස් “මම මගේ බලයෙන් මුළු දඹදිව රාජ්‍යය ගෙන ඔබතුමන්ට දෙන්නෙමි’යි කීය. “ස්වාමීනි, නුඹවහන්සේ වනාහි කෙසේ නම් මුළු දඹදිව රාජ්‍යය ගෙන දෙන්නහුද? “මහරජ, කිසිවෙකුට වධ නොකොට තමන්ගේ සෘද්ධි බලයෙන්ම ගෙන දෙන්නෙමි’යි කියා මහත් සේනාව සමග රජු ගෙන කොසොල් රටට ගොස් නගරයට නුදුරෙන් කඳවුරු බැඳ අප හා යුද්ධ හෝ කෙරේවා නැතහොත් වසඟයෙහි පවතීවා’යි කොසොල් රජුට දූතයෙකු යැවීය. එයින් කිපී යුද්ධයට සැරසී නික්මුණා වූ රජු සමග යුද්ධය ආරම්භ වූ කල්හි තමන්ගේ ඍද්ධ්‍යානුභාවයෙන් යම්සේ සේනා දෙකට පීඩාවක් නොවේද එසේ කොට යම්සේ කොසොල් රජු ඔහුගේ වසඟයෙහි පවතීද එසේ වචන ප්‍රතිවචන ගෙනයන්නවුන් ඇති කොට සංවිධානය කළේය. මේ ක්‍රමයෙන් මුළු දඹදිව රජවරුන් ඒ රජුගේ වසඟයෙහි පැවැත්වීය.
රජතුමා එයින් සතුටට පත්ව නන්‍ද පණ්ඩිතයන්ට මෙසේ කීය. “ස්වාමීනි, නුඹවහන්සේ විසින් මට යම්සේ ප්‍රතිඥා කරන ලද්දේ ද එසේ කරන ලදී. නුඹවහන්සේ මට කරන ලද බොහෝ උපකාර ඇත්තෝය. මම නුඹවහන්සේට කුමක් කරන්නෙම්ද? මම වනාහි නුඹවහන්සේට මුළු දඹදිව රාජ්‍යයෙන් භාගයක් දෙනු කැමැත්තෙමි. ඇත්, අස්, රිය, මිණි, මුතු, පබළු, රිදී, රන්, දැසි, දස්, පිරිවර ජනයා ගැන කියනුම කවරේද? යනුවෙනි. එය අසා නන්‍ද පණ්ඩිතයෝ “මහරජ, මට නුඹගේ රාජ්‍යයෙන් ප්‍රයෝජනයක් නැත. ඇත් යානා ආදියෙන් ද කම් නැත. එසේවුවත් තොපගේ රාජ්‍යයෙහි අසවල් ආශ්‍රමයෙහි මගේ මවුපියෝ පැවිදිව වසති. මම ඔවුන්ට උපස්ථාන කරන්නෙම් එක් අපරාධයක් නිසා මගේ වැඩිමහල් සහෝදර වූ සෝණ පණ්ඩිත නම් වූ මහා තපස්වීන් විසින් බැහැර කරන ලද්දෙම් වෙමි. ඒ මම තොප රැගෙන එතුමන් සමීපයට ගොස් කමා කරවා ගන්නෙමි. කමා කිරීමෙහිදී නුඹ ඒ මට සහායයෙක් වෙව”යි කීය. රජතුමා “යහපතැ”යි පිළිගෙන සුවිසි අක්‍ෂෙෳහිණියක් පමණ සෙනගින් පිරිවරන ලද්දේ එක් සියයක් රජුන් සමග නන්‍ද පණ්ඩිතයන් පෙරටුකොට ඒ අසපුවට පැමිණ සතරඟුල් පමණ ප්‍රදේශයක් හැර අහසෙහි පිහිටි කදින් අනවතප්ත විලෙන් ජලය ගෙනවිත් පැන් පෙරහා තබා පිරිවෙණ හැමද මවුපියන්ට ආසන්න පෙදෙසක හුන් ධ්‍යාන භාවනාවෙහි ඇලුනා වූ මහාසත්ත්‍වයන් වෙත එළඹ නන්‍ද පණ්ඩිතතෙම උන්වහන්සේ කමා කරවීය. මහාසත්ත්‍ව තෙම නන්‍ද පණ්ඩිතයන්ට මවු භාරදී තමා දිවි ඇති තෙක් පියාණන් පිළිදැගුම් කළේය. ඒ රජුන්ට වනාහි:-
“සතුට ද ප්‍රමෝදය ද හැමකල්හි සිනාව හා ක්‍රීඩාවද මවට උපස්ථාන කොට නුවණැත්තා හට ලැබිය හැකිය.
සතුට ද ප්‍රමෝදය ද හැමකල්හි සිනාව හා ක්‍රීඩාව ද පියාට උපස්ථාන කොට නුවණැත්තාට ලැබිය හැකිය.
මේ ලෝකයෙහි දානය ද ප්‍රියවචනය ද වැඩ සිදුකිරීම ද ඒ ඒ කාලයන්හි සුදුසු පරිදි ධර්‍මයන්හි සමානාත්මතාව ද යන මේ සතර සංග්‍රහ වස්තූහු යන්නාවූ රියට කඩ ඇණය මෙන් ලෝකයාට උපකාර පිණිස පවතී.
ඉදින් මේ සංග්‍රහයෝ ලොව නොවන්නාහු නම් පුත්‍රයකු කරණ කොට මව බුහුමනක් හෝ පූජාවක් හෝ නො ලබන්නීය. පුත්‍රයකු කරණ කොට පියා ද බුහුමනක් හෝ පූජාවක් නො ලබන්නීය.
යම් හෙයකින් නුවණැත්තෝ මේ සංග්‍රහයන් මනාකොට විමසා කළයුතු යයි දනිත් ද එහෙයින් ශ්‍රේෂ්ඨ බවට පැමිණෙති. ඔවුහු ප්‍රශංසා කටයුත්තෝද වෙති.
මවුපියෝ වනාහි බ්‍රහ්මසමයහයිද පූර්‍වාචාර්‍ය්‍යයහයිද ආනුනෙය්‍යහ (පිදිය යුත්තෝ) යි ද පුත්‍ර ප්‍රජාවට අනුකම්පා කරන්නෝ යයි ද කියනු ලැබෙත්.
එහෙයින්ම නුවණැත්තේ ඔවුන්ට වඳින්නේය. නැවත ආහාර දීමෙන් ද පානවර්‍ග දීමෙන් ද වස්ත්‍ර දීමෙන් ද සයනාසන දීමෙන් ද ඇඟ ඉලීමෙන් ද නෑවීමෙන් ද පා සේදීමෙන් ද සත්කාර කරන්නේය.
මා පියන් කෙරෙහි ඒ උපස්ථාන කිරීම නිසා නුවණැත්තෝ මෙලොවදීම ඔහුට පසසති. පරලෙව්හිදී හෙතෙමේ ස්වර්‍ග ලෝකයෙහි ඉපිද සතුටු වෙයි” (ජාතක පාලිය)
යනුවෙන් බුද්ධ ලීලාවෙන් ධර්‍ම දේශනා කළේය. එය අසා බලසේනා සහිත ඒ සියලු රජවරු පැහැදුනහ. ඉක්බිති ඔවුන් පන්සිල්හි පිහිටුවා දානාදීයෙහි අප්‍රමාදී වව්’ යයි අවවාද දී පිටත් කර යැවීය. ඒ සියල්ලෝම දැහැමින් රාජ්‍යය කරවා ආයු කෙළවර දෙව්නුවර පිරවූහ. බෝධිසත්ත්‍වයෝ “මෙතැන් පටන් මව පෝෂණය කරව”යි සහෝදර නන්ද පණ්ඩිතයන්ට පවරා දී තමා දිවි ඇති තෙක් පියාණන් පිළිදැඟුම් කළහ. ඒ දෙදෙනාම ආයු කෙළවර බ්‍රහ්මලෝක පරායණ වූහ.
එකල්හි මවුපියෝ මහාරාජ කුලයෝය. නන්ද පණ්ඩිත තෙම ආනන්‍ද තෙරය. මනෝජ රජ සාරිපුත්ත තෙරය. එක්සියයක් රජවරු අසූමහ තෙරවරු සහ අනෙක් තෙරවරු වූහ. සිව්විසි අක්‍ෂෙෳහිණියක් පිරිස බුදුපිරිසය. සෝන පණ්ඩිතයෝ ලෝකනාථ බුදුරජාණන් වහන්සේය.
ඒ චරිතයෙහි නෙක්‍ඛම්ම පාරමිතාව බලවත් වුවත් යට කියන ලද ක්‍රමයට එහි සෙසු පාරමිතාවෝ ද නිර්ධාරණය කළ යුත්තාහ. එසේම අත්‍යන්තයෙන්ම කාමයන්හි අනපේක්‍ෂකභාවය, මවුපියන් කෙරෙහි තියුණු වූ ගෞරවය හා යටහත් පැවතුම් ඇතිබව, මවුපිය උපස්ථානයෙහි අතෘප්ති බට, ඔවුන්ට උපස්ථාන කිරීම ඇති නමුත් සියලු කල්හි සමවත් සුවයෙන් කල්යැවීම ආදී මහාසත්ත්‍වයන්ගේ ගුණානුභාවයෝ පැහැදිලි කළ යුත්තාහ.
4. අධිෂ්ඨාන පාරමිතාව
“නැවත අනිකුදු (චරිතයක් කියන්නෙමි) යම් කලෙක්හි මම කාසි රජහුගේ පුත්‍ර වීම් ද (එකල්හි) නමින් තේමිය යයි ද “මූගපක්‍ඛ” යයි ද මට කියත්.
එකල්හි සොළොස් දහසක් අන්තඃපුර ස්ත්‍රීන්ට පිරිමි දරුවෙක් නැත්තේය. (නොයෙක්) රෑ දවල්හුගේ ඇවෑමෙන් මම හුදකලාව උපනිමි.”
හයවෙනි (තේමිය පණ්ඩිත චරිතයෙහි) **“කාසිරාජස්ස අත්‍රජො**” යනු යම්කලෙක්හි කාසි රජහුගේ පුත්‍රයා වීම්ද, එකල්හි “**මූගපක්‍ඛොති නාමෙන තෙමියොති වදන්ති මං”** යනු නමින් තේමිය යයිද ගොළු බව දැක්වීමේ ව්‍රතය රැකි නිසා **“මූගපක්‍ඛ”** යයි මවුපියන් ආදිකොට සියල්ලෝ මා අමතති’ යයි සම්බන්‍ධය වේ. මහාසත්ත්‍වයන් වනාහි උපන් දවසෙහි සියලු කසී රටෙහි වැස්ස වැස්සේය. යම්හෙයකින් හෙතෙම රජුගේ මෙන්ම අමාත්‍යාදීන්ගේද හදවත උදාර ප්‍රීතියෙන් හා සෙනෙහසින් තෙමමින් උපන්නේද එහෙයින් “තෙමිය කුමාර” යයි නම් විය.
**“සොළසිත්‍ථිසහස්සානං**” යනු කාසිරජුගේ සොළොස් දහසක් අන්තඃපුර ස්ත්‍රීන්ට. “**න විජ්ජති පුමො”** යනු පුතෙක් නොලැබේ. හුදෙක් පුතෙක් පමණක්ම නොවේ. ඔහුට දුවෙකුදු නැත්තේමය. **“අහොරත්තානමච්චයෙන නිබ්බත්තො අහමෙකකො”** යනු පුතුන් නොමැති ඒ රජුට අවුරුදු බොහෝ ගණනක් ඉක්මුණු හෙයින් නොයෙක් දිවාරාත්‍රීන්ගේ (බොහෝ කාලයක්) ඇවෑමෙන් ශක්‍රයා විසින් දෙන ලද මම හුදකලාවම බෝධි පර්‍ය්‍යෙෂණයෙහි හැසිරෙන්නෙම් එකල්හි ඔහුගේ පුතා වී උපන්නෙමියි ශාස්තෲන් වහන්සේ දේශනා කරති.
මේ එහි අනුපිළිවෙළ කථාවයි:- අතීතයෙහි බරණැස කාසි රජ රාජ්‍යය කරවයි. ඔහුට සොළොස් දහසක් ස්ත්‍රීහු වූහ. ඔවුන් අතුරෙන් එකම බිසවක්වත් පුතෙකු හෝ දුවක නො ලබයි. නගර වැසියෝ අපගේ රජුට වංශය රකින පුතෙක් නැතැයි විපිළිසරට පත් වූවාහු රැස් වී “පුතෙකු පතනු මැනවැ”යි රජුට කීහ. රජතුමා සොළොස් දහසක් ස්ත්‍රීන්ට පුතෙකු ප්‍රාර්ථනා කරව්’ යයි අණ කළේය. ඔවුහු තුමූ චන්‍ද්‍රාදීන්ට උපස්ථානාදීය කොට ප්‍රාර්ථනා කරන්නෝද නොලැබූහ. රජුගේ අගමෙහෙසිය වූ චන්‍ද්‍ර දේවී නම් මද්දරජ දියණිය ශීලසම්පන්න වූවාය. රජතුමා නුඹද පුතෙකු පැතුව මැනවැයි කීය. ඈ පසළොස්වකදා පෙහෙවස් සමාදන් වී තමාගේ ශීලය ආවර්ජනා කොට “ඉදින් මම කඩනොකළ සිල් ඇත්තෙම් නම් මේ සත්‍යය කරණ කොටගෙන මට පුතෙකු උපදීවා’යි සත්‍යක්‍රියා කළාය. ඇයගේ ශීල තේජසින් ශක්‍රයාගේ ආසන උණුසුම් ස්වභාවයක් දැක්වීය. ශක්‍ර තෙමේ සිහිකරන්නේ ඒ කාරණය දැන චන්‍ද්‍ර දේවියට පුත්‍රලාභය සඳහා උපායක් කරන්නෙමි’යි ඇයට සුදුසු පුත්‍රයකු සොයන්නේ බෝධිසත්ත්‍වයන් තවුතිසා භවනයෙහි ඉපිද එහි ආයු ඇතිතෙක් සිට එතනින් චුතව මතු දිව්‍ය ලෝකයෙහි උපදිනු කැමති බව දැක ඔහු සමීපයට ගොස් යහළුව, මිනිස් ලොව උපන්කල්හි ඔබගේ පාරමිතාවෝද පිරෙන්නාහ. මහජනයාට ද අභිවෘද්ධියක් වන්නේය. කාසි රජුගේ මේ චන්‍ද්‍රා නම් අග මෙහෙසිය පුතෙකු පතයි. ඇයගේ කුසෙහි පිළිසිඳ ගනුව’යි කීය.
හෙතෙම “යහපතැයි” පිළිතුරු දී ඇයගේ කුසෙහි පිළිසිඳ ගත්තේය. ඔහුගේ යහළු පන්සීයක් දේව පුත්‍රයෝද ක්‍ෂය වූ ආයුෂ ඇත්තාහු දෙව්ලොවින් චුත වී ඒ රජුගේම අමාත්‍යයන්ගේ භාර්‍ය්‍යාවන්ගේ කුස්හි පිළිසිඳ ගත්හ. දේවිය ගැබ පිහිටි බව දැන රජුට දැන්වූවාය. රජතුමා ගැබ්පෙළහර දෙවීය. ඈ පිරිපුන් ගැබ් ඇත්තී ධන්‍ය පුණ්‍ය ලක්‍ෂණයෙන් යුත් පුතෙකු බිහි කළාය. එදවසම ඇමති ගෙවල් හිද පන්සියක් කුමාරවරු උපන්හ. රජතුමා මේ කරුණු දෙකම අසා “මොවුහු මගේ පුතාගේ පිරිවර’ යයි දරුවන් පන්සීයට කිරිමවුන් පන්සීයක් යවා කුමාරාභරණ ද යැවීය. මහාසත්ත්‍වයන්ට වනාහි අති දීර්‍ඝාදී දෝෂයන්ගෙන් තොරවූ නො එල්ලෙන පයෝධර ඇති, මිහිරි කිරි ඇති, සිවුසැටක් කිරිමවුන් දී මහත් සත්කාර කොට චන්‍ද්‍ර දේවියටද වරයක් දුන්නේය. දේවිය එම වරය ගන්නා ලද්දක් කොට තැබීය. දරුවා මහත් පිරිවරින් වැඩේ. ඉක්බිති උපන් එක් මස් ඇති කුමාරයා සරසා රජු සමීපයට ගෙන ආහ. රජතුමා ප්‍රිය පුතණුවන් බලා වඩා ගෙන ඇකයෙහි හිඳුවා සිත් පිනවමින් හුන්නේය.
එකෙණෙහිම සොරු සතර දෙනෙක් රජු සමීපයට ගෙන එන ලදහ. රජතුමා එක් සොරෙකුට කටු සහිත කසයෙන් පහර දහසක් දෙව’යි අණ කළේය. එකෙකුට හැකිල්ලෙන් බැඳ බන්‍ධනාගාරයේ දැමීමද, එකෙකුට ශරීරයෙහි අඩයටි පහර දීමද, එකෙකු උල හිඳුවීමද නියම කළේය. මහාසත්ත්‍වයෝ පියාණන්ගේ කථාව අසා සංවේගයට පැමිණියේ වී “අනේ, මපියාණෝ රාජ්‍යය නිසා බැරෑරුම් නිරයගාමී පාපකර්‍මයන් කරති’යි සිතූහ. දෙවන දවස්හි කුමාරයා සේසත යට සරසන ලද ශ්‍රී යහනෙහි සැතපෙව්වාහුය.
හෙතෙම මඳක් සැතපී පිබිද ඇස් ඇර බලා සේසත දෙස බලන්නේ මහත් වූ ශ්‍රී සම්පත් දිටීය. ඉක්බිති ප්‍රකෘතියෙන්ම සංවේගයට පැමිණි ඔහුට අධිකතර භයක් උපන්නේය. හෙතෙම “මම කොහි සිට මේ රජගෙදරට පැමිණියෙම්”දැයි සලකා බලන්නේ ජාතිස්මරණ ඥානයෙන් දෙව්ලොවින් ආ බව දැන ඉන් ඈත බලන්නේ උස්සද නිරයෙහි පැසුණු බව දිටීය. ඉන් ඈත බලන්නේ ඒ නගරයෙහිම රජකළ බැව් දිටීය. ඉක්බිති හෙතෙම “මම විසිවසරක් රජකම් කොට අසූදහසක් අවුරුදු ඔසුපත් නිරයෙහි පැසුණෙමි. දැන් නැවතත් මේ සිරගෙයි උපන්නෙමි. මගේ පියරජතුමා ද ඊයේ සොරුන් සතර දෙනෙකු ගෙනෙන ලද කල්හි එබඳු ඵරුෂ වූ නිරයෙහි ඉපදීමට හේතුවන්නා වූ කථාවක් කළේය. මට මේ නිරතුරු මහත් අනර්ථ ගෙන දෙන්නා වූ රාජ්‍යයෙන් ප්‍රයෝජන නැත. කෙසේ නම් මේ සොර ගෙයින් මිදෙන්නෙම්දැයි සිතමින් හොත්තේය. ඉක්බිති එක් දෙව්දුවක් එතුමන්ට “පුත, තේමිය කුමාරය, බිය නොවන්න. අඞ්ග තුනක් අධිෂ්ඨාන කොට තොපට යහපතක් වන්නේය’යි අස්වැසුවාය. එය අසා මහාසත්ත්‍වයෝ රාජ්‍ය සංඛ්‍යාත අනර්ථයෙන් මිදෙනු කැමැත්තෝ සොළොස් වසරක් අඞ්ග තුනක් නිශ්චල අධිෂ්ඨාන වශයෙන් ඉටාගත්හ. එහෙයින් “**කිච්ඡා ලද්ධං පියං පුත්තං”** ආදිය වදාරණ ලදී.
“පියරජතෙමේ දුකසේ ලද්දා වූ ජාතිසම්පන්න වූ ආලෝකවත් වූ ප්‍රිය පුත්‍ර වූ මා සෙසත් නගා ශ්‍රී යහන් මතුයෙහි සයනය කරවා පෝෂණය කරයි.
එකල්හි මම උතුම් සිරියහන් මතුයෙහි නිදන්නෙම් පිබිද මම යම් සේසතක් කරණ කොට ගෙන නරකයට ගියෙම්ද ඒ සේසත දුටිමි. සේසත දුටුවා වූ මට ඒ සමග භයානක තැති ගැන්මක් උපන්නේය. “මම කෙසේ මේ (රාජ්‍යය) මුදා පියම්දැ”යි විචාරන්නට පටන් ගතිමි. පෙර මගේ සහලේ නෑ වූ වැඩකැමති වූ ඒ දෙව්දුව දුකට පැමිණි මා දැක කරුණු තුනෙක්හි මා යෙදවූවාය.
“පණ්ඩිත භාවය ප්‍රකාශ නො කරව, සියලු ප්‍රාණීන්ට බාලයෙකැයි ප්‍රසිද්ධ වෙව, සියලු ජනතෙම තට නින්දා කෙරේවා, එසේ ඇති කල්හි තාගේ අර්‍ථය (සමෘද්ධ) වන්නේ” යයි (ඇය කීවාය)
ඇය මෙසේ කී කල්හි “මෑණියෙනි දේවිතාවියනි (නුඹ) මට වැඩ කැමැත්තෙහිය. සැප කැමැත්තෙහිය. දේවතා දුවණියෙනි, නුඹ යමක් කියන්නෙහිද, නුඹගේ ඒ වචනය කරමි’යි ඇයට මම මේ වචන කීමි.
මම ඒ දෙව්දුවගේ වචන අසා සයුරෙහි පිහිටක් ලැබූයෙමි. තුටුපහටු සිත් ඇත්තෙම් (රජ සැපතෙහි) කළකිරුණු සිත් ඇත්තෙම් අඞ්ග තුන ඉටා ගතිමි.
(මම) ගොළුවෙක් වීමි, බිහිරක් වීමි, ගමන් බැරි කොරෙක් වීමි. මේ අඞ්ගත්‍රය ඉටාගෙන සොළොස් වසක් විසූයෙමි.
එහි **“කිච්ඡා ලද්ධං**” යනු දුකසේ, අපහසුවෙන් බොහෝ කලක් ප්‍රාර්ථනා කිරීමෙන් ලද්දා වූ “**අභිජාතං**” යනු ජාතිසම්පන්න වූ ශරීරාලෝකයෙන් මෙන්ම ප්‍රඥාලෝකයෙන් යුක්ත වූ හෙයින් **“ජුතින්‍ධරං”**යි “**සෙතච්ඡත්තං ධාරයිත්‍වාන සයනෙ පොසෙති මං පිතා**” යනු මගේ පියාණන් වූ කාසිරජ “ඒ කුමාරයාට දූවිලි හෝ පිනි හෝ නොවේවා”යි උපන් කල් පටන් සේසත යට ශ්‍රී යහනෙහි නිදිකරවා මහත් පිරිවරින් මා පෝෂණය කරයි.
නිදන්නෙම් පිබිද උතුම් සයනයෙහි සිට බලන්නෙම් සුදුවන් සේසත් දුටිමි. “**යෙනාහං නිරයං ගතො**” යනු යම් සේසතක් කරණ කොටගෙන ඉන් ඔබ්බෙහි තුන්වෙනි ආත්මභාවයෙහි මම නිරයට ගියෙම්ද, “සේසත යන ශීර්ෂයෙන් රාජ්‍යය කියයි.
“**සහ දිට්ඨස්ස මෙ ඡත්තං”** යනු ඒ සේසත දුටුවා වූ මට එය දැකීමත් සමගම දර්‍ශනය හා සමකාලීනව යන අර්‍ථයයි. “**තාසො උප්පජ්ජි භෙරවො”** යනු මැනවින් විඳි ආදීනව ඇති බැවින් භයානක තැතිගැම්මක් හට ගත්තේය. “**විනිච්ඡයං සමාපන්තො කථාහං ඉමං මුඤ්චෙය්‍යං**” යනු මම කෙසේනම් මේ කාලකණ්ණි රාජ්‍යය මුදාහරින්නේදැයි මෙසේ විචාරීමට එළඹියෙමි.
“**පුබ්බසාලොහිතා මය්හං**” යනු පෙර එක් ආත්මභාවයක මගේ මව වූ එම සේසතෙහි අධිගෘහිත වූ මට වැඩ කැමති, යහපත කැමති දෙව්දුව, “**සා මං දිස්වාන දුක්‍ඛිතං තීසු ඨානෙසු යොජයී**” යනු ඒ දෙව්දුව එසේ සිතේ දුකින් දුකට පත් මා දැක රාජ්‍ය දුකෙන් නික්මීමට හේතුවන ගොළු, කොර, බිහිරි බව යන කරුණු තුනෙක්හි යෙදවූවාය.
“**පණ්ඩිච්ච යං**” යනු පණ්ඩිතභාවයයි. නැතහොත් **“පණ්ඩිච්චං”** යන මෙයම පාඨය වේ. “**මා විභාවය**” යනු ප්‍රකාශ නො කරව, “**බාලමතො**” යනු බැලයෙකැයි ප්‍රසිද්ධ “සබ්බො” යනු සියලු ඇතුළත ජනයා මෙන්ම පිටත ජනයාද “**ඔචිනායතු**” යනු මේ කාලකණ්නියා බැහැර කරව් යයි අවමන් කෙරේ. “**එවං තව අත්‍ථො භවිස්සති**” යනු මෙසේ කියන ලද ක්‍රමයට අවමන් කළ යුතු තත්ත්‍වයක පවතින විට රජගෙයින් නික්මීම කරණ කොට ගෙන නුඹට හිතවූ පාරමී සම්පූර්‍ණ කිරීම වන්නේය.
“**තෙ තං වචනං**” යනු මේ අඞ්ග තුන අදිටන් කරව” යන නුඹගේ වචනය “**අත්‍ථකාමාසි මෙ අම්ම**” යනු මෑණියනි, දේවතාවියනි, මට වැඩ කැමැත්තෙහිය. “**හිතකාමා**” යනු එයටම පර්‍ය්‍යාය වචනයකි. නැතහොත් මෙහි “**අත්‍ථ**” යන්නෙන් සැපය දත යුතුය. “**හිතං**” යනු එයට හේතුවූ පිනයි.
“**සාගරෙව ථලං ලභිං**” යනු “මම ඒකාන්තයෙන් සොර ගෙයක උපන්නෙමි. මට ඒකාන්තයෙන් මහත් අනර්ථයක් වීය”යි ශෝක සාගරයෙහි ගිලෙන්නම් මම ඒ දේවතාවියගේ වචනය අසා සයුරෙහි ගිලෙන්නෙකුට ගොඩබිමක් මෙන් මම පිහිටක් ලැබූයෙමි. රජ කුලයෙන් නික්මෙන උපායක් ලැබුවෙමි යන අර්‍ථයයි. **“තයො අඞ්ගෙ අධිට්ඨහිං” **යනු යම්තාක් ගෙයින් නික්මෙන්නෙම් ද ඒතාක් අඞ්ග තුනට අයත් කරුණු අදිටන් කළෙමි.
දැන් ඒවා ස්වරූප වශයෙන් දැක්වීමට **“මුගො අහොසිං**” යන ගාථාව වදාළහ. එහි “**පක්‍ඛො**” යනු අත්පා කොරවූ තැනැත්තා. සෙස්ස මැනවින් දැන ගත හැක්කේමය.
මෙසේ වනාහි මහාසත්ත්‍වයන් දේවතාවිය විසින් දෙන ලද ක්‍රමයෙහි පිහිටා උපන් වර්ෂයේ පටන් ගොළු ආදී ස්වභාවයෙන් තමන් දක්වන කල්හි මවුපියෝ කිරිමවු ආදීහුද ගොළුවන්ගේ හනු කෙළවර මෙසේ නොවෙයි, බිහිරන්ගේ කන්සිදුර මෙසේ නොවෙයි, කොරුන්ගේ අත්පා මෙසේ නොවෙයි. මෙහි කිසියම් කරුණක් විය යුතුය. එය පරීක්‍ෂා කෙරෙමු’යි සිතා පළමුකොට කිරෙන් පරීක්‍ෂා කරම්හයි මුළු දවසම කිරි නොදෙත්. හෙතෙම වියලෙන්නේ ද කිරි සඳහා ශබ්ද නො කරයි.
ඉක්බිති ඔහුගේ මව “මගේ පුතා කුසගිනි ඇත්තෙකි. ඔහුට කිරි දෙව් යයි කිරි දෙවවීය. මෙසේ අතරතුර කිරි නොදී අවුරුද්දක් මුළුල්ලේ විමසන්නාහුද වෙනසක් නුදුටුවාහුය. ඉක්බිති කුමාරවරු වනාහි කැවුම් ආදී කෑ යුතු දේ ප්‍රියකරති. ඵලාඵල කැමති වෙති. ක්‍රීඩා භාණ්ඩ කැමතිවෙති. ආහාර කැමතිවෙතියි කියා පෙළඹවීම් ඇති කරන ඒ ඒ දේ ළංකොට පරීක්‍ෂා කිරීම් වශයෙන් පොළඹවන්නේ පස්හැවිරිදි කාලය දක්වා වෙනසක් නොදැක්කාහුය. ඉක්බිති “දරුවෝ නම් ගින්නට බියවෙති. මතැතුන්ට බිය වෙති. සර්‍පයන්ට බියවෙති. ඔසවාගත් කඩු ඇති පුරුෂයන්ට බිය වෙති. ඒවායින්ද විමසන්නෙමු”යි (කියා) යම්සේ ඒවායින් කුමාරයාට අනර්ථයක් නොවේද පළමුකොට එසේ සංවිධානය කොට ඔවුන් ඉතා බිහිසුණු වෙසින් කුමාරයන් සමීපයට එන්නවුන් සේ කළහ.
මහාසත්ත්‍වයෝ නිරය භය සිහිකොට මෙයට වඩා සිය ගුණයෙන් දහස් ගුණයෙන් ලක්‍ෂ ගුණයෙන් නිරයට බියවිය යුතුයයි නිශ්චලම වෙති. මෙසේද විමසා වෙනසක් නොදක්නාහු නැවත “දරුවෝ නම් නැටුම් කැමති වෙති”යි නැටුම් පවත්වා ද මහාසත්ත්‍වයන් තිරයකින් වටකොට නොදනිද්දීම සතර පැත්තෙන් සක් හඬින් ද බෙරහඬින් ද වහා එකනින්නාද කරවාද, කළුවරෙහි කළවලින් පහන් එලවා වහා ආලෝකය දක්වාද, මුළු ශරීරය පැණි තවරා බොහෝ මැස්සන් ඇති තැනක වැද හොවාද, නෑවීම් ආදිය නොකොට මලමුත්‍ර මත වැද හොත්තහුට මධ්‍යස්ථව සිටද, එහි ගැලුනා වූ නිදන්නා වූ තැනැත්තහුට සිනාසීමෙන් හා ආක්‍රෝශ කිරීමෙන් ගටාද, ඇඳ යට ගිනිකබල් තබා උෂ්ණසන්තාපයෙන් පීඩාකොටද මෙසේ නොයෙක් ආකාර වූ උපායයන්ගෙන් විමසන්නාහු මොහුගේ වෙනසක් නම් නුදුටුවාහුය.
මහාසත්ත්‍වයෝ වනාහි සියලු තන්හි නිරය භයම සිහිකොට අධිෂ්ඨානය කඩ නොකොට නිශ්චලම වූහ. මෙසේ පසළොස් වසරක් විමසා ඉක්බිති සොළොස් හැවිරිදි කාලයෙහි කොරෙක් හෝ වේවා ගොළු බිහිරක් හෝ වේවා ඇලුම් කටයුතු දෙයෙහි නෑලෙන්නෙක්ද අප්‍රිය වස්තුවෙහි ප්‍රියවන්නෙක්ද නම් නැත, මොහු කරා නාටක ස්ත්‍රීන් එළවා පරීක්‍ෂා කර බලමු” යයි කුමාරයා සුවඳ දියෙන් නහවා දෙව්කුමරකු මෙන් සරසා මල්දම් සුවඳ ආදියෙන් අතිශයින් සුවඳ ගල්වන ලද දෙව්විමනක් හා සමාන පහයකට නංවා උතුම් රූ ඇති විවිධ විලාසයෙන් යුත් දෙවඟනන් වැනි ස්ත්‍රීන් “යව් නැටීම් ආදියෙන් කුමාරයා සිත් අලවව්” යයි කියා එළඹෙව්වාහුය. ඔවුහු ගොස් එසේ කිරීමට උත්සාහ කළහ. හෙතෙම නුවණැති නිසා “මොවුහු මගේ ශරීරයෙහි පහස නොවිඳිත්වායි ආශ්වාස ප්‍රශ්වාසයන් නිරුද්ධ කළේය. ඔවුහු ඔහුගේ ශරීර පහස නොලබන්නාහු “මෙතෙම දැඩි සිරුර ඇත්තෙකි. මෙතෙම මිනිසෙක් නොවේ, යක්‍ෂයෙක් වන්නේය’යි හැරගියාහුය.
මෙසේ සොළොස් වසරක් සොළොස් මහා පරීක්‍ෂණයකින් හා නොයෙක් කුඩා පරීක්‍ෂණවලින්ද පරීක්‍ෂා කරන්නට නොහැකිව මවුපියෝ “දරුව, තේමිය කුමාරය, අපි නුඹ ගොළු ආදී නොවන බව දනිමු. ඔවුන්ට මෙබඳු මුව, කන් සිදුරු, පාද නොවේ. නුඹ අප විසින් ප්‍රාර්ථනා කොට ලැබූ දරුවෙකි. අප නො නසව, මුළු දඹදිව රජුන්ගේ සමීපයෙන් වන ගර්‍හාවෙන් අප මුදවවයි එක්ව ද වෙන වෙනමද නොයෙක් වර ඉල්ලූහ. හෙතෙම ඔවුන් විසින් මෙසේ ඉල්ලා සිටින ලද්දේ නමුදු නොඇසුනෙක් මෙන් වැදහොත්තේය.
ඉක්බිති රජතුමා මහාසත්ත්‍වයන්ගේ පා දෙකද, කන් සිදුරුද, දිවද, අත් දෙකද, දක්‍ෂ පුරුෂයන් ලවා පරීක්‍ෂා කරවා “ඉදින් මොහුගේ පාදාදිය පිඟුලන්ගේ මෙන් නොවූයේ නමුත් මෙතෙම පිඟුලෙක්, ගොළුවෙක් බිහිරක් යයි හඟිමි. මෙබඳු කාලකණ්ණි පුරුෂයෙකු මේ ගෙයි වසන කල්හි ඔබවහන්සේගේ ජීවිතයට හෝ රාජ්‍යයට හෝ මෙහෙසියට හෝ තුන් අන්තරායක් වන්නේයයි නිමිති කියන්නන් විසින් දැන් කියන ලදී. උපන්දා වනාහි නුඹ වහන්සේගේ දොම්නස දුරු කරනු පිණිස ධන්‍ය පුණ්‍ය ලක්‍ෂණයෙන් යුක්තය කියා ප්‍රකාශ කළාහුයයි ඇමතියන් විසින් කියන ලද බස් අසා අන්තරාය බියෙන් බියපත්ව “යව්, ඔහු අවමංගල රථයෙහි හොවා බටහිර දොරටුවෙන් බැහැර කොට අමුසොහොනෙහි වළලව’යි අණ කළේය. එය අසා මහාසත්ත්‍වයෝ “බොහෝ කලකින් මගේ මනදොල මුදුන් පත් වන්නේයයි තුටු පහටු වූවාහු ඔද වැඩි සිත් ඇත්තාහු වූහ. එහෙයින් “**තතො මෙ හත්‍ථපාදෙ ච”** ආදිය වදාරණ ලදී.
ඉක්බිති මාගේ අත්පා ද දිව ද කණ ද මැඩ විමසා බලා (මගේ අත්පා ආදිය) විකල නොවන බව දැක “මේ කාලකණ්ණියෙකැ’යි නින්දා කළෝය.
ඉක්බිති සියලු ජනපදවාසීහුද සේනාපති පුරෝහිත ප්‍රමුඛ සියල්ලෝ ද සමාන සිත් ඇතිව බැහැර කිරීම අනුමෝදන් වූහ.
ඒ මම ඔවුන්ගේ අභිප්‍රාය අසා යමක් සඳහා තපසක් පුරුදු කරන ලදද මාගේ ඒ අර්‍ථය සමෘද්ධි වී යයි සතුටු වීමි. (මා වැළලීමට කළ නියමය ගැන) කලකිරුණු සිත් ඇත්තෙම් වීමි”
එහි “**මද්දිය**” යනු මැඩීම් වශයෙන් විමසා. “**අනූනතං**” යනු අත් ආදියෙහි විකල නොවන බව. “**නින්‍දිංසු**” යනු මෙසේ අඩු නොවූ අවයව ඇත්තෙක් වීත් ගොළු ආදී වශයෙන් පෙනෙන්නේ රාජ්‍යය කරවීමට නුසුදුසුය. මෙතෙම කාලකණ්ණි පුරුෂයෙකි’යි නින්දා කළහ. “**නිද්දිසුං**” යයිද පාඨයකි. “කීහ” යන අර්‍ථයයි.
“**ජඩ්ඪ නං අනුමොදිසුං**” යනු රජු දැකීම සඳහා පැමිණි සියලු ජනපද වාසීහුද සේනාපති, පුරෝහිත ප්‍රමුඛ ඒ සියලු රාජ පුරුෂයෝද එකම සිත්, සමාන සිත් ඇත්තෝ වී අනතුරු දුරු කිරීම සඳහා රජුගේ අණින් පොළොවෙහි වැළලීම් වශයෙන් මාගේ බැහැර කිරීම මුව හැකිලීම් නොකොට රජු ඉදිරියේ බැවින් “යහපති, මැනවි, මෙය කළයුතුමය’යි අනුමෝදන් වූහ.
“**සො මෙ අත්‍ථො සමිජ්ඣථ” **යනු යම් අර්‍ථයක් සඳහා එසේ ගොළුවීම් ආදී ස්වභාවයන් අධිෂ්ඨාන වශයෙන් දුෂ්කර හැසිරීමක් පුරුදු කරන ලද්දේ ද, හැසිරෙන ලද්දේ ද මාගේ ඒ අර්‍ථය සමෘද්ධ වීය යනුයි. මාගේ ඒ මවුපිය ආදීන්ගේ මතය, අදහස අසා ඒ මම මගේ අදහස සමෘද්ධ වීම කරණ කොටගෙන තුටුපහටු වූයෙම්, සොයා නොබලා භූමියෙහි වැළලීම අනුදැනීමෙන් කලකිරුණු සිත් ඇත්තෙම් වීමියි ඉතිරි වචනයෙන් සම්බන්‍ධය දත යුතුය.
මෙසේ කුමාරයා බිම වැළලීමට රජු විසින් අණකල කල්හි චන්‍ද්‍ර දේවිය ඒ පුවත අසා රජු වෙත එළඹ දේවයන් වහන්ස, ඔබවහන්සේ විසින් මට වරයක් දෙන ලදි. මාද එය ගන්නා ලද්දක් කොට තබන ලදී. මට දැන් ඒ වරය දුන මැනව’යි කීය. “දේවීනි, එය ගනු මැනව’යි කීය. “මගේ පුතණුවන්ට රාජ්‍යය දෙනු මැනව”යි කීවාය. “නුඹගේ පුතා කාලකණ්ණියෙකි, එබැවින් රාජ්‍යය දීමට නොහැකිය” එසේනම් දේවයන් වහන්ස, දිවිහිමියෙන් නොදෙන්නේ නම් සත් වසරකට දුනමැනව” “එයද නොහැකිය. සය වසරකට, පස් වසරකට, සිව් වසරකට, තුන් වසරකට, දෙවසරකට, එක් වසරකට, සත් මසකට, සය මසකට, පස් මසකට, සිව් මසකට, තුන් මසකට, දෙමසකට, එක් මසකට, අඩ මසකට, සත් දිනකට දුන මැනව’යි. “යහපති ගනුවයි කීය.
ඇය පුතා සරසවා “මේ රාජ්‍යය තේමිය කුමාරයාගේය’යි නගරයෙහි බෙර හසුරුවා නගරය අලංකාර කරවා පුතණුවන් ඇතා පිට හිඳුවා මත්තෙහි සේසත් නගා නගරය ප්‍රදක්‍ෂිණ කොට ආ පුතණුවන් සැරසූ සිරි යහනෙහි සතපවා රාත්‍රිය මුළුල්ලේම “පුත, තේමිය කුමාරය, නුඹ නිසා සොළොස් වසරක් නිදි නොලැබ අඬන්නා වූ මාගේ ඇස් ඉදීමී ගියේය. ශෝකයෙන් හදවත පැලීයන්නාක් මෙනි. නුඹ කොර ආදී කෙනෙකු නොවන බව දනිමි. මා අනාථ නොකරව’යි යාඥා කළාය. මේ ක්‍රමයෙන් දින හයක් යාඥා කළාය. සයවෙනි දිනයෙහි රජතුමා සුනන්ද නම් රියදුරා කැඳවා “හෙට උදෑසනම කුමාරයා බැහැරකොට අමුසොහොනෙහි බිම වළලා බිම වඩනා කිස කොට එව’යි කීය. එය අසා දේවිය “පුත, කසීරජු නුඹ හෙට අමුසොහොනෙහි වළදැමීමට අණ කළේය. හෙට මරණය පැමිණෙන්නේයයි කීවාය.
මහාසත්ත්‍වයෝ එය අසා “තේමිය, සොළොස් වසරක් නුඹ විසින් කළ උත්සාහය මුදුන් පත් වූයේය’යි තුටු පහටු වූවාහු ඔද වැඩි සිත් ඇත්තෝ වූහ. ඔහුගේ මවගේ හදවත වනාහි පැලෙන්නාක් මෙන් විය. ඉක්බිති ඒ රාත්‍රිය ඇවෑමෙන් උදෑසනම රියදුරා රථය රැගෙන දොරටුවෙහි තබා සිරියහන් ගබඩාවට පිවිස “දේවීනි, මට නොකිපෙනු මැනවි. රජුගේ අණයයි පුතණුවන් වැළඳගෙන වැදහොත් දේවිය. පිටිඅතින් ඉවත් කොට කුමාරයා ඔසවාගෙන පහයෙන් බැස්සේය. දේවිය, ළෙහි අත්ගසා මහහඬින් හඬා මතුමහලෙහි නැවතුණි.
ඉක්බිති මහාසත්ත්‍වයෝ ඇය දෙස බලා මා කථා නොකරන කල්හි මවගේ ශෝකය බලවත් වන්නේය’යි කථාකරනු කැමැත්තේ වූයේ නමුත් “ඉදින් කථාකරන්නේ නම් සොළොස් වසරක් කල උත්සාහය හිස්වන්නේය. කථා නොකරන්නා වූ මම වනාහි තමාටත් මව්පියන්ටත් පිහිට ඇත්තෙක් වන්නෙමි’යි ඉවසූහ. රියදුරා මහාසත්ත්‍වයන් රථයට නංවා බටහිර දොරටුවට අභිමුඛව රථය ගෙන යන්නෙමි’යි සිතා නැගෙන හිර දොරටුවට අභිමුඛව රථය ගෙන ගියේය. රථය නගරයෙන් නික්ම දෙවියන්ගේ ආනුභාවයෙන් තුන් යොදුනක් තැන් ගියේය. මහාසත්ත්‍වයෝ ඉතා මැනවින් සතුටට පත්සිත් ඇත්තෝ වූහ. එහිවූ වනලැහැබ රියදුරාට අමුසොහොනක් මෙන් වැටහිණ. ඔහු මෙතැන සුන්දරය’යි රථය නවත්වා මග පසෙක තබා රථයෙන් බැස මහාසත්ත්‍වයන්ගේ ආභරණ භාණ්ඩ මුදා පොදියක් කොට උදැල්ල ගෙන නුදුරෙහි වළක් හාරන්නට පටන් ගත්තේය. එහෙයින් “**නහාපෙත්‍වානුලිම්පිත්‍වා**” යනාදිය වදාරණ ලදී.
“නාවා ඇඟ සුවඳ ගල්වා රාජ්‍ය කිරීටය හිසෙහි පළඳවා නොහොත් රාජ වෙළුමෙන් වෙළා සේසතින් අභිෂේක කරවා නුවර ප්‍රදක්‍ෂිණා කරවූහ.
සතියක් මුළුල්ලෙහි සේසත දරා ඉර උදා වූ කල්හි රියදුරා රථයෙන් මා ගෙනගොස් මහවනයට පැමිණියේය.
යොදන ලද අසුන් ඇති රථය අවකාශ ඇති එක්තැනක නවත්වා මිදුණු අත් ඇති රියදුරා පෘථිවියෙහි මා වළලන්නට වළක් සාරයි.
නන්වැදෑරුම් කරුණුවලින් තර්ජනය කරනු ලබන කල්හි (මවිසින්) අධිෂ්ඨානය ඉටාගන්නා ලද්දේය. ව්‍රත සඞ්ඛ්‍යාත ඒ අධිෂ්ඨානය බුද්ධත්‍වයම හේතුකොට ගෙන නො බින්ඳෙමි.
එහි “**නහාපෙත්‍වා**” යනු සුවඳ දිය කළ සොළසකින් නහවා “**අනුලිම්පිත්‍වා**” යනු ඉතා සුවඳවත් විලවුන්වලින් ආලේපකොට. “**වෙඨෙත්‍වා රාජවෙඨනං**” යනු කසීරජුන්ගේ ප්‍රවේණියෙන් ආ රාජකිරීටය හිසෙහි පළඳවා. “**අභිසිඤ්චිත්‍වා**” යනු එම රාජකුලයෙහි රාජාභිෂේක නියමයන්ට අනුව අභිෂේක කොට. **“ඡත්තෙන කාරෙසුං පුර පදක්‍ඛිණං”** යනු දරනු ලබන සේසත් ඇති කල්හි මා නගරයෙහි ප්‍රදක්‍ෂිණා කරවූහ.
“**සත්තා හං ධාරයිත්‍වාන**” යනු මගේ මව වන චන්‍ද්‍ර දේවිය විසින් වර ලැබීම් වශයෙන් ලැබූ මගේ රජකම සත් දිනක් දරා. “**උග්ගතෙ රවිමණ්ඩලෙ**” යනු එයින් පසු දිනයෙහි හිරු උදා වූ පමණකින් අවමඞ්ගල රථයෙන් මා නගරයෙන් බැහැර කොට භූමිය සෑරීම සඳහා රියදුරු සුනන්ද වනයට එළඹියේය.
“**සජ්ජස්සං**” යනු යොදන ලද අශ්වයා ඇති. වියගසෙහි යොදන ලද අශ්වයා ඇති මගේ රථය මාර්‍ගයෙන් ඉවත් කිරීම් වශයෙන් එක් අවකාශ ඇති තැනක නවත්වා “**හත්‍ථ මුඤ්චිතො”** යනු මිදුනු අත් ඇති, රිය පැදවීමෙන් මිදුණු මගේ අත්පසින් මිදුණා වූ යන අර්‍ථයයි. “**කාසුං**” යනු වළ “**නිඛාතුං**” යනු සාරන්නට.
දැන් යම් අර්‍ථයක් සඳහා මවිසින් සොළොස් වසරක් ගොළු වත් ආදිය අධිෂ්ඨාන කිරීම් වශයෙන් දුෂ්කර චර්‍ය්‍යාවක් අධිෂ්ඨාන කරන ලද්දේ ද එය දැක්වීමට “**අධිට්ඨිත මධිට්ඨානං**” යන ගාථා දෙක කියන ලදී.
එහි “**තජ්ජෙන්තො විවිධ කාරණා” **යනු දෙමස් කාලයේ පටන් සොළොස් අවුරුදු දක්වා කිරි වැළැක්වීම් ආදී විවිධ වූ නානප්‍රකාර වූ කාරණයන්ගෙන් තර්ජනය කරන්නේ බිය ඇති කිරීම් වශයෙන් වෙහෙසට පත්කරනු ලබන්නේ සෙස්ස මැනවින් දැනගත හැක්කේමය.
“මට මව හා පියා අප්‍රිය නොවේ. මට මා ද අප්‍රිය නොවේ. මට සර්‍වඥ බව ප්‍රිය වෙයි. එහෙයින් ව්‍රතය අදිටන් කළෙමි.
ඒ අංග අදිටන් කොට වසර දාසයක් විසූවෙමි. අධිෂ්ඨානයෙන් මා හා සමානයෙක් නැත. මේ මගේ අධිෂ්ඨාන පාරමිතාවය.
ඉක්බිති මහාසත්ත්‍වයෝ සුනන්ද වළ කණින කල්හි “මේ මට උත්සාහ වඩන්නට කාලයය’යි නැගිට තම අත්පා පිරිමැද “රථයෙන් බැසීමට තමාට ශක්තිය ඇතැයි දැන් ඒ පිළිබඳ සිත් පහළ කළහ. එකෙණෙහිම එතුමන්ට පා පිහිටීම (පාපුවරුව) වාතය පිරුණු හම් පසුම්බියක් මෙන් උඩට නැගී රියෙහි පසු කෙළවර පැහැර සිටියේය. හෙතෙම බැස කිහිපවරක් ඔබමොබ ඇවිද “යොදුන් සීයයක් වුවද යාමට මට ශක්තිය ඇතැයි දැන රිය පසු කෙළවරින් ගෙන කුමාරවරුන් ක්‍රීඩා කරන යානයක් මෙන් ඔසවා “ඉදින් රියදුරු මා සමග විරුද්ධ වන්නේ නම් ඔහු හා ප්‍රතිවිරුද්ධ වීමට ශක්තිය මට ඇතැයි සලකා ආභරණවලින් සැරසීම සඳහා සිතත් පහළ විය. එකෙණෙහිම ශක්‍රයාගේ ආසනය උණු ස්වභාවයක් දැක්වීය. ශක්‍රතෙම ඒ කාරණය දැන “යව, කාසිරාජ පුත්‍රයා අලඞ්කාර කරව’යි විශ්වකර්‍ම දිව්‍ය පුත්‍රයාට අණ කළේය. හෙතෙම “යහපතැ’යි කියා දිව්‍ය වූද මනුෂ්‍ය වූද ආභරණයන්ගෙන් ඔහු ශක්‍රයා මෙන් සැරසුවේය. හෙතෙම දිව්‍යරාජ විලාසයෙන් රියදුරා වළ කණින තැනට ගොස් වළ ඉවුරෙහි සිට:-
“එම්බා සාරථිය, යුහුසුලුව කුමකට වළක් සාරන්නෙහිද? යහළුව, මා විසින් විචාරණ ලද්දේ මේ කරුණ මට කියව. මේ වළින් කවර නම් වැඩක් කරන්නෙහිදැ’යි
ඇසීය.
ඔහු විසින්ද උඩ නොබලාම:-
“අපගේ රජුට ගොළුවූ පිළු වූ සිතිවිලි නැති පුතෙක් උපනි. ඒ මම රජු විසින් මාගේ පුතු වනයෙහි වළලව’යි අණ ලද්දෙමි.
යී කී කල්හි මහාසත්ත්‍වයෝ:-
සාරථිය, මම බිහිරි නො වෙමි. ගොළු නොවෙමි. කොර නොවෙමි. පිළු ද (කොර) නොවෙමි. ඉදින් තෝ මා වනයෙහි වළලන්නෙහි නම් අධර්‍මයක් කෙරෙහි.
මාගේ දෑත දෙකලවා බලව. මාන්ගේ වචනද අසව. ඉදින් තෝ මා වනයෙහි වළලන්නෙහි නම් අධර්‍මයක් කෙරෙහියි.
කියා නැවත ඔහු විසින් වළ කැණීම අත්හැර උඩ බලා එතුමන්ගේ රූප සම්පත්තිය දැක මනුෂ්‍යයෙක්ද දෙවියෙක්දැයි නොදන්නා වූ ඔහු විසින්:-
“ඔබ දෙවියෙක් ද ගාන්ධර්වයෙක් ද නැතහොත් පුරින්දද නම්වූ සක්දෙව් රජු ද? ඔබ කවර නම් කෙනෙක්ද? කවරනම් කෙනෙකුගේ පුතෙක් ද අපි එය කෙසේ දැනගනිමුදැයි
කී කල්හි
“මම දෙවියෙක් ද නොවෙමි. ගාන්ධර්වයෙක් ද නොවෙමි. පුරින්දද නම් සක්දෙව්රජ ද නොවෙමි. තෝ යමකු වළලන්නෙහි නම් ඒ කසී රජුගේ පුත්ම වෙමි.
සාරථිය, තෝ යම් රජකු නිසා ජීවත් වෙහිද මම ඒ රජුගේ පුතා වෙමි. ඉදින් තෝ මම වනයෙහි වළලන්නෙහි නම් අධර්‍මයක් කෙරෙහි.
යමෙක් යම් රුක් සෙවණක හිඳුනේ හෝ සයනය කරන්නේ හෝ වේද ඔහු ඒ රුකෙහි අතුද නොබිඳිය යුතුය. කවර හෙයින්ද යත්, මිත්‍රද්‍රෝහී තැනැත්තේ වනාහි පවිටු අසත්පුරුෂයෙකි.
සාරථිය, වෘක්‍ෂය යම්සේ ද රජ තෙමේද එසේ වෙයි. ඒ රුකෙහි අත්තක් යම්සේද මම එසේ වෙමි. රුක් සෙවණට පැමිණි පුරුෂ තෙමේ යම්සේද තෝ එසේ වෙහි. සාරථිය, ඉදින් තෝ මා වනයෙහි වළලන්නේ නම් අධර්‍මයක් කරන්නෙහි යයි
ආදී ක්‍රමයට ධර්‍මදේශනා කොට රියදුරා විසින් නවතිනු පිණිස ඉල්ලා සිටින ලද්දේ නොනවතින කාරණය ද පැවිදි වීමේ අදහස ද ඊට හේතුව ද නරකය ආදිකොට ඇති අතීත භවයෙහි තමාගේ පුවතද විස්තර වශයෙන් කියා ඒ ධර්‍ම කථාවෙන් හා ඒ ප්‍රතිපත්තියෙන් ඔහුද පැවිදිවනු කැමති වූ කල්හි:-
“සාරථිය, මේ රථය ගෙන ගොස් දී ණයෙන් නිදහස්ව එව. ණයනැත්තහුගේ පැවිද්ද බුද්ධාදී ඍෂීන් විසින් වර්‍ණනා කරන ලද්දේ ය’යි
කියා ඔහු පිටත්කර හැරියේය.
හෙතෙම රථයත් ආභරණත් ගෙන රජු සමීපයට ගොස් ඒ කාරණය දැනුම් දුන්නේය. රජ එකෙණෙහිම මහාසත්ත්‍වයන් සමීපයට යන්නෙමි’යි සිව්රග සෙනඟ අන්තඃපුරවාසීන් නගර හා ජනපද වාසීන්ද සමග පිටත් විය. මහාසත්ත්‍වයෝද රියදුරා පිටත් කර යවා පැවිදිවනු කැමති වූහ. ඔහුගේ සිත දැන ශක්‍රයා “තේමිය පණ්ඩිතතෙම පැවිදිවනු කැමැත්තේය. ඔහුට අසපුවක් හා පැවිදි පිරිකර මවාලව’යි විශ්වකර්‍මයා යැවීය. හෙතෙම ගොස් තුන් යොදුන් පමණ වූ වන ලැහැබෙහි අසපුවක් මවා රාත්‍රී ස්ථාන, දිවා ස්ථාන, සක්මන් මලු, පොකුණු, ඵල සහිත ගස්වලින් යුක්ත වූවක් කොට සියලු පැවිදි පිරිකරද මවා තම දෙව්ලොවටම ගියේය. බෝධිසත්ත්‍වයෝ එය දැක ශක්‍රයා විසින් දුන් බව දැන පන්සලට පිවිස වස්ත්‍ර ඉවත් කොට තවුස් වෙස්ගෙන දඬු ඇතිරියෙහි හුන්සේක් පඤ්ච අභිඥා සහ අෂ්ට සමාපත්ති උපදවා පැවිදි සැපයෙන් ආශ්‍රමයෙහි හුන්හ.
කසීරජ ද රියදුරා දක්වන ලද මාර්‍ගයෙන් ගොස් අසපුවට පිවිස මහාසත්ත්‍වයන් හා එක්ව කළ පිළිසඳර ඇත්තේ රාජ්‍යයෙන් ආරාධනා කළේය. තේමිය පණ්ඩිත තෙමේ එය ප්‍රතික්‍ෂේප කොට නොයෙක් ආකාරයෙන් ස්කන්‍ධයන්ගේ අනිත්‍යතා ප්‍රතිසංයුක්ත වූද කාමාදීනව ප්‍රතිසංයුක්ත වූද ධර්‍ම කථාවෙන් රජු සංවේගයට පත් කළේය. රජතුමා සංවේගයට පත් සිත් ඇත්තේ ගිහිගෙයි කලකිරුනේ පැවිදිවනු කැමතිව ඇමතියන් සහ අන්තඃපුරවාසීන්ද විචාළේය. ඔවුහුද පැවිදිවනු කැමැත්තෝ වූහ. ඉක්බිති රජතුමා චන්‍ද්‍ර දේවිය ආදිකොට සොළොස් දහසක් අන්තඃපුර ස්ත්‍රීන් ද අමාත්‍යාදීන්ද පැවිදිවනු කැමති බව දැන “යමෙක් මගේ පුතණුවන් ළඟ පැවිදිවනු කැමැත්තෝ ද ඔවුහු පැවිදි වෙත්වා”යි නුවර බෙර හැසිරවීය. රන් ගබඩා ආදිය විවෘත කොට බෙදා දෙවීය. නගර වැසියෝ ද විකිණීමට තැබූ අයුරින්ම කඩසාප්පුව විවෘත කළ දොරවල් සහිතවම ගෙවල් ද හැරදමා රජු සමීපයට ගියහ. රජතුමා මහජනයා සමග මහාසත්ත්‍වයන් සමීපයෙහි පැවිදි විය. ශක්‍රයා විසින් දෙන ලද තුන් යොදුන් පමණ වූ අසපුව පිරීගියේය.
සමීප නුවරවැසි රජවරු කසී රජ පැවිදිවීයයි අසා බරණැස් රාජ්‍යය ගන්නෙමු’යි නගරයට පිවිස දෙව් නුවරක් වැනි නගරයද සත් රුවන් පිරුණු දෙව් විමනක් බඳු රාජ භවනද දැක “මේ වස්තුව නිසා භයකින් ගියේවනැයි සිතා එකෙණෙහිම නික්ම ගියාහුය. ඔවුන්ගේ පැමිණීම අසා මහාසත්ත්‍වයෝ වනය කෙළවරට ගොස් අහසෙහි හිඳ ධර්‍මය දේශනා කළහ. ඒ සියල්ලෝම පිරිස සමග උන්වහන්සේ සමීපයෙහි පැවිදි වූහ. මේ ක්‍රමයෙන් අනෙකෙක්ද අනෙකෙක්ද වශයෙන් මහා සමාගමක් විය. සියල්ලෝ ඵලාඵල අනුභව කොට මහණදම් කෙරෙති. යමෙක් කාමාදි සිතුවිල්ලක් සිතාද ඔහුගේ සිත දැන මහාසත්ත්‍වයෝ එහි ගොස් අහසෙහි හිඳ දහම් දෙසති.
හෙතෙම ධර්‍ම ශ්‍රවණ සත්ප්‍රාය ලැබ සමාපත්තීන් හා අභිඥා උපදවයි. මෙසේ අනෙකෙක්ද අනෙකෙක්ද වශයෙන් සියල්ලෝම දිවි කෙළවර බඹලොව උපන්නාහුය. තිරිසන්ගත සත්ත්‍වයෝ ද මහාසත්ත්‍වයන් හා ඍෂි සමූහයා කෙරෙහි සිත් පහදවා සදෙව්ලොවෙහි උපන්නාහ. මහාසත්ත්‍වයන්ගේ බ්‍රහ්මචර්‍ය්‍යාව ඉතා බොහෝ කාලයක් පැවතිණ. එකල්හි සේසතෙහි වාසය කළ දෙව්දුව උප්පලවණ්ණා විය. රියදුරා සාරිපුත්ත තෙරය. මවුපියවරු මහාරාජ කුලයෝය. පිරිස බුදු පිරිසය. තේමිය පණ්ඩිතයෝ ලෝකනාථ බුදුරජාණන් වහන්සේය.
උන්වහන්සේගේ අධිෂ්ඨාන පාරමිතාව මෙහිදී මුදුන් පත් විය. සෙසු පාරමිතාවෝ ද සුදුසු පරිදි නිර්ධාරණය කළ යුත්තාහ. එසේම උපන් එක්මස් කල්පටන් නිරය භයද, පවට බියවීමද, රාජ්‍යය පිළිකුල් කිරීමද, නෛෂ්ක්‍රම්‍ය නිමිති කොට මූගාදි ස්වභාවය ඉටා ගැනීමද, එහි විරෝධ හේතු ඇති කල්හි නිශ්චලභාවය ද යන මේ ආදී ගුණානුභාවයෝ පැහැදිලි කළ යුත්තාහ.
5. සත්‍ය පාරමිතාව
“යම්කලෙක මම එක් ගං තෙරක් සමීපයෙහි පර්‍වත විවරයෙක්හි වඳුරෙක් වීම්ද”
සත්වෙනි (කපිරාජ චරිතයෙහි) “**යදා අහං කපි ආසිං**” යනු යම් කාලයෙක්හි මම වඳුරු ආත්මයෙහි ඉපිද වැඩිවියට පත්ව ඇතෙකුට සමාන බල ඇත්තේ, වීර්‍ය්‍යසම්පන්න වූයේ අශ්ව පෝතකයකු පමණ වූ ශරීර ඇති වඳුරෙක් වීම් ද, **“නදීකූලෙ දරීසයෙ**” යනු එක් ගං තෙරක පර්‍වත විවරයෙක්හි යම්කලෙක වාසය කරම්ද යන අර්‍ථයයි.
එකල්හි වනාහි බෝධිසත්ත්‍වයෝ වඳුරු රැල පරිහරණය නොකොට හුදකලාව විසූහ. ඒ ගඟ මැද අඹකොස් ආදී නොයෙක් ආකාරයේ ගෙඩි සහිත ගලින් හෙබියා වූ දිවයිනක් විය. බෝධිසත්ත්‍වයෝ වනාහි කාය ශක්තියෙන් හා ජවයෙන් යුක්ත බැවින් ගඟෙහි මෙතරින් පැන දිවයිනට මෙහා ගඟ මැද එක් සමතලා ගලක් ඇත. එහි පතිත වෙති. එතනින් පැන නැගී දිවයිනෙහි පතිත වෙති. හෙතෙම එහි නොයෙක් ආකාරයේ ඵලාඵල අනුභව කොට සවස ඒ ක්‍රමයෙන්ම ආපසු පැමිණ තමා වසන තැන වාසය කොට ඊළඟ දවසෙහි ද එසේම කරයි. මේ ක්‍රමයෙන් වාසය කරයි.
එකල්හි එක් කිඹුලෙක් බිරිඳ සමග එම ගඟෙහි වසයි. ඔහුගේ බිරිඳ බෝධිසත්ත්‍වයන් ඔබිනොබ යනු දැක ඔහුගේ හෘදමාංසයෙහි දොළක් උපදවා “ආර්‍ය්‍ය පුත්‍රය, මට මේ වඳුරාගේ හෘදමාංසයෙහි දොළක් උපන්නේය’යි කිඹුලාට කීවාය. හෙතෙම ‘සොඳුර, යහපති ලබන්නෙහිය”යි කියා ඔහු අද සවස දිවයිනේ සිට එද්දීම අල්ලා ගන්නෙමි”යි ගොස් සමතලා ගල මත හොත්තේය. බෝධිසත්ත්‍වයෝ දහවල් දවස ගොදුරු පිණිස හැසිර සවස් වේලෙහි දිවයිනෙහි සිටියාහුම ගල දෙස බලා මේ ගල දැන් ඉතා උස්ව පෙනෙන්නේය. කුමන කරුණක් නිසාදැයි සිතූහ. මහාසත්ත්‍වයන්ට වනාහි ජලයෙහි ප්‍රමාණයත් ගලෙහි ප්‍රමාණයත් මනාකොට වැටහී තිබුණේම විය. එබැවින් උන්වහන්සේට අද මේ ගඟෙහි ජලය අඩු නොවන්නේය. එසේ වුවත් මේ ගල විශාල වී පෙනෙන්නේය. කිමෙක්ද මෙහි මා අල්ලාගනු පිණිස කිඹුලෙක් වැද හොත්තේදොහෝයි මෙසේ අදහස් විය.
පළමුකොට එය පරීක්‍ෂා කරන්නෙමි’යි ඔහු එහිම සිට ගල සමග කථාකරන්නාක් මෙන් “පින්වත් පාසාණය”යි කියා පිළිතුරු නොලබන්නේ තුන්වෙනි වර දක්වා “පාසාණය, පාසාණය”යි. කීය. ගල පිළිවදන් නොදෙයි. නැවත බෝධිසත්ත්‍වයෝ “පින්වත් පාසාණය, අද කුමක් හෙයින් මට පිළිවදන් නොදෙන්නෙහිදැයි කීහ. කිඹුලා ඒකාන්තයෙන් මේ පාසාණය අන් දිනවලදී වඳුරු රජතුමාට පිළිවදන් දෙන්නේයයි සිතමි. අද වනාහි මා හොත්හෙයින් නොදෙයි. එහෙයින් මම ඔහුට පිළිවදන් දෙන්නෙමි’යි සිතා “වඳුරු රජතුමනි කිමෙක්දැයි කීය. “නුඹ කවරෙක් වෙහිද? “මම කිඹුලෙක් වෙමි”යි “කුමක් සඳහා මෙහි හොත්තෙහිද? නුඹගේ හදවත ප්‍රාර්ථනා කරමින් යයි කීය. එවිට බෝධිසත්ත්‍වයෝ “මට යායුතු අන් මගක් නැත. ඒකාන්තයෙන් මගේ ගමන වැළැක්කේය’යි සිතූහ. එහෙයින්,
“මම කිඹුලෙකු විසින් පීඩා කරන ලද්දෙම් යාම් ඊම් නොලදිමි. මම යම් අවකාශයෙක්හි සිට මෙතෙරින් පරතෙරට පැන පියෙම්ද එහි සතුරු වූ වධකාරී වූ භයානක දර්‍ශන ඇති කිඹුලෙක් හුන්නේ යයි වදාරණ ලදී.”
එහි **“පිළීතො සුංසුමාරෙන**” යනු අට්ඨකථාවෙහි කියන ලද අර්‍ථයම ‘**යම්හොකාසෙ**’ යන ගාථාවෙන් ප්‍රකට කරයි. එහි “**යම්හොකාසෙ**” යනු යම් ගංගාවක මැද පිහිටි සමතලා ගල සඞ්ඛ්‍යාත ප්‍රදේශයෙහි සිට “**ඔරා**” යනු දිවයින සඞ්ඛ්‍යාත මෙතෙරින් “**පාරං**” යනු එකල්හි මා වසන තැන වූ ගඟෙහි පරතෙර “**පතාමහං**” යනු උඩින් පැන වැටෙමි මම “**තත්‍ථච්ජි**” යනු ඒ සමතලා ගල පෙදෙසෙහි සතුරු වූ වධකාරී වූ ඒකාන්තයෙන් ඝාතක වූ සතුරෙක් “**ලුද්දදස්සනො**” දරුණු ස්වරූප ඇති භයානක දර්‍ශන ඇතිව හුන්නේය.
ඉක්බිති මහාසත්ත්‍වතෙම “මට වෙනත් යා හැකි මගක් නැත. අද මවිසින් කිඹුලා වඤ්චා කළ යුතුය. එසේ ඇති කල්හි මවිසින් මොහු මහත් පාප කර්‍මයකින් වළකන ලද්දේ වන්නේය. මගේ ද ජීවිතය ලබන ලද්දේ යයි සිතීය. හෙතෙම කිඹුලාට “යහළු කිඹුල මම නුඹ මත්තෙහි වැටෙන්නෙමි’යි කීවේය. කිඹුලා වඳුරු. රජුනි! පමානොකොට මෙහි එව’යි කීය. මහාසත්ත්‍වයෝ මම එමි. නුඹ වනාහි තමාගේ කටහැරපියා මා නුඹ සමීපයට පැමිණි කල්හි ගණුව’යි කීහ. කිඹුලන්ගේ වනාහි කට ඇරිකල්හි ඇස් පියවේ. හෙතෙම ඒ කාරණය නො සලකා කට ඇරියේය. ඉක්බිති ඔහුගේ ඇස් පියවිය. ඔහු කට ඇර සම්පූර්‍ණයෙන් වැසුනු ඇස් ඇත්තෙක්ව වැදහොත්තේය. මහාසත්ත්‍වයෝ ඔහුගේ ඒ ස්වභාවය දැන දිවයිනෙන් උඩට පැන ගොස් කිඹුලාගේ මස්තකය මැඩ එතනින් උඩ පැන්නාහු විදුලියක් මෙන් දිලිසෙමින් පරතෙර සිටියහ. එහෙයින්,
“හෙතෙම මා එවයි කැඳවීය. මමද ‘එන්නෙමි’යි ඔහුට කීවෙමි. ඔහුගේ හිස මැඩගෙන පරතෙර පිහිටියෙමි’යි වදාරණ ලදී.
එහි “**අසංසි**” යනු කීවේය. “**අහමෙමි**” යනු මමද “එන්නෙමි”යි ඔහුට කීවෙමි.
එයින් යම්හෙයකින් වනාහි එම දිවයින අඹ, ජම්බු, කොස් ආදී ගෙඩි සහිත ගස් සමූහයෙන් අලංකාර වූ, රමණීය, වාසයට සුදුසු වූවක් වූයේද ‘එමි’යි ප්‍රතිඥාවක් දුන්හෙයින් සත්‍යය රකින්නාහු මහාසත්ත්‍වයෝ ද “එන්නෙමි” යයි කියා එසේ කළහ. එහෙයින් වදාරණ ලදී:-
“ඔහුට මුසාවක් නො කියන ලදී. මම කී පරිදිම කෙළෙමි”
යම්හෙයකින් සත්‍යය රැකීමට තම ජීවිතය පරිත්‍යාග කොට මෙය කරන ලද්දේ ද එහෙයින්,
“සත්‍ය වචනයෙන් මා හා සමවූවෙක් නැත්තේය. මේ මාගේ සත්‍ය පාරමිතාව’යි
කිඹුලා වනාහි ඒ ආශ්චර්‍ය්‍ය දැක මේ වඳුරු රජ විසින් ඉතා ආශ්චර්‍ය්‍යයක් කරන ලදැයි සිතා “පින්වත් වඳුරු රජුනි! මේ ලෝකයෙහි ධර්‍ම හතරකින් යුක්ත වූ පුද්ගලයා සතුරන් මැඩ පවත්වයි. ඒ සියල්ලම ඔබ තුළ ඇතැයි සිතමි’යි කීය.
“වානරෙන්‍ද්‍රාය. සත්‍යය, පරීක්‍ෂා ඥානය, ධෛර්යය, ත්‍යාගය යන මේ සතර ධර්‍මයෝ තට මෙන් යමෙකුට විද්‍යමාන වෙත්ද හෙතෙම සතුරා ඉක්මවායේ’යි
එහි “**යස්ස**” යනු යම්කිසි පුද්ගලයකුහට “**එතෙ”** යන්නෙන් දැන් කිවයුතු දේ ප්‍රත්‍යක්‍ෂ වශයෙන් දක්වයි. “**චතුරො ධම්මා**” යනු සතර ගුණයෝ “**සච්චං**” යනු වාක් සත්‍යය මගේ සමීපයට එන්නෙමි’යි කියා බොරුවක් නොකොට ආවෙහිය. “**තව**” යනු මේ නුඹගේ වාක් සත්‍යය “**ධම්මො**” යනු පරීක්‍ෂා ඥානය. මෙය කළ කල්හි මෙවැන්නක් වන්නේයයි පැවැති නුඹගේ මේ පරීක්‍ෂා ඥානය “**ධිති**” යනු නොසිඳී පැවති වීර්‍ය්‍යය කියනු ලැබේ. එයද නුඹට ඇත. “**චාගො**” යනු ආත්ම පරිත්‍යාගයයි. නුඹ තම ජීවිතය පරිත්‍යාග කොට මගේ සමීපයට ආවෙහිය. මම වනාහි යමකු අල්ලා ගැනීමට නොහැකි වීම්ද එය මගේම දොෂයයි. “**දිට්ඨං**” යනු සතුරාය. **“සො අතිවත්තතී**” යනු නුඹට මෙන් යම් පුද්ගලයෙකුට මෙසේ ඒ සතර ධර්‍මයෝ වෙත්ද, හෙතෙම නුඹ අද මා ඉක්මවූයේ යම්සේද එසේ තමාගේ සතුරා ඉක්මවයි. යටත් කරයි. යනුයි.
මෙසේ කිඹුලා බෝධිසත්ත්‍වයන් පසසා තමා වසන තැනට ගියේය. එදා කිඹුලා දේවදත්ත විය. ඔහුගේ බිරිය චිඤ්චි මානවිකාවය. වඳුරුරජ නම් ලෝකනාථ බුදුරජාණන් වහන්සේය.
මෙහිද යට සඳහන් පරිදිම උන්වහන්සේගේ සෙසු පාරමිතාවෝද නිර්ධාරණය කළ යුත්තාහ. එසේම ජලයෙහි සහ ගලෙහි ප්‍රමාණය නියම කරගැනීමෙන් දැන් ගල වඩා උස් බවක් හැඟේ යයි පරීක්‍ෂා කිරීම් වශයෙන් ගල මත කිඹුලා හොත් බව දැන ගැනීම, පාසාණය සමග කථා කිරීම් වශයෙන් ඒ කාරණය නිශ්චය කර ගැනීම, කිඹුලාගේ මස්තකය මැඩ වහා එතර පිහිටීම් වශයෙන් ශීඝ්‍ර ක්‍රියාකාරීත්‍වයෙන් ඔහු මහත් වූ පාපයෙන් මුදා ගැනීම, තම ජීවිතය රැකගැනීම, සත්‍ය වචනය ආරක්‍ෂා කිරීම යන මේ ආදී ගුණානුභාවයෝ පැහැදිලි කළ යුත්තාහ.
“නැවත අනිකුදු (චරිතයක් කියන්නෙමි) යම්කලෙක්හි මම “සච්ච” යන නාමයක් ඇති තාපසයෙක් වීම්ද එකල්හි සත්‍ය වචනය කරණ කොට ගෙන ලෝකයා රක්‍ෂා කෙළෙමි. මම මහජනයා සමගි කෙළෙමි.
අටවෙනි (සච්ච පණ්ඩිත චරිතයෙහි) “**තාපසො සච්චස්වහයො**” යනු “**සච්ච” **ශබ්දයෙන් කැඳවිය යුතු ‘සච්ච’ නම් තාපසයෙක් යම් දිනක, යම් කාලයෙක වීම්ද, එකල්හි “**සච්චෙන ලොකං පාලෙසිං**” යනු තමාගේ අවිසංවාදාදි ස්වභාවය කරණ කොට ගෙන සත්ත්‍ව ලෝකය හෙවත් දඹදිව ඒ ඒ සත්ත්‍ව නිකායයන් පාපයෙන් ද නානාවිධ අනර්ථයෙන් ද රක්‍ෂා කෙළෙමි. “**සමග්ගං ජනමකාසහං**” යනු ඒ ඒ තැන කලහ විග්‍රහ විවාදාදියට පැමිණ මහජනයා කලහයෙහි ආදීනව දක්වා සමගියෙහි ආනිසංස කීමෙන් මම සමගි වූවන් විවාද නොකරන්නන් එකට සතුටු වන්නන් කෙළෙමි.
එකල්හි වනාහි බෝධිසත්ත්‍වයෝ බරණැස් නුවර එක්තරා බ්‍රාහ්මණ මහාසාර කුලයක උපන්හ. ඔහුට “සත්‍ය” යයි නම් කළහ. හෙතෙම වැඩිවියට පත්වූයේ තක්‍ෂලාවට ගොස් දිසාපාමොක් ඇඳුරුතුමා සමීපයෙහි ශිල්ප ඉගෙන නොබෝකලකින්ම සියලු ශිල්පයන්හි පරතෙරට පත්වූයේ ආචාර්‍ය්‍යයන් විසින් අනුදන්නා ලද්දේ බරණැසට ආපසු පැමිණ මවුපියන් වැඳ ඔවුන් විසින් සතුටු කරනු ලබන්නේ ඔවුන්ගේ සිත් රකිනු පිණිස දින කීපයක් ඔවුන් සමීපයෙහි විසීය. ඉක්බිති මවුපියෝ ඔහු සුදුසු කුමරියක් සමග යොදවනු කැමැත්තාහු සියලු සම්පත් කියාදී ගෘහවාසයෙන් ආරාධනා කළහ.
මහාසත්ත්‍වයෝ ගිහිගෙයින් නික්මීමේ අදහසින් යුක්ත වූවාහු තමාගේ නෛෂ්ක්‍රම්‍ය පාරමිතාව වඩනු කැමැත්තෝ ගෘහවාසයෙහි ආදීනව හා පැවිද්දෙහි ආනිසංස නොයෙක් ආකාරයෙන් කියා මවුපියන් කඳුළු පිරුණු මුහුණින් අඬද්දී අප්‍රමාණ වූ භෝගස්කන්‍ධයද අනන්ත වූ යශසද, මහත් වූ ඥාති පිරිසද අත්හැර යදමක් සිඳගෙන යන්නා වූ මහ ඇතෙකු මෙන් ගෘහ බන්‍ධනය සිඳ නික්මී හිමවත් පෙදෙසට පිවිස තාපස පැවිද්දෙන් පැවිදිව වනමුල් ඵලාඵලයෙන් යැපෙන්නාහු නොබෝ කලකින්ම අෂ්ට සමාපත්ති හා පඤ්ච අභිඥා උපදවා ධ්‍යාන ක්‍රීඩා කරන්නාහු සමාපත්ති විහරණයෙන් වෙසෙති.
උන්වහන්සේ එක් දිනක් දිවැසින් ලෝකය බලන්නාහු “සියලු දඹදිව මිනිසුන් බොහෝසෙයින් ප්‍රාණඝාත ආදී දශ අකුශල කර්‍ම පථයන්හි යෙදුනාහු කාමය හේතුකොට ගෙන, කාමය කරණකොට ඔවුනොවුන් විවාදයට බැස සිටිනු දුටහ. දැක “මෙසේ පවෙහි යෙදුන, විවාදාපන්න මේ සත්ත්‍වයන් දැක මධ්‍යස්ථ වීම යන මේ කාරණය මට සුදුසු නොවේ යයි මෙසේද සිතූහ. “මම වනාහි මේ සත්ත්‍වයන් සංසාර නැමති මඩෙන් ගොඩගෙන නිර්‍වාණ නැමති ගොඩබිම පිහිටුවන්නෙමි’යි සිතා මහාසම්බෝධි යානයට පිළිපන්නෙමි. එබැවින් එම ප්‍රතිඥාව කඩනොකරන්නාහු ඉදින් මම මනුෂ්‍ය පථයට ගොස් ඒ ඒ සත්ත්‍වයන් පාපයෙන් එතෙරට පමුණුවන්නෙම් ඔවුන්ගේ විවාදයන්ද සංසිඳුවන්නෙම් නම් යෙහෙකැයි යනුවෙනි.
මෙසේ සිතා මහාසත්ත්‍වයෝ කරුණාවෙන් නගා සිටුවන ලද සිත් ඇත්තාහු ශාන්ත වූ සමාපත්ති සැපය අත්හැර සෘද්ධියෙන් ඒ ඒ තැනට ගොස් ඔවුන්ගේ සිතට අනුකුල වූ ධර්‍මය දේශනා කරන්නාහු කලහ, විග්‍රහ, විවාදයන්ට බැසගත් සත්ත්‍වයන්ට විරුද්ධ වීමෙහි මෙලොවින්ද පරලොවින්ද වන්නා වූ ආදීනව දක්වා ඔවුනොවුන් සමගි කළහ. නොයෙක් ආකාරයෙන් විස්තර වූ පාපයෙහි ආදීනව පැහැදිලි කර දෙන්නාහු එයින් සත්ත්‍වයන් මුදවා ඇතැම් කෙනෙක් දශකුශල කර්‍මපථ ධර්‍මයන්හි පිහිටවූහ. සමහරෙක් පැවිදි කොට ශීල සංවරයෙහි ද, ඉන්‍ද්‍රිය සංවරයෙහිද, සතිසම්පජඤ්ඤයෙහිද, විවේකවාසයෙහිද, ධ්‍යාන අභිඥාවන්හි ද සුදුසු පරිදි පිහිට වූහ. එහෙයින්,
මෙහිද මහා පුරුෂයන්ගේ යට කියන ලද අයුරින්ම සෙසු පාරමිතාවෝ නිර්ධාරණය කළ යුත්තාහ. එසේම ගුණානුභාවයෝද පැහැදිලි කළ යුත්තාහ.
“නැවත අනිකුදු (චරිතයක් කියන්නෙමි) යම් කලෙක්හි (මම) මගධ රට වටුපැටවෙක් වීම් ද ළඳරු වූ, මස් වැදැල්ලක් වැනි වූ නොහටගත් පියාපත් ඇත්තා වූ (මම) කැදැල්ලෙහි (විසීමි)
(මගේ මව) මුව තුඩින් (ගොදුරු) ගෙනවිත් මා පෝෂණය කරයි. ඇගේ (ශරීර) ස්පර්‍ශයෙන් මම ජීවත් වෙමි. මට කාය ශක්තියක් නැත.
අවුරුදු පතා ග්‍රීෂ්ම කාලයෙහි ලැව්ගින්නක් ඇවිලෙයි. පාවක නම් වූ කණ්හ වත්තනී නම්වූ (ඒ ගින්න) අප සමීපයට පැමිණියේය.
මෙසේ ‘ධම’ ‘ධම’ යන අනුකරණ ශබ්ද කරමින් මහත් ගිනිසිළු ඇති ඒ ගින්න (වනය) දවමින් ක්‍රමයෙන් මා වෙත පැමිණියේය.
වේගයෙන් එන්නා වූ ගින්නට භයින් භයපත් වූ තැතිගත්තා වූ මාගේ මවුපියෝ කැදැල්ලෙහි මා හැර දමා ස්වකීය ආත්මභාවය මුදාගත්හ.
මාගේ පා දෙක ද පියාපත් ද දිගුකෙළෙමි. (නමුත්) මට ශාරීරික බලයක් නැත්තේය. යාගත නොහැකි ඒ මම එහිම (හිඳ) එකල්හි මෙසේ සිතුවෙමි.
භයපත් වූ තැතිගැන්මෙන් හා වෙවුලීමෙන් යුක්ත වූ මම යම්කෙනෙකුන් සමීපයට දුවන්නෙම් ද ඔවුහු මා හැරදමා පලාගියෝය. මා විසින් අද කෙසේ පිළිපැදිය යුතු ද?
නවවෙනි (වට්ටපෝතක චරිතයෙහි) “**මගධෙ වට්ටපොතකො**” යනාදියෙහි මේ කෙටි අර්‍ථයයි. මගධරට එක්තරා වන පෙදෙසක වටු යෝනියෙහි ඉපිද බිජුවට බිඳගෙන නික්ම නොබෝකල් වූ බැවින් ළදරු වූයෙම් මස් වැදැල්ලක් වූයෙම් එහෙයින්ම හටනොගත් පියාපත් ඇත්නෙම් වටු පැටවෙක්ව යම් කලෙක මම කැදැල්ලෙහිම වීම්ද
**“මුඛ තුණ්ඩෙනාහරිත්‍වා**” යනු මගේ මව තමාගේ මුවතුඩින් කලින් කල ගොදුරු ගෙනවිත් මා පෝෂණය කරයි. **“තස්සා ඵස්සෙන ජීවාමි**” යනු උණුසුම් කිරීම සඳහා මෙන්ම වර්‍ධනය සඳහාද මනාකොට කලින් කල මාගේ සමීපයෙහි විසීම් වශයෙන් ස්පර්‍ශ කරන්නා වූ මාගේ ඒ මවගේ ශරීර ස්පර්‍ශයෙන් ජීවත් වෙමි. වසමි, ආත්මභාවය පවත්වමි. “**නත්‍ථි මෙ කායිකං බලං”** යනු මට වනාහි ඉතාමත් ළදරු බැවින් කය ඇසුරු කල ශක්තියක් නොමැත.
“**සංවච්ඡරෙ**” යනු වසරක් වසරක් පාසා “**ගිම්හසමයෙ**” යනු ග්‍රීෂ්ම කාලයෙහි වියලි ගස් අතු එකිනෙක ගැටීමෙන් හටගත් ගින්නෙන් එම ප්‍රදේශයෙහි “**දවඩාහො පදිප්පති”** (ලැව්ගින්නක්) ඇවිලෙයි. එය එසේ ඇවිලුනේ. **“උපගච්ඡති අම්හාකං**” යනු මගේද මවුපියන්ගේ ද යන අපගේ වාසස්ථානය වූ ප්‍රදේශයට. තමන්ට ආධාර වූ, අශුද්ධ ස්ථාන ශුද්ධ කිරීම් වශයෙන් පවිත්‍ර කරන හෙයින් “**පාවක**” යයිද තමන් ගිය මාර්‍ගයෙහි ඉන්‍ධනයන් අළු බවට පත්කරන හෙයින් **“කණ්හ වත්තනී”** යයිද ලැබූ නම් ඇති ගින්න වනරුක් පඳුරු දවමින් කලින් කල එළඹේ.
එකල්හිද එසේ එළඹියේ වෙයි. “**සද්දායන්තො**” යනු ‘ධම’ ‘ධම’ යයි මෙසේ ශබ්ද කරන්නේ මෙය වනාහි ලැව්ගින්නෙහි අනුරාවය දැක්වීමකි. “**මහාසිඛී”** යනු පර්‍වතකුට හා සමාන ඉන්‍ධන දැවීම් වශයෙන් මහත් වූ ගිනිසිළු මෙයට ඇත්තේනුයි “**මහාසිඛි’** වේ. “**අනුපුබ්බෙන**” පිළිවෙලින් ඒ වන ප්‍රදේශය “**ඣාපෙන්තො**” දවමින් ගින්න මගේ සමීපයට පැමිණියේය.
“**අග්ගිවෙගභයා**” යනු වේගයෙන් එන්නා වූ ගින්නට බියෙන් බියපත්වූ, හටගත් සිතේ තැතිගැන්ම ඇති, ලොමුඩැහැගත් ශරීර ඇති, ත්‍රස්ත වූ මවුපියෝ. “**අත්තානං පරිමොචයුං**” යනු ගින්නෙන් උපද්‍රව නැති තැනකට යාමෙන් තමාගේ සුවපත් බව ඇතිකර ගත්හ. මහාසත්ත්‍වයෝ වනාහි එකල මහා පන්දුවක් පමණ මහත් වූ ශරීර ඇත්තෝ වූහ. මවුපියෝ ඔහු මොනම ක්‍රමයකින්වත් ගෙන යාමට නොහැකිවන්නාහු ආත්ම ස්නේහයෙන් මඬනා ලද සිත් ඇත්තාහු පුත්‍ර ස්නේහය හැරපියා පලාගියහ.
“**පාදෙ පක්‍ඛෙ පජහාමි”** යනු තමාගේ පාදෙක සහ පියාපත් දෙකද පොළොවෙහි සහ අහසෙහිද ගමනට සැරසෙමින් දිග හරිමි. ඉරියව් පවත්වමි. උත්සාහ කරමි. “**පටිහාමි**” යයිද පාඨයකි. අහසෙහි ගමනට යෝග්‍ය කිරීමට උත්සාහ කරමි යන අර්‍ථයයි. “**පතීහාමි**” යයිද ශබ්ද කරති. එහි අර්‍ථය නම් පාදයන් සහ පියාපත් වෙන වෙනම උත්සාහ කරමි. ගමන සඳහා වෑයම් කරමි. ගමනට වෑයම් කිරීම් අර්‍ථයමය. කුමක් හෙයින්ද? යම්හෙයකින් **“නත්‍ථි මෙ කායිකං බලං සොහං අගතිකො තත්‍ථ”** යනුවෙන් ඒ මම මෙසේ වූයෙම් පා සහ පියාපත් විකල බැවින් ගමනින් තොරවූයෙම් ද මවුපියන් ඉවත්ව යාමෙන් පිළිසරණ නැත්‌තෙම් ද එහෙයිනි. එහි ලැව්ගින්නෙන් උවදුරට පත් වනයෙහි නැතහොත් එම කැදැල්ලෙහි සිටියේම මෙසේ දැන් කියනු ලබන ආකාරයෙන් එකල්හි සිතුවෙමි. මෙහි දෙවෙනි “**අහං**” යන පදය නිපාත මාත්‍රයක් බව දතයුතුය.
දැන් එදින තමා සිතූ ආකාරය දැක්වීමට “**යෙසාහං**” යනාදිය වදාළහ.
එහි **“යෙසාහං උපාධාවෙය්‍යං භීතො තසිත වෙධිතො**” යනු මරණ භයින් භයපත් වූයෙම් එයින්ම සිතේ තැතිගැන්මෙන් ත්‍රස්ත වූයෙම් ශරීර කම්පනයෙන් වෙවුලන්නෙම් මම යම් මවුපිය දෙදෙනෙකුගේ පියාපත් අතරට දුවන්නෙම් ද දැන් ලැව්ගින්නෙන් උවදුරට පත්වූයෙම් ජලදුර්ගයක් මෙන් හඟින්නෙම් පිවිසීමට දුවන්නෙමි. “**තෙ”** (ඒ) මගේ මවුපියෝ **“මං**” හුදකලා වූ (මා) “**ඔහාය**” අත්හැර “**පක්කන්තා**” පලාගියෝය “**කථං මෙ අජ්ජ කාතවෙ**” යනු මා විසින් අද කෙසේ කළ යුතුද? පිළිපැදිය යුතුද? යන අර්‍ථයයි.
මෙසේ මහාසත්ත්‍වයෝ කළ යුතු දේ ගැන සිහිමුළා වී සිටියාහු නැවත මෙසේ සිතූහ. “මේ ලෝකයෙහි ශීලගුණ නම් දෙයක් ඇත. සත්‍ය ගුණ නම් දෙයක් ඇත. අතීතයෙහි පාරමී පුරා බෝමැඩ හිඳ අවබෝධ කළාවූ. ශීල, සමාධී, ප්‍රඥා, විමුක්ති, විමුක්ති ඥාන දර්‍ශනයෙන් යුක්ත වූ සත්‍ය දයාව කරුණාව හා ඉවසීමෙන් යුක්ත වූ, සියලු සත්ත්‍වයන් කෙරෙහි සමව පැවති මෛත්‍රීභාවනා ඇති සර්‍වඥ බුදුවරයෝ නම් කොටසක් ද වෙති. උන්වහන්සේලා විසින් අවබෝධ කරගත් ඒකාන්ත නෛර්‍ය්‍යාණික ගුණයෙන් යුත් ධර්‍ම නම් දෙයක්ද ඇත. මා කෙරෙහිද එක් සත්‍යයක් ඇත. පවතින්නා වූ එක් ස්වභාව ධර්‍මයක්ද පෙනේ. එබැවින් අතීත බුදුවරුන් මෙන්ම උන්වහන්සේලා විසින් අවබෝධ කළාවූ ගුණයන්ද ආවර්ජනා කොට මා කෙරෙහි පවතින සත්‍ය වූ ස්වභාව ධර්‍මය ගෙන සත්‍යක්‍රියා කොට ගින්න වලක්වා අද මවිසින් තමාට මෙන්ම මෙහි වසන සෙසු ප්‍රාණීන්ට ද සුවපත් බව කිරීමට වටීයයි මෙසේ සිතා මහාසත්ත්‍වයෝ තමන්ගේ ආනුභාවයෙහි සිට සිතූ පරිදි පිළිපන්හ. එහෙයින්,
“ලෝකයෙහි ශීලගුණය ඇත. සත්‍යය, පිරිසිදු බව, හා කරුණාව (ඇත) ඒ සත්‍ය හේතුකොට ගෙන උතුම් වූ සත්‍යක්‍රියාව කරන්නෙමි”
“(මෙසේ සිතා) පූර්‍වකාලයෙහි වූ බුදුවරයන් සිහිකොට ධර්‍මබලය ආවර්ජනා කොට ස්වකීය සත්‍ය බලයෙහි පිහිටා මම සත්‍ය ක්‍රියා කෙළෙමි’යි වදාරණ ලදී.
එහි යම්කලෙක්හි මහාසත්ත්‍වයෝ අතීතයෙහි පිරිනිවියා වූ බුදුවරුන්ගේ ගුණයන් සිහිකොට තමන් කෙරෙහි විද්‍යාමාන වූ සත්‍ය ස්වභාවය අරබයා යම් ගාථාවක් කියා එකල්හි සත්‍යක්‍රියා කළාහු ද එය දැක්වීමට “**සන්ති පක්‍ඛා**” යනාදිය කියන ලදී.
“පියාඹා යා නොහැකි පියාපත් මට ඇත. පියවර ගමනින් යා නොහැකි පාදයෝද ඇත. මවුපියෝත් (මාහැර) නික්ම ගියෝය. එම්බා ලැව්ගින්න පහවෙව.”
එහි **“සන්තිපක්‍ඛා අපතනා**” යනු මට පියාපත් නම් ඇත. විද්‍යමාන වෙයි. මේවා කරණ කොට ගෙන පනින්නට, අහසෙහි යාමට නොහැකිනුයි ඒවා වනාහි “**අපතනා**” වේ. “**සන්ති පාදා අවඤ්චනා”** යනු මට පාදයෝ ද ඇත්තාහ. ඒවායින් වනාහි මට පියවර ගමනින් යාමට නොහැක්කේනුයි “**අවඤ්චනා**”යි. “**මාතා පිතාච නික්‍ඛන්තා**” යනු යමෙක් මා අන් තැනකට ගෙනයෙත්ද ඒ මාගේ මවුපියෝද මරණ භයින් නික්ම ගියෝය. “**ජාතවෙද**” යනු ගින්න අමතයි. එය වනාහි හටගත්තේම දැනගනී. ධූමජාලාවට ස්ථානවන හෙයින් ප්‍රකට වේ. එබැවින් “**ජාතවෙද”** යයි කියනු ලැබේ. **“පටික්කම”** යනු පහවෙව, නවතුවයි ගින්නට අණ කරයි.
මෙසේ මහාසත්ත්‍වයෝ ඉදින් මට පියාපත් ඇති බවත් ඒවා දිගහැර අහසෙහි යා නො හැකි බවත්, පාද ඇති බවත් ඒවා ඔසවා යා නොහැකි බවත් මවුපියන් මා කැදැල්ලෙහි හැරදමා පලාගිය බවත් යන මේ හැම සත්‍ය බවට පැමිණියේය. ජාතවේදය! මේ සත්‍යය කරණකොට ගෙන නුඹ මෙතනින් ඉවත්වෙව’යි කැදැල්ලෙහි හොත්තේම සත්‍ය ක්‍රියා කළහ. උන්වහන්සේගේ සත්‍යක්‍රියාවත් සමගම සොළොස් කිරියක් පමණ තැන ගින්න ඉවත්ව ගියේය. නික්මෙන්නේ ද දවාගෙනම වනයට නොගියේය. ජලයෙහි ගිල්වූ ගිනි හුලක් මෙන් එහිම නිවී ගියේය. එහෙයින්,
“මවිසින් සත්‍ය ක්‍රියා කළ වහාම මහත් සේ ඇවිලීගත් ගින්න දියට පැමිණි ගින්නක් මෙන් (නිවී ගොස්) සොළොස් කිරියක් පමණ තැන (නොදවා) හැරියේය.”
එසමයෙහි වටු යෝනියෙහි උපන්නා වූ බෝධි සත්ත්‍වයන්ගේ බුදු ගුණ සිහිකිරීම පෙරදැරිකොට ඇති ඒ මේ සත්‍ය ක්‍රියාව අනන්‍ය සාධාරණය’යි **“සච්චෙන මෙ සමො නත්‍ථි එසා මෙ සච්ච පාරමී’ති ** (“සත්‍ය පාරමිතාවෙන් මා හා සමානයෙක් නැත්තේය. මේ මාගේ සත්‍ය පාරමිතාවයි”) වදාරණ ලදී. එහෙයින්ම එම ස්ථානය මේ කල්පය මුළුල්ලේම ගින්නෙන් දැවිය නොහැකි බැවින් එය “කල්පස්ථායී ප්‍රාතිහාර්‍ය්‍යයක්” නම් විය.
මෙසේ මහාසත්ත්‍වයෝ සත්‍යක්‍රියා වශයෙන් තමාටත් එහි වැසි සියලු සත්ත්‍වයන්ටත් යහපතක් කොට දිවි කෙළවර කම් වූ පරිද්දෙන් මිය පරලොව ගියෝය.
එකල්හි මවුපියෝ දැන් මවුපියෝම වූහ. වටුරජ නම් ලෝකනාථ බුදුරජාණන් වහන්සේය.
යට කියන ලද ආකාරයටම උන්වහන්සේගේ සෙසු පාරමිතාවෝද සුදුසු පරිදි නිර්ධාරණය කළ යුත්තාහ. එසේ ලැව්ගින්න එබඳු භයානක ආකාරයෙන් පැතිරගෙන එන කල්හි එබඳු වයසක හුදකලාවම සිටද කෑගැසීමට නොපැමිණ සත්‍යවාදී ධර්‍ම ගුණයන්ද බුදුගුණ ද සිහිකොට තමාගේ ආනුභාවය නිසාත් සත්‍ය ක්‍රියාවෙන් එහි වසන සෙසු සත්ත්‍වයන්ට යහපත පැමිණවීමද යන මේ ආදී ගුණානුභාවයෝ පැහැදිලි කළ යුත්තාහ.
“නැවත අනික් (චරිතයක් කියන්නෙමි) යම්කලෙක (මම) මහවිලෙක්හි මත්ස්‍ය රාජයෙක් වීම්ද (එවිට) ග්‍රීෂ්ම කාලයෙහි සූර්‍ය්‍ය රශ්මියෙන් විලෙහි ජලය සිඳුනේය.
ඉක්බිති කවුඩෝ ද ගිජුලිහිණියෝ ද, කොක්කු ද, දියකාවෝ ද, උකුස්සෝ ද හිඳ දිවා රෑ දෙක්හිම මසුන් කාදමත්”
දසවෙනි (මච්ඡරාජ චරිතයෙහි) **“යදාහොමි මච්ඡ රාජා මහාසරෙ**” යනු අතීතයෙහි මත්ස්‍ය යෝනියෙහි ඉපිද කොසොල් රට සැවැත් නුවර ජේතවන පොකුණු ස්ථානයෙහි වැල් සමූහයෙන් වට වූ එක් මහ විලක මත්ස්‍යයන් සතර සංග්‍රහ වස්තූන්ගෙන් සතුටු කිරීමෙන් යම්කලෙක මම රජ වීම්ද මත්ස්‍ය සමූහයා විසින් පිරිවරන ලද්දේ එහි වසමි. එකල්හි “**උණ්හෙ**” යනු උෂ්ණ කාලයෙහි, ග්‍රීෂ්ම සමයෙහි, “**සුරිය සන්තාපෙ”** යනු සූර්‍ය්‍ය රශ්මිය කරණ කොටගෙන “**සරෙ උදකං ඛීයථ**” යනු එම විලෙහි ජලය ක්‍ෂය විය. සිඳී ගියේය. එම රටෙහි වනාහි එකල වැස්ස නොවැස්සේය. ධාන්‍ය මැලවුණි. වැව් ආදියෙහි ජලය ක්‍ෂය වීමට, විනාශ වීමට ගියේය. මස් කැස්බෝ මඩ ඇතුළට වන්නාහුය. ඒ විලෙහි ද මත්ස්‍යයෝ මඩයට පිවිස ඒ ඒ තැන්වල සැඟවුනහ.
“**තතො**” යනු ඒ ජලය සිඳීයාමෙන් මෑත කාලයෙහි “**කුළලසෙනකා**” යනු දියකාවෝ මෙන්ම උකුස්සෝ ද “**භක්‍ඛයන්ති දිවාරත්තිං මච්ඡෙ උපනිසීදිය**” යනු ඒ ඒ තැන මඩමත හිඳ මඩයට පිවිස සිටි මසුන් කවුඩෝ හෝ අනෙකුත් සත්තු දවල් මෙන්ම රාත්‍රියේද හී අග වැනි හොටින් කොට කොටා බැහැරට ගෙන දඟලද්දී කති.
ඉක්බිති මහාසත්ත්‍වයෝ මත්ස්‍යයන්ගේ ඒ විපත දැක මහා කරුණාවෙන් මෙහෙයවන ලද සිත් ඇත්තාහු “මා හැර මේ මගේ ඥාතීන් මේ දුකින් මිදවීමට සමර්ථ වෙනකෙක් නම් නැත. කවර නම් උපායකින් මම ඔවුන් මේ දුකින් මුදවන්නෙම්දැයි සිතන්නාහු ඉදින් මම පෙර මහර්ෂීන් විසින් පුරුදු කරන ලද මැනවින් පුරුදු කරන ලද, මා කෙරෙහිද විද්‍යමාන වන, සත්‍ය ධර්‍මය ඇසුරු කොට සත්‍ය ක්‍රියා කොට වැස්ස වස්සවා මගේ ඥාති සමූහයාට ජීවිත දානය දෙන්නෙම් නම් මැනවි. එයින් ආහාරයෙන් ජීවත්වන සියලු සත්ත්‍ව ලෝකයාට මවිසින් මහත් උපකාරයක් සම්පාදනය කළේ වන්නේය’යි නිශ්චය කොට වැසි වැස්සවීමට සත්‍යක්‍රියා කළහ. එහෙයින් **“එවං චින්තෙසහං**” ආදිය වදාරණ ලදී.
“එහි නෑයන් හා සමග පීඩිත වූ මම “කවරනම් උපායකින් නෑයන් මේ දුකින් මුදන්නෙම්දැ’යි මෙසේ සිතුවෙමි.
“මෙසේ සිතා ධර්‍මාර්ථයයි කියන ලද පිහිටක් වන සත්‍යය දිටිමි. සත්‍යයෙහි සිට නෑයන්ගේ ඒ මහා විනාශය මිදුයෙමි.
සද්ධර්‍මය සිහිකොට, පරමාර්ථ සත්‍යය සිතමින්, යමක් ලෝකයෙහි ස්ථිරද නිත්‍යද (ඒ පිළිබඳව) සත්‍යක්‍රියා කෙළෙමි.
එහි “**සහ ඤාතීහි පීළිතො**” යනු මගේ නෑයන් සමග එම ජලය සිඳීයාමෙන් පීඩිත වූ. නැතහොත් ‘සහ’ යනු නිපාත මාත්‍රයකි. මහාකාරුණික හෙයින් එම විපතින් දුකට පත් ඥාතීන් කරණකොටගෙන පීඩිත වූ. ඥාතිසමූහයාගේ දුකින් දුකට පත්වූයෙම් යන අර්‍ථයයි.
“**ධම්මත්‍ථං**” යනු ධර්‍මමය වූ අර්‍ථය. නැතහොත් ධර්‍මයෙන් පහනොවූ අර්‍ථයයි. එය කිමෙක්ද? සත්‍යයයි. **“අද්දස පස්සයං”** යනු මගේ ඥාතීන්ට පිහිටක් දුටුවෙමි. “**අතික්‍ඛියං**” යනු මහා විනාශය.
“**සද්ධම්මං**” යනු බුද්ධාදී වූ සත්පුරුෂ මහෝත්තමයන්ගේ එකදු ප්‍රාණියෙකුට හෝ හිංසා නොකීරිම් සඞ්ඛ්‍යාත ධර්‍මය “**අනුස්සරිත්‍වා පරමත්‍ථ විචින්තයං**” යනු ඒ පරමාර්ථ සත්‍යය වනාහි වෙනස් නොවීම ස්වභාවකොට සිතන්නේ **“යං ලොකෙ ධුවසස්සකං**” යනු බුදු, පසේබුදු, සව්වන්ගේ එකදු ප්‍රාණියෙකුට හෝ හිංසා නොකීරීම වූ යමක් වේද එය සියලු කල්හි එසේවීම් වශයෙන් ස්ථීරයයි නිත්‍යයයි සිතමින් සත්‍ය ක්‍රියා කෙළෙමි”යි සම්බන්‍ධය වේ.
දැන් තමා කෙරෙහි විද්‍යාමාන ඒ ධර්‍මය ගෙන සත්‍යවචන ප්‍රයෝග කරනු කැමැත්තෝ කාලවර්‍ණ මඩ දෙබෑ කොට කළුවර ගසක අරටුවෙහි ගැටයක පාට හා සමාන මහා ශරීර ඇත්තෝ මනාලෙස පිරිසිදු කළ පියුම්රාමිණි සමාන ඇස් හැරපියා අහස බලන්නාහු “යතො සරාමි අන්තානං” යන ගාථාව කීහ.
“යම්කලෙක පටන් මාගේ ආත්මභාවය සිහිකෙරෙම්ද, යම්කලෙක පටන් (මම) නුවණැති බවට පැමිණියෙම්ද (එදා සිට මේ දක්වා) දැන දැන එකම සතෙකුදු පීඩාකරන ලද බවක් නො දනිමි. මේ සත්‍ය වචනය හේතුකොට ගෙන වැස්ස වසීවා”යි.
එහි “**යතො සරාමි අත්තානං”** යනු යම්කලෙක පටන් මම ආත්මභාව සඞ්ඛ්‍යාත තමා සිහි කෙරෙම්ද “**යතො පත්තොස්මි විඤ්ඤුතං**” යනු යම් තැනක පටන් ඒ ඒ කළයුතු කාර්‍ය්‍යයන්හි පණ්ඩිත බවට, දැනුවත් බවට පැමිණියෙම්ද උඩට නැගීම් වශයෙන් මෙතැන් පටන් යම්තාක් මාගේ කායවචී කර්‍මයන් සිහිකිරීමට හැකි නුවණැති බවට පැමිණියෙම්ද මේ අතරතුරෙහි සමාන ජාති ඇත්තවුන් අනුභව කරන තැනෙක්හි උපන්නෙම් නමුදු හාල් ඇටයක් පමණකුදු මත්ස්‍යයෙකු විසින් අනුභව නොකළ විරූය. හිංසා කළ යුතු අන්කිසි ප්‍රාණියෙකුට දැන දැන බාධා කළ බවක්ද නො දනිමි. දිවිතොර කළ එකකු ගැන කියනුම කවරේද?
“**එතෙන සච්ච වජ්ජෙන**” යනු මවිසින් කිසිම ප්‍රාණියෙකුට හිංසා නොකළබව යන යමක් කියන ලද්දේ ද, ඉදින් එය සත්‍ය නම් ස්ථිර නම් වෙනස් නෙවේනම් මේ සත්‍ය වචනය කරණ කොටගෙන පජ්ජුන්ත හෙවත් වැස්ස වසීවා, මගේ ඥාති සමූහයා දුකින් මුදවාවා’යි කියා නැවත තමාගේ මෙහෙකරු කොල්ලෙකුට අණ කරන්නාක් මෙන් වස්සවලාහක දේව පුත්‍රයාට අමතන්නාහු “**අභිත්‍ථනය පජ්ජුන්න**” යන ගාථාව කීහ.
“එම්බා වස්සවලාහක දිව්‍ය පුත්‍රය, ගර්ජනා කරව, විදුලිය පතුරවමින් (වැසි වස්වව) කපුටු සමූහයාගේ නිධානය විනාශ කරව. කාක සමූහයා ශෝකයට පමුණුවාලව. මසුන් ශෝකයෙන් මුදවව.”
එහි “**අභිත්‍ථනය පජ්ජුන්න**” යන්නෙහි වැස්සට පජ්ජුන්න යයි කියනු ලැබේ. මොහු වනාහි මේඝ වශයෙන් ලැබූ නම් ඇති වස්සවලාහක දෙව්රජ අමතයි. මේ වනාහි ඔහුගේ අදහසයි. වැස්ස වනාහි ගර්ජනා නො කරමින් විදුලිය නිකුත් නොකරමින් වසින්නේද නොහොබි. එබැවින් නුඹ ගර්ජනා කරමින් විදුලිය නිකුත් කරමින් වස්සවව” යනුයි. “**නිධිං කාකස්ස නාසය**” යනු කපුටෝ මඩ යට පිවිස සිටි මාළුන් තුඩින් කොටා බැහැර කොට කති. එබැවින් ඔවුන්ට මඩ යට මාළුවෝ නිධානයක් වෙතියි කියනු ලැබෙති. කපුටු සමූහයාගේ ඒ නිධානය වැස්ස වස්සවමින් ජලයෙන් වසා විනාශ කරව. “**කාකං සොකාය රුන්‍ධෙහි**” යනු කපුටු සමූහයා මේ මහවිල ජලයෙන් පිරුණු කල්හි මාළුන් නොලබන්නාහු ශෝක කරන්නාහ. නුඹ මේ මඩ (ජලයෙන්) පුරවමින් ඒ කපුටු සමූහයා ශෝකයට පමුණුවව. ශෝකය සඳහා වස්සවව. යම්සේ ඇතුළත දැවීම ලක්‍ෂණ කොට ඇති ශෝකයට පැමිණෙත්ද එසේ කරව” යන අර්‍ථයයි. “**මච්ඡෙ සොකා පමොචය**” යනු මගේ ඥාතී වූ සියලු මත්ස්‍යයන් මේ මරණ ශෝකයෙන් මුදවව. **“මඤ්ච සොකා පමොචය**” යනුවෙන් ජාතකපාලියෙහි ශබ්ද කරති. එහි ‘ච’ කාරය සම්පිණ්ඩනාර්ථයෙහිය. මා ද මගේ ඥාතීන් ද යන සියල්ලන්ම ශෝකයෙන් මුදවව මත්ස්‍යයන්ට වනාහි ජලය නොමැති බැවින් සතුරන්ගේ ආහාර බවට යන්නෙමු’යි මරණ ශෝකය වේ. මහාසත්ත්‍වයන්ට වනාහි ඔවුන්ගේ මහත් විපත හේතුකොට ගෙන කරුණා කිරීම් වශයෙන් කරුණාවට සමරූපී ස්වභාවයෙන් ශෝකය හටගැනීම දතයුතුය.
මෙසේ බෝධිසත්ත්‍වයෝ තමාගේ මෙහෙකරු කොල්ලෙකුට අණකරන්නාක් මෙන් වැස්සවලාහක දේවපුත්‍රයන් අමතා සියලු කොසොල් රට මහවැසි වැස්ස වූහ. මහාසත්ත්‍වයන්ගේ ශීල තේජසින් සත්‍යක්‍රියාව හා සමකාලීනවම සක්දෙව් රජුගේ පඬුපුල් සලස්න උණු ස්වභාවයක් දැක්වීය. හෙතෙම “කිමෙක්දෝහෝයි ආවර්ජනා කරන්නේ ඒ කාරණය දැන වැස්සවලාහක දෙව්රජ කැඳවා “දරුව, මත්ස්‍ය රාජ වූ මහාපුරුෂතෙම නෑයන්ගේ මරණ ශෝකයෙන් වැසි වස්සවනු කැමති වෙයි. සියලු කොසොල් රට එකම වැස්සක් කොට වස්සවව’යි කීය.
හෙතෙම යහපතැයි පිළිගෙන එක් වැසි වළාවක් හැඳ එකක් පොරවා මේඝ ගී ගයමින් නැගෙනහිර ලෝක ධාතුව දෙසට නික්මුනේය. පැන නැංගේය. නැගෙනහිර දිසා භාගයෙහි කමතක් පමණ වූ එක් වැහිවලා පටලක් නැගී සියක් පටල දහස් පටලව ගර්ජනා කරමින් විදුලිය නිකුත් කරමින් යටිකුරු කර තබන ලද දිය කලයකින් ගලා බසින්නාක් මෙන් මුළු කොසොල් රටම මහ වැස්සෙන් වසාගෙන පැතිරී ගියේය. වැස්ස වැලනොකැඩී වසින්නේ මොහොතකින්ම ඒ මහවිල පිරවීය. මත්ස්‍යයෝ මරණ භයෙන් මිදුනහ. කපුටු ආදීහු පිහිටක් නැත්තෝ වූහ. මත්ස්‍යයෝ පමණක් නොවෙයි. විවිධ ධාන්‍ය නිෂ්පාදනය කරන මිනිස්සු ද සිව්පා ආදීහු ද යන වැස්සෙන් ජීවත්වන සියල්ලෝම කායික චෛතසික දුකින් මිදුනාහුය. එහෙයින් -
“උතුම් වූ සත්‍යක්‍රියාව කළකල්හි ඒ සමගම මේඝය ගර්ජනා කොට ගොඩ තැන්ද වළ තැන්ද පුරවමින් ඇසිල්ලකින් මහත් සේ වැස්සේය.
මෙබඳු වූ උතුම් සත්‍ය ක්‍රියාවක් ද උතුම් වීර්‍ය්‍යයක් ද කොට (මගේ) සත්‍යනුභාව බලය ඇසුරුකොට මහත්වැසි වැස්සවීමි. සත්‍ය පාරමිතාවෙන් මා හා සමවූවෙක් නැත්තේය. මේ මාගේ සත්‍ය පාරමිතාව යනුවෙන් වදාරණ ලදී.
එහි “**ඛණෙන අභිවස්සථ**” යනු පමා නොවී, සත්‍යක්‍රියා කළ කෙණෙහිම වැස්සේය.
**“කත්‍වා විරිය මුත්තමං**” යනු වැස්ස නොවසින කල්හි කුමක් කළ යුතුදැයි කුසීත බවට නොපැමිණ ඤාතත්‍ථ චර්යාව සම්පාදනය කිරීම් වශයෙන් මහාසත්ත්‍ව සමූහයාගේ හිතසැප නිපදවන උතුම් වීර්‍ය්‍යය කොට “**සච්චතෙජබලස්සිතො**” මගේ සත්‍යානුභාව බලය නිශ්‍රිත කොට එදා මහවැස්සක් වැස්සවීමි. මෙය මෙසේ වූයේ යම්හෙයකින් ද එහෙයින් සත්‍ය පාරමිතාවෙන් මා හා සමවූවෙක් නැත්තේය. මේ මාගේ සත්‍ය පාරමිතාවයි” යනුවෙන් ධර්‍මරාජයන් වහන්සේ මහාමත්ස්‍ය රාජ කාලයෙහි තමාගේ සත්‍යපාරමිතාවෙහි අනන්‍යසාධාරණ බව දැක්වූහ.
මෙසේ මහාසත්ත්‍වයෝ මහා කරුණාවෙන් මෙහෙයවන ලද සිත් ඇත්තාහු සියලු රටෙහි මහවැසි වැස්සවීම් වශයෙන් මහජනයා මරණ දුකෙන් මුදවා ජීවිත කෙළවර කම්වූ පරිදි මියපරලොව ගියහ.
එදා වැස්සවලාහකයෝ ආනන්‍ද ස්ථවිරයෝ වූහ. මත්ස්‍ය සමූහයා බුදුපිරිසමය. මත්ස්‍ය රාජයා ලෝකනාථ බුදුරජාණන් වහන්සේය.
උන්වහන්සේගේ සෙසු පාරමිතාවෝ ද යට සදහන් පරිදි නිර්ධාරණය කළ යුත්තාහ. එසේම තමන් හා සමාන ජාති ඇත්තවුන් අනුභව කරන ස්ථානයක් වූ මත්ස්‍ය යෝනියෙහි ඉපිද හාල් ඇටයක් පමණකුදු මසුන් ආදිකොට ඇති කිසිම ප්‍රාණියෙකු අනුභව නොකිරිම, අනුභව කිරීම තිබේවා එකම සතෙකුවත් වෙහෙසට පත් නො කිරීම, එසේම සත්‍ය ක්‍රියා කිරීමෙන් වැස්ස වැස්සවීම, දිය සිඳීගිය කල මඩ අතරෙහි ගිලීම් වශයෙන් තමන් අනුභව කරන දුක වීරභාවයෙන් ගණන් නොගෙන ඤාති සමූහයාගේම ඒ දුක තමන් ළෙහි කොට නොඉවසන්නාහුගේ සියලු ආකාරයෙන් කරුණා කිරීම එසේ වූ ප්‍රතිපත්තිය යන මේ ආදී ගුණානුභාවයෝ පැහැදිලි කළ යුත්තාහ.
“නැවත අනිකුදු (චරිතයක් කියන්නෙමි) යම්කලෙක මම කණ්හදීපායන නම් වූ ඍෂියෙක් වීම් ද (එකල්හි) මම පනස් වසකට අධික වූ (කාලයක්) නො ඇලුණේම වාසය කෙළෙමි.
මාගේ මේ අනභිරති චිත්තය කිසිවෙක් නොදනිති. මමද කිසිවෙකුහටත් මාගේ සිතෙහි අනභිරතිය පවතී යයි නොකීවෙමි.
මාගේ යහළු වූ සබ්‍රහ්මචාරී මණ්ඩව්‍ය නම් වූ මහානුභාවසම්පන්න ඍෂිතෙම පූර්‍ව කර්‍මයකින් යුක්ත වූයේ උල තබනු ලැබීය.”
එකොළොස්වන (කණ්හදීපායන චරිතයෙහි) “**කණ්හදීපායනො ඉසි**” යනු මෙනමින් යුත් තාපසයෙකි. බෝධිසත්ත්‍වයන් වහන්සේ වනාහි එකල්හි දීපායන නම් වූවාහු තමාගේ යහළු වූ, උල හිඳුවන ලද මණ්ඩබ්‍ය තවුසා වෙත එළඹ ඔහුගේ ශීල ගුණය කරණ කොට ගෙන ඔහු අත්නොහරින්නාහු තුන්යම් රාත්‍රියක් උල හිඳුවා සිටි ඔහුගේ ශරීරයෙන් වැගිරී වැටුණු ලේ බින්දු වියලීම කරණ කොටගෙන කළුවන් ශරීර වූ බැවින් ‘කණ්හදීපායන’ යයි ප්‍රසිද්ධ වූහ. “**පරො පඤ්ඤාස වස්සානි**” යනු පනස් වසකට අධික වූ කාලයක්. අත්‍යන්ත සංයෝගයෙහි දුතියා විභක්ති වචනයකි. “**අනභිරතො චරිං අහං**” යනු ප්‍රාන්ත සේනාසනයන්හි මෙන්ම අධිකුශල ධර්‍මයන්හි ද අනභිරති වාසයෙන් වසන්නෙම් මම බ්‍රහ්මචර්‍ය්‍යාවෙහි හැසුරුනෙමි. එකල්හි මහාසත්ත්‍වයෝ පැවිදි වී සත් දිනක් පමණක්ම කැමැත්තෙන් බඹසර විසූහ. ඉන්පසුව අකමැත්තෙන්ම විසූහ.
මහා පුරුෂතෙම නොයෙක් ලක්‍ෂ ගණන් ආත්මභාවයන්හි අභිනිෂ්ක්‍රමණ අධ්‍යාශයෙන් යුක්තව බඹසරෙහි ඇලී කවරහෙයකින් මේ ආත්මභාවයෙහි එහි නොඇලුණු සේක්ද? පුහුදුන් බවෙහි චංචලභාවය නිසාය. කුමක්හෙයින් නැවත ගිහිගෙයි නො විසුවාහු ද? පළමුකොට ගිහිගෙයින් නික්මීමේ අදහසින් කාමයන්හි දොස් දැක පැවිදි වූහ. ඉක්බිති ඔහුට අනුවණින් සිහිකිරීම නිසා නො ඇල්මක් උපන්නේය. හෙතෙම එය දුරුකරන්නට අපොහොසත්වම කර්‍මය හා ඵලය අදහා ඒ මහත් සම්පත් අත්හැර ගිහිගෙයින් නික්මෙන්නේ යමක් දුරු කෙළේද ඉදින් යළි ඒ සඳහාම ආපසු පැමිණියේ නම් “මේ කණ්හදීපායන ඒකාන්තයෙන් කෙළ තොල්ලෙකි. චපලයෙකි’යි යන මේ අපවාදය පිළිකුල් කරමින් තමන්ගේ හිරිඔතප් නැසේය යන බියෙන් නැවතුනේය. තවද “පැවිදි කුශලය නම් බුද්ධාදී නුවණැත්තන් විසින් පසස්නා ලදී. උන්වහන්සේලා විසින් පිහිටුවන ලද්දේය’යි. ඒ නිසාද දුක් සහිතව ද දොම්නස් රහිතව ද කදුළු වැකි මුහුණින් යුක්තව හඬමින් වුවද බඹසර විසීය. ඒ බඹසර හැර නොගියේය. එහෙයින්,
සැදැහැයෙන් ගිහිගෙය හැරපියා ගොස් පෙරලා ගිහි බවට පැමිණි ඒ මොහු එකැතින්ම කෙලතොල්ලෙකි. චපලයෙකි යන මේ වචනයට පිළිකුල් කරමින් නොකැමැත්තෙන් බඹසර හැසිරෙමි. එතෙකුදු වුවත් පැවිද්ද සාධුන්ගේ වාසය යයි බුද්ධාදි උතුමෝ පසසති. මෙසේ හෙයින් මම පින් කරන්නෙම් වෙමි” මෙය කියන ලදී.
“**න කොචි එතං ජානාති”** යනු මේ මාගේ අනභිරති චිත්තය, බඹසර විසීමෙහි ඇලීමෙන් තොර සිත මනුෂ්‍ය වූ කිසිවෙක් නො දනිති. කුමක් හෙයින්ද? **“අහං හි කස්සමි නාචික්‍ඛිං**” මාගේ මනසෙහි, සිතෙහි නොඇල්ම හැසිරෙයි, පවතියි යයි කිසිවෙකුට නො කීමි. එබැවින් මනුෂ්‍ය වූ කිසිවෙක් එය නො දනිති යනුයි.

**“සබ්‍රහ්ම චාරි”** යනු තවුස් පැවිද්ද කරණ කොටගෙන සමාන ශික්‍ෂා ඇති හෙයින් “සබ්‍රහ්මචාරී” වූ “**මණ්ඩබ්බො**” යනු මේ නම් ඇති. “**සහායො**” යනු ගිහිකාලයේ මෙන්ම පැවිදි කාලයේද දැඩි මිත්‍රභාවය නිසා ප්‍රිය සහාය වූ. “**මහාඉසී**” යනු මහත් ආනුභාව ඇති සෘෂිවරයෙක් “**පුබ්බකම්ම සමායුත්තො සූලමාරොපනං ලභි**” යනු තමාගේ පූර්‍වකර්‍මයකින් කළ අවසරයෙන් යුක්ත වූයේ සූලාරෝපණය ලැබීය, උල තබනු ලැබීය.
මේ එහි අනුපිළිවෙල කථාවයි. අතීතයෙහි වංසරටෙහි කොසැඹෑ නුවර කොසඹෑ නම් රජෙක් රාජ්‍යය කරවීය. එකල්හි බෝධිසත්ත්‍වයන් වහන්සේ එක්තරා නියම් ගමක අසූ කෝටියක් ධනය ඇති මහාසාර බ්‍රාහ්මණයෙකුගේ පුතා වී උපන්හ. නමින් ‘දීපායන’ නම් විය. එබඳුවූම මහාසාර බ්‍රාහ්මණයෙකුගේ පුත් වූ බ්‍රාහ්මණ කුමාරයෙක් ඔහුගේ ප්‍රිය යහළුවා විය. නමින් “මණ්ඩබ්‍ය” නම් වේ. ඔවුහු දෙදෙනාම මෑත කාලයෙහි මවුපියන්ගේ ඇවෑමෙන් කාමයන්හි දොස් දැක මහදන් පවත්වා කාමයන් අත්හැර ඥාතිමිත්‍රයන් හා පිරිවර ජනයා හඬමින් වැලපෙමින් සිටියදී නික්ම හිමවත් පෙදෙසෙහි අසපුවක් කොට පැවිදිව පිඬු සිඟීමෙන් හා වනමුල්ඵල ආහාරයෙන් යැපෙමින් පනස් වසකට වැඩි කාලයක් විසූහ. එහෙත් කාමච්ඡන්‍දය යටපත් කිරීමට නොහැකිවූහ. ඔවුහු ධ්‍යාන මාත්‍රයක්වත් නොඉපදවූහ.
ඔවුහු ලුණු ඇඹුල් සෙවීම පිණිස ජනපද චාරිකාවෙහි හැසිරෙන්නාහු කසී රටට පැමිණියහ. එහි එක් නියම් ගමක දීපායනයන්ගේ මණ්ඩබ්‍ය නම් ගිහි යහළුවෙක් වසයි. ඒ දෙදෙනාම ඔහු සමීපයට එළඹියහ. හෙතෙම ඔවුන් දැක සතුටු සිත් ඇත්තේ පන්සලක් කරවා සිවුපසයෙන් උවටැන් කළේය. ඔවුහු එහි තුන් හතර වසරක් වාසය කොට ඔහුගෙන් විමසා චාරිකාවෙහි හැසිරෙන්නාහු බරණැස සමීපයෙහි වූ “අතිමුත්තක” නම් සොහොනෙහි විසූහ. දීපායනයෝ එහි කැමතිතාක් වාසය කොට නැවත ඒ නියම් ගමේ තම යහළු වූ මණ්ඩබ්‍ය වෙත ගියහ. මණ්ඩබ්‍ය තාපසයා එහිම විසීය.
ඉක්බිති එක් දිනක් එක් සොරෙක් ඇතුළු නුවර දී සොරකම් කොට ධනසාරය ගෙන නික්මෙන්නේ පිබිදුණු ගෙහිමියන් විසින් හා නුවර රකින මිනිසුන් විසින්ද ලුහුබඳිනා ලද්දේ දිය සොරොව්වකින් නික්ම වේගයෙන් සොහොනට පිවිස තාපසයාගේ පන්සල දොරකඩ බඩුපොදිය දමා පලා ගියේය. මිනිස්සු බඩු පොදිය දැක “බොල දුෂ්ට ජටිලය, රාත්‍රියෙහි සොරකම් කොට දහවල් තවුස් වෙසින් හැසිරෙහි”දැයි තැතිගන්වා තලා ඔහු රැගෙන ගොස් රජුට දැක්වූහ. රජතුමා පරීක්‍ෂා නොකොටම උල හිඳුවව’යි කීය. තාපසයා සොහොනට ගෙන ගොස් කිහිරි උලක හිඳවූහ. තාපසයාගේ ශරීරයෙහි උල නො පිවිසෙයි. ඉන්පසු කොහොඹ උලක් ගෙනාහ. එයද නොපිවිසෙයි. ඉන්පසු යකඩ උලක් ගෙනාහ. එයද නොපිවිසෙයි. තාපසතෙම “මාගේ පෙර කර්‍මය කුමක්”දැයි සිතීය. ඔහුට ජාතිස්මරණ ඥානය පහළ විය. එයින් පෙර කර්‍මය දිටීය. ඔහු වනාහි පෙර ආත්මභාවයෙහි වඩුවෙකුගේ පුත්‍රයෙක්ව පියා ගස් සසින තැනට ගොස් එක් මැස්සෙකු අල්ලාගෙන කොබෝලීල කූරක් මත උලක් මත මෙන් විද සිටවූයේය. ඔහුගේ ඒ පාපය මෙතන (විපාක පිණිස) ඉඩ ලැබුණි. හෙතෙම “මේ පාපයෙන් මිදීමට නොහැකියයි” දැන රාජපුරුෂයන්ට “ඉදින් මා උලෙහි හිඳුවනු කැමැත්තහු නම් කොබෝලීල උලක් ගෙන එවුය”යි කීය. ඔවුහු එසේ කොට තාපසයා උලෙහි හිඳුවා රැකවල් කොට පිටත්ව ගියහ.
එකල්හි කණ්හදීපායන තවුසා “මගේ යහළුවා දැක බොහෝ කල්ය’යි මණ්ඩබ්‍ය තවුසාගේ සමීපයට එන්නේ එපවත් අසා එතැනට ගොස් එකත්පසෙක සිටියේ “යහළුව, කුමක් කෙළෙහිදැයි අසා “කාරකයෙක් නොවෙමි”යි කී කල්හි “තම සිතෙහි දෝෂය රැකීමට හැකිද නොහැකිදැයි විචාළෝය. යමෙකු විසින් මම අල්ලා ගන්නා ලද්දෙම්ද ඔවුන් කෙරෙහිවත් රජු කෙරෙහිවත් මාගේ සිතෙහි අසතුටක් නැත්තේය’යි කීය. එසේ වී නම් ඔබවැනි සිල්වතෙකුගේ සෙවණද මට සැපය’යි කියා තණ්හාදීපායන තවුසා උල ඇසුරුකොට හුන්නේය. ආරක්‍ෂක පුරුෂයෝ එපවත් රජුට සැල කළහ. රජ “මවිසින් නොවිමසා කරන ලද්දේය”යි වේගයෙන් එහි ගොස් “ස්වාමීනි, කුමක් හෙයින් නුඹවහන්සේ උල ඇසුරු කොට හුන්නෙහුදැයි දීපායන තවුසාගෙන් විචාළේය. “මහරජ, මේ තාපසයා රකිමින් හුන්නෙමි. කිම නුඹවහන්සේ මොහු මෙවැන්නක් නොකළ බව දැන මෙසේ කරන්නෙහිදැයි ඇසීය. රජතුමා තමා ක්‍රියාව පරීක්‍ෂා නොකළ බව කීවේය. ඉක්බිති දීපායන තවුසා රජුට රජකු නම් පරීක්‍ෂා කොට කටයුතු කරන්නෙක් විය යුතුය.
“කම්සැප විඳින අලස ගිහියා නො මැනවි. හික්මීමක් නැති පැවිද්දා නො මැනවි. පරීක්‍ෂාවෙන් තොරව ක්‍රියා කරන රජ නො මැනවි. යම් පඬිවරයෙක් කිපෙන සුලු වේනම් හේ ද නො මැනවි” (ජාතක පාලිය)
ආදිය කියා දහම් දෙසීය.
රජතුමා මණ්ඩබ්‍ය තාපසයාගේ නිදොස්බව දැන උල පහකරව්යි අණ කළේය. උල මෑත් කරන්නාහු එසේ කිරීමට නොහැකි වූහ. මණ්ඩබ්‍ය තෙම “මහරජ! මම පෙර කළ කර්‍ම දෝෂයෙන් මෙබඳු ආයාසයකට පත්වීමි. මගේ ශරීරයෙන් උල ඉවත් කිරීමට නොහැකිය. ඉදින් මට ජීවිතය දෙනු කැමැත්තේනම් කියතකින් මෙම උල හම හා සමකොට කපනු මැනවැ’යි කීය. රජතුමා එසේ කරවීය. උල ශරීරය තුළම විය. කිසිම පීඩාවක් ඇති නොවීය. එකල්හි වනාහි සියුම් ලී පතුරක් ගෙන මැස්සාගේ වසමග ප්‍රවේශ කරවූයේය. එය වනාහි උගේ ශරීරය තුළම වූයේය. ඌ එය හේතුකොට ගෙන මිය නොගොස් තමාගේ ආයුෂ ක්‍ෂය වීමෙන්ම මළේය. එබැවින් මේ තාපසයාද මිය නොගියේය. රජතුමා තාපසයන් වැඳ කමා කරවා ගෙන දෙදෙනාම උයනෙහිම වාසය කරවමින් පිළිදැඟුම් කළේය. එතැන් පටන් එම තාපසයා “ආණිමණ්ඩබ්‍ය” නම් විය. හෙතෙම රජු ඇසුරු කොට එහිම විසුවේය. දීපායන තාපසතෙම ඔහුගේ තුවාලය සුවකොට තමාගේ ගිහි යහළු මණ්ඩබ්‍ය විසින් කරවන ලද පන්සලටම ගියේය. එහෙයින්,
“මම ඔහු කරා එළඹ උපස්ථාන කොට නිරෝගභාවයට පැමිණවූයෙමි. මම ඔහු විචාරා මගේ යම් ස්වකීය ආශ්‍රමයක් වීද එහි පැමිණියෙමි’යි වදාරණ ලදී.
එහි “ආපුච්ජිත්‍වාන” යනු මගේ යහළු වූ මණ්ඩබ්‍ය තාපසයා විමසා. “**යංමය්හංසකමස්සමං**” යනු මගේ ගිහි යහළු වූ මණ්ඩබ්‍ය බ්‍රාහ්මණයා විසින් කරවන ලද යම් ඒ ස්වකීය වූ මට අයත් වූ ආශ්‍රමයක්, පන්සලක් වීද, එයට එළඹියෙමි.
දීපායන තාපසයා පන්සලට පිවිසෙනු දැක එක් ආර්‍ය්‍යයෙක් යහළුවාට දැන්වීය. හෙතෙම අසා තුටු සිත් ඇත්තේම අඹුදරුවන් සහිතව සුවඳ මල් පැණි ආදිය ගෙන පන්සලට ගොස් දීපායන තවුසාට වැඳ පා සෝදා පානයක් වළඳවා ආණිමණ්ඩබ්‍යයන්ගේ පුවත අසමින් හුන්නේය. ඉක්බිති ඔහුගේ පුත් වූ යඤ්ඤදත්ත නම් කුමාරයා සක්මන කෙළවර පන්දුවකින් ක්‍රීඩා කළේය. එහි එක් තුඹසක සර්‍පයෙක් වසයි. කුමාරයා විසින් බිම ගැසූ පන්දුව ගොස් තුඹස සිදුරෙහි සර්‍පයා මත වැටුණේය. කුමාරයා නොදන්නේ සිදුරෙහි අත දැමීය.
ඉක්බිති කිපියා වූ සර්‍පයා අතට දෂ්ඨ කළේය. ළමයා විෂ වේගයෙන් මුර්ඡා වූයේ එහිම වැටුණේය. ඉක්බිති ඔහුගේ මවුපියෝ සර්‍පයා විසින් දෂ්ටකළ බව දැන කුමාරයා ඔසවා තාපසයාගේ පා මුල හොවා “ස්වාමීනි! බෙහෙතකින් හෝ මන්ත්‍රයකින් හෝ අපගේ පුතා නිරෝග කළ මැනවැ’යි කීහ. එතුමා මම බෙහෙත් නොදනිමි. මම වෙදකම් නො කරන්නෙමි. පැවිද්දෙක් වෙමි’යි කීය. එසේනම් ස්වාමීනි, මේ කුමාරයා කෙරෙහි මෛත්‍රී කොට සත්‍ය ක්‍රියාවක් කරනු මැනවැයි කීහ. තාපසයා “යහපති, සත්‍ය ක්‍රියාවක් කරන්නෙමි’යි කියා යඤ්ඤදත්තගේ හිසෙහි අත තබා සත්‍යක්‍රියා කළේය. එහෙයින් **“සහායො බ්‍රාහ්මණො මය්හං”** ආදිය වදාරණ ලදී.
“මාගේ යහළු වූ බ්‍රාහ්මණයා භාර්‍ය්‍යාව හා පුත්‍රයා ද ගෙන තුන්දෙන එක්ව ආගන්තුකව (මා කරා) එළඹියාහුය.
ඔවුන් සමග පිළිසඳර කථා කරමින් මගේ ආශ්‍රමයෙහි හුන්නෙමි. කුඩා දරුවා පන්දු ක්‍රීඩා කරමින් සර්‍පයකු කෝප කළේය.
ඉක්බිති ඒ දරුවා පන්දුව ගිය මාර්‍ගය සොයන්නේ සර්‍පයාගේ හිස අතින් ස්පර්‍ශ කළේය.
ඔහුගේ අත වැදීමෙන් කිපියා වූ විෂවේගයෙන් යුත් සර්‍පයා මහත් ක්‍රෝධයෙන් කිපී එකෙණෙහිම දරුවාට දෂ්ඨ කළේය.
සර්‍පයා විසින් දෂ්ට කරන ලද දරුවා බිම වැටුණේය. එයින් මම දුකට පත්වීමි. (මවුපියන්ගේ) ඒ දුකද මම ඉසිලීමි.
දුකට පත්වූ, ශෝක නැමති හුලින් පීඩිත වූ ඔවුන් සනසවා පළමු කොට අග්‍ර වූ ශ්‍රේෂ්ඨ වූ සත්‍ය ක්‍රියාව කෙළෙමි.
“මම ප්‍රසන්න සිත් ඇතිව පිං බලාපොරොත්තුවෙන් සතියක් පමණක්ම බ්‍රහ්මචර්‍ය්‍යායෙහි හැසුරුණෙමි. ඒ (සතියෙන්) මත්තෙහි අතිරේක පනස් වසක් මුළුල්හලෙහි මාගේ යම් මේ චරණයක් ඇත් ද? ඒ බ්‍රහ්මචර්‍ය්‍යායෙහි මම නො කැමතිවම හැසුරුනෙමි. ඒ මේ සත්‍යයෙන් (මේ දරුවා) සුවපත් වේවා. යඤ්ඤදත්ත නම් වූ ඒ කුමාරයා නැසූ විෂ ඇතිව ජීවත් වේවා”
එහි “**ආගඤ්ජුං පාහුනාගතං**” යනු ආගන්තුකයන් වශයෙන් මා කරා පැමිණියහ.
**“වට්ටමනුක්‍ඛි පං”** යනු දමාගැසීම හා රවුම් සටහන් ඇති බැවින් ‘වට්ට’ යයි ලැබූ නම් ඇති පන්දුවක් දමා ගසන්නේ. පන්දු ක්‍රීඩා කරන්නේ යන අර්‍ථයයි. “**ආසිවිසමකොපයී**” යනු බිමට ගසන ලද්දේ තුඹසේ සිදුරට ගිය පන්දුව එහි සිටි කළු සර්‍පයාගේ හිසෙහි වැදී කෝප කරවීය.
“**වට්ටගතං මග්ගං අන්‍වෙසන්තො**” යනු ඒ පන්දුව ගිය මග සොයන්නේ “**ආසිවිසස්ස හත්‍ථෙන උත්තමඞ්ගං පරාමසි”** යනු තුඹසේ සිදුරට පිවිස වූ තම අතින් සර්‍පයාගේ හිස ස්පර්‍ශ කළේය.
“**විසබලස්සිතො”** යනු විෂ බලය ඇසුරු කළ, තමාගේ විෂ වේගය නිසා හටගන්නා සර්‍පයා “**අඩංසි දාරකං ඛණෙ**” යනු ඌ ස්පර්‍ශ කළ කෙණෙහිම ඒ බ්‍රාහ්මණ කුමාරයා දෂ්ට කළේය.
“**සහදට්ඨො**” යනු දෂ්ට කිරීමත් සමගම, දෂ්ට කිරීම හා සමකාලයේම. “**ආසිවිසෙන**” යනු දරුණු සර්‍පයා විසින්. “**තෙන**” යනු ඒ විෂ වේගයෙන් මුර්ඡා වූ දරුවා බිම වැටීම කරණකොට ගෙන මම දුකට පත්වූයෙම් වීමි. “**මම වාහසි තං දුක්‍ඛං**” යනු දරුවාගේත් මවුපියන්ගේත් ඒ දුක මට පැමිණියේය. මගේ ශරීරයෙහි වූවක් මෙන් මගේ කරුණාව කරණකොට ගෙන ඉසිලීමි.
**“ත්‍යාහං**” යනු මම ඒ දරුවාගේ ඒ මවුපියන් “ශෝක නො කරව්, නොවැළපෙව් ආදී ක්‍රමයෙන් අස්වසා “**සොකසල්ලීනෙ**” යනු ශෝක නැමති හුලින් යුක්ත වූ “**අග්ගං**” යනු ශ්‍රේෂ්ඨ වූ, එයින්ම “**වරං**” උතුම් වූ සත්‍යක්‍රියාව කළේය.
දැන් එම සත්‍ය ක්‍රියාවෙහි ස්වරූපය දැක්වීමට “**සත්තාහමෙව**” යන ගාථාව කීවේය.
එහි “**සත්තාහමෙව**” යනු පැවිදි වූ දින පටන් සත් දිනක් පමණක්ම, “**පසන්තචිත්තො**” යනු කර්‍මඵල ඇදහීම් වශයෙන් පැහැදුනු සිත් ඇත්තේ, “**පුඤ්ඤත්‍ථිකො**” යනු පිනෙන් ප්‍රයෝජන ඇත්තෙක්, ධර්‍මයෙහි කැමැත්ත ඇත්තෙක්ව, “**අථාපරං යඤ්චරිතං”** යනු ඉක්බිති එම සත් දිනෙන් මත්තෙහි මාගේ යම් බ්‍රහ්මචර්‍ය්‍යායෙහි හැසිරීමක් වීද,
**“අකාමකො වාහි**” යනු පැවිද්ද නොකැමැත්තේම “**එතෙන සච්චෙන සුවත්‍ථි හොතු**” යනු ඉදින් පනස් වසකට අධික කාලයක් අනභිරති වාසයෙන් (පැවිද්දට අකමැත්තෙන්) වසන මා විසින් කිසිවකු ඒ පිළිබඳව දැනුවත් නොකළ බව සත්‍යයකි. මේ සත්‍යය කරණ කොටගෙන යඤ්ඤදත්ත කුමාරයාට යහපතක් වේවා. දිවි ලැබේවා’යි
මෙසේ මහාසත්ත්‍වයන් විසින් සත්‍ය ක්‍රියා කළ කල්හි යඤ්ඤදත්තගේ ශරීරයෙන් විෂ බැස පොළොවට පිවිසියේය. කුමාරයා ඇස් හැර මවුපියන් දෙස බලා “මෑණියනි, පියාණනි”යි කියා නැගී සිටියේය. එහෙයින්,
“සත්‍ය ක්‍රියාව කළ වහාම විෂ වේගයෙන් කම්පිත වූ කුමාරයා පිබිද නැගී සිටියේය. නිරෝග ද වීය’යි වදාරණ ලදී.
එහි අර්‍ථය, මාගේ සත්‍යක්‍රියාව හා සමකාලීනවම ඉන්පෙර විෂවේගයෙන් විඳින ලද කම්පිත වූ විසංඥභාවයෙන් නොපිබිද සිටි දරුවා පහවූ විෂ ඇති බැවින් නැවත ලැබූ සිහි ඇත්තේ වහා නැගී සිටියේය. ඒ මානවක කුමාරයා විෂවේගයෙන් නිරෝග වූයේ විය’ යනුයි.
දැන් ශාස්තෲන් වහන්සේ තමන් වහන්සේගේ ඒ සත්‍යක්‍රියාවෙහි පරමත්‍ථපාරමීභාවය දක්වන්නාහු, **“සච්චෙන මෙ සමො නත්‍ථි ** **එසා මෙ සච්ච පාරමී ති** (චරියා පිටක) (“සත්‍යපාරමිතාවෙන් මා හා සම වූවෙක් නැත. මේ මාගේ සත්‍ය පාරමිතාව’යි) වදාළහ. එය පැහැදිලි කළ අර්‍ථ ඇත්තේමය. ජාතකට්ඨ කථාවෙහි වනාහි මහාසත්ත්‍වයන්ගේ සත්‍යක්‍රියාවෙන් කුමාරයාගේ පයෝධරයෙන් උඩ, ප්‍රදේශයේ විෂ බැස ගියේයයි ද දරුවාගේ පියාගේ සත්‍ය ක්‍රියාවෙන් තුනටියෙන් උඩද, මවගේ සත්‍යක්‍රියාවෙන් ශරීරයේ ඉතිරි කොටසින් ද විෂ බැස ගියේයයිද කියන ලදී. එහෙයින්,
(පියාගේ සත්‍යක්‍රියාව) මට ගිහිගේ වසන කල්හි ආගන්තුකයකු දැක කිසිකලෙක දන්දීම ප්‍රිය නො කෙළෙම්ද, බහුශ්‍රැත ශ්‍රමණ බ්‍රාහ්මණයෝ ද දන්දීමට ඇති මගේ අප්‍රියභාවය නොදැන ගත්තාහු ද මම අකමැත්තෙන්ම දන් දෙන බව අන් අය නො දැන ගත්තාහුද මේ සත්‍ය බලයෙන් යඤ්ඤදත්ත සුපවත් වේවා. නැසුණු විෂ ඇතිව ජීවත් වේවා.
(මවගේ සත්‍යක්‍රියාව) දරුව, මහත් තෙදැති ඝෝර විෂ සහිත යම් සර්‍පයෙක් තුඹසින් උඩට විත් නුඹට දෂ්ඨ කළේද, ඒ සර්‍පයා කෙරෙහිත් ඔබේ පියා කෙරෙහිත් මගේ අප්‍රිය බවෙහි අද කිසි විශේෂයක් නැත. මේ සත්‍ය බලයෙන් යඤ්ඤදත්ත සුවපත් වේවා, නැසුණු විෂ ඇතිව ජීවත් වේවා”යි කියන ලදී.
එහි “**වාසකාලෙ**”යනු විසීම සඳහා ගෙට ආ කාලයෙහි. **“න වාපි මෙ අප්පියතං අවෙදුං**” යනු ශ්‍රමණ බ්‍රාහ්මණයෝ බහුශ්‍රැත වූවෝ නමුදු “මෙතෙම දානයට සතුටු නොවේමය. අප කෙරෙහිද සතුටක් නැත්තේය’යි මාගේ මේ අප්‍රියභාවය නො දැන ගත්තාහුමය (එසේ වුවත්) මම වනාහි ඔවුන් දෙස ප්‍රිය ඇසින්ම බලමි’යි ප්‍රකාශ කෙරේ. **“එතෙන සච්චෙන**” යනු ඉදින් මම දන් දෙමින්ම විපාක නොඅදහා තමාගේ නො කැමැත්තෙන්ම දෙමිද මගේ නො කැමති බව අන්‍යයෝ නොදනිත්ද ඒ සත්‍යය කරණ කොටගෙන සුවපත් වේවා යන අර්‍ථයයි. අනෙක් ගාථාවෙහි “**තාත**” යන්නෙන් පුතා අමතයි. “**පහුත තෙජො”** යනු බලවත් විෂ ඇති. “**පතරා**” යනු (පදරා) විවරයෙන් නැතහොත් මෙයම පාඨය වේ. “**උදිච්ච**” යනු උඩට ගොස්, තුඹස් සිදුරෙන් නැගීසිට යන අර්‍ථයයි. මෙය කියන ලද්දේ වෙයි. “දරුව යඤ්ඤදත්තය, එම සර්‍පයා කෙරෙහිත් නුඹගේ පියා කෙරෙහිත් මගේ අප්‍රියභාවයෙහි කිසිම විශේෂයක් නැත. එම අප්‍රිය බව අද හැර මවිසින් කිසිවෙකුට නොදන්වන ලද විරූය. ඉදින් මෙය සත්‍යයක් නම් මේ සත්‍යයේ බලයෙන් සුවපත් වේවා’යි.
මෙසේ බෝධිසත්ත්‍වයෝ කුමාරයා නිරෝග වූ කල්හි ඔහුගේ පියාට “දන් දෙන්නා විසින් වනාහි කර්‍මයද ඵලයද අදහා දිය යුතුය’යි කම්පල ඇදහීමෙහි යොදවා තමා නොඇල්ම පහකොට ධ්‍යාන අභිඥා උපදවා ආයු කෙළවර බඹලොව ගියහ.
එදා මණ්ඩබ්‍ය නම් ආනන්ද ස්ථවිරයෝය. ඔහුගේ බිරිඳ විශාඛාවෝය. පුතා රාහුල ස්ථවිරයෝය. ආණිමණ්ඩබ්‍ය ශාරිපුත්‍ර ස්ථවිරයෝය. කණ්හදීපායන නම් ලෝකනාථ බුදුරජාණන් වහන්සේය.
මෙහි උන්වහන්සේ සත්‍ය පාරමිතාවම පාළියට නගන ලදී. සෙසු පාරමිතාවෝ ද යට සඳහන් පරිදිම නිර්ධාරණය කළ යුත්තාහ. එසේම නිරවශේෂ මහාභෝග පරිත්‍යාගාදී ගුණානුභාවයෝ පැහැදිලි කළ යුත්තාහ.
“නැවත අනිකුදු (චරිතයක් කියන්නෙමි) යම් කලෙක්හි මම සුතසෝම නම් රජෙක් වීම් ද, පෝරිසාද විසින් අල්ලා ගන්නා ලද්දෙම් බ්‍රාහ්මණයාහට (දෙන ලද) ප්‍රතිඥාව සිහි කෙළෙමි’යි
දොළොස්වන (සුතසෝම චරිතයෙහි) “**සුතසොමො මහීපතී**” යනු එනම් වූ රජ මහාසත්ත්‍වයෝ වනාහි එකල්හි කුරුරට ඉඳිපත් නුවර කෝරව්‍ය රජුගේ අගමෙහෙසියගේ කුසෙහි පිළිසිඳගත්හ. ඇසීමෙහි සතුටු සිත් ඇති බැවින්ද චන්‍ද්‍රයා වැනි සෞම්‍ය මුහුණක් ඇති නිසාද “සුතසෝම” යයි හැඳින ගත්හ. මවුපියෝ වැඩිවියට පත්, සියලු ශිල්පයන්හි පරතෙරට පත් ඔහු රාජ්‍යයෙහි අභිෂේක කළාහුය. “**ගහිතො පොරිසාදෙන” **යනු පුරුෂ වූ, මනුෂ්‍යයන් ආහාර වශයෙන් අනුභව කළ හෙයින් “පෝරිසාද” යයි ලැබූ නම් ඇති බරණැස් රජු විසින් දෙවියන්ට බිලිකම් සඳහා අල්ලා ගන්නා ලද්දේ.
බරණැස් රජ වනාහි එකල්හි මසෙන් තොරව අනුභව නොකරන්නේ අනෙක් මසක් නොලැබූ අරක්කැමියා විසින් මිනීමස් අනුභව කරවන ලද්දේ රස තෘෂ්ණාවෙන් බැඳුනෙක් වී මිනිසුන් මරා මිනීමස් කන්නේ ඇමති පිරිස ප්‍රධාන නුවර වැස්සන් විසින් ද නියම් ජනපදවාසීන් විසින් ද උත්සාහ කරවන ලද “කාලහත්‍ථි” නම් තමන්ගේ සෙන්පතියා විසින් දේවයන් වහන්ස ඉදින් රජය කැමැත්තේ නම් මිනීමස් අනුභව කිරීමෙන් වෙන්වුව මැනවැ’යි කී කල්හි “රාජ්‍යය අත්හරින්නේ නමුදු මිනීමස් කෑමෙන් වෙන් නොවන්නෙමි’යි කියා ඔවුන් විසින් රටින් නෙරපන ලද්දේ වනයට පිවිස එක් නුගගසක් මුල වසන්නේ කණුවක හැපීමෙන් පාදයෙහි හටගත් වනය සුවවීම සඳහා “මුළු දඹදිව එක් සියයක් රජුන්ගේ ගළලෙයින් බිලිපූජා කරන්නෙමි’යි දෙවියන්ට ආයාචනා කොට සත් දිනක් නිරාහාරව සිටීමෙන් වණය සුව වූ කල්හි “දෙවියන්ගේ ආනුභාවයෙන් මට සුව වූයේයයි හැඟීමෙන් “බිලිකම් සඳහා රජුන් ගෙන එන්නෙමි’ යි යන්නේ අතීත ජන්මයෙහි යහළු වූ යක්‍ෂයකු සමග එක්ව ඔහු විසින් දුන් මන්ත්‍ර බලයෙන් ඉතා ශක්තිජවපරාක්‍රමයෙන් යුක්ත වූයේ සත් දිනක් තුළදීම සියයක් රජවරුන් ගෙනවිත් තමා වසන නුගගසෙහි එල්වා බිලිකම් කිරීමට සුදානම් විය.
ඉක්බිති ඒ නුග ගසෙහි අරක්ගත් දෙවියෝ ඒ බලිකර්‍මයට අකමැති වන්නාහු උපායකින් එය වලක්වන්නෙමි’යි පැවිදි වෙසින් තමා ඔහුට දක්වා ඔහු විසින් ලුහුබඳින ලද්දාහු තුන් යොදුනක් ගොස් නැවත තමාගේ දිව්‍ය රූපය දක්වා “නුඹ බොරු කියන්නෙකි, නුඹ විසින් සියලු දඹදිව රජවරුන් ගෙනවිත් බිලිකම් කරන්නෙමි”යි ප්‍රතිඥා කරන ලදී. දැන් යම් ඒ දුර්‍වල රජවරුන් පමණක් ගෙනාවෙහිය. ඉදින් දඹදිව අග්‍ර වූ සුතසෝම රජු ගෙන නොඑන්නෙහි නම් නුඹගේ බලිකර්‍මයෙන් මට වැඩක් නැතැ’යි කීහ.
හෙතෙම “මාවිසින් තමාගේ දේවතාතොමෝ දක්නා ලද්දීය’යි සතුටුව “ස්වාමීනි, නොසිතුව මැනව, මම අදම සුතසෝමයන් ගෙන එන්නෙමි’යි කියා වේගයෙන් “මිගාජින” උයනට ගොස් රැකවලක් නොමැතිව තිබූ පොකුණට බැස පියුම් පතකින් හිස වසාගෙන සිටියේය. ඔහු උයන ඇතුළට ගිය කල්හිම ඉතා අලුයම තුන් යොදුනක් අවට රැකවල් ගත්තාහුය. මහාසත්ත්‍වයෝ උදෑසනම සැරසූ ඇතුපිට නැගී සිවුරඟ පිරිවරාගෙන නගරයෙන් නික්මුණාහ. එකල්හි නන්ද නම් බ්‍රාහ්මණයා තක්‍ෂලා නුවරින් “සතාරහ” නම් ගාථා හතරක් ගෙන එකසිය විසි යොදුන් මග ගෙවා එම නගරයට පැමිණියේ නැගෙනහිර දොරටුවෙන් නික්මෙන රජු දැක අත ඔසවා “මහරජ, ඔබතුමාට ජය වේවා”යි කියා ජයාශීර්වාද කළේය.
රජතුමා මඟුලැතු එතනට පමුණුවා “බ්‍රාහ්මණය, නුඹ කොහි සිට එන්නෙහිද? කුමක් කැමති වෙහිද? නුඹට කුමක් දියයුතුදැයි කීය. බ්‍රාහ්මණයා “නුඹවහන්සේ සුභාෂිත ඇසීමෙහි අභිප්‍රාය ඇතෙකැයි අසා සතාරහ ගාථාවන් සතරක් රැගෙන ඔබතුමාට දේශනා කිරීමට පැමිණියේ වෙමි”යි කීය. මහාසත්ත්‍වයෝ සතුටු සිත් ඇත්තාහු “මම උයනට ගොස් නා පැමිණ අසන්නෙමි, නුඹ කළනොකිරෙව’යි කියා “යව්, බ්‍රාහ්මණයාට අසවල් ගෙයි නවාතැන්ද කෑම ඇඳීමද විධාන කරව්” යයි අණ කරවා උයනට පිවිස මහත් වූ ආරක්‍ෂාව සංවිධානය කොට මාහැඟි ආභරණ මුදා රැවුල කප්වා සඳුන් සුණු ආදියෙන් උලන ලද ශරීර ඇත්තේ රාජ ඓශ්වර්‍ය්‍යයෙන් පොකුණෙහි නා, ගොඩ නැගී දිය සළුව හැඳ සිටියේය.
ඉක්බිති එතුමන්ට සුවඳ මල් මාලාලඞ්කාරයන් එළවූහ. පෝරිසාදයා “සැරසුණු රජතුමා බර වන්නේය. සැහැල්ලු විටම ඔහු ගන්නෙමි’යි හඬගසමින් කඩුව කරකවමින් මම පෝරිසාදයා වෙමි’යි නම අස්වා ජලයෙන් නික්මුණි. ඔහුගේ හඬ අසා ඇතරු ආදීහු ඇතුන් ආදීන්ගෙන් බැස්සාහුය. බලසෙනග දුර සිටියාහුම පලාගියහ. අනෙකෙක් තම ආයුධ හැරදමා වැදහොත්හ. පෝරිසාදයා රජු ඔසවා කර හිඳුවා ඉදිරියට පැමිණි තැනින්ම අටළොස් රියන් පවුර පැන ඉදිරියෙන් වෑහෙන්නා වූ මද ඇති මතැතුන්ගේ කුඹුපාගා පර්වතකුට මෙන් බිම හෙළමින් පවනට බඳු ජවඇති අශ්ව රත්නයන්ද පිට පාගා බිම හෙළමින් රිය හිස් පාගා බිම හෙළමින්. බඹරයක් කරකවන්නාක් මෙන් නිල් වූ නුගකොළ මඩින්නාක් මෙන් එකම වේගයෙන් තුන් යොදුන් මග ගෙවා ලුහුබඳින කිසිවෙකු නො දැක හෙමින් යන්නේ සුත සෝමයන්ගේ හිසකේවලින් ජලබිඳු තමා මත වැටෙන කල්හි “කඳුලු බින්දු” යන හැඟීමෙන් “මේ කිමෙක්ද? සුතසෝම මරණය අනුව ශෝක කරමින් හඬද්දැයි කීයේය.
මහාසත්ත්‍වයෝ “මම මරණයට ශෝක නොකරමි. හැඬීමක් නම් කොයින්ද? එසේ වුවත් පොරොන්දුවක් දී එය ඉටුකිරීම වනාහි නුවණැත්තන්ගේ පුරුද්දකි. එය සිදුනොවේ යයි ශෝක කරමි. කාශ්‍යප බුදුරජුන් විසින් දේශනා කරන ලද සතාරහ ගාථා හතරක් ගෙන තක්‍ෂලාවේ සිට පැමිණි බ්‍රාහ්මණයෙකුට ආගන්තුකවත් කරවා “නා පැමිණ අසන්නෙමි. මා එනකල් සිටිනු මැනවැයි ප්‍රතිඥා දී උයනට ගියේ වෙමි. නුඹද ඒ ගාථා ඇසීමට නොදී මා අල්ලා ගත්තෙහිය’යි කීහ. එහෙයින්,
පෝරිසාදයා එක්සියයක් ක්‍ෂත්‍රියයන්ගේ අත්තල සිදුරු කොට (රැහැන් යොදා) අමුණා ඔවුන් සම්පූර්‍ණයෙන් මලානික කරවා බලි කර්‍මය සඳහා මා ගෙන ගියේය”යි වදාරණ ලදී.
එහි **“බ්‍රාහ්මණෙ සඞ්ගරං**” යනු නන්ද බ්‍රාහ්මණයාහට තමා විසින් කළ ප්‍රතිඥාව සිහිකෙළෙමි.
“**ආවුණිත්‍වා කරතලෙ**” යනු ඒ ඒ තැන උයන් ආදියට ගොස් තමාගේ බලයෙන් ගෙනෙන ලද එක් සියයක් ක්‍ෂත්‍රියයන්ගේ අත්තල සිදුරු කොට ගසෙහි එල්ලනු පිණිස රැහැන් යොදා. “**එතෙ සම්පමිලා පෙත්‍වා”** යනු මේ එක්සියයක් ක්‍ෂත්‍රියයන් ජීවග්‍රාහයෙන් ගෙන පා උඩුකුරුව හා හිස යටිකුරු කොට විලුඹින් හිසට පහරදෙමින් කරකැවීම් වශයෙන් ද අත්තල අමුණා ගසෙහි එල්ලීම් වශයෙන් ද සියලු ආකාරයෙන් ආහාර වැළකීම් වශයෙන්ද සියලු ආකාරයෙන් මලානික කරවා වියලවා අසහනයට පත් කරවා යන අර්‍ථයයි. “**යඤ්ඤත්‍ථෙ**” යනු බලිකර්‍මය සඳහා සම්පූර්‍ණ කළයුතු වූ කල්හි “**උපනයී මමං**” යනු මා ගෙන ගියේය.
එසේ ගෙන යනු ලබන කල්හි වනාහි මහාසත්ත්‍ව තෙම පෝරිසාදයා විසින් “කිම නුඹ මරණයට බියවන්නෙහිදැයි ඇසූ කල්හි “මම මරණයට බිය නොවෙමි. එම බ්‍රාහ්මණයාට මවිසින් කරන ලද පොරොන්දුව නොමුදන ලදැයි ශෝක කරමි. ඉදින් මා මුදාහරින්නෙහි නම් ඒ ධර්‍මය අසා එතුමන්ටද සත්කාර සම්මාන කොට නැවත පැමිණෙන්නෙමි’යි කීය. “මා විසින් මුදාහරින ලද ඔබතුමා ගොස් නැවත මා අතට එන්නෙහිය” යන මේ වචනය මම නො අදහමි”යි (කීය) යහළු පොරිසාදයෙනි, මා සමග එකම ආචාර්‍ය්‍ය කුලයෙහි හික්මුනා වූ යහළුවෙක් වී “මම දිවි සඳහාවත් බොරු නො කියමි” යන්න කිම නො අදහන්නෙහිද? මාගේ මේ වචන මාත්‍රයෙන් කිමද?
“යහළුව, කඩුවද සිරිය ද අල්ලමි. මම ඔබට දිවිරීම ද කරමි. නුඹ විසින් මුදන ලද මම බ්‍රාහ්මණයාට ණය නැත්තෙක්ව, සත්‍යය රක්නෙම් නැවත එන්නෙමි’යි
මහාසත්ත්‍වයන් විසින් මේ ගාථාව කී කල්හි පෝරිසාද තෙම “මේ සුතසෝමයෝ රජුන් විසින් නොකළයුතු සපථයක් කරමි”යි කියයි. ගොස් නැවත නො එන්නාහුද මගේ අතින් නො මිදෙන්නාහ’යි සිතා:-
මහරජ, සිය රටෙහි ඉසුරු බවෙහි සිටියා වූ ඔබ විසින් බ්‍රාහ්මණයකු සමග යම් පොරොන්දුවීමක් කරන ලදද ඒ පොරොන්දුව බමුණාට දී සත්‍ය රක්නෙහි නැවත මෙහි එව’යි
කියා මුදාහැරියේය.
මහාසත්ත්‍වයෝ රාහු මුඛයෙන් මිදුණු චන්‍ද්‍රයා මෙන් හස්තියකු සමාන බල ඇත්තාහු, වීර්‍ය්‍යයෙන් යුක්ත වූවාහු වහාම ඒ නුවරට පැමිණියහ. එතුමන්ගේ සේනාවද සුතසෝම රජතුමා නුවණැතිය, පෝරිසාදයා දමනය කොට සිංහ මුඛයෙන් මිදුණු උතුම් මතැතෙකු මෙන් එන්නේ යයිද, රජතුමා පෝරිසාදයාට දී ආවාහුයයි නින්දා භයින්ද, පිටනුවරම නැවතී සිටියාහු එන්නා වූ රජතුමා දුරදීම දැක පෙරගමන් කොට වැඳ “මහරජ, කිමෙක්ද පෝරිසාදයා විසින් වෙහෙසට පමුණුවන ලද්දේදැයි පිළිසඳරකථා කොට පෝරිසාදයා විසින් මගේ මවුපියන් විසින් කරන ලද්දට වඩා ඉතාමත් දුෂ්කර කාර්‍ය්‍යයක් කරන ලද්දේය. එබඳු වූ චණ්ඩ වූ සාහසිත වූ පෝරිසාද තෙම මාගේ වචනය අදහා මා මුදාහැරියේය’යි කීකල්හි රජු සරසා ඇතුපිට නංවා පිරිවරාගෙන නගරයට පිවිසියාහුය. එය දැක සියලු නුවර වැසියෝ සතුටු වූහ.
එතුමෝ ද දහම්සොඬ බැවින් මවුපියන් වෙතද නොඑළඹ වාසලට ගොස් බ්‍රාහ්මණයා කැඳවා එතුමන්ට මහත් සත්කාර සම්මාන කොට ධර්‍මගරුක බැවින් තමා මිටි අසුනක හිඳ “ඇඳුරුතුමනි, ඔබවහන්සේ විසින් මට ගෙනෙන ලද ‘සතාරහ’ ගාථා අසමි’යි කීය. බ්‍රාහ්මණතෙම මහාසත්ත්‍වයන් විසින් ඉල්ලා සිටි කල්හි සුවඳින් අත ගල්වා පසුම්බියෙන් සිත්කළු පොතක් බැහැරට ගෙන අත්දෙකින් අල්ලාගෙන “එසේනම් මහරජ, අසනු මැනවැ’යි පොත කියවන්නේ ගාථාවන් කීයේය.
“සුතසෝම රජුනි, සත්පුරුෂයන් සමග එක්වරක් හෝ එක්වෙයිද එය ඔහු රකී. අසත්පුරුෂයන් සමග බොහෝ වූද එක්වීම් එසේ නොරකී.
සත්පුරුෂයන් සමග එක් වන්නේය. සත් පුරුෂයන් සමග මිත්‍රසන්‍ථවය කරන්නේය. බුද්ධාදී සත්පුරුෂයන්ගේ සද්ධර්‍මය දැන ශ්‍රේෂ්ඨයෙක් වන්නේය. ළාමකයෙක් නො වන්නේය.
ඉතා විසිතුරු කරන ලද රාජරථයෝ ඒකාන්තයෙන් දිරත්, නැවත ශරීරයත් ජරාවට යෙයි. බුද්ධාදී සත්පුරුෂයන්ගේ නිර්‍වාණ ධර්‍මය ජරාවට නොයයි.
බුද්ධාදී සත් පුරුෂයෝ ඒකාන්තයෙන් ඒ නිවන ප්‍රකාශ කරති. මහරජ, අහසට පොළොව දුර වේ. සමුද්‍රයෙහි එතෙරට මෙතෙර දුරෙහි පිහිටියේය. සත්පුරුෂයන්ගේ ධර්‍මය හා අසත්පුරුෂයන්ගේ ධර්‍මය ඊටත් වඩා ඒකාන්තයෙන් දුරයයි කියති’යි (කීය)
එම ගාථාවන් අසා මහාසත්ත්‍වයෝ මාගේ පැමිණීම සඵල වූයේයයි සතුටු සිත් ඇත්තාහු මේ ගාථාවෝ ශ්‍රාවකයන් විසින් කියන ලද්දාහු නොවෙති. පණ්ඩිතයන් විසින් කියන ලද්දාහුද නොවෙති. දෙවියන් විසින් කියන ලද්දාහු නොවෙති. සර්‍වඥ බුදු කෙනෙකුන් විසින්ම කියන ලද්දාහු වෙති. කොපමණ වටින්නාහුදැයි සිතන්නාහු “මේ සියලු සක්වළ බඹලොව දක්වා සත්රුවනින් පුරවා දුන් නමුත් සුදුස්සන් කරන ලද්දේ නම් නො වන්නේය. මම වනාහි මොහුට තුන්සියයක් යොදුන් ඇති කුරු රටෙහි සත් යොදුන් වූ ඉඳිපත් නුවර රාජ්‍යය දීමට සමත් වෙමි. මොහුට රාජ්‍යය කරවන්නට භාග්‍ය නැත. ඒ එසේමය, මොහුගේ ශරීර ලක්‍ෂණානුසාරයෙන් මඳ ආනුභාව ඇති බව පෙනේ. එමනිසා රාජ්‍යය දුන්නත් මොහු කෙරෙහි එය නොපිහිටයි. යනුවෙන් සිතා ඇඳුරුතුමනි, නුඹවහන්සේ සෙසු රජදරුවන්ට මේ ගාථා දේශනා කොට කුමක් ලබව්දැයි විචාළේය. “මහරජ, මේ එක එක ගාථාවට සියය සියය බැගින් ලබමි. එහෙයින්ම “සතාරහ” ගාථා නම් විය. ඉක්බිති මහාසත්ත්‍වයෝ “ඇඳුරුතුමනි, නුඹ තමා ගෙන හැසිරෙන භාණ්ඩයෙහි අගය නො දන්නෙහිය.
“බ්‍රාහ්මණය, මේ ගාථාවෝ දහසක් අගනා හෙයින් සාහස්සිය නම්වෙති. මේ ගාථාවෝ ‘සතාරහ’ (සියයකට සුදුසු) නම් නො වෙති. නුඹ වහාම හාරදහසක් ගනුව’යි”
කියා කහවණු හාරදහසක් දෙවා එක් සැප යානාවක්ද දී මහත් සත්කාර සම්මානයෙන්ම ඔහු පිටත්කර යවා මවුපියන් වැඳ “මම බ්‍රාහ්මණයා විසින් ගෙනෙන ලද සද්ධර්‍ම රත්නය පුදා එයටද සත්කාර සම්මාන කොට එන්නෙමි’යි පෝරිසාදයාට ප්‍රතිඥා දී ආවෙමි. එහි මා විසින් බ්‍රාහ්මණයාහට කළ යුතු පිළිපැදිය යුතු යමක් වී නම් එය කරන ලද්දේය. දැන් පෝරිසාදයා සමීපයට යන්නෙමි’ යි කියා එසේ නම් දරුව, සුතසෝමය, මේ කුමක් කියව් ද? අපි සිව්රඟ සෙනඟින් සොරා අල්ලා ගනිමු. සොරා සමීපයට නො යව’යි ඉල්ලා සිටියහ. සොළොස් දහසක් නාටක ස්ත්‍රීහු ද සෙසු පිරිවර ජනයාද “දේවයන් වහන්ස, අපව අනාථ කොට කොහි යන්නෙහිදැයි ඇඬුවාහුය. නැවත ද රජතුමා වනාහි සොරා සමීපයට යන්නේ යයි එකම කෝලාහලයක් විය.
මහාසත්ත්‍වයෝ “ප්‍රතිඥාවට අනුව ක්‍රියා කිරිම සාධූන් හා සත්පුරුෂයන් විසින් පුරුදු කළ ගුණයකි. ඔහු ද මා අදහා මුදා හැරියේය. එනිසා යන්නේමය’යි මවුපියන් වැඳ සෙසු ජනයාට අනුශාසනා කොට කදුළු වැකි මුහුණින් යුක්තව නොයෙක් ආකාරයෙන් වැළපෙන අන්තඃපුර ස්ත්‍රීන් ආදීවූ ජනයා විසින් අනුව ගියාහු නගරයෙන් නික්ම එම ජනයා නැවැත්වීමට මඟ හරහා දණ්ඩකින් ඉරක් ඇඳ මාගේ මේ ඉර නොඉක්මවව් යයි කියා ගියහ. මහජනයා තෙදවත් මහාසත්ත්‍වයන්ගේ අණ ඉක්මවීමට නොහැකිවන්නේ මහ හඬින් හඬා වැලපී නතර විය. බෝධිසත්ත්‍වයෝ ආ මගින්ම පෝරිසාදයා සමීපයට ගියහ. එහෙයින් “**අපුච්ඡි මං පොරිසාදො”** යනාදිය වදාළහ.
“පෝරිසාදතෙම “කිමෙක්ද තෝ (මා අතින් මිදීමට කැමැත්තෙහිද? ඉදින් තෝ මාගේ සමීපයට ඒකාන්තයෙන් නැවත එන්නෙහි නම් තාගේ කැමැත්ත ලෙස කරන්නෙමි”
උදෑසනින්ම ඒමට ඔහුට මාගේ ප්‍රතිඥාව දී සිත්කළු වූ නගරයට පැමිණ එකල්හි රාජ්‍යය පාවා දුනිමි.
පුරාතන වූ බුදුවරුන් විසින් සේවනය කරන ලද්දා වූ සත්පුරුෂයන්ගේ ධර්‍මය සිහිකොට බ්‍රාහ්මණයාහට ධනය දී පෝරිසාදයා කරා පැමිණියෙමි.
එහි යෑමෙහි “කිමෙක්ද මෙතෙම මා මරන්නේද නොහොත් නොමරන්නේදැයි මට සැකයක් නො වීය. සත්‍ය වචනය රක්‍ෂා කරමින් මාගේ ජීවිතය පරිත්‍යාග කරන්නට පැමිණියෙමි. සත්‍යයෙන් මා හා සමවූවෙක් නැත. මේ මාගේ සත්‍ය පාරමිතාවයි.” ආදියයි.
එහි “**කිං ත්‍වං ඉච්ඡසි නිස්සජ්ජං**” යනු “නුඹ තම නගරයට යාමට මගේ අතින් මිදීම කැමැත්තෙහිද?” මවිසින් තක්‍ෂලා ආදියේදී බොහෝ කලක් පුරුදු කරන ලද සත්‍ය වචනය ඇත්තේයයි නුඹ කියන්නෙහිය. එහෙයින් “**යථාමති තෙ කාහාමි**” නුඹගේ කැමැත්ත පරිදි කරන්නෙමි. **“යදි මෙ ත්‍වං පුනෙහිසි” **යනු ඉදින් නැවත නුඹ ඒකාන්තයෙන්ම මා සමීපයට එන්නෙහිද,
“**පණ්හෙ ආගමනං මම”** යනු උදෑසනම මගේ පැමිණීම පිළිබඳව පෝරිසාදයාට පොරොන්දු දී, උදෑසනම එන්නෙමි’යි පොරොන්දු වී, **“රජ්ජං නියාදයිං තදා**” යනු එකල්හි පෝරිසාදයාගේ සමීපයට යනු කැමැත්තේ “ඔබතුමන්ලා මේ රාජ්‍යය පිළිපදිනු මැනව’යි මවුපියන්ට යොදුන් තුන්සියයක් වූ රාජ්‍යය පවරා දුනිමි.
කුමහෙයින් රාජ්‍යය පවරා දුන්නෙම්දයත්? “**අනුස්සරිත්‍වා සද්ධම්මං**” යනු “යම්හෙයකින් වනාහි ප්‍රතිඥාව ඉටුකිරීම නම් සත්පුරුෂ සාධු වූ බෝධිසත්ත්‍වවරුන්ගේ ප්‍රවේණිගත කුලසිරිතකි. එහෙයින් ඒ සත්‍යපාරමිතා ධර්‍මය පූර්‍වවූද පැරණි වූද බුද්ධාදී උතුමන් විසින් සෙව්නා ලද බව සිහිකොට සත්‍යය රකින්නාහු ඒ බ්‍රාහ්මණයාට ධනය දී තම ජීවිතය පරිත්‍යාග කොට පෝරිසාදයා වෙත එළඹියෙමි.
“**නත්‍ථි මෙ සංසයො තත්‍ථ**” යනු ඒ පෝරිසාදයා සමීපයට යෑමෙහි “කිම මොහු මා නසන්නේද නොහොත් නොනසන්නේදැයි මට සැකයක් නැත. චණ්ඩ වූද සාහසික වූද පෝරිසාදයා මා සමග එක් සියයක් රජ දරුවන් දේවතාවාට බලිකර්‍ම සඳහා සුදානම් කරන ලද්දේ ඒකාන්තයෙන්ම මරන්නේ ය’යි දන්නේම හුදෙක් සත්‍ය වචනය රකිමින් තම ජීවිතය පරිත්‍යාග කොට ඔහු වෙත එළඹියෙමි. මෙය මෙසේ වූයේ යම්හෙයකින් ද එහෙයින් “සත්‍යයෙන් මා හා සමාන වූවෙක් නැත. මේ මාගේ පරමාර්ථභාවයට පත්වූ සත්‍ය පාරමිතාව යයි වදාළහ.
මහාසත්ත්‍වයන් පෝරිසාදයා වෙත එළඹි කල්හි පිපුණු හෙළ පියුමක් මෙන් ශෝභාමත් බෝසතුන්ගේ මුහුණ දැක “මෙතෙම පහවූ මරණ භය ඇතිව පැමිණියේය. මේ ආනුභාවය කවරකුගේදැයි සිතන්නේ “ඒ ධර්‍මය ඇසූ හෙයින් මෙතෙම මෙසේ තෙද ඇත්තේ ද නිර්භය වූයේද වී යයි හඟිමි. මමද එය අසා තෙද ඇත්තේ ද නිර්භය වූවෙක් වන්නෙමි’යි සනිටුහන් කොට පෝරිසාදයා මහාසත්ත්‍වයන්ට “තෙපි යමක් ඇසීමට තමන්ගේ නුවරට ගියහුද ඒ සතාරහ ගාථා අසමු’යි කීයේය.
එය අසා බෝධිසත්ත්‍වයෝ “මේ පෝරිසාදයා පාප ස්වභාව ඇත්තේය. මොහුට ටිකක් නිග්‍රහ කොට ලජ්ජා කොට කියන්නෙමියි (සිතා)
“නිතර ලේ වැකුණු අත් ඇති රුදුරු වූ නොදැහැමි නුඹගේ සත්‍යයෙක් නැත. ධර්‍මයක් කොයින්ද? නුඹ මේ දහම් ඇසීමෙන් කුමක් කරන්නෙහිදැයි
කියා නැවත ඔහු විසින් ඉතා යහපත්ව හටගත් ශ්‍රවණාදරයෙන්
“මිනිස්සු ධර්‍මය අසා හොද නරක දැනගනිත්. ඒ සතාරහ ගාථාවන් අසා මගේ සිත දහම්හි ඇලෙන්නේ යයි
කී කල්හි “මෙතෙම අතිශයින් හටගත් ආදර ඇත්තේ අසනු කැමැත්තේය. එහෙයින් මොහුට කියන්නෙමි’යි සිතා “යහළුව, එසේ වීනම් මනාකොට අසව, මෙනෙහි කරව’යි කියා නන්ද බ්‍රාහ්මණයා විසින් කී අයුරින්ම ගාථාවන්ට සකස්ව ස්තූති කොට කාමාවචර සදෙව්ලොව ඒකකෝලාහළයක් ‍ කොට දෙවියන් සාධුකාර දෙන කල්හි මහාසත්ත්‍වයෝ පෝරිසාදයාට,
“මහරජ, සත්පුරුෂයන් සමග එක්වරක් හෝ එක්වෙයිද, එය ඔහු රකී. අසත්පුරුෂයන් සමග බොහෝ වූද එක්වීම් එසේ නොරකී.
සත්පුරුෂයන් සමගම එක්වන්නේය. සත්පුරුෂයන් සමගම මිත්‍ර සන්‍ථවය කරන්නේය. බුද්ධාදී සත්පුරුෂයන්ගේ සද්ධර්‍මය දැන ශ්‍රේෂ්ඨයෙක් වන්නේය. ළාමකයෙක් නොවන්නේය.
ඉතා විසිතුරු කරන ලද රාජරථයෝ ඒකාන්තයෙන් දිරත්. නැවත ශරීරයත් ජරාවට යෙයි. බුද්ධාදී සත්පුරුෂයන්ගේ නිර්‍වාණය ධර්‍මය ජරාවට නොයයි. බුද්ධාදී සත්පුරුෂයෝ ඒකාන්තයෙන් ඒ නිවන ප්‍රකාශ කරති.
මහරජ, අහසට පොළොව දුර වේ. සමුද්‍රයෙහි එතෙරට මෙතෙර දුරෙහි පිහිටියේය. සත්පුරුෂයන්ගේ ධර්‍මය හා අසත්පුරුෂයන්ගේ ධර්‍මය ඊටත් වඩා ඒකාන්තයෙන් දුරයයි කියති’යි (ජාතක පාලිය)
දහම් දෙසූහ. එතුමන් විසින් මැනවින් කී නිසාත් තමන්ගේ පුණ්‍යනුභාවය නිසාත් ගාථා අසද්දීම ඔහුගේ සියලු ශරීරය පස්වනක් ප්‍රීතියෙන් පිනා ගියේය. හෙතෙම බෝධිසත්ත්‍වයන් කෙරෙහි මෘදු සිත් ඇත්තෙක්ව “යහළු සුතසෝමයෙනි, දියයුතු හිරණ්‍ය ස්වර්‍ණාදී යමක් නො දකිමි. එක් එක් ගාථාවට එක් එක් වරය බැගින් දෙන්නෙමි’යි කීය. ඉක්බිති මහාසත්ත්‍වයෝ ඔහුට “නුඹ තමාට හිත දේ නොදන්නෙහි අනුන්ට කිනම් වරයක් දෙන්නෙහිදැයි ගර්හාකොට නැවත ඔහු විසින් “වරගනුව”යි ඉල්ලා සිටන ලද්දේ සියල්ලට පළමුව “මම බොහෝ කාලයක් නිරෝගී වූ නුඹ දකින්නෙමි’යි වරයක් ඉල්ලීය. හෙතෙම “මෙතෙම දැන් මා විසින් මරා මස් කනු කැමති මනා අනර්ථකාරී මගේම ජීවත් වීම කැමති වෙයි” යනුවෙන් සතුටු සිත් ඇතිව වරය ගත්බව නොදැන දුන්නේය. මහාසත්ත්‍වයෝ වනාහි උපායෙහි දක්‍ෂ බැවින් “ඔහු බොහෝ කල් ජීවත්වනු කැමති බව” යන ව්‍යාජයෙන් තම ජීවිතය ඉල්ලූහ. ඉක්බිති සියයකට අධික රජුන්ගේ ජීවිතය දෙව’යි දෙවන වරය ද, ඔවුන් සිය රටෙහි පිහිටුවීම නම් වූ තුන්වන වරය ද, මිනීමස් අනුභවයෙන් වැළකීම නම් වූ සිවුවන වරය ද ඉල්ලූහ. හෙතෙම වර තුනක් දී සිවුවෙනි වරය නොදෙනු කැමැත්තේ වෙනත් වරයක් ගනුව’යි කියාත් මහාසත්ත්‍වයන් විසින් පෙළනු ලබන්නේ එයද දුන්නේමය.
ඉක්බිති බෝධිසත්ත්‍වයෝ පෝරිසාදයා දමනය කොට ඔහු ලවාම රජවරුන් මුදවා බිම හොවා දරුවන්ගේ කන්වලින් නුල් වැටි ඉවත් කරන්නාක් මෙන් සෙමින් රැහැන් ඉවත් කොට පෝරිසාද ලවා එක් පොතු වර්‍ගයක් ගෙන්වාගෙන ගල ගා සත්‍ය ක්‍රියා කොට ඔවුන්ගේ අත්තලවල ගැල්වූහ. එකෙණෙහිම සුව වූයේය. දෙතුන් දිනක් එහිම වාසය කොට ඔවුන් නිරෝගි කරවා හෙතෙම ඔවුන් සමග නොබිඳෙන ස්වභාවයෙන් මිත්‍ර සන්‍ථවය ඇති කරවා ඒ රජවරුන් සමග පෝරිසාදයා බරණැසට ගෙන ගොස් රාජ්‍යයෙහි පිහිටුවා “අප්‍රමාද වෙව”යි ඒ රජවරුන් තම තමන්ගේ නගරයට යවා ඉඳිපත් නුවර සිට පැමිණි තමාගේ සිවුරඟ සෙනඟ විසින් පිරිවරණ ලද්දාහු නගරයට ගියාහු තුටු පහටු වූ නුවර වැසියන් විසින් පිරිවරණු ලබන්නෝ ඇතුල් පුරයට පිවිස මවුපියන් වැඳ මහල්තලයට නැංගාහ.
ඉක්බිති මහාසත්ත්‍වයෝ දානශාලා හයක් කරවා දිනපතා මහදන් පවත්වන්නාහු සිල් පුරන්නෝ පෙහෙවස් වසන්නෝ පාරමිතාවන් පිරූහ. ඒ රජවරු ද මහා සත්ත්‍වයන්ගේ අවවාදයෙහි පිහිටා දානාදී පින් කොට ආයු කෙළවර දෙව්ලොව ගියාහුය.
එදා පෝරිසාදතෙම අඞ්ගුලිමාල තෙරණුවෝය. කාලහත්‍ථි ඇමතියා සාරිපුත්ත තෙරණුවෝය. නන්ද බ්‍රාහ්මණයා ආනන්ද තෙරණුවෝය. වෘක්‍ෂ දේවතාවා කාශ්‍යප තෙරණුවෝ ය. රජවරු බුදු පිරිස වූහ. මවුපියවරු මහාරාජ කුලයෝය. සුතසෝම රජතුමා ලෝකනාථ බුදුරජාණන් වහන්සේය.
යට සඳහන් පරිදි උන්වහන්සේගේ සෙසු පාරමිතාවෝද නිර්ධාරණය කළ යුත්තාහ. එසේ අලීන සත්තු චරිත වර්‍ණනාවේ මෙන් මහාසත්ත්‍වයන්ගේ ගුණානුභාවයෝ පැහැදිලි කළ යුත්තාහ.
6. මෛත්‍රී පාරමිතාව
“යම්කලෙක්හි වනයෙහි ශක්‍රයා විසින් මනාකොට මවන ලද්දා වූ සාම නම් (කුමරෙක්) වීම්ද (එකල්හි මම) මහවනයෙහි සිංහ ව්‍යාඝ්‍රයන්ද මෛත්‍රියෙහි යෙදවීමි.
තෙළෙස්වන (සාම පණ්ඩිත චරිතයෙහි) “**සාමො යදා වනෙ ආසිං**” යනු හිමවතෙහි “මිගසම්මත” නම් නදීතෙර මහ වනයෙහි සාමනම් තාපස කුමාරයෙක් යම්කලෙක වූයේද “**සක්කෙන අභිනිම්මිතො**” යනු සක්දෙව් රජුගේ උපදේශ සම්පත්තියෙන් උපන් හෙයින් ශක්‍රයා විසින් උපදවන ලද ජනිත කළ මේ එහි අනුපිළිවෙළ කථාවයි. යටගිය දවස බරණැස් නුවරට නුදුරෙහි ගං ඉවුරක එක් වැදිගමක් විය. එහි දෙටුවැදිහට පුතෙක් උපන. ඔහුට “දුකූල” යයි නම් කළහ. එම නදියෙන් එතෙරත් එක් වැදිගමක් විය. එහි දෙටුවැදිහට දියණියක් උපන්හ. ඇයට “පාරිකා” යයි නම් කළහ. ඒ දෙදෙනාම බඹලොවින් ආ පිරිසිදු සත්ත්‍වයෝ වූහ. වැඩිවියට පත් ඔවුන්ගේ අකමැත්තෙන්ම ආවාහ විවාහ සිදු කළහ. ඔවුහු දෙදෙනාම කෙලෙස් මුහුදට නොබැස බ්‍රහ්මයන් මෙන් එකතුව විසූහ. කිසිම වැදි ක්‍රියාවක් නො කරති.
ඉක්බිති මවුපියෝ දුකූලයන්හට “දරුව, නුඹ වැදිකම් නොකරහි. ගෘහවාසය නොකැමැත්තෙහි. කුමක් නම් කරන්නෙහිදැයි විචාළහ. හෙතෙම “ඔබවහන්සේලා අනුදන්නා කල්හි පැවිදි වන්නෙමු”යි කීය. “එසේනම් පැවිදිවව්”යයි කීහ. ඔවුහු දෙදෙනාම හිමවතට පිවිස යම්තැනෙක්හි මිගසම්මත නම් නදිය හිමවතින් බැස ගඟට පැමිණියේද එතනට ගොස් ගඟ හැර මිග සම්මත නම් නදියට අභිමුඛව නැගී ගියාහුය. එකල්හි ශක්‍රයාගේ භවන උණු ස්වභාවයක් දැක්වීය. ශක්‍ර තෙම ඒ කාරණය දැන විශ්වකර්‍ම දේවපුත්‍රයා ලවා එහි අසපුවක් මැවීය. ඔවුහු එහි ගොස් පැවිදිව සක්දෙව් රජු විසින් දෙන ලද අසපුවෙහි කාමාවචර මෛත්‍රිය වඩා විසූහ. ශක්‍ර තෙමේද ඔවුන්ට උපස්ථානයට පැමිණෙයි.
හෙතෙම එක් දිනක් ඔවුන්ගේ ඇස් අන්‍ධ වන්නේය’යි දැන එළඹ “ස්වාමීනි, නුඹ වහන්සේලාගේ ඇස්වලට අනතුරක් පෙනේ. පිළිදැඟුම් කරන්නා වූ පුතෙකු ලැබීමට වටී. නුඹවහන්සේලාගේ පිරිසිදු සිත් ඇති බව දනිමි. එබැවින් පාරිකාවන් මල්වර වූ කල්හි අතින් නැබ පිරිමදිනු මැනවි. එසේ තොපට පුතෙක් උපදින්නේය. හෙතෙම තොපට උවටැන් කරන්නේය’යි කියා පිටත්ව ගියේය. දුකූල පණ්ඩිත තෙමේ ඒ කාරණය පාරිකාවන්ට කියා ඇය මල්වර වූ කල්හි නැබ පිරිමැද්දේය. එකල්හි බෝධිසත්ත්‍වයෝ දෙව්ලොවින් චුතව ඇයගේ කුසෙහි පිළිසිඳ ගත්හ. ඇය දසමසක් ඇවෑමෙන් රන්වන් පුතෙකු බිහි කළාය. එනිසාම ඔහුට “සුවණ්ණ සාම” යයි නම් කළහ. මවුපිය දෙදෙනා මෑතකාලයෙහි වැඩිවිය පැමිණ සොළොස් හැවිරිදි පමණ වූ ඔහු රක්නාහු අසපුවෙහි හිඳුවා තමාම වනමුල්ඵලාඵල සඳහා යති.
ඉක්බිති එක්දිනක් වනයෙන් ඵලාඵල රැගෙන නැවතී ආපසු එනවිට අසපුවට නුදුරෙහි දී වැසි නැගි කල්හි රුක් මුලකට පිවිස තුඹසක් මත සිටියාහු ඔවුන්ගේ ශරීරයෙන් දහඩිය ගඳ මුසු වූ දිය එම තුඹස් බිලෙහි සිටි සර්‍පයෙකුගේ නාස් සිදුරට පිවිසි කල්හි සර්‍පයා කිපී නාසාවාතයෙන් පහර දුන්නේය. දෙදෙනාම අන්‍ධව හඬමින් කෑගැසූහ. ඉක්බිති මහාසත්ත්‍වයෝ “මාගේ මවුපියෝ බෙහෝ සුනංගු වෙති. ඔවුන්ගේ පුවත් කවරේදැයි පෙරමගට ගොස් හඬ ගැසූහ. ඔවුහු ඔහුගේ හඬ හැඳින පිළිතුරු හඬ දී දරු සෙනෙහසින් “පුත සාමයෙනි, මෙහි උවදුරක් ඇත. නොඑව’යි කියා හඬ අනුව තමාම පැමිණ එකතුවූහ. හෙතෙම “කවර කරුණකින් ‘නුඹවහන්සේලාගේ ඇස් නැසුනේදැයි විමසා “දරුව, අපි නොදනිමු. වැස්ස වසින කල්හි ගසමුල තුඹස මත සිටියාහු, ඉක්බිති අපි නො දකිමු’යි කී පමණින්ම “එහි සර්‍පයකු විය යුතුය. කිපියා වූ ඌ විසින් නාසා වාතයක් මුදා හළේ වන්නේයයි දැනගත්තේය.
ඉක්බිති “නොසිතනු මැනව, මම නුඹවහන්සේලා පිළිදැඟුම් කරන්නෙමි”යි මවුපියන් අසපුවට පමුණුවා ඔවුන්ගේ රාත්‍රී ස්ථාන දිවා ස්ථාන ආදී හැසිරෙන තැන්හි රැහැන් බැන්දේය. එතැන් පටන් ඔවුන් අසපුවෙහි තබා වනමුල් ඵලාඵල ගෙන එයි. උදෑසනම වසන තැන අමදියි. පැන් ගෙන එයි. පරිභෝග කරන ජලය එළවයි. දැහැටි, මුවදෝනා ජලය දී මිහිරි ඵලාඵල දෙයි. ඔවුන් මුවදෙවූ කල තමා අනුභව කොට මවුපියන් වැඳ “මොවුහු කුමක් අණ කෙරෙත්දැයි ඔවුන්ට නුදුරෙන්ම හිඳියි. විශේෂයෙන්ම මෛත්‍රිය වැඩීය. එහෙයින්ම සත්ත්‍වයෝ ඔහුට පිළිකුල් නොවූහ. ඔහුට සත්ත්‍වයෝ යම්සේ ද එසේ ඒ බෝධිසත්ත්‍වයෝ සතුන්ට පිළිකුල් නොවූහ. මෙසේ හෙතෙම දවසක් දවසක් පාසා ඵලාඵල සඳහා වනයට යන්නේ ද එන්නේ ද මුව සමූහයා විසින් පිරිවරන ලද්දේම විය. සිංහ ව්‍යාඝ්‍ර ආදී විපක්‍ෂ සත්ත්‍වයෝ ද ඔහු සමග අතිශයින් විශ්වාසවන්ත වූහ. මෛත්‍රී ආනුභාවය කරණකොටගෙන මොහු වසන තැන තිරිසන්ගත සත්ත්‍වයෝද ඔවුනොවුන් මෘදු සිත් ඇති බව ලැබූහ. මෙසේ හෙතෙම සියලු තන්හි මෛත්‍රියේ ආනුභාවයෙන් භය රහිත වූයේ තැතිගැන්මක් නැත්තේ බ්‍රහ්මයා මෙන් වෛර නැත්තෙක්ව වාසය කළේය. එහෙයින් “**පවනෙ සීහව්‍යග්ඝෙ ච මෙත්තාය මුපනාමයිං**” යනාදිය කියනලදී.
(එකල්හි මම) මහවනයෙහි සිංහ ව්‍යාඝ්‍රයන් ද මෛත්‍රියෙහි යෙදවීමි.
සිංහයන් සහ ව්‍යාඝ්‍රයන් විසින් ද දිවියන් විසින් ද වලසුන් විසින් ද මීමුන් විසින් ද පසදමුවන් හා වල් ඌරන් විසින් ද පිරිවරන ලදුව (ඒ) වනයෙහි විසුවෙමි.
කිසිවෙක් මා බිය නො ගන්වයි. මමද කිසිවෙකු හටත් බිය නොවෙමි. මෛත්‍රී බලයෙන් පිහිට ලද්දෙමි. මහ වනයෙහි එකල්හි සිත අලවා වාසය කෙළෙමි.
එහි **“මෙත්තාය මුපනාමයිං**” යන්නෙහි මකාරය පදසන්‍ධි කිරිම් වශයෙන් පැමිණියකි. මෛත්‍රී භාවනාව නපුරු ක්‍රියා ඇති සිංහ ව්‍යාඝ්‍රයන් කෙරෙහිද පැතිරවීය. සෙසු සතුන් කෙරෙහි කවර කතාද යන අදහසයි. නැතහොත් මෙය කරණ කොට ගෙන මෛත්‍රිය යයි, පවත්වයි යන අර්‍ථයෙන් “මෙත්තාය” වේ. මෛත්‍රී භාවනාවයි. ඒ මෛත්‍රී භාවනාවෙහි යෙදවීමි. සත්ත්‍වයන් කෙරෙහි සීමාවකින් තොරව පැමිණවීමි. “**සීහව්‍යග්ඝෙහි”** යයිද පාඨයකි. එහි අර්‍ථය හුදෙක් මම පමණක් නොවෙමි. ඉක්බිති “පවනෙ සීහව්‍යග්ඝෙහි,” සිංහ ව්‍යාඝ්‍රයන් සමග සත්ත්‍වයන් කෙරෙහි මෛත්‍රිය එළවීමි. එකල මම සිංහ ව්‍යාඝ්‍රයන් සමග යම් මහා ව්‍රතයක වසම් ද එහිදී මම සිංහ ව්‍යාඝ්‍රයෝ පවා එකල්හි මගේ ආනුභාවයෙන් සත්ත්‍වයන් කෙරෙහි මෙත්සිත් ඇති බව ලැබූහ. සෙසු සත්ත්‍වයන් ගැන කියනුම කවරේදැයි දක්වයි.
“**පසදමිගවරාහෙහි**” යනු පසදමුවන් විසින් මෙන්ම ඌරන් විසින්ද, “**පරිවාරෙත්‍වා**” යනු මොවුන් විසින් තමා පිරිවරන ලදුව එහි විසුවෙමි.
එකල්හි තමාගේ මෛත්‍රී භාවනාවෙන් ලැබුණු අනිසංසය මුදුන්පත් වීම දැක්වීමට දැන් “**න මං කොචි උත්තසති**” යන අවසාන ගාථාව වදාළහ. එහි අර්‍ථය. හා, බළල් ආදී බියවන සුලුවූද “**කොචි**” කිසිම සත්ත්‍වයෙක් මට “**න උත්තසති**” තැති නොගනියි. මමද “**කස්සචි**” සිංහ ව්‍යාඝ්‍ර ආදී තිරිසන් සතුන්ගෙන්ද යක්‍ෂ ආදී අමනුෂ්‍යයන්ගෙන්ද නපුරු වූ ලේ වැකුණු අත් ඇති මිනිසුන්ගෙන්ද යයි කිසිම තැනකින් “**න භයාමි**” භය නොවෙමි. කුමක් හෙයින්ද? යම්හෙයකින් “**මෙත්තා බලෙනුපත්‍ථද්ධො**” බොහෝ කාලයක් භාවිතා කළ මෛත්‍රී පාරමිතාවේ ආනුභාවයෙන් උපකාර ලද්දෙම්. ඒ “**පවනෙ**” මහ වනයෙහි **“තදා රමාමි**” සිත අලවා වාසය කරමි” යනුයි. ඉතිරි පද පහසුවෙන් දත හැකි අර්‍ථ ඇත්තේමය.
මෙසේ මහාසත්ත්‍වයෝ වනාහි සියලු සත්ත්‍වයන් කෙරෙහි මෛත්‍රී කරන්නාහු මවුපියන් ද මැනවින් පෝෂණය කරන්නාහු එක්දිනක් වනයෙන් මිහිරි ඵලාඵල ගෙනවිත් අසපුවේ තබා මවුපියන් වැඳ පැන් රැගෙන එන්නෙමියි මුව සමූහයා විසින් පිරිවර ලද්දාහු මුවන් දෙදෙනෙකු එකතු කොට ඔවුන්ගේ පිටෙහි පැන් කළය තබා අතින් අල්ලාගෙන ගං තෙරට ගියහ. එකල්හි බරණැස ‘පීලියක්‍ෂ’ නම් රජෙක් රාජ්‍යය කරවයි. ඔහු මුවමස් ලොබින් මවට රාජ්‍යය පවරා දී පඤ්චායුධ සන්නද්ධව හිමවතට පිවිස මුවන් මරා මස් අනුභව කොට හැසිරෙන්නේ “මිගසම්මත” ගඟට පැමිණ අනුපිළිවෙලින් සාම කුමාරයන් පැන් ගන්නා තොටට පැමිණියේ මුවන්ගේ පා සටහන් දැක යන්නේ එසේ යන්නා වූ ඒ සාම කුමාරයා දැක “මා මෙපමණ කලක් මෙසේ හැසිරෙන මිනිසෙක් නොදුටු විරූය. මොහු දෙවියෙක්ද නොහොත් නාගයෙක්ද? ඉදින් මම එළඹ විමසන්නෙම් නම් වහාම පලායන්නේය. ඉදින් මම මොහු විද දුර්‍වල කොට විචාරන්නෙම් නම් මැනවැ”යි සිතා මහාසත්ත්‍වයන් නා වැහැරි සිවුරු හැඳ අඳුන් දිවිසම ඒකාංශ කොට පැන්කළය පුරවා ඔසවා වම්කර තබන කල්හි “දැන් ඔහු විදීමට කාලයයි. විස පොවන ලද ඊයකින් දකුණු පසට විද්දේය. ඊය වම්පසින් නික්මුණි. ඔහුට විදින ලද බැව් දැන මුව සමූහයා බියට පත්ව පලාගියහ.
සාම පණ්ඩිතයෝ වනාහි විදින ලද්දාහු නමුත් පැන් කළය කොතැනක හෝ නොදමා සිහි එළවා සෙමින් කරින් බහා වැලි ඉවත්කොට තබා දිසාවත් නියමකොට ගෙන මවුපියන් වසන දෙසට හිසලා වැදහෙව මුවින් ලේ ඉවත දමා “මට සතුරු වූ කිසිවෙක් නම් නැත. කිසිවෙකු කෙරෙහි මගේ ද වෛරයක් නම් නැතැ’යි කියා මේ ගාථාව කීහ.
“දිය ගෙන යන්නට ප්‍රමාද වූ මට ඊයෙන් විද්දේ කවරෙක්ද? රජ, බමුණු, වෙළඳ යන කවරෙක් මට විද සැඟැවූණේද?යි.
එය අසා රජතුමා “මවිසින් විද හෙලන ලද්දේ නමුදු මට ආක්‍රෝශ නො කරයි. පරිභව නො කරයි. හෘදය මාංසය සම්බාහනය කරන්නාක් මෙන් ප්‍රිය වචනයෙන් කථා කරයි. මොහුගේ සමීපයට යන්නෙමි”යි සිතා එළඹ තමා ගැනත් තමා විද්ද බවත් කියා “නුඹ කවරෙක්ද? කාගේ පුතෙක් හෝ වෙයිදැයි මහාසත්ත්‍වයන්ගෙන් ඇසීය.
හෙතෙම “මම සාම නම් වෙමි. දුකූල පණ්ඩිත නම් වූ වැදි තවුසාණන්ගේ පුතා වෙමි. කුමක් හෙයින් මට විද්දෙහිදැයි ඇසීය. හෙතෙම පළමුව “මුවෙකි යන හැඟීමෙන් ය”යි බොරු කියා මම නිරපරාධ වූ මොහු නිකරුණේ විද්දෙමි”යි ශෝක කොට පත්වූ පරිද්දෙන් කියා ඔහුගේ මවුපියන් වසන තැන විමසා එහි ගොස් ඔවුන්ට තමා ගැන කියා ඔවුන් විසින් කරන ලද පිළිසඳර ඇත්තේ “මවිසින් සාමට විදින ලදැ”යි කියා වැළපෙන්නා වූ ශෝකයට පැමිණියා වූ ඔවුන් “සාමයන් විසින් කළයුතු යම් අත්පා මෙහෙයක් වී නම් එයකොට මම තොපට උවටැන් කරන්නෙමි’යි අසා සාම සමීපයට පැමිණවීය. ඔවුහු එහි ගොස් නොයෙක් ආකාරයෙන් වැළපී ඔහුගේ පපුවෙහි අත තබා “මාගේ පුතාගේ ශරීරයෙහි උණුසුම පවතීමය. විස වේගයෙන් සිහි නැති බවට පැමිණියේ වන්නේය’යි විස නැතිවනු පිණිස සත්‍ය ක්‍රියා කරන්නෙමු”යි සිතා,
“මා විසින් ද තොපගේ පියාණන් විසින් ද යම්කිසි පිනක් කරන ලදද ඒ සියලු කුශලය හේතුකොට ගෙන සාම කුමාරයාගේ විෂ නැසේවා”යි
මව විසින් ද
“තොපගේ මව විසින්ද මා විසින්ද කළ යම් පිනක් ඇත්ද ඒ සියලු කුශලයේ බලයෙන් සාම කුමාරයාගේ විෂ නැසේවා”යි
පියා විසින් ද
“ගන්‍ධමාදන පර්‍වතයෙහි මම බොහෝ කල් මුළුල්ලෙහි සිට වසන්නී වෙමි. සාම කුමරුට වඩා අතිශයින් ප්‍රියමන අන් කිසිවෙක් මට නැත. මේ සත්‍ය වචනය හේතුකොට ගෙන සාම කුමාරයාගේ විෂ නැසේවා”යි
දේවතාවා විසින් ද සත්‍ය ක්‍රියා කළ කල්හි මහාසත්ත්‍වයෝ වහා නැගී සිටියහ. පියුම් පතක දිය බිඳු මෙන් පෙරළී ආබාධය පහවිය. විදි තැන නිරෝගීව ප්‍රකෘතිමත් විය. මවුපියන්ට ඇස් ලැබීම ද, අරුණ නැගීම ද, ඒ සිවුදෙනා අසපුවෙහිම සිටීමද යන සියල්ල එකවිටම වූයේය.
ඉක්බිති මහාසත්ත්‍වයෝ රජු සමග පිළිසඳර කථා කොට “මහරජ ධර්‍මයෙහි හැසිරෙනු මැනව”යි ආදී වශයෙන් ධර්‍මය දේශනා කොට මත්තෙහිද අවවාද දී පන්සිල් දුන්හ. රජතුමා එතුමන්ගේ අවවාද මුදුනෙන් පිළිගෙන වැඳ බරණැසට ගොස් දානාදී පින් කොට දෙව්ලොව උපත ලබන්නෙක් බවට පත්විය. බෝධිසත්ත්‍වයෝ ද මවුපියන් සමග අභිඥා සමාපත්තීන් උපදවා ආයුකෙළවර බඹලොව උපත ලැබූහ.
එකල රජතුමා ආනන්ද ස්ථවිර විය. දෙව්දුව උප්පලවණ්ණාය. ශක්‍රතෙම අනුරුද්ධ ස්ථවිරය. පියා මහාකාශ්‍යප ස්ථවිරය. මව භද්දකාපිලානිය. සාමපණ්ඩිතයෝ ලෝකනාථ බුදුරජාණන් වහන්සේය.
යට සඳහන් පරිදි උන්වහන්සේගේ සෙසු පාරමිතාවෝද නිර්ධාරණය කළ යුත්තාහ. එසේම විෂ කැවූ ඊය දකුණු පසින් පිවිස වම් පසින් විනිවිදිම් වශයෙන් විදින ලද්දේ නමුදු කිසිම කාය විකාරයක් නොකොට දිය කළය බිම තැබීමත්, වධ කළවුන් නොදන්නා නමුදු දන්නාක් මෙන් සිතේ විකාරයක් නැති බවද ප්‍රිය වචනයෙන් කථා කිරීම ද, මවුපියන්ට උපස්ථාන කිරීමේ පිනෙන් මගේ පිරිහීම යයි ශෝක කිරිම් මාත්‍රයද, නිරෝගී වූ කල්හි රජු කෙරෙහි කරුණා මෛත්‍රී සිත පිහිටුවා ධර්‍ම දේශනා කිරීම, අවවාද දීම යන මේ ආදී ගුණානුභාවයෝ පැහැදිලි කළ යුත්තාහ.
“නැවත අනික් (චරිතයක් කියන්නෙමි) යම්කලෙක්හි (මම) ඒකරාජ යයි ප්‍රසිද්ධ වීම්ද (එකල්හි) උතුම් වූ ශීලය ඉටාගෙන මහා පෘථිවිය අනුශාසනා කෙළෙමි.
දශකුශල කර්‍මපථයෙහි නිරවශේෂ වශයෙන් සමාදන්ව පැවතීමි. සතර සංග්‍රහ වස්තුවෙන් මහා ජනයා සංග්‍රහ කෙළෙමි.
මෙසේ මෙලොව හා පරලොව පිළිබඳ අර්‍ථයෙහි මා අප්‍රමාදව වසන කල්හි දබ්බසේන පැමිණ මාගේ නගරය බලාත්කාරයෙන් ගන්නේ”
තුදුස්වන (ඒකරාජ චරිතයෙහි) **“එකරාජාති විස්සුතො**” යනු “ඒකරාජ” යන අන්වර්ථ නාමයෙන් දඹදිව් තලයෙහි ප්‍රකට වූ.
මහාසත්ත්‍වයෝ වනාහි බරණැස් රජුගේ පුතා වී උපන්හ. වැඩිවියට පත්වූවාහු සියලු ශිල්පයන්හි පරතෙරට පත්වූවෙක් වී පියාණන්ගේ ඇවෑමෙන් රාජ්‍යය කරවන්නාහු කුශල ශීලාචාර ශ්‍රද්ධා ශ්‍රැතාදී අනන්‍ය සාධාරණ විශේෂ ගුණයන්හි යෙදීම් වශයෙන් ද පාරමී සම්පූර්‍ණ කිරීම් වශයෙන් ද දඹදිව් තලයෙහි උන්වහන්සේට දෙවැන්නෙක් නොමැති හෙයින්ද ප්‍රධාන වීම් වශයෙන් ද “එකරාජ” යයි ප්‍රසිද්ධ වූහ. “**පරම සීලං අධිට්ඨාය**” යනු සුපිරිසිදු කායික වාචසික සඞ්ඛ්‍යාත වූද සුපිරිසිදු මනෝ සමාචාර සඞ්ඛ්‍යාත වූද ඉතා උතුම් දශකුශල කර්‍මපථ ශීලය සමාදන් වීම් වශයෙන්ද ඒවා නොඉක්මවීම් වශයෙන්ද අධිෂ්ඨාන කොට, නොනැගිට, “**පසාසාමි මහාමහිං**” යනු යොදුන් තුන්සියයක් පමණ වූ කසීරට මහපොළොව අනුශාසනා කරමි, රාජ්‍යය කරවමි.
**“දසකුසලකම්ම පථෙ**” යනු ප්‍රාණඝාතයෙන් වැළකීමේ සිට සම්මා දිට්ඨිය දක්වා යන මේ දශවිධ කුශලකර්‍ම පථයෙහි නැතහොත් මේවා නිරවශේෂ වශයෙන් සමාදන්ව පවතිමි. “**චතූහි සඞ්ගහ වත්‍ථුහි”** යනු දානය, ප්‍රිය වචනය, අර්‍ත්‍ථචර්‍ය්‍යාව, සමානාත්මතාව යන මේ සතර සංග්‍රහ වස්තූන්ගෙන්, සංග්‍රහ කරන කාරණයන්ගෙන් යම් කලෙක්හි “ඒකරාජ” යයි ප්‍රසිද්ධ වීම් ද, එකල්හි සුදුසු පරිදි මහජනයාට සංග්‍රහ කරමි”යි සම්බන්‍ධය වේ.
“**එවං**” යනු දශකුශල කර්‍මපථ ශීලය සම්පූර්‍ණ කිරීම, සතර සංග්‍රහ වස්තූන්ගෙන් මහජනයාට සංග්‍රහ කිරීම යන කී අයුරින් මේ ආකාරයෙන් නොපමා වූවහුගේ “**ඉධලොකෙ පරත්‍ථ ච”** යනු මේ ලෝකයෙන් යම් අප්‍රමාදී වීමක් ඇත්තේද ඒ දිට්ඨිධම්මික අර්‍ථයෙහිද පරලොව යම් අප්‍රමාදී වීමක් ඇත්තේද එම සම්පරායික අර්‍ථයෙහි ද මාගේ අප්‍රමාදී වීමක් ඇති කල්හි යන අර්‍ථයයි. “**දබ්බසෙනො”** යනු මෙනමින් යුත් කොසොල් රජ “**උපගනත්‍වා”** යනු චතුරඞ්ගනී සේනාව සන්නද්ධ කොටගෙන විරුද්ධව ඉදිරියට යෑම් වශයෙන් මගේ රාජ්‍යය සමීපයට පැමිණ “**අච්ඡින්‍දන්තො පුරං මම**” යනු මගේ බරණැස් නුවර බලහත්කාරයෙන් අල්ලා ගත්තේ.
මේ එහි අනුපිළිවෙල කථාවයි:- මහාසත්ත්‍වයෝ වනාහි එකල්හි නගරයෙහි දොරටු සතරෙහි සතරක් ද, නගරය මැද එකක් ද, වාසල් දොරටුවෙහි එකක් ද වශයෙන් දානශාලා හයක් කරවා දුගීමගී ආදීන් සඳහා දන්දෙති. සිල් රකිති. පෙහෙවස් සමාදන් වෙති. ක්‍ෂාන්ති, මෛත්‍රී, දයා යන ගුණයන්ගෙන් යුක්ත වූවාහු ඇකයෙහි හුන් පුතා සතුටු කරන්නාක් මෙන් සියලු සත්ත්‍වයන් සතුටු කරමින් දැහැමෙන් රාජ්‍යය කරවති. එතුමන්ගේ එක් ඇමතියෙක් අන්තඃපුරය දූෂණය කොට මෑත කාලයෙහි ප්‍රසිද්ධ විය. ඇමතියෝ රජුට දැන්වූහ. රජතුමා විමසා බලන්නේ එය තමන් විසින්ද ප්‍රත්‍යක්‍ෂයෙන් දැන ඒ ඇමතියා කැඳවා “අන්‍ධබාලය, තොප විසින් අයුත්තක් කරන ලද්දේය. නුඹ මගේ රාජ්‍යයෙහි විසීමට නුසුදුසුය තමාගේ ධනයත් අඹුදරුවනුත් රැගෙන වෙනත් තැනකට යව’යි රටින් නෙරපීය.
හෙතෙම කොසොල් ජනපදයට ගොස් දබ්බසේන නම් කොසොල් රජුට උවටැන් කරන්නේ ක්‍රමයෙන් ඔහුගේ විශ්වාසවන්තයෙක් වී එක් දිනක් ඒ රජුට දේවයන් වහන්ස, බරණැස් රාජ්‍යය මැස්සන් නැති මී වදයක් වැන්න. රජ ඉතාමත් මෘදුය. පහසුවෙන්ම ඒ රාජ්‍යය ගැනීමට හැකිය. යනුවෙන් කීය. දබ්බසේන රජ බරණැස් රජුගේ මහානුභාවය කරණකොට ගෙන ඔහුගේ වචනය නො අදහන්නේ මිනිසුන් යවා කසීරට ගම්පහැරවීම් ආදිය කරවා ඒ සොරුන්ට බෝධිසත්ත්‍වයන් විසින් ධනය දී මුදාහළ බව අසා ඉතාමත් ධාර්මික රජෙක් බව දැන බරණැස රාජ්‍යය ගන්නෙමි’යි බලවාහන ගෙන පිටත්ව ගියේය. ඉක්බිති බරණැස් රජුගේ මහා යෝධයෝ කොසොල් රජු එන්නේය’යි අසා “අපගේ රාජ්‍ය සීමාව නොඉක්මවද්දීම ඔහු තළා අල්ලා ගන්නෙමු’යි තම රජුට කීහ.
බෝධිසත්ත්‍වයෝ “දරුවනි! මා නිසා අනෙකෙකුට වෙහෙස කිරීමක් නැත. රාජ්‍යයෙන් ප්‍රයෝජන ඇත්තෝ රාජ්‍යය ගනිත්වා, නො යව් යයි වැළැක්වූහ. කොසොල් රජ ජනපදය මැදට පැමිණියේය. මහා යෝධයෝ නැවතද රජුට එසේම කීහ. රජ පෙර පරිදිම වැළැක්වීය. දබ්බසේනයෝ පිට නුවර සිට “රාජ්‍යය හෝ දෙව, යුද්ධය හෝ කරව’යි ඒකරජුහට හසුනක් යැවීය. ඒකරජ ‘මා හා යුද්ධයක් නැත. රාජ්‍යය ගනීවා”යි පිළිතුරු හසුනක් යැවීය. නැවතද මහා යෝධයෝ “දේවයන් වහන්ස, අපි කොසොල් රජුට රාජ්‍යයට පිවිසීමට නොදෙමු. පිට නගරයේදීම ඔහුට තළා අල්ලා ගන්නෙමු’යි කීහ. රජ පෙර පරිදිම වළක්වා නගර දොරටු විවෘත කරවා මතු මහල් තලයෙහි පළඟ මැද හුන්නේය. දබ්බසේන මහත් සේනා වාහනයෙන් නගරයට පිවිස එකම සතුරෙකුවත් නොදකින්නේ සියලු රාජ්‍යය අත්පත් කරගෙන රජවාසලට ගොස් මතුමහල් තලයට නැග නිරපරාධ චූ බෝධිසත්ත්‍වයන් අල්ලවාගෙන වළෙක වැළලවීය. එහෙයින් වදාළහ.
“දබ්බසේන පැමිණ මාගේ නගරය බලහත්කාරයෙන් ගන්නේ රජු නිසා ජීවත් වන්නවුන් ද නියම් ගම්වැසියන් ද බල‍සේනා සහිත වූ රටවැසියන් සහිත වූ මාගේ සියලු රාජ්‍යය ද අත්පත්කොට ගෙන මා ආවාටයෙක්හි වැළලුයේය.
එහි **“රාජුපජීවෙ”** යනු ඇමති, පිරිවර ජනයා බ්‍රාහ්මණ, ගෘහපති ආදී වූ රජු නිසා ජීවත්වන්නවුන්, “**නිගමෙ**” යනු නියම්ගම් වැසියන්, “**සබලට්ඨෙ**” යනු සේනාවට අන්තර්ගත හෙයින් බලයෙහි සිටිත්නුයි “**බලට්ඨා**” වෙති. හස්තාරෝහාදීහුයි. බලස්ථයන් සහිත යන අර්‍ථයෙන් “**සබලට්ඨෙ**” වේ. “**සරට්ඨකෙ**” යනු ජනපද සහිත වූ, රජු නිසා ජීවත් වන්නන් ද, නියම්ගම් ද, අන් සියල්ල ද අත්පත්කොට ගෙන “**කාසුයා නිඛණීමමං**” යනු බලවාහන සහිත සියලු රාජ්‍යය ගෙන මා ද ගෙල දක්වා උසැති වළක වැළලවීය. ජාතක දේශනාවෙහිද:-
“ඒක රාජය, පෙර තෙපි නිරුත්තර වූ සමෘද්ධ වූ පස්කම් ගුණයන් විඳිමින් විසූවෙහු. දැන් ඒ තෙපි නරාවල බහාලන ලද්දාහු නමුත් පැරණි ගුණවත්කම හා බලය නොහරනෙහු” යි (ජාතක පාලි)
වළක දැමූ බව ආයේය. ජාතක අටුවාවෙහි වනාහි පසුම්බියක දමා උතුරු එලිපතෙහි යටිකුරුකොට එල්වූයේ යයි කියන ලදී.
මහාසත්ත්‍වයෝ සොර රජු අරබයා මෙත් වඩා කිසුණු පිරියම් කොට ධ්‍යාන අභිඥා උපදවා වළින් ගොඩ නැගී අහසෙහි පළඟින් හුන්හ. එහෙයින්,
(මෙත්තා ය මෙ සමො නත්‍ථි එසා මෙ මෙත්ත පාරමීති)
“අමාත්‍ය මණ්ඩලය සහිත වූ සමෘද්ධ වූ මාගේ රාජ්‍යයද අන්තඃපුරය ද පැහැර ගන්නා ලද (දබ්බසේන) මගේ ප්‍රිය පුත්‍රයකු මෙන් දිටිමි’
(මගේ මෛත්‍රියට සමාන වූවෙක් නැත, මේ මගේ මෛත්‍රී පාරමිතාවය’යි) වදාරණ ලදී
එහි “**අමච්චමණ්ඩලං**” යනු ඒ ඒ රාජ කාර්‍ය්‍යයෙහි රජුගේ සමීපයෙහි සමග පවතින්නුයි “අමච්චා” වේ. නැතහොත් ඔවුන්ගේ මණ්ඩලය, සමූහය සහිත, “**ඵිතං**” යනු බලවාහනයෙන්ද නගර ජනපද ආදියෙන් සමෘද්ධ වූ රාජ්‍යයද, ඉත්‍ථාගාර, දාසී, දාස පිරිවර ජනයාගෙන් මෙන්ම, වස්ත්‍රාභරණ ආදී උපභෝග උපකරණයන්ගෙන්ද සමෘද්ධ වූ මාගේ අන්තඃපුරයද සිඳාපියා ගන්නා ලද, අල්ලා ගන්නා ලද සතුරු රජු තමන්ගේ ප්‍රිය පුතෙකු මෙන් මම දිටිමි. මෙබඳු වූ ඒ මෛත්‍රියෙන් මට සමාන වූවෙක් සියලු ලෝකයෙහි නැත. ඒ නිසා මෙබඳු වූ මාගේ ඒ මෛත්‍රී පාරමිතාව පරමාර්ථ පාරමිභාවයට පත්වීය’ යන අදහසයි.
මෙසේ මහාසත්ත්‍වයන් ඒ සොර රජු අරබයා මෛත්‍රිය පතුරවා අහසෙහි පළක් බැඳ හුන් කල්හි ඒ දබ්බසේනයන්ගේ ශරීරයෙහි දාහයක් උපන්නේය. හෙතෙම “දැවෙමි, දැවෙමි’යි බිම එහෙ මෙහෙ පෙරළෙයි. “මේ කිමෙක්දැයි ඇසූ කල්හි “මහරජ, තෙපි නිරාපරාධව ධාර්මික රජු වළලැවූහය’යි කීකල්හි “එසේනම් වහා ගොස් ඔහු ගොඩගනිව් යයි කීය. පුරුෂයෝ ගොස් ඒ රජතුමා අහසෙහි පළක් බැඳ හිඳිනු දැක පැමිණ දබ්බසේන රජුට දැන්වූහ. ඔහු වහා ගොස් වැඳ කමා කරවා “නුඹවහන්සේගේ රාජ්‍යය නුඹවහන්සේම කරනු මැනව. මම නුඹවහන්සේගේ සතුරන් වළක්වන්නෙමි’යි කියා ඒ දුෂ්ට ඇමතියාහට රාජාඥා කොට පිටත්ව ගියේය. බෝධිසත්ත්‍වයෝ ද රාජ්‍යය ඇමතියන්ට පවරා දී තවුස් (ඍෂි) පැවිද්දෙන් පැවිදිව මහජනයා ශිලාදී ගුණයන්හි පිහිටුවා ආයු කෙළවර බ්‍රහ්මලෝක පරායණ වූහ.
එකල්හි දබ්බසේන ආනන්ද ස්ථවිරයෝ වූහ. ඒකරාජ නම් ලෝකනාථ බුදුරජාණන් වහන්සේය.
දිනපතා දානශාලා සයෙහි හය ලක්‍ෂයක් වියදම් කිරීමෙන් හා සතුරු රජුට සියලු රාජ්‍යය පරිත්‍යාග කිරීමෙන් ද උන්වහන්සේගේ දාන පාරමිතාවද, නිත්‍යශීල උපෝසථ කර්‍ම වශයෙන්ද පැවිදි වූවහුගේ නිරවශේෂ ශීල සංවර වශයෙන් ශිල පාරමිතාව ද පැවිදි වීම් වශයෙන් හා ධ්‍යානාධිගම වශයෙන් ද දානාදීය සංවිධාන කිරීම් වශයෙන්ද ප්‍රඥා පාරමිතාවද, දානාදී පුණ්‍ය සම්භාරය මනාකොට උත්සන්න වශයෙන් හා කාම විර්‍තක ආදිය දුරු කිරීම් වශයෙන් වීර්‍ය්‍ය පාරමිතාව ද, දුෂ්ඨ ඇමතියාගේ සහ දබ්බසේන රජුගේ අපරාධයන් ඉවසීම් වශයෙන් ක්‍ෂාන්ති පාරමිතාව ද, ප්‍රතිඥා පරිදි දානාදිය නොවළහා දීම් වශයෙන් සත්‍ය පාරමිතාව ද, දානාදින්ගේ අචල සමාදාන අධිෂ්ඨාන වශයෙන් අධිෂ්ඨාන පාරමිතාව ද, සතුරන් කෙරෙහිද ඒකාන්තයෙන් හිත එළවීම් වශයෙන් හා මෛත්‍රී ධ්‍යාන ඉපදවීම් වශයෙන් මෛත්‍රී පාරමිතාව ද දුෂ්ඨ ඇමතියා විසින් හා දබ්බසේනයන් විසින් කරන ලද අපරාධයෙහි ද හිතේසී වූ තමාගේ ඇමති ආදීන් විසින් ඇති කරන ලද උපකාරයෙහිද මැදහත් වීමෙන් හා රාජ්‍ය සැපයට පැමිණි කාලයේ මෙන්ම සතුරු රජු විසින් නරකයෙහි දැමූ කල්හිද සමාන සිත් ඇති බැවින් උපේක්‍ෂා පාරමිතාව ද දතයුත්තාහ. මෙය කියන ලදී:-
“ඉවසන්නට නොහැකි දුක් ඉවසන රජතුමනි. දුකෙන් සුවය දුරුකොට, සුවයෙන් දුක දුරු කොට (වෙසෙන) සත්පුරුෂයෝ දෙතැන්හි නිවීගිය සන්තාන ඇතිව සුව දුක් දෙකෙහි එකසමාන වෙත්යි (ජාතක පාලිය)
මෙහි යම්හෙයකින් මෛත්‍රී පාරමිතාව බලවත් වේද එහෙයින් එය දක්වනු පිණිස එයම පාලියට නගන ලදී. එසේම මෙහි මහාසත්ත්‍වයන්ගේ සියලු සත්ත්‍වයන් කෙරෙහි ඖරස පුත්‍රයන් මෙන් සමාන අනුකම්පා ආදී ගුණ විශේෂයෝ නිර්ධාරණය කළ යුත්තාහ.
7. උපෙක්ඛා පාරමිතාව
පසළොස්වෙනි (මහාලෝමහංස චරිතයෙහි) **“සුසානෙ සෙය්‍යං කප්පෙමි**” (මම අමුසොහොනෙහි සයනය කෙළෙමි) යන මෙහි මේ අනුපිළිවෙළ කථාවයි:-
එකල්හි මහාසත්ත්‍වයෝ වනාහි මහත් වූ උදාර භෝග ඇති කුලයක ඉපිද වැඩිවිය පැමිණ දිසාපාමොක් ඇදුරුතුමන් සමීපයෙහි ගරුවාසයෙහි වසන්නාහු සියලු ශිල්පයන්හි පරතෙරට පැමිණ කුලගෙට අවුත් මවුපියන්ගේ ඇවෑමෙන් නෑයන් විසින් ඇවෑමෙන් නෑයන් විසින් “කුටුම්බ (පවුලක්) සංස්ථාපනය කරනු මැනවැ’යි ඉල්ලනු ලබන්නේද අනිත්‍ය බව මෙනෙහි කිරීම් වශයෙන් සියලු භවයන්හි වැඩෙන සංවේග ඇත්තාහු කයෙහි ද අශුභ සංඥාව ලැබ ගෘහවාසයෙහි වූ පළිබෝධයන්ගෙන් මඩින ලද කෙලෙස් ගහණයට නොවැදම බොහෝ කාලයක් පුරුදු කරන ලද ගිහිගෙයින් නික්මීමේ අදහස වඩන්නාහු මහත් වූ භෝග සමූහය හැරපියා පැවිදිවනු කැමති වී නැවත සිතූහ. “ඉදින් මම පැවිදිවන්නෙම් නම් ගුණසම්භාවනාවෙන් සත්කාර කරන ලද්දෙක් වන්නෙමි’ යනුවෙනි.
හෙතෙම ලාභසත්කාර පිළිකුල් කරන්නේ පැවිද්දට නො එළඹ “මම ලාභ අලාභ ආදියෙහි වෙනසකට පත් නොවීමට හැකි වෙමි”යි තමන් ගැන සලකමින් විශේෂයෙන් අනුන්ගේ පරිභවයන් ඉවසීමේ ප්‍රතිපදාව පුරන්නේ උපේක්‍ෂා පාරමිතාව මුදුන් පමුණුවමි’යි හැඳිවතින්ම ගෙයින් නික්ම උසස් ලෙස කෙලෙස් කපා දමන පැවැතුම් ඇත්තේ නමුදු විශේෂයෙන්ම මඳ බොලද ඇත්තාවූද විශේෂයෙන්ම මදලැසි ඇත්තාවූද කෙනෙකු මෙන්{1} සිත් නැත්තා වූ රූපයක් මෙන් අනුන් විසින් පීඩාකරන ලද්දේ. නින්දා කරන ලද්දේ වී ගම් නියම්ගම් රාජධානීන්හි එක් රැයක් විසීම් පමණින් හැසිරෙයි. යම් තැනක මහත් වූ නින්දා ලැබේද එහි බොහෝ කලක් වාසය කරයි. හෙතෙම හැඳිවස්ත්‍රය දිරූකල රෙදි කඩකින්ද, එයද දිරූකල කිසිවකු විසින් දෙන ලද්දක් නොගන්නේ විළිවසන පමණකින්ම හැසිරෙයි. මෙසේ කල්යනකල්හි එක් නියම් ගමකට ගියේය.
එහි වැන්දඹු ස්ත්‍රීන්ගේ පුත්‍ර වූ ධූර්‍ත ස්වභාව ඇත්තා වූ ගම් දරුවෝ ද රාජ වල්ලභයන්ගේ සමහර දරු මුණුබුරු දාසාදීහුද උඩඟු වූවාහු. උස්වූ හිස් මානනල ඇත්තාහු චපල වූවාහු රළු වචන ඇත්තාහු විසුරුණු වචන ඇත්තාහු කලින් කල ක්‍රීඩා බහුලව හැසිරෙති. දුප්පත් මහළු පුරුෂයන්ද ස්ත්‍රීන්ද යනු දැක අලු මිටින් ගෙන විටෙහි විසුරුවති. වැටකේ පන් කිසිල්ල අතරෙහි එල්වති. එම විප්‍රකාරයෙන් ආපසු හැරී බලන කල්හි වරදට අනුරූපව කවටකම් දක්වා සිනාසෙති. මහාපුරුෂයෝ ඒ නියම් ගමෙහි එසේ හැසිරෙන ඒ ධූර්‍ත දරුවන් දැක “නිසැකයෙන් මා විසින් දැන් උපේක්‍ෂා පාරමිතාව පිරීමට උපායයෙක් ලබන ලද්දේයයි සිතා එහි විසූහ. [missing trans]
[missing trans] ඒ ධූර්‍ත දරුවෝ එතුමන් ලුහුබඳිති. එතුමෝ ඔවුන් විසින් ලුහුබඳිනු ලබන්නාහු “මෙහි නවතින්නා වූ කිසිවෙක් නැතැයි සොහොනට ගොස් මිනී ඇටයක් කොට්ටය කොට නිදති. ඒ ධූර්‍ත දරුවෝද එහි ගොස් කෙළ ගැසීමාදී නොයෙක් ආකාරයේ විප්‍රකාර කොට පිටත්ව යති. මෙසේ ඔවුහු දවසක් දවසක් පාසා කරත්මය. යම්කිසි නුවණැති පුරුෂයෝ ඔවුන් එසේ කරනු දකිත්ද ඔවුහු ඔවුන් වළක්වා “මෙතෙම මහානුභාව ඇති තාපස කෙනෙකි. මහායෝගී කෙනෙකි”යි දැන උදාර සත්කාර සම්මාන කරති. මහාසත්ත්‍වයෝ වනාහි සියලු දෙයෙහි මධ්‍යස්ථ වූවාහු එකසේම වෙති. එහෙයින් **“සුසානෙ සෙය්‍යංකප්පෙමි”** යනාදිය වදාරණ ලදී.
“මිනී ඇටයක් කොට්ටය කොට සොහොනෙහි සයනය කෙළෙම් ද ගම් දරුවෝ මා කරා එළඹ නානාප්‍රකාර විකාර දක්වත්.
ඇතැමෙක් සතුටු වූවාහු (ගම්දරුවන් කෙරෙහි) සංවේගයට හෝ සිත් ඇත්තාහු නානප්‍රකාර වූ බොහෝ වූ සුවඳ ද්‍රව්‍යද මල්ද කෑම් බීම්ද සතුටු පඬුරුද එළවත්.
යම් කෙනෙක් මට දුක් එළවත්ද යම් කෙනෙක් මට සැප දෙත්ද, ඒ සියල්ලන්ට සමසිත් ඇත්තෙක් වීමි. දයාව ද කෝපය ද නොවීය.
සැපදුක් දෙක්හි ද කීර්තියෙහි ද නින්දායෙහි ද තරාදියක් මෙන් වීමි. සියලු ද තැන්හි සමානයෙක් වීමි. මේ මාගේ උපේක්‍ෂා පාරමිතාවයි.
එහි “**සුසානෙ සෙය්‍යං කප්පෙමි ජවට්ඨිං උපධාය**” යනු අමුසොහොනෙහි මිනී ඇට සහිත ශරීරයන්ගෙන් සුනඛ සිවල් ආදීන් විසින් ඒ ඒ තැන විසුරුවා හරින ලද ඇට කැබලි අතරින් එක් මිනී ඇටයක් හිසට කොට්ටයක් කොට පිරිසිදු දෙයෙහිත් අපිරිසිදු දෙයෙහිත් සමසිත් ඇති බැවින් එම සොහොනෙහි සයනය කරමි, නිදමි යන අර්‍ථයයි. “**ගොමණ්ඩලා**” යනු ගම් දරුවෝ. “**රූපං දස්සෙන්ති නප්පකං”** යනු වැරදි ක්‍රීඩාවන්හි යෙදුනු බැවින් කෙළ ගැසීම, විහිලු කිරිම, මුත්‍රා කිරීම් ආදියෙන් ද කන් සිදුරෙහි ඉරටු දැමීම් ආදියෙන් ද ඉතාමත් කර්‍කශ වූ අප්‍රමාණ වූ නොයෙක් ආකාර වූ විප්‍රකාර කරති.
“**අපරෙ**” යනු එම ගම් දරුවන් අතුරෙන් සමහරෙක් **“උපායනානි උපනෙන්ති**” යනු මෙතෙම මොවුන් පරිභව වශයෙන් මෙබඳු විප්‍රකාර කරන කල්හි කිසිම වෙනසක් නො දක්වයි. සම්මාන කිරීමේදී මොහුගේ ස්වභාවය කෙබඳුදැයි පරීක්‍ෂා කරන්නාහු විවිධ වූ බොහෝ සුවඳ මල්මාලා ද බොජුන් ද වෙනත් තෑගි හා තුටු පඬුරුද එළවති. නැතහොත් ඒ අනාචාර ගම් දරුවන්ගෙන් අන්‍ය වූ නුවණැති මිනිස්සු “මෙතෙම මෙසේ විවිධ වූ විප්‍රකාර කරන මොවුන්ට නො කිපෙයි. එකාන්තයෙන් ක්‍ෂාන්ති මෛත්‍රී කරුණාවම ඔවුන් කෙරෙහි එළවයි. අහෝ! අසිරිමත් පුරුෂයෙකි’යි සතුටුව මෙතුමන් කෙරෙහි වැරදි ලෙස පිළිපන් මොවුන් විසින් ඒකාන්තයෙන් බොහෝ පව් රැස් කරගන්නා ලද්දේ යයි සංවේගයට පත් සිත් ඇත්තා වූ බොහෝ සුවඳ මල්මාලාද විවිධ භෝජනද අන්‍ය වූ තුටු පඬුරුද එළවත් සමීපයට ගෙනෙත්.
**“යෙ මෙ දුක්‍ඛං උපහරන්ති**” යනු ගම් දරුවෝ යම්කෙනෙක් මට ශරීර දුක් එළවත්ද, ළඟට ගෙනෙත් ද, “**උපදහන්ති**” යයිද පාඨයකි. “උපදවත්” යන අර්‍ථයයි. **“යෙ ච දෙන්ති සුඛං මම”** යනු යම් නුවණැති මනුෂ්‍ය කෙනෙක් මට සැප දෙත්ද, මල්මාලා, සුවඳ, භොජන ආදී සැපවත් දෙයින් මට සැප එළවත්ද, “**සබ්බෙසං සමකො හොමි**” යනු කිසිවෙකු කෙරෙහි වෙනසකට නොපැමිණ සමාන සිත් ඇති බැවින් විවිධ වූ ඒ ජනයන්ට සමවූවෙක් එකසේම වූවෙක් වෙමි. **“දයා කොපො න විජ්ජති**” යනු යම්හෙයකින් මට උපකාර වූවන් කෙරෙහි මෛත්‍රී චිත්ත සඞ්ඛ්‍යාත දයාවත් අපකාර කළවුන් කෙරෙහි මනෝපදොස සඞ්ඛ්‍යාත කෝපයත් නොපවතීද එහෙයින් සියල්ලන් කෙරෙහි සමවූවෙක් වෙමි’යි දක්වයි.
දැන් භාග්‍යවතුන් වහන්සේ එකල්හි උපකාර කළාවූද අපකාර කළාවූද සත්ත්‍වයන් කෙරෙහි රැස් කරන ලද ඥානසම්භාර ඇති තමාගේ සම සිත් ඇති බවෙහි වෙනසක් නොවීමද, ලෝක ධර්‍මයන්හි යම් නොඇලීමක් වීද එය දැක්වීමට අවසාන ගාථාව
එහි **“සුඛ දුක්‍ඛෙ**” යනු සැපයෙහි ද දුකෙහිද **“තුලාභූතො**” යනු සමකොට ගන්නා ලද තරාදියක් මෙන් පහත් වීම් උස්වීම් ඉවත් වීම්වලින් තොරව මධ්‍යස්ථ වූයේ. සැපදුක් ගැනීමෙන්ම මෙහිදී එයට නිමිති වීම් හේතුවෙන් ලාභ අලාභ ද ගන්නා ලද්දාහුයයි දත යුතුය. “**යසෙසු”** යනු කීර්තීන්හි “**අයසෙසු**” යනු නින්දාවන්හි. “**සබ්බත්‍ථ**” යනු සියලු සැප ආදී ලෝක ධර්‍මයන්හි මෙසේ භාග්‍යවතුන් වහන්සේ එකල්හි සියලු සත්ත්‍වයන් කෙරෙහිද සියලු ලෝක ධර්‍මයන් කෙරෙහි ද අන්‍යයන්ට සාධාරණ නොවූ තම මධ්‍යස්ථභාවය දේශනා කොට ඒ කරණ කොට ගෙන ඒ ආත්මභාවයෙහි තමාගේ උපේක්‍ෂා පාරමිතාවෙහි මස්තකප්‍රාප්ත බව දක්වන්නාහු “**එසා මෙ උපෙක්‍‍ඛා පාරමි”** (මේ මාගේ උපේක්‍ෂා පාරමිතාවයි) යි දේශනාව නිමවා වදාළ සේක.
මෙහිද මහාසත්ත්‍වයන්ගේ පළමුකොට විශේෂයෙන් සියලු සම්පත් පරිත්‍යාග කිරීම දාන පාරමි වේ. යම් කිසිවෙක් මේ ශරීරය ගෙන තමන් කැමති යමක් කරත්වා”යි අනපේක්‍ෂකභාවයෙන් තමාගේ ආත්මභාවය පරිත්‍යාග කිරීමද දාන පාරමී වේ. ලාමක වූ සියලු නොකටයුතු දේ නොකිරීම ශීල පාරමිතාවයි. කාමාස්වාදයෙන් වෙන්ව ගෙයින් නික්මුණහුගේ ශරීරයෙහි අශුභ සංඥාව වැඩීම නෛෂ්ක්‍රම්‍ය පාරමිතාවයි. සම්බෝධි සම්භාරයන්ට උපකාර ධර්‍ම ගැනීමෙහි හා එයට විරුද්ධ ධර්‍ම දුරු කිරිමෙහි කුශලතාවද, යථාස්වභාවයෙන් ධර්‍ම ස්වභාවය සිහි කිරීමද ප්‍රඥා පාරමිතාවයි. සැම විතර්‍කාදිය දුරු කිරීමත්, දුක් ඉවසීමත් වීර්‍ය්‍ය පාරමිතාවයි. සියල්ලම ඉවසීමේ ක්‍ෂාන්තිය ක්‍ෂාන්ති පාරමිතාවයි. වාක් සත්‍යයද සමාදානය විසංවාදනය (බොරු) නොකිරීමෙන් විරති සත්‍යය ද සත්‍ය පාරමිතාවයි. නිරවද්‍ය ධර්‍මයන් අචල සමාදානයාගේ අධිෂ්ඨානය අධිෂ්ඨාන පාරමිතාවයි. සීමා නොතබා සියලු සත්ත්‍වයන් කෙරෙහි මෛත්‍රී කරුණාව ඇති බව මෛත්‍රී පාරමිතාවයි. යට කියන ලද ක්‍රමයෙන් උපේක්‍ෂා පාරමිතාව දත යුතුයයි මෙසේ දශ පාරමිතාවෝ මෙහිලා ලැබෙත්. මෙහි උපේක්‍ෂා පාරමිතාවම බලවත් කොට එයම දේශනාවට නගන ලදී.
එසේම මෙහි මහාසත්ත්‍වයන්ගේ මහත් භෝගස්කන්‍ධය ද මහත් වූ ඥාති සමූහයාද අත්හැර මහබිනික්මන් සදිසිව ගෙයින් නික්මීමද, එසේ නික්ම ලාභ සත්කාර පිළිකුල් කිරීමෙන් අනුන්ගේ සම්භාවනය පරිහරණයට කැමැත්තහුගේ පැවිදි ලිඞ්ගය නොගෙන නිරවශේෂ ප්‍රව්‍රජ්‍යාගුණ අදිටන් කොට ගෙන උතුම් සුවයෙන් විසීමද, උතුම් අල්පේච්ඡභාවය ද, උතුම් විවේකයෙහි ඇලීමද, මැදහත් වීමේ අදහසින් තමාගේ කායජීවිත දෙක්හි නිරපේක්‍ෂභාවය ද, අනුන් විසින් තමන් කෙරෙහි කරන ලද විප්‍රකාරයත් ඉවසීමද, උත්කෘෂ්ට බවට ගිය කෙලෙස් කපාහරින පැවතුම් ඇති බවද, බෝධි සම්භාර ධර්‍මයන්ට ප්‍රතිපක්‍ෂ වූ ක්ලේශ ධර්‍මයන්ගේ තුනී භාවයෙන් රහතුන්ගේ මෙන් හැම තන්හි මැදහත් බැවින් මනාකොට පිහිටුවන ලද ලෝක ධර්‍මයන්ගෙන් නොගැලී සිටීමද, සියලු පාරමිතාවන්ගේ මුදුන වූ උපේක්‍ෂා පාරමිතාවගේ මුදුන් පත් වීමද යන මේ ආදී ගුණානුභාවයෝ පැහැදිලි කළ යුත්තාහ.
උදාන ගාථා වර්ණනාව
**“යුධඤ්ජයො”** යනාදිය උද්දාන ගාථාවෝය. එහි “**භිසෙන**” යනු ‘**භිස’** යන්නෙන් මහා කඤ්චන චරිතය දක්වයි. “**සොනනන්‍දො**” යනු මෙයින් සෝනපණ්ඩිත චරිතය දක්වයි. එසේම “**මූග පක්‍ඛො”** යනු “මුගපක්‍ඛ” යන්නෙන් තේමිය පණ්ඩිත චරිතය දක්වයි. **“උපෙක්‍‍ඛා පාරමී**” ශීර්ෂයෙන් මහා ලෝමහංස චරිතය දක්වයි. “**ආසි ඉතිවුත්තං මහෙසිනා**” යනු “සාරිපුත්තය, නුඹට දැන් දේශනා කරන ලද්දේ යම්සේද, මෙසේ මේ ආකාරයට මහත් වූ දාන පාරමී ආදී බෝධිසම්භාර ධර්‍මයන් සෙවීමෙන් බෝධිසත්ත්‍ව වූ මහර්ෂි වූ මා විසින් එකල්හි වසන ලද්දේ, පුරුදු කරන ලද්දේ, හැසිරෙන ලද්දේ, පිළිපදින ලද්දේ විය, වූයේය යන අර්‍ථයයි. දැන් පාරමිතා සම්පූර්‍ණ කිරිම් වශයෙන් බොහෝ කල් පැවතියාවූ මෙහි කියන ලද්දාවූද නොකියන ලද්දාවූද තමන් වහන්සේගේ දුෂ්කර ක්‍රියාව එක්කොට යම් අර්‍ථයක් සඳහා එය පවත්වන ලද්දේ ද එයද කෙටියෙන් දැක්වීමට “**එවං බහුවිධං**” යනාදී ගාථාව දේශනා කළහ.
එහි “**එවං**” යනු මේ කියන ලද ක්‍රමයෙන් “**බහුවිධං දුකචං**” යනු අකිති පණ්ඩිත ආදීන්ගේ කාලයෙහි කරකොළ ආදිය ආහාර වූ නිසාත් එයද යාචකයාට දී ආහාරයෙන් තොරවීම් ආදියෙන්ද බහුවිධ වූ නානප්‍රකාර දුක්ද, එසේම කුරුරාජාදි කාලයෙහි ශක්‍රසම්පත් සමාන “සම්පත්තිච” සම්පත්ද “**බහු විධා” **නානප්‍රකාරය. “**භවාභවෙ**” යනු කුඩා වූද මහත් වූද භවයෙහි. නැතහොත් භවාභව යනු වෘද්ධිහානි. විවිධාකාර වූ දුක් අනුභව කොට එවායින් නොපෙළෙමින් ද විවිධාකාර වූ සම්පත් අනුභවකොට ඒවායින් නො අදිනු ලබමින්ද පාරමී සම්පූර්‍ණ කිරීමෙහි නියැලුනෙක්ම වී එයට සුදුසු ප්‍රතිපත්තියෙහි යෙදුනේ උතුම් වූ අනුත්තර වූ සම්මා සම්බෝධි සඞ්ඛ්‍යාත සර්‍වඥතා ඥානයට පැමිණියේ වෙමි, අවබෝධ කළේ වෙමි’යි යන අර්‍ථයයි.
දැන් යම් පාරමිතාවන්ගේ සම්පූර්‍ණ කිරීමක් සඳහා මෙබඳු දුෂ්කර චර්‍ය්‍යාවක් බොහෝ කලක් පවත්වන ලද්දේ ද ඒවා නිරවශේෂයෙන් සම්පූර්‍ණ කළ බවත් එය කරණ කොට ගෙන පැමිණිය යුතු ඵලයට තමන් වහන්සේ පැමිණි බවද දැක්වීමට “**දත්‍වා දාතබ්බකං දානං සීලං පුරෙත්‍වසෙසතො” **යනාදිය දේශනා කරන ලදී.
එහි “**දත්‍වා දාතබ්බකං දානං”** යනු එකල්හි අනුත්තර වූ සම්මා සම්බෝධිය අවබෝධ කර ගැනීම පිණිස අග්‍රයාන ප්‍රතිපදාවට පිළිපන්නා වූ මහාබෝධිසත්ත්‍වයන් විසින් දිය යුතු බාහිර රාජ්‍යාදී දෙය්‍ය ධර්‍ම ද, අභ්‍යන්තර ශරීරඞ්ග ඇස් ආදිය ද දී පරිත්‍යාග කොට එහෙයින්ම උතුම් වූ ධන පරිත්‍යාගය, පුත්‍ර පරිත්‍යාගය, දාර (භාර්යා) පරිත්‍යාගය, අඞ්ග පරිත්‍යාගය, රාජ්‍ය පරිත්‍යාගය යන පඤ්ච මහා පරිත්‍යාගය කෙළවර කොට ඇති දාන පාරමී, දාන උපපාරමී, දාන පරමත්‍ථ පාරමී වශයෙන් ප්‍රභේද ගත වූ දානය නිරවශේෂයෙන් සම්පාදනය කොට යන අර්‍ථයයි. එහි අකිත්ති බ්‍රාහ්මණ කාලයෙහි සඞ්ඛ බ්‍රාහ්මණ කාලයෙහි යන මේ ආදී මෙහි ආවාවූද, මෙහි සඳහන් නොවූ විසය්හ සිටු කාලයෙහි වේලාම කාලයෙහිද යන මේ ආදී කාලයන්හි ද වශයෙන් මහා පුරුෂයන් දාන පාරමිතාව පිරූ ආත්මභාවයන්ගේ ප්‍රමාණයක් නම් නැත. නියත වශයෙන්ම සස පණ්ඩිත කාලයෙහි:-
“භික්‍ෂාව සඳහා පැමිණි සක් බමුණා දැක ස්වකීය ආත්මය පරිත්‍යාග කෙළෙමි. දීම කරණ කොට ගෙන මා හා සමවූවෙක් නැත. මේ මාගේ දාන පාරමිතාවයි” (ජාතක පාලිය)
මෙසේ ආත්ම පරිත්‍යාග කරන්නා වූ බෝසතුන්ගේ දාන පාරමිතාව පරමත්‍ථ පාරමී නම් විය. සෙසු ආත්මභාවයන්හි සුදුසු පරිදි දාන පාරමිතා දාන උපපාරමිතාවෝ දත යුත්තාහ.
**“සීලං පුරෙත්‍වසෙසතො”** යනු එසේම නිරවශේෂ වශයෙන් කායික සංවරය, වාචසික සංවරය, කායවාග් සංවරය, ඉන්‍ද්‍රිය සංවරය, ඉන්‍ද්‍රිය සංවරය, භෝජනයෙහි පමණ දැනීම, සුපිරිසිදු ආජීවය යන මේ ආදී බෝධිසත්ත්‍ව ශීලය සම්පූර්‍ණ කරන්නහු විසින් ශීල පාරමී, ශීල උපපාරමී, ශීල පරමාර්ථ පාරමී යයි ප්‍රභේද ගත පිරිය යුතු සියලු ශීලය පුරා මනාකොට සම්පාදනය කොට. මෙහිද සීලවනාගරාජ කාලයෙහි චම්පෙය්‍ය නාගරාජ කාලයෙහි යයි මේ ආදී මෙහි ආ කාලයන්හිද, මෙහි සඳහන් නොවූ මහා කපි කාලයෙහි ඡද්දන්ත කාලයෙහි යන මේ ආදී කාලයන්හි ද වශයෙන් මහාසත්ත්‍වයන් ශීල පාරමිතාව පිරූ ආත්මභාවයන්ගේ ප්‍රමාණයක් නම් නැත. නියත වශයෙන් වනාහි උන්වහන්සේ සඞ්ඛපාලව උපන් කල්හි:-
“හුල්වලින් විදින කල්හි ද අඩයටිවලින් අනින කල්හි ද වැදි පුත්‍රයන් කෙරෙහි නො කිපෙමි. මේ මාගේ ශීල පාරමිතාවයි. (ජාතක පාලිය)
මෙසේ ආත්ම පරිත්‍යාග කරන්නා වූ බෝසතුන්ගේ ශීල පාරමිතාව පරමාර්ථ පාරමිතා නම් විය. සෙසු ජාතිවල වනාහි පාරමිතා උපපාරමිතාවෝ දත යුත්තාහ.
**“නෙක්‍ඛම්ම පාරමිං ගනත්‍වා**” යනු ත්‍රිවිධ වූ මහාභිනිෂ්ක්‍රමණයෙහි පාරමිතාවේ පරතෙරට ගොස්. එහි යුධඤ්ජය කාලයෙහි. සෝමනස්ස කුමාර කාලයෙහි යන මේ ආදී මෙහි ආ කාලයන්හිද මෙහි සඳහන් නොවූ හත්‍ථිපාල කුමාර කාලයෙහි මඛාදේව කාලයෙහි යන මේ ආදී කාලයන්හිද මහාරාජ්‍යය අත්හැර නෛෂ්ක්‍රම්‍ය පාරමිතාව පිරූ ආත්මභාවයන්ගේ ප්‍රමාණයක් නම් නැත. නියත වශයෙන්ම චූල සුතසෝම කාලයෙහි:-
“අතටපත් මහරජය කෙළ පිඬක් මෙන් දුරු කෙළෙමි. පරිත්‍යාග කරන්නා වූ මට එහි ඇල්මක් නම් නොවීය. මේ මාගේ නෛෂ්ක්‍රම්‍ය පාරමිතාවයි. (ජාතක පාලිය)
මෙසේ ඇලුම් නැති බැවින් රාජ්‍යය හැරදමා නික්මෙන්නා වූ බෝධිසත්ත්‍වයන්ගේ නෛෂ්ක්‍රම්‍ය පාරමිතාව පරමාර්ථ පාරමී නම් විය. සෙසු ජාතිවල සුදුසු පරිදි පාරමිතා, උපපාරමිතාවෝ දත යුත්තාහ.
“**පණ්ඩිතෙ පරිපුච්ඡිත්‍වා**” යනු කුමක් කුශලද? කුමක් අකුශලද? කුමක් සාවද්‍ය ද? කුමක් නිරවද්‍ය ද? ආදී වශයෙන් කුශලාදී ධර්‍ම හා කර්‍මපල විභාගය ද සත්ත්‍වයන්ට උපකාර එළවන්නා වූ නිවැරදි කර්‍මායතන, ශිල්පායතන, විද්‍යස්ථානාදිය ද පණ්ඩිත නුවණැත්තන්ගෙන් විමසා මෙයින් ප්‍රඥා පාරමිතාව දක්වයි. එහි විධුර පණ්ඩිත කාලයෙහි, මහා ගෝවින්ද පණ්ඩිත කාලයෙහි, කුද්දාල පණ්ඩිත කාලයෙහි, අරක පණ්ඩිත කාලයෙහි, බෝධි පරිබ්‍රාජක කාලයෙහි, මහෞෂධ පණ්ඩිත කාලයෙහි යන මේ ආදී වශයෙන් ප්‍රඥා පාරමිතාව පිරූ ආත්මභාවයන්ගේ ප්‍රමාණයක් නම් නැත. නියත වශයෙන්ම සේනක පණ්ඩිත කාලයෙහි:-
“ප්‍රඥාවෙන් පරීක්‍ෂා කර බලන්නා වූ මම බමුණකු දුකින් මිදුවෙමි. ප්‍රඥාවෙන් මා හා සමාන වූවෙක් නැත. මේ මාගේ ප්‍රඥා පාරමිතාවයි. (ජාතක පාලිය)
මෙසේ පසුම්බිය තුළට ගිය සර්‍පයා දක්වන්නා වූ බෝධිසත්ත්‍වයන්ගේ ප්‍රඥා පාරමිතාව පරමාර්ථ පාරමී නම් විය. **“විරියං කත්‍වාන උත්තමං**” යනු සම්‍යක් සම්බෝධියට පමුණුවන්නට සමත් බැවින් උතුම් වූ වීර්‍ය්‍යය, වීර්‍ය්‍ය පාරමිතාව කොට උපදවා. එහි මහා සීලව රාජ කාලයෙහිද, පඤ්චායුධ කුමාර කාලයෙහිද, මහා වානරින්‍ද කාලයෙහිද වශයෙන් මේ ආදී ජාතීන්හි වීර්‍ය්‍ය පාරමිතාව පිරූ ආත්මභාවයන්ගේ ප්‍රමාණයක් නම් නැත. නියත වශයෙන් මහාජනක කාලයෙහි:-
“තෙර නොදක්නා වූ සයුර මැද මා හා කැටිව මුහුදට පැමිණි සියලු මිනිස්සු නැසුනහ. මාගේ සිතෙහි අන්‍ය ප්‍රකාරයක් නොවූයේය. මේ මාගේ වීර්‍ය්‍ය පාරමිතාවයි.”
මෙසේ මහා සමුද්‍රය තරණය කරන්නා වූ බෝධිසත්ත්‍වයන්ගේ වීර්‍ය්‍ය පාරමිතාව පරමාර්ථ පාරමී නම් විය.
“**ඛන්තියා පාරමිං ගනත්‍වා**” යනු අධිවාසන ක්‍ෂාන්ති ආදී ක්‍ෂාන්තිය අතිශය උසස් තත්ත්‍වයට පමුණුවන්නාහු ක්‍ෂාන්ති පාරමිතාවෙහි ඉහළට කෙළවරට ගොස්, ක්‍ෂාන්ති පාරමිතාව සම්පාදනය කොට යන අර්‍ථයයි. එහි මහා කපි කාලයෙහි ද, මහිස රාජ කාලයෙහි ද, රූරුමිග රාජ කාලයෙහි ද, ධම්ම දේවපුත්ත කාලයෙහි ද යන මේ ආදී වූ ක්‍ෂාන්ති පාරමිතාව පිරූ ආත්මභාවයන්ගේ ප්‍රමාණයක් නම් නැත. නියත වශයෙන්ම උන්වහන්සේගේ ක්‍ෂාන්තිවාදී කාලයෙහි.
“තියුණු පොරවකින් සිත් පිත් නැතියෙකුට මෙන් මාහට කොටන කල්හි කාසි රජු කෙරෙහි නො කිපෙමි. මේ මාගේ ක්‍ෂන්ති පාරමිතාවයි”
මෙසේ අචේතන භාවයෙන් මෙන් මහා දුක් අනුභව කරන බෝසතුන්ගේ ක්‍ෂාන්ති පාරමිතාව පරමාර්ථ පාරමී නම් විය.
“**කත්‍වා දළ්හමධිට්ඨානං**” යනු කුශල සමාදාන අධිෂ්ඨානයද ඒ ඒ පාරමී ධර්‍ම සමාදානය හා එයට උපකාරක ධර්‍මයන්ගේ සමාදානයද පිළිබඳ අධිෂ්ඨානය දැඩිකොට, ලිහිල් නොකොට. ඒ ඒ ව්‍රත සමාදානය නොනවතින ස්වභාවයෙන් අධිෂ්ඨාන කොට යන අර්‍ථයයි. එහි ජෝතිපාල කාලයෙහිද, සරභඞ්ග කාලයෙහිද නිමිරාජ කාලයෙහිද යන මේ ආදී වූ අධිෂ්ඨාන පාරමිතාව පිරූ ආත්මභාවයන්ගේ ප්‍රමාණයක් නම් නැත. නියත වශයෙන්ම උන්වහන්සේගේ තේමිය කුමාර කාලයෙහි:-
“මට මවුපියෝ අප්‍රිය නොවෙති. මහා සම්පත්ද අප්‍රිය නොවේ. සර්‍වඥතා ඥානයම මට ප්‍රිය වේ. එබැවින් ව්‍රතය අධිෂ්ඨාන කෙළෙමි.”
මෙසේ ජීවිතය පරිත්‍යාග කොට ව්‍රත අධිෂ්ඨාන කරන උන්වහන්සේගේ අධිෂ්ඨාන පාරමිතාව පරමාර්ථ පාරමී නම් විය.
“**සච්ච වාචානුරක්‍ඛිය**” යනු සත්‍ය වචනය රැක ජීවිත අනතුරක් ඇති කල්හිද අනාර්‍ය්‍ය ව්‍යවහාරය අශූචියක් මෙන් පිළිකුල් කරමින් දුරු කොට සියලු ආකාරයෙන් අවිසංවාදී බව රැකීම එහිදී කපිරාජ කාලයෙහිද සත්‍යතාපස කාලයෙහිද, මත්ස්‍යරාජ කාලයෙහිද යන මේ ආදී වූ සත්‍යපාරමිතාව පිරූ ආත්මභාවයන්ගේ ප්‍රමාණයක් නම් නැත. නියත වශයෙන්ම මහා සුතසෝම කාලයෙහි.
“සත්‍ය වචනය රක්නෙම් මගේ ජීවිතය පූජා කොට එක් සියයක් රජවරුන් මිදුවෙමි. මේ මාගේ සත්‍ය පාරමිතාවයි”
මෙසේ දිවිපුදා සත්‍යය රකින බෝධිසත්ත්‍වයන්ගේ සත්‍ය පාරමිතාව පාරමාර්ථ පාරමිතා නම් විය.
“**මෙත්තාය පාරමිං ගනත්‍වා**” යනු සියලු සත්ත්‍වයන් කෙරෙහි සීමාවකින් තොරව හිතවැඩ එළවීම ලක්‍ෂණ කොට ඇති මෛත්‍රියෙහි පරතෙරට ඉතාමත් ඉහළ තත්ත්‍වයට පැමිණ. එහිදී චූලධර්‍මපාල කාලයෙහි ද මහා සීලවරාජ කාලයෙහිද, සාම පණ්ඩිත කාලයෙහිද යන මේ ආදී වූ මෛත්‍රී පාරමිතාව පිරූ ආත්මභාවයන්ගේ ප්‍රමාණයක් නම් නැත. නියත වශයෙන්ම උන්වහන්සේගේ සුවර්‍ණසාම කාලයෙහි:-
“කිසිවෙක් මා බිය නොගන්වයි. මමද කිසිවෙකුහටත් භය නොවෙමි. මෛත්‍රී බලයෙන් පිහිට ලද්දෙම් මහා වනයෙහි එකල්හි සිත අලවා වාසය කෙළෙමි”යි
මෙසේ ජීවිතය ද නො බලා මෛත්‍රී වඩන්නහුගේ මෛත්‍රී පාරමිතාව පරමාර්ථ පාරමී නම් විය.
“**සම්මානනාවමානනෙ”** යනු සකස් කොට පූජා සත්කාරාදියෙන් බුහුමන් කිරීමෙහිද, කෙළ ගැසීමාදියෙන් අවමන් කිරීමෙහිද සියලු ලෝක ධර්‍මයන්හිද සමව, සමසිත් ඇතිව වෙනසකට පත් නොවූවෙක්ව උතුම් වූ අනුත්තර වූ සර්‍වඥතා ඥානය අවබෝධ කෙළෙමි” යන අර්‍ථයයි. එහිදී වානරින්ද කාලයෙහි ද, කාසිරාජ කාලයෙහි ද, ඛේම බ්‍රාහ්මණ කාලයෙහි ද අට්ඨිසෙන පරිබ්‍රාජක කාලයෙහි ද මේ ආදී වූ උපේක්‍ෂා පාරමිතාව පිරූ ආත්මභාවයන්ගේ ප්‍රමාණයක් නම් නැත. නියත වශයෙන්ම මහාලෝමහංස කාලයෙහි:-
“මිනී ඇටයක් කොට්ටය කොට ගෙන සොහොනෙහි සයනය කරමි. ගොපලු දරුවෝ අවුත් නන් වැදෑරුම් විසුළු රූ දක්වති”යි
මෙසේ ගම් දරුවන් විසින් කෙළ ගැසීම් ආදියෙන්ද මල් මාලා සුවඳ ආදී උපහාරයන්ගෙන් ද සැපදුක් එළවන කල්හිදු උපේක්‍ෂාව ඉක්මවන්නා වූ බෝධිසත්ත්‍වයන්ගේ උපේක්‍ෂා පාරමිතාව පරමාර්ථ පාරමී නම් විය. මෙසේ භාග්‍යවතුන් වහන්සේ,
“මෙසේ නානප්‍රකාර දුක් ද නානප්‍රකාර වූ සම්පත් ද කුඩාවූද මහත් වූද භවයෙහි අනුභව කොට උතුම් වූ සර්‍වඥතා ඥානයට පැමිණියෙමි”යි
සම්මා සම්බෝධිය අවබෝධ කර ගැනීමට මේ භද්‍රකල්පයෙහි තමන් වහන්සේ විසින් කරන ලද දුෂ්කර චර්‍ය්‍යාව කෙටියෙන් දේශනා කොට,
“දිය යුතු දේ පරිත්‍යාග කොට අනවශේෂ වශයෙන් ශීලය සම්පූර්‍ණකොට මහාභිනිෂ්ක්‍රමණයෙහි කෙළවරට පැමිණ උතුම් වූ සර්‍වඥතා ඥානයට පැමිණියෙමි.
පණ්ඩිතයන් විචාරා උත්තම වීර්‍ය්‍ය කොට ක්‍ෂාන්ති පාරමිතාවගේ කෙළවරට පැමිණ උතුම් වූ සර්‍වඥතා ඥානයට පැමිණියෙමි.
අධිෂ්ඨානය දැඩිකොට සත්‍ය වචනය සංරක්‍ෂණය කොට මෛත්‍රී පාරමිතාවගේ කෙළවරට ගොස් උතුම් වූ සම්‍යක් සම්බෝධියට පැමිණියෙමි.
ලාභ අලාභ දෙක්හිද යස අයස දෙක්හිද ආදරයෙහි හා අනාදරයෙහි ද යන සියල්ලෙහි සම සිත් ඇතිව අතිශයින් උතුම් වූ සම්‍යක් සම්බෝධියට පැමිණියෙමි’යි
තමන් වහන්සේ විසින් මනාකොට පුරන ලද දශපාරමිතාවෝ දක්වති.
ප්‍රකීර්ණක කථාව
මෙතැන් සිට මහාබෝධියාන ප්‍රතිපත්තියෙහි හටගත් උත්සාහ ඇති කුලපුත්‍රයන්ට බෝධිසම්භාර ධර්‍මයන්හි නානප්‍රකාර කෞශල්‍යය පිණිස සියලු පාරමීතාවන්ගේ “**පකිණ්ණක කථා**” ප්‍රකීර්ණක කථාව කිව යුත්තීය.
මේ එහි ප්‍රශ්න කර්‍මයයි:-
01. ඒ පාරමිතාවෝ නම් කවරහු ද?
02. කවර අර්‍ථයකින් පාරමීහු නම් වෙත් ද?
03. ඔවුහු කීවැදෑරුම් වෙත් ද?
04. ඔවුන්ගේ ක්‍රමය කවරේ ද?
05. ලක්‍ෂණ රස, ප්‍රත්‍යුපස්ථාන, පදස්ථානයෝ කවරහු ද?
06. ඔවුන්ගේ ප්‍රත්‍ය කවරේ ද?
07. සංක්ලේශය කවරේ ද?
08. පිරිසිදු වීම කවරේ ද?
09. ප්‍රතිපක්‍ෂ ධර්‍මය කවරේ ද?
10. ප්‍රතිපදාව කුමක් ද?
11. විභාගය කවරේ ද?
12. සඞ්ග්‍රහය කවරේ ද?
13. සම්පාදන උපාය කවරේ ද?
14. කොපමණ කලකින් සම්පාදනය වේද?
15. ආනිසංසය කවරේ ද?
16. ඔවුන්ගේ ඵලය කවරේ ද? යනුයි.
මේ එහි විසඳුමයි.
01. “**කා පන්තො පාරමියො**” මේ පාරමිතාවෝ නම් කවරහුද යත් ? තෘෂ්ණා, මාන, දෘෂ්ටි යන කෙලෙස්වලින් නොමැඩුනා වූ කරුණාවෙන් හා උපාය කෞශල්‍යයෙන් හාත්පසින් රක්නා ලද දානාදී ගුණයෝ පාරමීහු නම් වෙති.
02. “**කෙනට්ඨෙන පාරමියො**” කවර අර්‍ථයකින් පාරමීහු නම් වෙත්ද? යත් ඒ දානශීලාදී ගුණ විශේෂ යෝගය කරණකොට ගෙන සත්ත්‍වයින්ට උතුම් වන බැවින් මහාසත්ත්‍ව වූ බෝධිසත්ත්‍වයෝ “පරම” වෙති. උන්වහන්සේලාගේ භාවය හෝ කර්‍මය “පරමී” වේ. දානාදී ක්‍රියාවෝය. නැතහොත් පුරානුයි “පරම” නමි. දානාදී ගුණයන් පුරන්නා, පාලකයා යන අර්‍ථයෙන් “බෝධිසත්ත්‍වයෝ “පාරම” වෙති. පරම වූ බෝධිසත්ත්‍වයන්ගේ මෙය (ගුණය) හෝ ස්වභාවය හෝ කර්‍මය “පාරමී “ නම් වේ. දානාදී ක්‍රියාවෝමය. නැතහොත් ගුණ විශේෂය කරණ කොට ගෙන සෙසු සත්ත්‍වයන් තමා කෙරෙහි බැඳ ගනීනුයි (මහාසත්ත්‍වයෝ ‘පරම’ වෙති) නැතහොත් සංක්ලේශ මලයෙන් අත්‍යර්ථයෙන්, ඉතා අධිකව පිරිසිදු වේනුයි (මහාසත්ත්‍වයෝ ‘පරම’ නම් වෙති) උතුම් වූ නිර්‍වාණයට විශේෂයෙන් පැමිණේනුයි (මහාසත්ත්‍වයෝ ‘පරම’ නම් වෙති) නැතහොත් පරලොව ප්‍රමාණ වූ ඥානවිශේෂයෙන් මේ ලෝකය මෙන් පිරිසිඳ දනීනුයි (මහාසත්ත්‍වයෝ ‘පරම’ නම් වෙති.) ඉතා බොහෝ වූ ශීලාදී ගුණ සමූහය තමාගේ සිතෙහි බහානුයි (මහාසත්ත්‍වයෝ පරම නම් වෙති) ආත්මයයි කියන ලද ධර්‍මකායයෙන් අන්‍ය වූ නොහොත් විරුද්ධ වූ අනර්ථකර වූ කෙලෙස් නැමති සොරුන් සමූහය පෙලානුයි මහාසත්ත්‍වයෝ “පරම” නම් වෙති. “**පරමස්ස අයං**” යනාදිය ඉහත සඳහන් පරිදි මෙහිද යෙදිය යුතුය. නැතහොත් පාරයයි කියන ලද නිවන් අරමුණු කොටගෙන පිරිසිදු වෙයි, සත්ත්‍වයන් ද පිරිසිදු කෙරෙයි. ඒ නිර්‍වාණයෙහි සත්ත්‍වයන් බඳී. යොදවයි. හෝ ඒ නිවනට පැමිණෙයි, යයි, පමුණුවයි හෝ පාරමී නම් වේ. තත්වූ පරිද්දෙන් නිවන අවබෝධ කෙරේනුයි හෝ පාරමී නම්වේ. ඒ නිවනෙහි සත්ත්‍වයන් බහානුයි හෝ පාරමී නම් වේ. සත්ත්‍වයන්ගේ කෙලෙස් ආදිය ඒ නිවනෙහි ලා වෙහෙසට පමුණුවානුයි හෝ පාරමී වේ. එනම් මහා පුරුෂයෝය. උන්වහසේගේ ස්වභාවය හෝ කර්‍මය පාරමිතා නම් වේ. දානාදී ක්‍රියාවෝමය. මේ ක්‍රමයෙන් “පාරමී” ශබ්දයෙහි අර්‍ථය දත යුතුය.
03. “**කතිවිධා”** ඒ පාරමිතාවෝ කී වැදෑරුම් වේද? යන ප්‍රශ්නයෙහි කෙටියෙන් දශ වැදෑරුම් වෙති. ඒ පාරමිතාවෝ වනාහි ස්වරූප වශයෙන් පාලියෙහි ආවාහුමය. එහෙයින් කීහ.
“එකල සුමේධ පණ්ඩිතයෝ බුද්ධකාරක ධර්‍මයන් සොයන්නෝ පෙර බුදුවරයන් විසින් පුරුදු කළ, පිළිපදින ලද පළමු වන දාන පාරමිතාව දුටහ”
යනාදියයි. එසේම “ස්වාමීනි බුද්ධකාරක ධර්‍මයෝ කෙනෙක් වෙත්ද? ශාරිපුත්‍රයෙනි, බුද්ධකාරක ධර්‍මයෝ වනාහි දසදෙනෙක් වෙති. කවර දහයක් ද යත්? ශාරිපුත්‍රය, දානය බුද්ධ කාරක ධර්‍මයකි. ශීලය, නෛෂ්ක්‍රම්‍යය, ප්‍රඥාව, වීර්‍ය්‍යය, ක්‍ෂාන්තිය, සත්‍යය, අධිෂ්ඨානය, මෛත්‍රිය, උපේක්‍ෂාව, බුද්ධකාරක ධර්‍මයෝය. ශාරිපුත්‍රය, මේ දහය බුද්ධකාරක ධර්‍මයෝ වෙති’යි යන මෙය භාග්‍යවතුන් වහන්සේ වදාළහ. සුගත වූ ශාස්තෲන් වහන්සේ මෙය වදාරා අන්‍ය වූ මේ කාරණයද වදාළහ.
“දානය, ශීලය, නෛෂ්ක්‍රම්‍යය, ප්‍රඥාව, පස්වෙනිව වීර්‍ය්‍යය, ක්‍ෂාන්තිය, සත්‍යය, අධිෂ්ඨානය, මෛත්‍රිය, උපේක්‍ෂාව යන මේවා දස පාරමිතාවෝය.”
සමහරු වනාහි සය වැදෑරුම් යයි කියති. ඒ වනාහි මේ දශ පාරමිතාවන්ගේ සංග්‍රහ වශයෙන් කියන ලදී. ඒ සංග්‍රහය මතුවට විස්තර වන්නේය.
04. “**කො තාසං කමො**” ඔවුන්ගේ ක්‍රමය කවරේ ද? යන ප්‍රශ්නයෙහි “ක්‍රමය” නම් දේශනා ක්‍රමයයි. එයද ප්‍රථම සමාදානහේතුකය. සමාදානය පුරුද්ද හේතුකොට ඇත්තේයයි යම්සේ මුලදී සොයා ගන්නා ලද්දේ ද සමාදන්වන ලද්දේ ද එසේ දේශනා කරන ලද්දේය. එහි දානය ශීලයට බොහෝ උපකාර ඇත්තේ යයි ද සුවසේ පිරිය හැක්කේ යයිද එය පළමුව දේශනා කරන ලදී. ශීලයෙන් හාත්පසින් අල්වා ගන්නා ලද දානය මහත්ඵල වේ, මහානිසංස වේ යයි දානයෙන් අනතුරුව ශීලය වදාරණ ලදී. ශීලය නෛෂ්ක්‍රම්‍යයෙන් හාත්පසින් අල්ලා ගන්නා ලද්දේ, නෛෂ්ක්‍රම්‍යය ප්‍රඥාවෙන් හාත්පසින් අල්වා ගන්නා ලද්දේ, ප්‍රඥාව වීර්‍ය්‍යයෙන් හාත්පසින් අල්වා ගන්නා ලද්දේ, වීර්‍ය්‍ය ක්‍ෂාන්තියෙන් හාත්පසින් අල්වා ගන්නා ලද්දේ, ක්‍ෂාන්තිය සත්‍යයෙන් හාත්පසින් අල්වා ගන්නා ලද්දේ, සත්‍යය අධිෂ්ඨානයෙන් හාත්පසින් අල්ලා ගන්නා ලද්දේ, අධිෂ්ඨානය මෛත්‍රියෙන් හාත්පසින් අල්ලා ගන්නා ලද්දේ මෛත්‍රිය උපේක්‍ෂාවෙන් හාත්පසින් අල්ලා ගන්නා ලද්දේ මහත්ඵල වේ, මහානිසංස වේ යයි මෛත්‍රියෙන් අනතුරුව උපේක්‍ෂාව වදාරණ ලදී. උපේක්‍ෂාව වනාහි කරුණාවෙන් හාත්පසින් අල්වා ගන්නා ලද්දේ යයි ද කරුණාවද උපේක්‍ෂාවෙන් හාත්පසින් අල්වා ගන්නා ලද්දේ යයිද දතයුතුය. මහාකරුණික වූ බෝධිසත්ත්‍වවරු වනාහි කෙසේ නම් සත්ත්‍වයන් කෙරෙහි උපේක්‍ෂා වන්නෝ වෙත් ද? උපේක්‍ෂා කළයුත්තන් කෙරෙහි මඳ කලක් උපේක්‍ෂක වූවාහු වෙති, සියලුතන්හිම සියලු කල්හිම නොවෙතියි සමහරු කියති. අන්‍යයෝ වනාහි සත්ත්‍වයන් කෙරෙහි උපේක්‍ෂා කරන්නාහු නොවෙති. සත්ත්‍වයන් විසින් කළ විප්‍රකාරයන්හි උපේක්‍ෂක වෙත් යයි කියති.
එහි තවත් ක්‍රමයක් නම්, බොහෝ දෙනා කෙරෙහි පැවතීම හේතුකොට ගෙනද, සියලු සත්ත්‍වයන්ට සාධාරණ හෙයින් ද අල්ප වූ ඵල ඇති හෙයින් ද සුවසේ කළහැකි බැවින් ද පළමුකොට දාන පාරමිතාව වදාරණ ලදී. ශීලයෙන් දායක ප්‍රතිග්‍රාහක දෙපක්‍ෂයේ ශුද්ධිය වන හෙයින් ද පරානුග්‍රහය කියා පරපීඩා වැළැක්ම කී හෙයින් ද කිරියා ධර්‍මය කියා අකිරියා ධර්‍මය කී හෙයින් ද, භෝග සම්පත්ති හේතු කියා භව සම්පත්ති හේතුව කී හෙයින් ද දානයට අනතුරුව ශීලය වදාරණ ලදී. නෛෂ්ක්‍රම්‍යයෙන් ශීලසම්පත්තිය සිදුවන හෙයින් කාය වචී සුචරිතය කියා මනෝ සුචරිතය කී හෙයින් ද පිරිසිදු සිල් ඇත්තාහට පහසුවෙන්ම ධ්‍යානය සමෘද්ධ වන හෙයින් කර්‍මාපරාධ ප්‍රහාණයෙන් ප්‍රයෝග සිද්ධිය කියා ක්ලේශාපරාධ ප්‍රහාණයෙන් ආශය ශුද්ධිය කී හෙයින් ද වීතික්කම ප්‍රහාණයෙහි සිටියහුගේ පරියුට්ඨාන ප්‍රහාණය කී හෙයින්ද ශීලයට අනතුරුව නෛෂ්ක්‍රම්‍ය වදාරණ ලදී. ප්‍රඥාවෙන් නෛෂ්ක්‍රම්‍යයෙහි සිද්ධිය පිරිසිදු වන හෙයින් ද ධ්‍යානයක් නැති කල්හි ප්‍රඥාවක් නැති බව කී හෙයින් ද (ප්‍රඥාව සමාධිය අසන්න කාරණය කොට ඇත්තේය. සමාධිය ප්‍රඥාව ප්‍රත්‍යුපස්ථානය හෙවත් වැටහෙන ආකාරය කොට ඇත්තේය) සමථ නිමිත්ත කියා උපේක්‍ෂා නිමිත්ත කී හෙයින් ද පරහිතධ්‍යානයෙන් පරවැඩ පිණිස පැවති ද කරුණෝපාය කෞශල්‍යය කී හෙයින් ද නෛෂ්ක්‍රම්‍යයට අනතුරුව ප්‍රඥා පාරමිතාව වදාරණ ලදී. වීර්‍ය්‍යයාරම්භයෙන් ප්‍රඥාවගේ කෘත්‍යය සිද්ධවන හෙයින් ද සත්ත්‍ව ශුන්‍යතාධර්‍ම නිද්ධ්‍යාන ක්‍ෂාන්තිය කියා සත්ත්‍වයන්ට හිත පිණිස ආරම්භ වූවහුගේ නොමසුරු බව කී හෙයින් ද, උපේක්‍ෂා නිමිත්ත කියා ප්‍රග්‍රහ නිමිත්ත කී හෙයින්ද, පරීක්‍ෂා කොට කරන සුළු බව කියා උට්ඨාන වීර්‍ය්‍ය කී හෙයින් ද (පරීක්‍ෂා කොට කරන සුළු තැනැත්තාගේ උත්සාහය විශේෂ ඵල ගෙන දෙයි) ප්‍රඥාවෙන් අනතුරුව වීර්‍ය්‍ය පාරමිතාව වදාරණ ලදී.
වීර්‍ය්‍යයෙන් පරාපකාර ඉවසීම සිදුවන හෙයින් ද, (වීර්‍ය්‍ය ඇති තැනැත්තේ වනාහි පටන් ගත් වීර්‍ය්‍ය ඇති හෙයින් සත්ත්‍ව සංස්කාරයන් විසින් එළවන ලද දුක් මැඩ පවත්වා වාසය කරයි) වීර්‍ය්‍යයට ඉවසීම අලඞ්කාරවන හෙයින් ද, (වීර්‍ය්‍ය ඇත්තහුගේ වනාහි ඉවසීම හොබනේය) ප්‍රග්‍රහ නිමිත්ත කියා සමථ නිමිත්ත කී හෙයින් ද, අත්‍යාරම්භයෙන් උද්ධච්ච දෝස ප්‍රහාණය කී හෙයින් ද, (ධර්‍ම නිද්ධ්‍යාන ක්‍ෂාන්තියෙන් වනාහි උද්ධච්ච දෝසය ප්‍රහීණ වෙයි.) වීර්‍ය්‍ය ඇත්තහුට සාක්‍ෂාත් කිරීම (නොනැවතී කිරීම) කී හෙයින්ද, (ක්‍ෂාන්තිය බහුලකොට ඇත්තා වනාහි උඩඟු නොවූයේ නොනැවතී ක්‍රියා කරන්නේ වෙයි.) අප්‍රමාද වූවහුට අනුන්ට වැඩ කිරීමෙහි ප්‍රත්‍යුපකාර තෘෂ්ණාව නැති බව කී හෙයින් ද (ඇති සැටියෙන් ධර්‍මාවබෝධය ඇති කල්හි තෘෂ්ණාව නොවේ) අනුන්ට හිත වැඩ කිරීමට පටන් ගැනීම වෙයි. උත්තමයන් විසින් අනුන් කළ දුක් ඉවසීම කරනු ලැබේ යයි කී හෙයින් ද වීර්‍ය්‍යයට අනතුරුව ක්‍ෂාන්තිය කියන ලදී. සත්‍යය කරණකොට ගෙන ක්‍ෂාන්තියෙහි බොහෝ කල් පැවැත්ම වන හෙයින් ද අපකාර කරන්නාගේ අපකාර ක්‍ෂාන්තිය කියා ඔහුට උපකාර කිරීමෙහි විසංවාද නොවීම (සත්‍යය) කී හෙයින් ද ක්‍ෂාන්තියෙන් අපවාද වචන කම්පනය කොට සත්‍යවාදීභාවය අත් නොහැරීම කී හෙයින්ද සත්ත්‍ව ශූන්‍යතා ධර්‍ම නිද්ධ්‍යාන ක්‍ෂාන්තිය වදාරා ඔහු විසින් වඩන ලද ඥාන සත්‍යය වදාළ හෙයින්ද ක්‍ෂාන්තියට අනතුරුව සත්‍ය පාරමිතාව වදාරණ ලදී.
අධිෂ්ඨානය කරණ කොට ගෙන සත්‍යය සිද්ධ වන හෙයින් (ස්ථිර අධිෂ්ඨානය ඇත්තහුටම විරතිය සිද්ධ වේ) අවිසංවාදීභාවය වදාරා එහි නිශ්චලභාවය කී හෙයින් (සත්‍යයෙන් සත්‍යය ගළපන තැනැත්තේම දානාදියෙහි ප්‍රතිඥාවට අනුරූපව නිශ්චලව පවතී.) ඥාන සත්‍යය කියා බෝධිසම්භාර ධර්‍මයන්හි පැවැත්ම හා නැවැත්ම කී හෙයින් (යථාභූත ඤාණයෙන් යුක්ත වූ තැනැත්තේම බෝධිසම්භාර ධර්‍මයන් අධිෂ්ඨාන කරයි. ඒවා කොට නිමවයි) ප්‍රතිපක්‍ෂයන් කෙරෙන් කම්පනය වීමත් නැති බැවිනුයි සත්‍ය පාරමිතාවට අනතුරුව අධිෂ්ඨාන පාරමිතාව වදාරණ ලදී. මෛත්‍රිය කරණ කොට ගෙන අනුන්ට වැඩ කිරීමෙහි සමාදානාධිෂ්ඨානය සිද්ධ වන හෙයින් අධිෂ්ඨානය වදාරා හිත එළවීම කී හෙයින් (බෝධිසම්භාර ධර්‍මයන්හි සිටින්නේ මෛත්‍රී විහරණ ඇත්තේ වේ.) නිශ්චල අධිෂ්ඨානයෙන් යුක්ත වූවහුගේ සමාදානය කෝප නොකීරිමෙන් සමාදානය සිද්ධ වන හෙයින් ද අධිෂ්ඨානයට අනතුරුව මෛත්‍රී පාරමිතාව වදාරණ ලදී. උපේක්‍ෂාව හේතුකොට ගෙන මෛත්‍රිය විසුද්ධ වන හෙයින් ද සත්ත්‍වයන් කෙරෙහි හිත එළවීම කියා ඔවුන් විසින් කරන ලද අපරාධයන්හි උදාසීනභාවය කී හෙයින් මෛත්‍රී භාවනාව වදාරා තන්නිසසන්‍ද භාවනාව වදාළ හෙයින්ද හිත කැමැත්තා වූ සත්ත්‍වයන් කෙරෙහිද උපේක්‍ෂා ඇත්තේයයි ආශ්චර්‍ය්‍යය ගුණ ඇතිබව වදාළ හෙයින්ද මෛත්‍රියට අනතුරුව උපේක්‍ෂාව වදාරණ ලදී යයි මෙසේ මේ පාරමිතා ධර්‍මයන්ගේ දේශනා ක්‍රමය දත යුතුය.
05. **“කානි ලක්‍ඛණ රස පච්චුපට්ඨාන පදට්ඨානානි**” ලක්‍ෂණ, රස, ප්‍රත්‍යුපස්ථාන පදස්ථානයෝ කවරහුද? යන ප්‍රශ්නයෙහි සාමාන්‍යයෙන් පාරමිතාවෝ අනුන්හට අනුග්‍රහ කිරීම ලක්‍ෂණ කොට ඇත්තේය. අනුන්ට උපකාර කිරීම රස හෙවත් කෘත්‍යය කොට ඇත්තෝය. නැතහොත් කම්පිත නොවීම රසය කොට ඇත්තේය. හිතෛෂීභාවය ප්‍රත්‍යුපස්ථානය හෙවත් වැටහෙන ආකාරය හෝ ඵලය කොට ඇත්තෝය. නැතහොත් බුද්ධත්‍වය ප්‍රත්‍යුපස්ථාන කොට ඇත්තෝය. මහා කරුණාව පදස්ථාන හෙවත් ආසන්න කාරණය කොට ඇත්තෝය. නැතහොත් කරුණාව හා උපාය කෞශල්‍යය පදස්ථාන කොට ඇත්තෝය.
විශේෂයෙන් වනාහි යම්හෙයකින් කරුණාවෙන් හා උපාය කෞශල්‍ය ඥානයෙන් පිරිසිඳගන්නා ලද තමාගේ ජීවිතය හා උපකාරණ පරිත්‍යාග චේතනාව “**දාන පාරමිතා”** දාන පාරමිතා නම් වේද, කරුණාවෙන් හා උපාය කෞශල්‍ය ඥානයෙන් පිරිසිඳ ගන්නා ලද කායවාක් සුචරිතය අර්‍ථ වශයෙන් නොකටයුතු දෙයින් වැළකීම හා කළයුතු දේ කිරීමේ චේතනාදීහු **“සීල පාරමිතා**” ශීල පාරමිතා නම් වේද, කරුණාවෙන් හා උපාය කෞශල්‍ය ඥානයෙන් පිරිසිඳ ගන්නා ලද ආදීනව දැක්ම පෙරදැරි වූ කාමභවයන්ගෙන් නික්මීමේ සිත ඉපිදවීම “**නෙක්‍ඛම්ම පාරමිතා**” නෛෂ්ක්‍රම්‍ය පාරමිතා නම් වේද, කරුණාවෙන් හා උපාය කෞශල්‍ය ඥානයෙන් පිරිසිඳ ගන්නා ලද ධර්‍මයන්ගේ සාමාන්‍ය විශේෂ ලක්‍ෂණාවබෝධය “**පඤ්ඤා පාරමිතා**” ප්‍රඥා පාරමිතා නම් වේද, කරුණාවෙන් හා උපාය කෞශල්‍ය ඥානයෙන් පිරිසිඳ ගන්නා ලද කයින් හා සිතින් පරහට වැඩ කිරීමෙහි පැවතියා වූ උත්සාහය “**විරිය පාරමිතා**” වීර්‍ය්‍ය පාරමිතා නම් වේද, කරුණාවෙන් හා උපාය කෞශල්‍ය ඥානයෙන් පිරිසිඳ ගන්නා ලද සත්ත්‍ව සංස්කාරයන් විසින් කරන ලද අපරාධයන් ඉවසීමත් එසේ ඉවසීම් වශයෙන් පැවතියා වූ අද්වේශය ප්‍රධාන කොට ඇති සිත් ඉපිද වීමත් “**ඛන්ති පාරමිතා**” ක්‍ෂාන්ති පාරමිතා නම් වේද, කරුණාවෙන් හා උපාය කෞශල්‍ය ඥානයෙන් පිරිසිඳ ගන්නා ලද විරති චේතනා ආදී ප්‍රභේද ඇති අවිසංවාදනය හෙවත් බොරු නොකීම “**සච්ච පාරමිතා**” සත්‍ය පාරමිතාව නම් වේද, කරුණාවෙන් හා උපාය කෞශල්‍ය ඥානයෙන් පිරිසිඳ ගන්නා ලද අචල සමාධිෂ්ඨානය හෙවත් සමාදන් වන ලද ධර්‍මයන්හි නිශ්චල පිහිටීම හා එබඳු ආකාරයෙන් පැවති සිත් ඉපිදවීම “**අධිට්ඨාන පාරමිතා”** අධිෂ්ඨාන පාරමිතා නම් වේද, කරුණාවෙන් හා උපාය කෞශල්‍ය ඥානයෙන් පිරිසිඳ ගන්නා ලද ලෝකයාට හිත සැප එළවීම, අර්‍ථ වශයෙන් අව්‍යාපාදය “**මෙත්තා පාරමිතා**” මෛත්‍රී පාරමිතා නම් වේද, කරුණාවෙන් හා උපාය කෞශල්‍ය ඥානයෙන් පිරිසිඳ ගන්නා ලද ආලය හා ක්‍රෝධය නසන්නා වූ, තමාට ප්‍රිය වූද අප්‍රිය වූද සත්ත්‍ව සංස්කාරයන් කෙරෙහි සම පැවැත්ම “**උපෙක්‍‍ඛා පාරමිතා**” උපේක්‍ෂා පාරමිතා නම් වේද
එහෙයින් **දාන** පාරමිතාව පරිත්‍යාගය ලක්‍ෂණ කොට ඇත්තේය. දෙය්‍ය ධර්‍මයෙහි හෙවත් දෙන දෙයෙහි ලෝභය නැති කිරීම රසය හෙවත් කෘත්‍යය කොට ඇත්තේය. වස්තුවෙහි නො ඇලීම ප්‍රත්‍යුපස්ථාන හෙවත් වැටහෙන ආකාරයයි. නැතහොත් භව සම්පත්තිය ප්‍රත්‍යුපස්ථානයයි. පරිත්‍යාග කළ යුතු වස්තුව පදස්ථානය හෙවත් ආසන්න කාරණයයි. **ශීල** පාරමිතාව සීලන හෙවත් කය වචන දෙක සුරැකිව තබා ගැනීම ලක්‍ෂණ කොට ඇත්තේය. නැතහොත් මනාකොට පිහිටුවීම, කුශල ධර්‍මයන්ට ආධාර බව ලක්‍ෂණ කොට ඇත්තේ යයි කියන ලද්දේ වෙයි. දුසිල් බව නැසීම රසය කොට ඇත්තේය. නැතහොත් නිරවද්‍ය බව රසය කොට ඇත්තේය. පිරිසිදු බව ප්‍රත්‍යුපස්ථානයයි. හිරි ඔතප් දෙක ප්‍රදස්ථානයයි. (පදනමයි.) **නෛෂ්ක්‍රම්‍ය** පාරමිතාව කාමයෙන් ද භවයෙන් ද නික්මීම ලක්‍ෂණ කොට ඇත්තේය. එහි ආදීනව ප්‍රකට කිරිම රසය කොට ඇත්තේය. එම කාමයන්ට හා භවයන්ට පිටුපානා බව ප්‍රත්‍යුපස්ථානයයි. සංවේගය ප්‍රදස්ථානයයි. **ප්‍රඥා** පාරමිතාව යථා ස්වභාවය අවබෝධ කිරීම ලක්‍ෂණ කොට ඇත්තේය. නැතහොත් දක්‍ෂ දුනුවායෙකු විසින් විදින ලද ශරවේධයක් මෙන් නොපැකිළ ප්‍රතිවේධය ලක්‍ෂණ කොට ඇත්තේය. පහනක් මෙන් ගෝචර වූ ධර්‍මයන්ගේ බැබලීම රසය කොට ඇත්තේය. වනයට ගිය ස්වදේශිකයකු මෙන් මුළා නොවීම ප්‍රත්‍යුපස්ථානයයි. සිතේ එකඟකම ප්‍රදස්ථානයයි. නැතහොත් චතුසත්‍යය ප්‍රදස්ථානයයි. **වීර්‍ය්‍ය** පාරමිතාව උත්සාහය ලක්‍ෂණ කොට ඇත්තේය. උපස්තම්භනය හෙවත් සිතට අනුබල දීම රසය කොට ඇත්තේය. නොපසු බැස්ම ප්‍රත්‍යුපස්ථාන කොට ඇත්තේය. වීර්‍ය්‍යාරම්භ වස්තු ප්‍රදස්ථාන කොට ඇත්තේය. නැතහොත් සංවේගය ප්‍රදස්ථාන කොට ඇත්තේය. **ක්‍ෂාන්ති** පාරමිතාව ඉවසීම ලක්‍ෂණ කොට ඇත්තේය. ඉෂ්ටානිෂ්ඨ ධර්‍මයන් ඉවසීම රසය කොට ඇත්තේය. ඉවසීම ප්‍රත්‍යුපස්ථාන කොට ඇත්තේය. නැතහොත් අවිරෝධය ප්‍රත්‍යුපස්ථාන කොට ඇත්තේය. තත්වූ පරිද්දෙන් දැකීම ප්‍රදස්ථාන කොට ඇත්තේය. **සත්‍ය** පාරමිතාව අවිසංවාදනය හෙවත් කාරණය අනුන්ට නොවැරදවී ලක්‍ෂණ කොට ඇත්තේය. ඇති සැටි ප්‍රකට කිරීම රසය කොට ඇත්තේය. වචනවල යහපත් බව ප්‍රත්‍යුපස්ථාන කොට ඇත්තේය. සුරතභාවය හෙවත් විනීත බව ප්‍රදස්ථාන කොට ඇත්තේය. **අධිෂ්ඨාන** පාරමිතාව බෝධිසම්භාර ධර්‍මයන්හි නොසැලී පිහිටීම ලක්‍ෂණ කොට ඇත්තේය. ඒ බෝධිසම්භාර ධර්‍මයන්ට ප්‍රතිපක්‍ෂ වූ ධර්‍මයන් මැඩ පැවැත්ම රසය කොට ඇත්තේය. ඒ බෝධිසම්භාර ධර්‍මයන්හි නිශ්චලභාවය ප්‍රත්‍යුපස්ථාන කොට ඇත්තේය. බෝධිසම්භාර ධර්‍මයන්ම ප්‍රදස්ථාන කොට ඇත්තේය. **මෛත්‍රී** පාරමිතාව සත්ත්‍වයන් කෙරෙහි හිතාකාරයෙන් පැවැත්ම ලක්‍ෂණකොට ඇත්තේය. හිත එළවීම රසය කොට ඇත්තේය. නැතහොත් ක්‍රෝධය දුරු කිරිම රසය කොට ඇත්තේය. සෞම්‍යභාවය ප්‍රත්‍යුපස්ථාන කොට ඇත්තේය. සත්ත්‍වයන්ට මනාප බව දැක්වීම ප්‍රදස්ථාන කොට ඇත්තේය. **උපේක්‍ෂා** පාරමිතාව මධ්‍යස්ථාකාරයෙන් පැවැත්ම ලක්‍ෂණ කොට ඇත්තේය. සාධාරණ (සම) බව දැක්වීම රසය කොට ඇත්තේය. කෝපය හා ඇලීම සංසිඳවීම ප්‍රත්‍යුපස්ථාන කොට ඇත්තේය. කර්‍මය ස්වකීය කොට ඇති බව සැලකීම ප්‍රදස්ථාන කොට ඇත්තේය.
මෙහිද කරුණාවෙන් සහ උපාය කෞශල්‍යයෙන් පරිගෘහිත බව දානාදීන්ගේ පරිත්‍යාගාදී ලක්‍ෂණයට විශේෂණ භාවයෙන් කිවයුතුය. කරුණාවෙන් හා උපාය කෞශල්‍යයෙන් පරිගෘහිත වූ දානාදිය බෝධිසත්ත්‍වයන්ගේ සන්තානයෙහි පැවතියා වූ පාරමීහු නම් වෙති.
06. “**කො පච්චයො**” ඔවුන්ගේ ප්‍රත්‍යය කවරේද? යන ප්‍රශ්නයෙහි ප්‍රථමකොටම අභිනීහාරය හෙවත් මුල් ප්‍රාර්ථනාව පාරමිතාවන්ට ප්‍රත්‍යය වෙයි. එය වනාහි,
“මිනිසත් බව, ලිඞ්ග සම්පත්තිය, හේතු සම්පන්න බව, දිවමන් බුදුන් දැකීම, පැවිද්ද, අෂ්ටසමාපත්ති සඞ්ඛ්‍යාත ගුණ සම්පත්තිය, ජීවිත පරිත්‍යාග සඞ්ඛ්‍යාත අධිකාරය, කුශලච්ඡන්‍දය ඇති බව යන අට දහමුන් එක්වීම හේතු කොට ප්‍රාර්ථනාව (අභිනිහාරය) සමෘද්ධ වෙයි.”
මෙසේ කියන ලද අෂ්ට ධර්‍මයන්ගේ එක්වීමෙන් සම්පාදිතව “**තිණ්ණොහං තාරෙය්‍යං, මුත්තො මොචෙය්‍යං, දන්තො දමෙය්‍යං, සන්තො සමෙය්‍යං, අස්සත්‍ථො අස්සාසෙය්‍යං, පරිනිබ්බුතො පරිනිබ්බාපෙය්‍යං, සුද්ධො සොධෙය්‍යං, බුද්ධො බොධෙය්‍යං**,” (සසරින් එතරව සව්සතුන්ද එතර කරවමි, කෙලෙසුන් කෙරෙන් මිදී සියලු සතුන් මුදවමි, දමනය වී ලෝකයා දමනය කරමි. සන්සිඳී සන්සිඳුවමි. සැනසී ලෝවැස්සන් සනසමි, පිරිනිවියෙම් සත්ත්‍වයන් ද පිරිනිවමි, පිරිසිදු වූයෙම් සෙසු සත්ත්‍වයන් ද පිරිසිදු කරවමි, බුදු වී සත්ත්‍වයන්ට අවබෝධ කරවමි) යයි මෙසේ පැවැතියේ අභිනිහාරයයි. හෙවත් මුල් ප්‍රාර්ථනාවයි. එය අවිශේෂයෙන් සියලු පාරමිතාවන්ට ප්‍රත්‍යය වේ. එම අභිනීහාර ප්‍රවෘත්තියෙන් මතුවට පාරමිතාවන්ගේ සෙවීම, වැටහීම, සමාදානය, අධිෂ්ඨානය, නිෂ්පත්තිය යන මේ සියල්ල මහා පුරුෂයන්ට හමුවේ.
එහි “**මනුස්සත්තං”** යනු මිනිසත් බවයි. මනුෂ්‍ය ආත්මභාවයක සිටම බුදුබව පතන්නහුගේ ප්‍රාර්ථනාව සමෘද්ධ වේ. නාග සුර්ණාදී ජාතීන්හි සිටියහුගේ ප්‍රාර්ථනාව සමෘද්ධ නොවේ. කුමක් හෙයින්ද යත්? බුදුබවට නුසුදුසු බැවිනි.
“**ලිඞ්ග සම්පත්ති**” යනු මිනිසත් බවෙහි සිටියත් පුරුෂයාගේම ප්‍රාර්ථනාව සමෘද්ධ වෙයි. ස්ත්‍රියකගේ ප්‍රාර්ථනාව සමෘද්ධ නොවේ. පණ්ඩක, නපුංසක, උභතොබ්‍යඤ්ජනකයන්ගේ හෝ ප්‍රාර්ථනාව සමෘද්ධ වේ. කුමක් හෙයින්ද යත්? ඉහත සඳහන් කාරණය නිසාත් ලක්‍ෂණයන්ගේ පිරිපුන් බවක් නොමැති නිසාත්ය. මෙය වදාරණ ලදී. **“අට්ඨානමෙතං භික්‍ඛවෙ අනවකාසො, යං ඉත්‍ථි අරහං අස්ස සම්මා සම්බුද්ධො**” (මහණෙනි, යම්හෙයකින් ස්ත්‍රියක අර්හත් සම්‍යක් සම්බුද්ධ වේය යන මේ කරුණ විද්‍යාමාන නොවේ. එය හේතු රහිතය.) යන විස්තරයයි. එබැවින් මනුෂ්‍ය ජාතියේ සිටියහුගේ වුවද ස්ත්‍රි ලිඞ්ගයෙහි සිටියහුගේ හෝ පණ්ඩකාදීන්ගේ ප්‍රාර්ථනාව සමෘද්ධ නොවේ.
“**හෙතු**” යනු උපනිඃශ්‍රය සම්පත්තිය හෙවත් ඒ ජාතියෙහි රහත් වීමට නිසි පින් ඇති බවයි. මිනිස් පිරිමියෙකු වුවද උපනිශ්‍රය සම්පන්න වුවහුගේම ප්‍රාර්ථනාව සිද්ධ වෙයි. සෙස්සන්ගේ ප්‍රාර්ථනාව සමෘද්ධ නො වෙයි.
**“සත්‍ථාරදස්සනං”** යනු බුදුකෙනෙකුගේ හමුවීමයි. ජීවමාන බුදුකෙනෙකුන් වහන්සේගේ හමුවෙහිදීම බුදුබව පතන්නාහුගේ ප්‍රාර්ථනාව සමෘද්ධ වේ. බුදුන් පිරිනිවි කල්හි සෑයක් සමීපයෙහි හෝ බෝමුල හෝ පිළිමයක් හෝ පසේ බුදු හෝ බුදුසව්වන් හෝ සමීපයෙහි පතන්නහුගේ ප්‍රාර්ථනාව සමෘද්ධ නොවෙයි. කුමක් හෙයින්ද යත්? අධිකාරයාගේ බලවත් බවක් නොමැති හෙයිනි. අධ්‍යාශයාගේ උදාරභාවය නිසා බුදුවරයන්ගේ හමුවෙහි කළ පැතීමම සමෘද්ධ වේ. ඒ පිණිස කරන ප්‍රාර්ථනාව බලවත් බවට පැමිණීමෙනි.
**“පබ්බජ්ජා**” යනු භගවත් වූ බුදුන්ගේ සමීපයෙහි ප්‍රාර්ථනා කරතත් කර්‍මවාදී ක්‍රියාවාදී තාපසයන් හෝ භික්‍ෂූන්ගේ සමීපයෙහි පැවිදි වුවහුගේම ප්‍රාර්ථනාව සමෘද්ධ වේ. ගිහි වේශයෙහි සිටියහුගේ ප්‍රාර්ථනාව සමෘද්ධ නොවේ. කුමක් හෙයින්ද යත්? බුදුබවට සුදුසු නොවන බැවිනි. මහාබෝධිසත්ත්‍වයෝ වනාහි පැවිදි වූවාහුම සම්‍යක් සම්බෝධියට පැමිණෙති. ගිහි වූවාහු නො පැමිණෙති. එබැවින් ප්‍රණිධාන කාලයෙහිද පැවිදි වේශයම සුදුසු වෙයි. ඒ (පැවිද්ද) වනාහි කිසියම් ගුණ සම්පත්තියක පිහිටීමක් බැවිනි.
**“ගුණසම්පත්ති”** යනු අභිඥා ආදී ගුණ සම්පත්තියයි. පැවිදි වුවත් පඤ්ච අභිඥා අෂ්ට සමාපත්ති ලාභීහුගේම ප්‍රාර්ථනාව සමෘද්ධ වේ. කියන ලද ගුණ සම්පත්තීන්ගෙන් තොර වූවහුගේ ප්‍රාර්ථනාව සමෘද්ධ නොවේ. කුමක් හෙයින්ද යත්? පාරමී මොනවාදැයි විමසා බැලීමෙහි අසමත් බැවිනි. උපනිඃශ්‍රය සම්පත්තියෙන් හා අභිඥා සම්පත්තියෙන් යුක්ත වූ මහා පුරුෂයෝ කළ අභිනීහාර ඇත්තාහු තෙමේම පාරමී සොයන්නට සමර්ථ වෙති.
“**අධිකාරො**” යනු අධික වූ උපකාරයයි අධික වූ පරිත්‍යාගයයි කියන ලද ගුණයෙන් යුක්ත වූයේ ද යමෙක් තමාගේ ජීවිතයත් බුදුවරුන්ට පුදා එකල අධික වූ උපකාරයක් කරත්ද ඔහුගේ ප්‍රාර්ථනාව සමෘද්ධ වෙයි. අනිකෙක්හුගේ ප්‍රාර්ථනාව සමෘද්ධ නොවෙයි.
“**ඡන්‍දතා**” යනු “කත්තුකම්‍යතා කුශලච්ඡන්‍දයයි. යට කී ගුණයන්ගෙන් යුක්ත වූ යමෙකුට වනාහි බුද්ධකාරක ධර්‍මයන් සඳහා යම් මහත් වූ කැමැත්තක්, මහත් වූ ප්‍රාර්ථනාවක්, මහත්වූ කත්තුකම්‍යතාවක් හෙවත් කරනු කැමැත්තක් ඇත්තේද, ඔහුටම ප්‍රාර්ථනාව සමෘද්ධ වේ. අනිකක්හුගේ ප්‍රාර්ථනාව සමෘද්ධ නොවේ.
මෙහි ඡන්‍දමහත්‍වය පිළිබඳ මේ උපමාවක් වෙයි. යමෙක් වනාහි එකම ජලස්කන්‍ධයක් වූ සියලු සක්වළ ගැබ තමාගේ බාහු බලයෙන්ම පීනා එතරට යන්නට සමත් වෙත්ද හෙතෙම බුදුබවට පැමිණේ යයි අසා එය කළ නොහැක්කක් සේ නොඅදහන්නේ “මම එය පීනා එතරට යන්නෙමි”යි හටගත් කැමැත්ත ඇත්තේවේද, එහි හැකිළීමකට නො පැමිණේද එසේම යමෙක් පහවූ ගිනිදැල් ඇති පහවූ දුම් ඇති අඟුරුවලින් පිරුණු සියලු සක්වළ පයින් මඩිමින් ඉක්මවා එතරට යන්නට සමර්ථ වෙත්ද -පෙ- එහි හැකිළීමකට නො පැමිණේද, එසේම යමෙක් සැත්වලින්ද හුල්වලින්ද මනාකොට මුවහත් තබන ලද තලයන්ගෙන් ද නිරතුරුව ගැවසීගත්තා වූ මුළු සක්වළ පයින් මඩිමින් ඉක්මවා -පෙ- එහි හැකිළීමකට නො පැමිණේ ද, එසේම යමෙක් ඝන උණ පඳුරෙන් නිරතුරුව ගැවසීගත් කටුවැල් වනයෙන් ගහන වූ මුළු සක්වළ විනිවිද එතරට යන්නට සමර්ථ වේද -පෙ- එහි හැකිලීමකට නො පැමිණේ ද, එසේම යමෙක් සාරාසඞ්ඛ්‍ය කල්ප ලක්‍ෂයක් මුළුල්ලෙහි නරකයෙහි පැසී බුදුබවට පැමිණිය යුතුයයි අසා එය දුෂ්කර සේ නොඅදහන්නේ “මම එහි පැසී බුදුබවට පැමිණෙන්නෙමි’යි හටගත් කැමැත්ත ඇත්තේ වේද, එහි හැකිලීමකට නො පැමිණේද මේ ආදී ක්‍රමයෙන් මෙහි කැමැත්තෙහි මහත් බව දත යුතුය.
මෙසේ මේ අභිනීහාරය අඞ්ග අටකින් සමන්විත වේ. අර්‍ථ වශයෙන් ඒ අට වැදෑරුම් අඞ්ගයන්ගේ එකතුවෙන් එසේ පැවති චිත්තුප්පාදයයි දත යුතුය. ඒ අභිනීහාරය වනාහි මනාකොට සම්‍යක් සම්බෝධියෙහි පිහිටුවීම ලක්‍ෂණ කොට ඇත්තේය. “අහෝ ඒකාන්තයෙන් මම උතුම් වූ සම්‍යක් සම්බෝධිය අවබෝධ කරන්නෙම් නම් සියලු සත්ත්‍වයන්ට හිතසුව එළවන්නෙමි”යි මේ ආදී ප්‍රාර්ථනාව රසය කොට ඇත්තේය. බෝධි සම්භාරයට හේතු බව ප්‍රත්‍යුපස්ථාන හෙවත් වැටහෙන ආකාරයයි. මහා කරුණාව ප්‍රදස්ථාන හෙවත් ආසන්න කාරණය කොට ඇත්තේය. නැතහොත් උපනිඃශ්‍රය සම්පත් ප්‍රදස්ථාන කොට ඇත්තේය. සිතිය නොහැක්කා වූ බුද්ධ භූමිය ද අප්‍රමාණ වූ සත්ත්‍ව ලෝකයට වැඩ ද අරබයා පැවති සියලු බුද්ධකාරක ධර්‍මයන්ට මුල් වූ ඉතා යහපත් වූ පරම කල්‍යාණ වූ අප්‍රමාණ ප්‍රභාව ඇති පුණ්‍ය විශේෂයකැයි දත යුතුය.
යම් අභිනීහාර ධර්‍මයක පහල වීමත් සමගම මහාපුරුෂතෙම මහාබෝධියාන ප්‍රතිපත්තියට බැසගත්තේ නම් වෙයිද නියතභාවයට පැමිණීමෙන් එයින් නොනැවතීම ස්වභාව කොට ඇති බැවින් බෝධිසත්ත්‍ව ව්‍යවහාරය ලබයි. සර්‍වප්‍රකාරයෙන් සම්‍යක් සම්බෝධියෙහි මොනවට ඇලුණු සිත් ඇති බවද බෝධිසම්භාර ශික්‍ෂාවන්හි සමර්ථ බවද උන්වහන්සේට පිහිටන්නේය. යට කී අභිනීහාරයන් සමෘද්ධ වීමෙන් මහා පුරුෂයෝ සර්‍වඥතා ඥානාධිගමය පූර්‍ව ලක්‍ෂණ කොට ඇති ස්වයම්භූ ඥානයෙන් මනාකොට සියලු පාරමිතාවන් සොයා දැන සමාදන්ව පිළිවෙළින් පුරති. කළ මහාභිනීහාර ඇති සුමේධ පණ්ඩිත තෙමේ ද වනාහි එසේ පිළිපැද්දේය. එහෙයින් වදාරණ ලදී:-
“එබැවින් බුද්ධ කාරක ධර්‍මයන් දෙව්ලොව හා මිනිස් ලොව ද ඒ ඇතුළු කොට දස දිගද සියලු ධර්‍ම ධාතුවෙහිද යන ඔබිනොබ සොයමි. එසේ සොයන්නෙම් පළමුවන දාන පාරමිතාව දිටිමි”යි (ජාතක පාලිය)
විස්තරය වේ. ඒ අභිනිහාරයෙහි ප්‍රත්‍යයෝ සතර දෙනෙක් ද හෙතු සතර දෙනෙක්ද බලයෝ සතර දෙනෙක් ද දත යුත්තාහ.
එහි සතර ප්‍රත්‍යයෝ කවරහු ද යත්? මේ ලෝකයෙහි මහා පුරුෂතෙම මහත් බුද්ධානුභාවයෙන් ආශ්චර්‍ය්‍යය වූ අද්භූත වූ ප්‍රාතිහාර්‍ය්‍ය කරන්නා වූ තථාගතයන් වහන්සේ නමක් දකීද ඔහු ඒ නිසා එය අරමුණු කොට ධර්‍මධාතුව වනාහි ඒකාන්තයෙන් මහත් ආනුභාව ඇත්තේය. යම් ධර්‍මධාතුවක් අවබෝධ කළ හෙයින් භාග්‍යවතුන් වහන්සේ මෙබඳු ආශ්චර්‍ය්‍යය අද්භූත ස්වභාව ඇති සේක. අචින්ත්‍ය වූ ආනුභාව ඇති සේක” යනුවෙන් මහා බෝධියෙහි සිත පිහිටුවයි. උන්වහන්සේ ඒ මහානුභාව දර්‍ශනය නිසාම එය ප්‍රත්‍යය කොට සම්බෝධියෙහි ඇලෙන්නාහු එහි සිත පිහිටුවති. මේ මහාභිනීහාරය පිණිස වන්නා වූ පළමුවන ප්‍රත්‍යයයි.
තථාගතයන් වහන්සේගේ එසේ කියන ලද මහානුභාවය නොදකිත්ද එසේ වුවත් “භාග්‍යවතුන් වහන්සේ මෙබඳු වූද මෙබඳු වූද ගුණ ඇත්තාහ”යි අසයි ද හෙතෙම එය නිසා එය ප්‍රත්‍යය කොට සම්බෝධියෙහි ඇලෙන්නේ එහි සිත පිහිටුවයි. මේ අභිනීහාරය පිණිස වන්නා වූ දෙවෙනි ප්‍රත්‍යයයි.
තථාගතයන් වහන්සේගේ යට කියන ලද මහානුභාවය නොදකියිද එය අනුන්ගෙන් නොඅසයිද එසේද වුවත් ධර්‍මය දේශනා කරන්නා වූ තථාගතයන් වහන්සේ වෙතින් “**දසබල සමන්නාගතො භික්‍ඛවෙ තථාගතො**” (මහණෙනි තථාගතයන් වහන්සේ දශ බලයෙන් යුත්ත වන්නාහ) ආදී වශයෙන් බුද්ධානුභාව ප්‍රතිසංයුක්ත වූ ධර්‍මය අසයිද හෙතෙම එය නිසා එය ප්‍රත්‍යය කොට සම්බෝධියෙහි ඇලෙන්නේ එහි සිත පිහිටුවයි. මේ අභිනීහාරයෙහි තෙවෙනි ප්‍රත්‍යයයි.
තථාගතයන් වහන්සේගේ යට කියන ලද ආකාරයේ මහානුභාවය නොම දකියිද, අනුන්ගෙන් ද නො අසයි ද තථාගතයන් වහන්සේගේ ධර්‍මය ද නො අසයි ද, එසේ වුවත් උදාර අදහස් ඇති කළ්‍යාණාධිමුත්තිය හෙවත් යහපත් වූ කුශල කර්‍මයන් කෙරෙහි නිශ්චය ඇති තැනැත්තා “මම මේ බුද්ධවංශය, බුද්ධ පන්තිය හෙවත් බුද්ධ වචනය, බුද්ධ ප්‍රවේණිය, බුද්ධ ධර්‍මතාවය පරිපාලනය කරන්නෙමි”යි හැමවිටම ධර්‍මයටම සත්කාර කරන්නේ, ගරුකරන්නේ, බුහුමන් කරන්නේ, පූජා කරන්නේ, ධර්‍මයට පුදන්නේ එය නිසා එය ප්‍රත්‍යය කොට සම්බෝධියෙහි ඇලෙන්නේ එහි සිත පිහිටුවයි. මේ අභිනීහාරය පිණිස වන්නා වූ සිවුවෙනි ප්‍රත්‍යයයි.
එහි මහාභිනීහාරය පිණිස පවත්නා වූ හේතු සතර කවරේද යත්? - මෙහි මහා පුරුෂතෙම ඒ ස්වභාවයෙන්ම උපනිශ්‍රය සම්පන්න වූයේ පළමු බුදුවරයන් කෙරෙහි කරන ලද ප්‍රාර්ථනා ඇත්තේ ද වෙයි. මෙය මහාභිනීහාරය පිණිස පවත්නා පළමු හේතුව වෙයි. නැවත ද මහාපුරුෂතෙම ඒ ස්වභාවයෙන්ම කරුණාද්ධ්‍යාශ ඇත්තේ කරුණාවෙහි ඇළුනේ තමන්ගේ දිවිපුදා නමුත් සත්ත්‍වයන් දුකින් මුදවනු කැමැත්තේ වෙයි. මේ වනාහි මහාභිනීහාරය පිණිස දෙවන හේතුව වෙයි. නැවත ද මහාපුරුෂ තෙම සියලු සසර දුකින්ද සත්ත්‍ව හිත පිණිස දුෂ්කර චර්‍ය්‍යාවෙන් ද බොහෝ කාලයක් ගැටෙන්නේ වෑයම් කරන්නේ කැමතිවන ලද අර්‍ථය සිද්ධවනතෙක් නොකලකිරුණේ තැති ගත් බවක් නැත්තේ වෙයි. මේ වනාහි අභිනීහාරය පිණිස තුන්වන හේතුව වෙයි. නැවත ද මහා පුරුෂතෙම යමෙක් අහිතයෙන් වළක්වයි ද හිතෙහි යොදවයිද එබඳු කල්‍යාණ මිත්‍රයන් ඇසුරු කරන්නේ වෙයි. මේ වනාහි අභිනීහාරය පිණිස සිවුවෙනි හේතුව වෙයි.
මේ එහි මහාපුරුෂයාගේ උපනිශ්‍රය සම්පත්තියයි:- ඒකාන්තයෙන්ම උන්වහන්සේගේ මේ අදහස සම්බෝධියට නැමුණේ, සම්බෝධියට විශේෂයෙන් නැමුණේ, සම්බෝධියට බරවූයේ වේද, එසේම සත්ත්‍වයන්ට හිත පිණිස නැමුණේ වෙයි. ඒ කරණකොටගෙන බෝධිසත්ත්‍වයෝ වනාහි පළමු බුදුවරයන් සමීපයෙහි සම්බෝධිය පිණිස සිතින්ද වචනයෙන් ද මම ද මෙසේ වූ සම්‍යක් සම්බුද්ධව මනාකොටම සත්ත්‍වයන්ට හිත සුව සිද්ධ කරන්නෙමි”යි ප්‍රාර්ථනා කරන ලද්දාහු වෙති. මෙසේ සම්පූර්‍ණ වූ උපනිශ්‍රය සම්පත් ඇති බෝධිසත්ත්‍වයන්ට මොවුහු උපනිශ්‍රය සම්පත්තියට කාරණයෝ වෙති. යම් කාරණයන්ගෙන් යුක්ත වූ බෝධිසත්ත්‍වයන් හට ශ්‍රාවක බෝධිසත්ත්‍වයන්ගෙන් හා ප්‍රත්‍යෙක බෝධිසත්ත්‍වයන්ගෙන් ද මහත් විශේෂයක් මහත් නානාතත්ත්‍වයක් ඉන්‍ද්‍රිය වශයෙන් ද ප්‍රතිපත්ති වශයෙන් ද කුශලතා වශයෙන් ද ප්‍රකට වේ. (මේවා වනාහි ඒ උපනිශ්‍රය සම්පත්තියට කරුණු වෙයි.) මෙහි උපනිශ්‍රයසම්පන්න මහා පුරුෂතෙම යම්සේ ප්‍රකට වූ ඉන්‍ද්‍රිය ඇත්තේ ප්‍රකට වූ ඥානය ඇත්තේ වෙයිද සෙසු ප්‍රත්‍යෙක බුද්ධ හා ශ්‍රාවක බෝධිසත්ත්‍වයෝ එසේ නොවෙති. මහා පුරුෂයෝ පරහිත පිණිස පිළිපන්නෝ වෙති. තමහට හිත පිණිස නොවෙති. ඒ එසේය. උන්වහන්සේ යම්සේ බොහෝ දෙනාට හිත පිණිස, බොහෝ දෙනාට සැප පිණිස ලොවට අනුකම්පා පිණිස, දෙවි මිනිසුන්ට අර්‍ථය පිණිස, හිත පිණිස, සැප පිණිස පිළිපන්නාහු වෙත්ද සෙස්සෝ එසේ පිළිපන්නාහු නොවෙති. එහිදී අවස්ථාවට උචිත ලෙස උපන් වැටහීමෙන්ද ස්ථාන අස්ථාන කුශලතාවෙන් ද දක්‍ෂතාවය එළවති.
එසේම මහාපුරුෂතෙම __ප්‍රඥාවෙන්__ දානාද්ධ්‍යාශය ඇත්තේ වෙයි. දානයෙහි ඇලුනේ වෙයි. දිය හැකි දෙයක් ඇති කල්හි දෙන්නේමය. දීමෙන් හැකිළීමකට නොපැමිණෙයි. නිරන්තරයෙන් බෙදා දෙන සුළු වෙයි. උපන් ආදර ඇත්තේ සතුටු සිතින්ම දෙයි. උදාසීන සිතින් නොදෙයි. මහත් වූ දානයක් දී නමුත් දීමෙන් සෑහීමට පත් නොවෙයි. මඳක් දීම ගැන කියනුම කවරේද? අනුන්ට, දන් දීමෙහි උත්සාහ ඉපිදවීම පිණිස දානයෙහි ගුණ වණයි. දානය පිළිබඳ වූ දැහැමි කථා කියයි. අනුන්ට දෙන්නා වූ සෙස්සන් දැකද සතුටු සිත් ඇත්තේ වෙයි. එය තැන්හිදී අනුන්ට අභය දෙයි යන මේ ආදිය දානාධ්‍යාශය ඇති මහා පුරුෂයාගේ දාන පාරමිතාව පිළිබඳ ලිඞ්ගයෝ (කරුණු) වෙති.
එසේම ප්‍රාණඝාතාදී පාප ධර්‍මයන්ගෙන් ලජ්ජා වෙයි. භයවෙයි. සත්ත්‍වයන් වෙහෙසට පත් නොකරන ස්වභාව ඇත්තෙක් වෙයි. හෙතෙම එහෙයින් සැප ස්වභාවයෙන් යුක්ත වූයේ කපටි නොවූයේ මායා රහිත වූයේ ඍජු ස්වභාව ඇත්තේ සුවච වූයේ සුවච බව කරන ධර්‍මයෙන් යුක්ත වූයේ මෘදු ස්වභාව ඇත්තේ දැඩි නොවූයේ, අනතීමානී වූයේ වෙයි. යටත් පිරිසෙන් තණ සුලක් පමණකුදු අන්සතු දෙයක් නොගනියි. තම අතෙහි තබන ලද ණයක් හෝ ගෙන අනිකකු මුළා නොකරයි. තමා වෙත තබන ලද අනුන් සතු දේ මුළා වූ කල හෝ සිහි නැති කල ඔහුට හඟවා යම්සේ එය අනුන් අතට පත්නොවේද එසේ පවරා දෙයි. අනුන් අයත් දෙයෙහි ලෝභ වූවෙක් නොවේ. ළාමක සිතකුදු නූපදවයි. ස්ත්‍රී ව්‍යසනාදිය දුරින්ම දුරු කරයි. ඇත්ත කියන්නේ, ඇත්තෙන් ඇත්ත ගළපන්නේ, බිඳුණු අය සමගි කරන්නේ, සමගි වූවන්ට අනුබල දෙන්නේ, ප්‍රියවචන කියන්නේ, මද සිනහව පුර්‍වඞ්ගම වූයේ, පළමුකොට කථාකරන්නේ, අර්‍ථවත් දේ කියන්නේ, ධර්‍මවාදී වූයේ, දැඩි ලෝභ නොවූයේ, ව්‍යාපාදයෙන් වෙන් වූ සිත් ඇත්තේ, කර්‍මය ස්වකීය කොට ඇති ඥානයෙන් හා සත්‍යයට අනුලොම් වූ ඥානයෙන් යුක්ත හෙයින් වරදවා නොදක්නේ, කළගුණ දන්නේ කෘතවේදී වූයේ, වැඩිහිටියන් පුදන්නේ, පිරිසිදු දිවිපැවැත්ම ඇත්තේ, ධර්‍මයට කැමැත්තේ, අනුන්ද ධර්‍මයෙහි යොදවන්නේ, සර්‍වප්‍රකාරයෙන් සත්ත්‍වයන් අවැඩින් වළක්වන්නේ, කළයුත්තෙහි යොදවන්නේ එහිදී තමාද කළයුත්තෙහි යෙදුනේ, තමා විසින් නොකළ යුත්තක් කළද වහාම එයින් ඉවත් වූයේ වෙයි යන මේ ආදිය ශීලාධ්‍යාශයෙන් යුක්ත වූ මහා පුරුෂයාගේ ශීල පාරමිතාවෙහි ලිඞ්ගයෝ වෙති.
එසේම මඳ වූ කෙලෙස් හා මඳ වූ නීවරණ ඇත්තේ වෙයි. පවිවේක අදහස් ඇත්තේ කලබල නොවීම බහුල කොට ඇත්තේ වෙයි. පාප විර්‍තක උන්වහන්සේගේ සිතට නො පිවිසෙයි. විවේකයට පැමිණියා වූ උන්වහන්සේගේ සිත පහසුවෙන්ම සමාධිගත වෙයි. සතුරු පක්‍ෂය කෙරෙහිද වහාම මෙත්සිත පිහිටුවයි. සෙස්සන් කෙරෙහි කියනුම කවරේද? සිහි ඇත්තේ වෙයි. බොහෝ කල් කළ කී දේ සිහි කරන්නේ වෙයි. නුවණැති වෙයි. ධර්‍මොජ ප්‍රඥාව යයි කියන ලද විදර්‍ශනා ප්‍රඥාවෙන් යුක්ත වූයේ වෙයි. ඒ ඒ කළයුතු කාර්‍ය්‍යයන්හි දක්‍ෂ වෙයි. සත්ත්‍වයන්ට හිත ක්‍රියාවන්හි පටන්ගත් වීර්‍ය්‍ය ඇත්තේ වෙයි. සියල්ල ඉවසන්නේ ක්‍ෂාන්ති බලයෙන් යුක්ත වූයේ වෙයි. අචල වූ අධිෂ්ඨානයෙන් ද දැඩි වූ සමාදානයෙන් ද යුක්ත වූයේ වෙයි. උපේක්‍ෂාවට කාරණා වූ ධර්‍මයන්හි උපේක්‍ෂා සිත් ඇත්තේ වෙයි යන මේ ආදිය මහා පුරුෂයාගේ නෛෂ්ක්‍රම්‍ය අද්ධ්‍යාශයාදී වශයෙන් නෛෂ්ක්‍රම්‍ය පාරමී ආදීන්ගේ කාරණයෝ යයි දත යුත්තාහ.
මෙසේ මේ බෝධිසම්භාර ලිඞ්ගයන්ගෙන් හෙවත් කාරණයන්ගෙන් යුක්ත වූ මහා පුරුෂයාහට “මහාභිනීහාරය සඳහා කල්‍යාණ මිත්‍ර ආශ්‍රය හේතු වේ.” යයි යමක් කියන ලද්දේ ද මේ එහි කෙටියෙන් කල්‍යාණ මිත්‍රයාගේ ලක්‍ෂණයි:- මේ ලෝකයෙහි කල්‍යාණ මිත්‍රතෙම ශ්‍රද්ධාවෙන් යුක්ත වූයේ වෙයි. ශීලයෙන් යුක්තවූයේ වෙයි. ශ්‍රැතයෙන් යුක්ත වූයේ වෙයි. ත්‍යාගයෙන් යුක්ත වූයේ වෙයි. වීර්‍ය්‍යයෙන් යුක්ත වූයේ වෙයි. සිහියෙන් යුක්ත වූයේ වෙයි. සමාධියෙන් යුක්ත වූයේ වෙයි. ප්‍රඥාවෙන් යුක්ත වූයේ වෙයි. එහි **ශ්‍රද්ධා සම්පත්තිය **කරණ කොටගෙන තථාගතයන් වහන්සේගේ බුද්ධත්‍වය ද කර්‍මය හා ඵලය ද අදහයි. ඒ කරණකොට ගෙන සම්‍යක් සම්බෝධියට හේතු වූ සත්ත්‍වයන් කෙරෙහි හිතේසී බව අත් නො හරියි. **ශීලසම්පත්තියෙන්** සත්ත්‍වයන්ට ප්‍රිය වූයේ මනාප වූයේ වෙයි. ගරු වූයේ වෙයි. සම්භාවනා කටයුත්තේ වෙයි. චෝදක වෙයි. පාපයට ගර්‍හා කරන්නෙක් වෙයි. අවවාද වශයෙන් කියන සුළු වූවෙක් වෙයි. චෝදනා වශයෙන් කියන වචන ඉවසන්නෙක් වෙයි. **ශ්‍රැත සම්පත්තිය** කරණ කොටගෙන සත්ත්‍වයන්ට හිතසුව එළවන්නා වූ ගැඹුරු වූ ධර්‍ම කථා කියන්නෙක් වෙයි**. ත්‍යාග සම්පත්තිය** කරණ කොට ගෙන අල්පේච්ඡ වෙයි. ලද දෙයෙහි සතුටුවන්නෙක් වෙයි. විවේකයෙහි ඇලුණේ වෙයි. කුලයා කෙරෙහි හා ගණයා කෙරෙහි නො ඇළුණේ වෙයි. **වීර්‍ය්‍ය සම්පත්තියෙන්** සත්ත්‍වයන්ට හිතවූ ප්‍රතිපත්තියෙහි පටන්ගත් වීර්‍ය්‍ය ඇත්තේ වෙයි. **සති සම්පත්තියෙන්** නිවැරදි ධර්‍මයෙහි එළඹ සිටි සිහි ඇත්තේ වෙයි. **සමාධි සම්පත්තියෙන්** නොවිසුරුණු සිත ඇත්තේ එකඟ වූ සිත් ඇත්තේ වෙයි. ප්‍රඥා සම්පත්තියෙන් අවිපරීතව දැන ගන්නෙක් වෙයි. හෙතෙම සිහියෙන් කුශලාකුශල ධර්‍මයන්ගේ ගතීන් සොයන්නේ ප්‍රඥාවෙන් සත්ත්‍වයන්ගේ හිතාහිත තත්වූ පරිදි දැන සමාධියෙන් එහි එක් සිත් ඇතිව වීර්‍ය්‍යයෙන් සත්ත්‍වයන් අහිතයෙන් වළක්වා හිතයෙහි යොදවයි. එහෙයින්,
“ඇසුරු කරන්නන්ට ප්‍රිය වන්නේ ද ගරුවන්නේ ද ගුණ වශයෙන් සම්භාවනා කටයුතු වන්නේ ද, අවවාද කියන්නේ ද, විචාල ප්‍රශ්ණ ඉවසන සුලු වන්නේ ද ගැඹුරු ධර්‍ම කියා දෙන්නේ ද ආශ්‍රිතයන් අස්ථානයෙහි නොයොදන්නේ ද (හේ කල්‍යාණ මිත්‍ර නම් වේ.) යයි කීය.
මෙසේ ගුණයෙන් යුක්ත වූ කල්‍යාණ මිත්‍රයා නිසා මහාපුරුෂ තෙම තමාගේ හේතු (උපනිස්සය) සම්පත්තිය මනාකොට පිරිසිදු කරයි. සුවිසුද්ධ වූ ආසය ප්‍රයෝගද ඇතිව සිවුවැදෑරුම් බලයන්ගෙන් යුක්ත වූයේ නොබෝකලකින්ම අෂ්ඨ අඞ්ගයන් එක්කොට මහාභිනීහාරය කරන්නේ නොනවත්නා ස්වභාව ඇත්තේ සම්බෝධිය පිහිටකොට ඇත්තේ බෝධිසත්ත්‍ව භාවයෙහි පිහිටයි.
උන්වහන්සේට මේ බල සතර වෙයි**. ආධ්‍යාත්මික බලය **: ආත්ම සන්නිශ්‍රිතව ධර්‍ම ගෞරවයෙන් සම්‍යක් සම්බෝධිය පිළිබඳව යම් අභිරුචියක්, ඒකාන්තයෙන් නැඹුරු වූ අදහස් ඇති බවක් වේද, යමක් කරණ කොටගෙන මහාපුරුෂ තෙම ආත්මාධිපති වූයේ ලජ්ජාද්ධ්‍යාශය ඇත්තේ අභිනීහාර සම්පන්න වූයේ, පාරමී පුරා සම්‍යක් සම්බෝධියට පැමිණේ ද (ඒ ආධ්‍යාත්මික බලයයි.)
**බාහිර බලය** : අනුන් ඇසුරු කොට සම්‍යක් සම්බෝධිය පිළිබඳව යම් අභිරුචියක්, ඒකාන්තයෙන් ඒ පිළිබඳ නැඹුරුවූ අදහසක් ඇත්තේවේද, යමක් කරණ කොටගෙන මහා පුරුෂතෙම ලෝකාධිපති වූයේ මානද්ධ්‍යාශය ඇත්තේ අභිනීහාර සම්පන්න වූයේ, පාරමී පුරා සම්‍යක් සම්බෝධියට පැමිණේ ද (ඒ බාහිර බලයයි.)
**උපනිශ්‍රය බල**ය : සම්‍යක් සම්බෝධිය පිණිස උපනිශ්‍රය සම්පත්තියෙහි යම් කැමැත්තක්, ඒකාන්තයෙන් නැමුණා වූ සිත් ඇති බවක් වේ. යමක් කරණ කොට ගෙන මහා පුරුෂ තෙම තියුණු වූ ඉඳුරන් ඇත්තේ ප්‍රකට වූ ධාතු ඇත්තේ සිහිය ඇසුරු කළේ අභිනීහාරයන්ගෙන් යුක්තව පාරමී පුරා සම්‍යක් සම්බෝධියට පැමිණේ ද (ඒ උපනිශ්‍රය බලයයි)
**ප්‍රයෝග බලය** : සම්‍යක් සම්බෝධිය පිණිස එයට සුදුසු වූ යම් ප්‍රයෝග සම්පත්තියක් වේද සකසා කරන බවක් වේද යමක් කරණකොටගෙන මහා පුරුෂතෙම විසුද්ධ වූ ප්‍රයෝග ඇත්තේ නිරන්තරයෙන් ක්‍රියාත්මක වූ අභිනීහාරයෙන් යුක්ත වූයේ වී, සම්‍යක් සම්බෝධියට පැමිණේද (ඒ ප්‍රයෝග බලයයි.)
මෙසේ ප්‍රත්‍ය සතරකින් ද හේතු සතරකින් ද බල සතරකින් ද යුක්තව මුල පටන් අෂ්ඨාඞ්ග සමෝධානයෙන් සම්පාදනය කරන ලද මේ අභිනීහාරය තෙම පාරමිතාවන්ට මූල කාරණභාවයෙන් ප්‍රත්‍යය වේ. යම් ධර්‍මයකගේ පැවැත්ම හේතුකොටගෙන මහාපුරුෂයන් කෙරෙහි සිවුවැදෑරුම් ආශ්චර්‍ය්‍ය අද්භූත ධර්‍මයෝ පිහිටත්ද, එනම්: සියලු සත්ත්‍ව සමූහයා තම ඖරස පුත්‍රයන් මෙන් ප්‍රිය වූ සිතින් ආරක්‍ෂා කෙරේ. උන්වහන්සේගේ සිත පුතුන් කෙරෙහි කෙලසීම් වශයෙන් නොකෙලෙසේ. සත්ත්‍වයන්ට හිතසුව එළවීම උන්වහන්සේගේ අද්ධ්‍යාශයත් උත්සාහයත් වේ. තමාගේ බුද්ධකාරක ධර්‍මයෝ ද මතුමත්තෙහි වැඩෙත්, මුහුකිරීමට යෙත් යම්හෙයකින් මහා පුරුෂ තෙම ඉතා උසස් වූ පුණ්‍යස්කන්‍ධයෙන් කුශලස්කන්‍ධයෙන් යුක්ත වීම හේතු කොටගෙන සැප විහරණයෙන් යුක්ත වූයේ සත්ත්‍වයන්ට දක්‍ෂිණාර්‍හ වූයේ උතුම් වූ ගෞරවස්ථානයක්ද අසමාන වූ පින් කෙතක් වෙයිද එහෙයිනි. මෙසේ නොයෙක් ගුණ ඇති නොයෙක් අනුසස් ඇති මහාභිනීහාරය (මූල ප්‍රාර්ථනාව) පාරමිතාවන්ට ප්‍රත්‍යය වේ යයි දත යුතුය.
අභිනීහාරය යම්සේ පාරමිතාවන්ට ප්‍රත්‍යය වේද මහා කරුණාවත් උපාය කෞශල්‍යයත් එසේම පාරමිතාවන්ට ප්‍රත්‍යය වෙයි. එහි උපාය කෞශල්‍යය නම් බෝධි සම්භාරයන් වීමට නිමිති වූ කරුණු වූ දානාදිය පිළිබඳව ඇති ප්‍රඥාවයි. යම් මහා කරුණාවකින් හා උපාය කෞශල්‍යකින් යුක්ත වීම කරණකොටගෙන මහා පුරුෂයන්ගේ ආත්මසුඛ නිරපේක්‍ෂ බව ද, නිරතුරුව අනුන්ට වැඩ කිරීමෙහි නිරත බව ද, ඉතාමත් දුෂ්කර වූ මහා බෝධිසත්ත්‍ව චරිතයක් කරණකොට කළකිරීමක් නැතිබවද, ප්‍රසාදය වැඩීම, දර්‍ශන, ශ්‍රවණ, අනුස්මරණ කාලයන්හිද සත්ත්‍වයන්ට හිතසුව එළවීමට හේතු වන බවද සිද්ධ වන්නේය. ඒ එසේමය. උන්වහන්සේගේ ප්‍රඥාවෙන් බුද්ධත්‍වය සිද්ධවන්නේය. කරුණාවෙන් බුද්ධකාරක ධර්‍ම සිද්ධ වන්නේය. ප්‍රඥාවෙන් තමා එතර වෙයි. කරුණාවෙන් අනුන් එතර කරවයි. ප්‍රඥාවෙන් අනුන්ගේ දුකට දැනගනියි. කරුණාවෙන් අනුන්ගේ දුක පිළියම් කිරීමට පටන් ගනී. ප්‍රඥාවෙන් දුකෙහි කලකිරෙයි. කරුණාවෙන් දුක පිළිගනියි. එසේම ප්‍රඥාවෙන් නිර්‍වාණයට අභිමුඛ වෙයි. කරුණාවෙන් සසරට පැමිණෙයි. එසේ කරුණාවෙන් සංසාරයට අභිමුඛ වෙයි. ප්‍රඥාවෙන් එහි නො ඇලෙයි. ප්‍රඥාවෙන් සියලු තන්හිද නො ඇලෙයි. ප්‍රඥාව, කරුණාව අනුව ගිය හෙයින් සියලු සත්ත්‍වයන්ට අනුග්‍රහ කිරීම පිණිස නොපවත්නේ නොවෙයි. කරුණාවෙන් සියලු සත්ත්‍වයන්ට අනුකම්පා කරයි. කරුණාව, ප්‍රඥාව අනුව ගිය බැවින් සියලු සත්ත්‍වයන් කෙරෙහි නොඇලුනා වූ සිත් ඇත්තේ නොවෙයි. ප්‍රඥාවෙන් මමය මගේය යන හැඟීම නැතිවන්නේය. කරුණාවෙන් අලස බව හා බැගෑ බව නැතිවන්නේය. එසේම ප්‍රඥාවෙන් හා කරුණාවෙන් පිළිවෙළින් ආත්ම ස්වාමී බව පරස්වාමී බව, ධෛර්‍ය්‍යවත්බව, පරහට වැඩ සිද්ධිය, නිර්භයබව හා අහිංසක බව, ධර්‍මාධිපතිබව හා ලෝකාධිපති බව, කළගුණ දන්නා බව, පූර්‍වෝපකාර ඇති බව (තමාට උපකාර ලැබීමට පෙර උපකාර කරන බව), මෝහය හා තෘෂ්ණාව දුරුකිරීම, විද්‍යා හා චරණයන් සම්පූර්‍ණ බව, බල හා වෛශාරද්‍ය නිෂ්පත්තිය යන සියලුම පාරමිතා ඵලයට විශේෂයෙන් උපාය බැවින් ප්‍රඥා කරුණා දෙක පාරමී ධර්‍මයන්ට ප්‍රත්‍යය වේ. මේ ප්‍රඥා කරුණා දෙක පාරමී ධර්‍මයන්ට මෙන්ම මූල ප්‍රාර්ථනාවට ද ප්‍රත්‍යය වෙයි.
එසේම උස්සාහ, උම්මග්ග, අවත්‍ථාන, හිතචරියා යන මේවා පාරමිතාවන්ට ප්‍රත්‍යයෝ යයි දත යුත්තාහ. ඒවා බුද්ධත්‍වයට උත්පත්ති ස්ථාන වන බැවින් බුද්ධ භූමී යයි කියනු ලැබේ. එහි “උස්සාහ” නම් බෝධිසම්භාර ධර්‍මයන් නගා සිටුවන වීර්‍ය්‍යයයි. “**උම්මග්ග**” නම් බොධිසම්භාර ධර්‍මයන්හි උපාය කෞශල්‍යය වූ ප්‍රඥාවයි. “**අවත්‍ථාන**” නම් අධිෂ්ඨානයයි. නිශ්චල අධිෂ්ඨාන ඇති බවයි. “හිතචරියා” නම් මෛත්‍රී භාවනාව හා කරුණා භාවනාවයි.
එසේම නෙක්‍ඛම්ම, පවිවේක, අලෝභ, අදොස, අමෝහ, නිස්සරණ යන ප්‍රභේද සහිත අද්ධ්‍යාශයෝ සය දෙනෙක් වෙති. නෛෂ්ක්‍රම්‍ය අද්ධ්‍යාශය හෙවත් ගිහිගෙයින් නික්මීමේ අදහස ඇති බෝධිසත්ත්‍වයෝ වනාහි කාමයන්හි ගිහිගෙයි විසීමෙහි ද දොස් දක්නාහු වෙති. එසේම පවිවේකාද්ධ්‍යාශය හෙවත් විවේකයෙහි අදහස් ඇති බෝධිසත්ත්‍වයෝ රැස්වීමෙහි දොස් දක්නාහු වෙති. අලෝභ අදහස් ඇති බෝධිසත්ත්‍වයෝ ලෝභයෙහි දොස් දක්නාහු වෙති. අද්වේශ අදහස් ඇත්තාහු ද්වේෂයෙහි දොස් දක්නාහු වෙති. අමෝහ අදහස් ඇත්තාහු මෝහයෙහි දොස් දක්නාහු වෙති. නිස්සරණ අදහස් ඇති බෝධිසත්ත්‍වයෝ සියලු බවයන්හි දොස් දක්නාහු වෙති. ඒ නිසා බෝධිසත්ත්‍වවරයන්ගේ මේ අද්ධ්‍යාශයෝ සයදෙන දානාදී පාරමිතාවන්ට ප්‍රත්‍යයයයි දත යුතුය. ලෝභාදියෙහි දොස් දැකීමෙන් ද අලෝභාදීන්ගේ අධිකභාවයෙන් ද තොරව දානාදී පාරමිතාවෝ සිද්ධ නොවෙති. අලෝභාදීන්ගේ අධිකභාවයෙන් වනාහි පරිත්‍යාගාදියෙහි නැමුණු සිත් ඇති බව “අලෝභාද්ධ්‍යාශයාදිතා” යයි දත යුතුය.
මේ අලෝභාද්ධ්‍යාශයාදීහු යම්සේද එසේම දානාද්ධ්‍යාශයාදීහු ද බුද්ධත්‍වය පිණිස පිළිපදින බෝධිසත්ත්‍වවරයන්ගේ දානාදී පාරමිතාවන්ට ප්‍රත්‍යය වෙති. දානාද්ධ්‍යාශය ඇති බෝධිසත්ත්‍වවරයෝ එයට ප්‍රතිපක්‍ෂ වූ මසුරුකමෙහි දොස් දක්නාහු වී මනාකොට දාන පාරමිතාව පුරති. ශීලද්ධ්‍යාශය ඇති බැවින් දුසිල්බවෙහි දොස් දක්නාහු වී මනාකොට ශීල පාරමිතාව පුරති. නෛෂ්ක්‍රම්‍ය අද්ධ්‍යාශයෙන් කාමයන්හි සහ ගෘහවාසයන්හි ද, යථාභූත ඥානාද්ධ්‍යාශය ඇති බැවින් අස්ථානයෙහි සහ විචිකිච්ඡාවෙහි ද, වීර්‍ය්‍යාද්ධ්‍යාශය ඇති බැවින් කුසිත භාවයෙහි ද, ක්‍ෂාන්ති අද්ධ්‍යාශය ඇති බැවින් නොඉවසීමෙහිද, සත්‍යාද්ධ්‍යාශය ඇති බැවින් බොරුකීමෙහි ද අධිෂ්ඨානාද්ධ්‍යාශය ඇති බැවින් ව්‍යාපාදයෙහිද, උපේක්‍ෂාද්ධ්‍යාශය ඇති බැවින් ලෝක ධර්‍මයන්හිද ආදීනව දක්නාහු වී මනාකොට නෛෂ්ක්‍රම්‍ය ආදී පාරමිතාවෝ පුරති. දානාද්ධ්‍යාශයතාදීහු දානාදි පාරමිතාවන් ඉපදවීමට කාරණය වන බැවින් ප්‍රත්‍ය වෙති.
එසේම අපරිත්‍යාගයෙහි හා පරිත්‍යාගාදියෙහි පිළිවෙළින් ආදීනව ආනිසංස නුවණින් සලකා බැලීම දානාදී පාරමිතාවන්ට ප්‍රත්‍ය වේ. මේ එහි ප්‍රත්‍යවේක්‍ෂා විධියයි:- කෙත්වත්, රන්රුවන්, ගවමී, දැසිදස්, අඹුදරු ආදී වස්තුවෙහි ඇලුණු සිත් ඇති සත්ත්‍වයන්ගේ ක්‍ෂේත්‍රාදිය වස්තුකාම භාවයේ බොහෝ දෙනාගේ ප්‍රාර්ථනාවට සුදුසුවන බැවින් ද රජ සොරු ආදීන්ට සාධාරණ බැවින් ද, විවාදයට කාරණ වන හෙයින් ද, සතුරන් ඇති කරන හෙයින් ද, අසාර හෙයින් ද, වස්තුව ලැබීම රැකීම ඇති කල්හි අනුන්ගේ වෙහෙසට හේතුවන හෙයින් ද, විනාශයට කාරණ වන හෙයින් ද, ශෝකාදී ද අනේකප්‍රකාර දුක් එළවන හෙයින් ද, එහි ඇලීම මූලකාරණ කොට ඇති හෙයින් ද, මසුරු මළින් වළදනා ලද සිත් ඇත්තවුන්ගේ අපායෙහි උපත හේතුවන හෙයින්දැයි මෙසේ පරිග්‍රහ වස්තූහු වනාහි නොයෙක් ආකාර වූ බොහෝ අවැඩ එළවන්නාහුය. ඒ වස්තූන්ගේ පරිත්‍යාගය වනාහි එකම සුවපත් බව යයි පරිත්‍යාගයෙහි අප්‍රමාදය කටයුතුය.
තවද ඉල්ලන්නා වූ යාචක තෙමේ තමාගේ සැඟවිය යුතු අදහස් කියන හෙයින් මාගේ විශ්වාසයෙකැයි කියාද, හැරපියා යා යුතු තමන් සතු වස්තුව පරලොවට ගෙන යව”යි කියන හෙයින් මට උපදෙස් දෙන්නෙකැයි කියා ද ගිනිගෙන දිලිහෙන්නා වූ ගෙයක් මෙන් මරණ ගින්නෙන් දිලිහෙන්නා වූ ලෝකයෙහි එයින් මා සතු වස්තුව පිටත් කරන්නට සහාය වන යහළුවෙකැයි කියාද. පිටත් කළ වස්තුව නොනස්නා පරිද්දෙන් නිදන්කර තැබීමට ස්ථානව සිටියේයයි කියාද දාන සඞ්ඛ්‍යාත කුශලකර්‍මයන්හි සහාය වන බැවින් ද සියලු සම්පත්තීන්ට අග්‍ර වූ අතිශයින් දුර්ලභ වූ බුද්ධ භූමියෙහි සම්පත්තියට කාරණ වන බැවින්ද උතුම් වූ කල්‍යාණ මිත්‍රයෙකැයි ද සිහිකළ යුතුය.
එසේම මේ යාචකයා විසින් මම උදාර වූ කටයුත්තකින් සම්භාවනා (ගෞරව) කරන ලද්දෙම් වෙමි. එම නිසා ඒ සම්භාවනාව (ගෞරවය) මා විසින් නොවරදවා කළ යුතුයයි ද, ඒකාන්තයෙන් නැසෙන සුළු වූ ජීවිතය නො ඉල්ලන ලද්දේ නමුත් මා විසින් දිය යුතුය. ඉල්ලන ලද්දේ කියනුම කවරේද? උදාර අදහස් ඇත්තන් විසින් යාචකයන් සොයා දන් දිය යුතු බැවින් මාගේ පිනෙන් යාචකයා තෙමේම මා සමීපයට පැමිණියේ යයිද, යාචකයාහට දානාපදේශයෙන් (දෙවන ව්‍යාජයෙන්) මේ අනුග්‍රහය මටම යයි කියාද, මම මෙන් මේ සියලු ලෝකයා ද මා විසින් අනුග්‍රහ කටයුත්තේ යයි කියාද, යාචකයන් නොමැති කල්හි මාගේ දාන පාරමිතාව කෙසේනම් පිරේදැයි කියාද මා විසින් යාචකයන් සඳහාම සියලු වස්තුව සොයා තැබිය යුතුයයි කියාද යාචකයෝ මාගෙන් නො ඉල්ලාම මා සතුදේ කවදා තුමූම ඇරගනිත්දෝහෝයි කියාද, මම කෙසේනම් යාචකයන්ට ප්‍රිය වෙම්ද මනාප වෙම්දැයි කියාද, ඔවුහු කෙසේ නම් මට ප්‍රිය වූවාහු වෙත්ද මනාප වූවාහු වෙත්දැයි කියාද, මම කෙසේ නම් දන් දෙමිනුත් දීමෙන් පසුවත් සතුටු සිත් ඇත්තෙම් ප්‍රමුදිත වූයෙම් හටගත් ප්‍රීතිසොම්නස් ඇත්තෙක් වෙම්දැයි කියාද, මොහු උදාර වූ දානාද්ධ්‍යාශය ඇත්තෙකැයි යාචකයෝ මා ගැන කෙසේ හෝ සිතත්දැයි කියාද, නොඉල්ලද්දීම මම යාචකයන්ගේ සිත් දැන කෙසේ නම් දෙන්නෙම්දැයි කියාද, වස්තුවත් යාචකයනුත් ඇති කල්හි දන් නොදීම මට මහත් නින්දාවකැයි කියාද, කෙසේ නම් මම මාගේ ශරීරාවයවයන් හා ජීවිතයත් යාචකයන්ට පරිත්‍යාග කෙරෙයි කියාද, පරිත්‍යාගයට නැමුණු බව එළවිය (ඉදිරියට ගෙනා) යුතුය. තවද මේ වස්තුව නම් යම්සේ පණුවෙක්, අපේක්‍ෂා රහිතව දමන ලද්දක් අනුව යේද එසේම නිරපේක්‍ෂක වූ දායකයා අනුව යන්නේ යයි අර්‍ථ නිරපේක්‍ෂතාවෙහි (ප්‍රයෝජනයෙහි බලාපොරොත්තු නැති) සිත ඉපිදවිය යුතුය.
ඉල්ලන්නා වූ පුද්ගලයා ඉදින් ප්‍රිය පුද්ගලයෙක් වේ නම් ප්‍රිය වූවෙක් මගෙන් ඉල්ලන්නේ යයි සොම්නස ඉපිදවිය යුතුය. ඉදින් උදාසීන පුද්ගලයෙක් වේ නම් මෙතෙම මාගෙන් ඉල්ලන්නේ ඒකාන්තයෙන් මේ පරිත්‍යාගය කරණ කොටගෙන මිත්‍රයෙක් වන්නේයයි සොම්නස ඉපිදවිය යුතුය. දෙන්නා වූ තැනැත්තේ වනාහි යාචකයන්ට ප්‍රිය වන්නේ යයි සොම්නස ඉපිදවිය යුතුය. ඉදින් වනාහි වෛරී පුද්ගලයෙක් ඉල්ලන්නේ නම් සතුරෙක් මගෙන් ඉල්ලන්නේය, මේ වෛරී පුද්ගලයා මාගෙන් ඉල්ලන්නේ ඒකාන්තයෙන් මේ පරිත්‍යාගය කරණ කොටගෙන ප්‍රිය මිත්‍රයෙක් වන්නේ යයි විශේෂයෙන් සොම්නස ඉපදවිය යුතුය. මෙසේ ප්‍රිය පුද්ගලයා කෙරෙහි මෙන්ම මධ්‍යස්ථ, වෛරී පුද්ගලයන් කෙරෙහිද මෛත්‍රිය පූර්‍වඞ්ගම වූ කරුණාව ඉදිරිපත් කොට ගෙනම දිය යුතුය.
ඉදින් වනාහි බොහෝ කලක් මුළුල්ලෙහි පුරුදුව ආ බැවින් දිය යුතු වස්තුව පිළිබඳව බෝධිසත්ත්‍වයන්ට ලෝභය උපදීනම් ඒ බෝධිසත්ත්‍ව ප්‍රතිඥා ඇත්තහු විසින් මෙසේ සැලකිය යුතුය. කෙසේද යත්:- “සත්පුරුෂය, සම්‍යක් සම්බෝධිය සඳහා ප්‍රාර්ථනා කරන නුඹ විසින් සියලු සත්ත්‍වයන්ට උපකාර පිණිස මේ ශරීරය හරන ලද්දේ නොවේ ද? එය ශරීර පරිත්‍යාගමය කුශලය වේද? එසේ වූ තොපට බාහිර වස්තුවෙහිද ඇල්ම ඉපදවීම ඇතුන්ගේ නෑමක් හා සමාන වන්නේය. එහෙයින් තොප විසින් කිසි වස්තුවක ඇල්මක් නොඉපදවිය යුත්තේය. යම්සේ මහත් බෙහෙත් ගසක් ඇති කල්හි එහි මුලෙන් ප්‍රයෝජන ඇත්තෝ මුල් ගෙනයෙත් ද, එසේම පොතු සිවිය, කඳ, දෙබල, අරටුව, අතු, කොළ, මල්, ගෙඩි යන මෙකී දේවලින් ප්‍රයෝජන ඇත්තේ ඒවා ගෙනයෙත්ද මා සතු දේ මොවුහු ගෙන යෙතියි ඒ ගසට විරෝධ කල්පනාවක් නොවේද, එසේම මුළුලොවට හිත වැඩ පිණිස වීර්‍ය්‍ය වඩන්නා වූ මා විසින් දුක්වූ කළගුණ නො දන්නාවූ හැම කල්හි අපවිත්‍ර වූ ශරීරය අනුන්ට උපකාර පිණිස පමුණුවන කල්හි ස්වල්පමාත්‍ර වූද මිත්‍යා විතර්‍කයක් නො ඉපදවිය යුතුය. ඒකාන්තයෙන් බිඳෙන්නා වූ විසිරෙන්නා වූ නැසෙන්නා වූ ස්වභාව ඇති මේ ආධ්‍යාත්මික බාහිර මහාභූතයන් කෙරෙහි කවර නම් විශේෂයක් ද? මේ මාගේය, මේ මම වෙමි, මේ මාගේ ආත්මයයි කියා යම් ඇල්මක් වේද එය වනාහි හුදෙක් මෝහයාගේ පෙළඹීමක් වන්නේය. එබැවින් බාහිර වස්තූන් කෙරෙහි මෙන්ම ආධ්‍යාත්මික අත් පා ඇස් ආදියෙහිද මස් ආදියෙහිද නිරපේක්‍ෂකව ඒ ඒ අත්පා ආදිය එයින් ප්‍රයෝජන ඇත්තෝ ගෙනයෙත්වායි හරන ලද සිත් ඇත්තකු විය යුතුය.
මෙසේ සලකන්නා වූ සම්බෝධියෙහි මෙහෙයවන ලද සිත් ඇති කාය ජීවිත දෙක්හි නිරපේක්‍ෂක වූ බෝධිසත්ත්‍වයන්ගේ කාය වාග් මනෝ කර්‍මයෝ පහසුවෙන්ම පිරිසිදු වෙති. හෙතෙම පිරිසිදු කායවාග් මානෝකර්‍ම ඇත්තේ පිරිසිදු ආජීවය ඇත්තේ ප්‍රඥා ප්‍රතිපත්තියෙහි සිටියේ අපාය උපාය කෞශල්‍යයෙන් යුක්තවීම කරණකොට ගෙන බොහෝ සෙයින් දෙය්‍යධර්‍ම පරිත්‍යාගයෙන් අභය දානයෙන් හා සද්ධර්‍ම දානයෙන් සියලු සත්ත්‍වයන්ට අනුග්‍රහ කරන්නට සමත් වෙයි. මේ වූ කලී දාන පාරමිතාවෙහි ප්‍රත්‍යවේක්‍ෂා ක්‍රමය වන්නේය.
ශීල පාරමිතාවෙහි වනාහි මෙසේ ප්‍රත්‍යවේක්‍ෂා කළ යුතුය. මේ ශීලය නම් ගංඟාදින්ගේ ජලයෙන් පිරිසිදු කිරීමට නොහැකි ද්වේශ මළ සෝදන ජලය වැනිය. රත් හඳුන් ආදියෙන් දුරු කරන්නට නොහැකි වූ රාගාදී පරිදාහයන් දුරුකරන සිසිල් දෙයකි. මුතුහර ඔටුණු කො‌ඬොල් ආදී බොහෝ ජනයන් සැරසෙන්නා වූ ආභරණයන්ට වඩා අසාධාරණ වූ (විශේෂ වූ) සත්පුරුෂයන්ගේ ආභරණ විශේෂයකි. සියලු දිග හමන හෙයින් කෘත්‍රිම නොවූ සියලු කාලයට සුදුසු වූ මනා සුවඳකි. ක්‍ෂත්‍රිය මහාසාරාදීන් විසින් ද දේවතාවන් විසින් ද වැදුම් පිදුම් ආදිය කටයුතු බව කැඳවන හෙයින් උතුම් වූ වශීකරණ මන්ත්‍රයකි. චාතුම්මහාරාජික ආදී දේවලෝකයන්ට නැගෙන හිණිපෙළකි. ධ්‍යාන අභිඥාවන් ප්‍රතිලාභයට මාර්‍ගයකි. නිවන් නැමති මහ පුරයට පමුණුවන්නා වූ මාර්‍ගයකි. ශ්‍රාවක බෝධි, ප්‍රත්‍යෙක බෝධි, සම්‍යක් සම්බෝධි යන මේවා පිහිටන භූමියකි. කැමතිවන ලද්දා වූ ප්‍රාර්ථනා කරන ලද්දාවූ යමක් යමක් වේද ඒ ඒ දෙය සමෘද්ධ වන උපායයක් වන බැවින් සිතුමිණ කප්රුක් ආදිය ද ඉක්මවා සිටී.
භාග්‍යවතුන් වහන්සේ විසින් මෙය වදාරණ ලදී “ඉජ්ඣිස්සති භික්‍ඛවෙ සීලවතො චෙතොපණිධි විසුද්ධත්තා” (මහණෙනි, පිරිසිදු බැවින් සිල්වත්හුගේ චිත්ත ප්‍රණිධිය සමෘද්ධ වේ.)යි. අනිකකුදු වදාරණ ලදී. “ආකඞ්ඛෙය්‍ය චෙ භික්‍ඛවෙ භික්‍ඛු සබ්‍රහ්මචාරීනං පියො චස්සං මනාපො ගරුභාවනීයොචාති සීලෙස්වෙවස්ස පරිපූරකාරී” (මහණෙනි, මහණතෙම සබ්‍රහ්ම චර්‍ය්‍යා ඇත්තවුන්ට ප්‍රිය වෙමියි ගරුවෙමියි සම්භාව්‍ය වෙමියි ඉදින් කැමැත්තේ නම් ශීලයම සම්පූර්‍ණ කළ යුත්තේය) යනාදියයි. එසේම “අවිප්පටිසාරත්‍ථානි ඛො ආනන්‍ද කුසලානි සීලානි” (ආනන්‍දයෙනි නිරවද්‍ය වූ ශීලයෝ විපිළිසර නොවීම ප්‍රයෝජන කොට ඇත්තාහ) “පඤ්චිමෙ ගහපතයො ආනිසංසා සීලවතො සීලසම්පදාය” (ගෘහපතියෙනි සිල්වත්හුගේ එම ශීල සම්පත්තියෙන් මේ ආනිසංසයෝ පස්දෙනෙක් වෙති.) යනාදී සූත්‍රයන්ගේ වශයෙන්ද ශීලයෙහි ගුණයෝ ප්‍රත්‍යවේක්‍ෂා කල යුත්තාහ. එසේම අග්ගික්‍ඛන්‍ධොපම සූත්‍රාදීන්ගේ වශයෙන් ශීල විපත්තියෙහි ආදීනව ද සැලකිය යුතුය. ප්‍රීතිය සොම්නස ඇතිවීමට නිමිති වන හෙයින්ද අත්තානුවාද, පරාපවාද, දණ්ඩ භය, දුග්ගති භය යන මේ භය නොමැති හෙයින් ද නුවණැත්තන් විසින් ප්‍රශංසා කටයුතු බැවින් ද, විපිළිසරට පත් නොවීමට හේතුවන බැවින් ද, සැපතට ස්ථාන වන හෙයින් ද, ජාතිය, ධනය, අධිපතිකම උසස් ඤාති, මිත්‍ර ආදී සම්පත්තීන්ට වඩා උතුම් වන හෙයින් ද ශීලය උතුම් ආනිසංස ඇත්තේයයි ප්‍රත්‍යවේක්‍ෂා කටයුතුය. සිල්වතාට වනාහි තමාගේ ශීල සම්පත්තිය නිසා “මා විසින් කුසල් කරන ලද්දේය, යහපත් ක්‍රියාවක් කරන ලද්දේය, භයට පරිත්‍රාණයක් (පිහිටක්) කරන ලද්දේයයි මහත් වූ ප්‍රීති සොම්නසක් උපදී.
එසේම සිල්වතාට ඔහුගේ සිත උපවාද නොකරයි. නුවණැත්තා වූ අන්කෙනෙක්ද නින්දා නො කරති. දණ්ඩ භය දුර්ගති භය හටගැනීමක් නැත්තේමය. සිල්වත් පුරුෂ තෙම යහපත් ස්වභාව ඇත්තේයයි නුවණැත්තන්ගේ ප්‍රශංසාව හිමිවේ. එසේ සිල්වතාට “මා විසින් ඒකාන්තයෙන් යම් මේ පාපයක් කරන ලද්දේය. නපුරක් කරන ලද්දේය. දරණු ක්‍රියාවක් කරන ලද්දේය”යි දුශ්ශීලයාට යම් විපිළිසරක් උපදීද ඒ විපිළිසර නොවේ. ශීලය නම් වූ මෙය අප්‍රමාදයට කාරණ හෙයින්ද භෝගව්‍යසනාදිය මගහැරිම් වශයෙන් මහත් වූ අර්‍ථයක් සිද්ධකරන හෙයින් ද අභිවෘද්ධියට කාරණයක් වන හෙයින්ද උතුම් වූ සැපතට කරුණක් වේ. හීනජාති ඇත්තේ නමුදු සිල්වතා ක්‍ෂත්‍රිය මහාසාරාදීන් විසින් පිදිය යුතු වන්නේය. ශීල සම්පත්තිතොමෝ කුල සම්පත්තිය මැඩපවත්වන්නීය. “තං කිං මඤ්ඤසි මහාරාජ, ඉධ තෙ අස්ස දාසො කම්මකරො” (මහරජ, ඔබතුමා කුමක් සිතන්නෙහිද මෙහි ඔබගේ වැඩපල කරන දාසයෙක් වේද) යනාදී වචන ඊට සාධක වේ. සොරු ආදීන්ට අසාධාරණ හෙයින්ද මියපරලොව යන්නහු අනුව යන හෙයින්ද, මහත්ඵලවන හෙයින්ද, සමථාදී ගුණයන්ට පිහිටවන බැවින්ද, ශීලය වනාහි බාහිර ධනය මැඩ පවත්නේය. උතුම් වූ සම්පත්තියට පිහිට වන හෙයින්ද ශීලය ක්‍ෂත්‍රියාදීන්ගේ ඓශ්වර්‍ය්‍යය (සම්පත්) මැඩ පවත්වයි. ඒ ඒ සත්ත්‍ව නිකායයන්හි සත්ත්‍වයන්ගේ ඉසුරුමත් බව ශීලය නිමිති කොට පවතී. දුශ්ශීලයාගේ සියක් අවුරුදු ජීවත් වීමට වඩා සිල්වතාගේ එක දවසකුදු ජීවත් වීම විශිෂ්ට යයි වදාළ හෙයින්ද ජීවිතය ඇති කල්හිද ශික්‍ෂාව හැර නොදැමූ තැනැත්තහුගේ මරණය උතුම් යයි කී හෙයින් ශීලය වනාහි ජීවිතයට වඩා විශිෂ්ටතර වන්නේය. වෛරී ජනයාටද මනෝඥ බව එළවන හෙයින්ද ජරා රෝග විපත්තීන්ගෙන් මැඩ පැවැත්විය නොහැකි හෙයින්ද ශීලය රූපසම්පත්තිය ඉක්මවන්නේය. ශීලය ප්‍රාසාද සඳලු සහිත ගෘහ ආදී ස්ථාන විශේෂයන්ද, රාජ, යුවරාජ, සේනාපති ආදී තනතුරු විශේෂයන්ද ඉක්මවන්නේය. ශීලය සැප විශේෂයට පිහිට වන බැවින් ද ඒකාන්තයෙන් වැඩ සිද්ධ කරන හෙයින් ද පරලොව යන්නහු අනුව යන බැවින්ද ස්වභාවයෙන් ස්නේහ ඇතිව සමීපයෙහි හැසිරෙන ඤාති ජනයා සහ මිත්‍ර ජනයාද ඉක්මවන්නේය. “නතං මාතා පිතා කයිරා” (එය මව හෝ පියා නොකරන්නේය) යනාදී වචන එයට සාධක වේ. එසේම ඇත්, අස්, රිය, පාබල, බලකායන් විසින් ද මන්ත්‍ර ඖෂධාදී ශාන්ති විධි යෝගයෙන්ද ආරක්‍ෂා කිරීමට දුෂ්කර තමාව ආරක්‍ෂා කරන බැවින් ද ආත්මාධීන හෙයින් ද පරාධීන නොවන හෙයින් ද මහත් වූ විෂය ඇති බැවින්ද ශීලයම ඉතා විශිෂ්ට වේ. එහෙයින් “ධම්මො හවෙ රක්‍ඛති ධම්මචාරි” (ධර්‍මය වනාහි ධර්‍මයෙහි හැසිරෙන්නා ඒකාන්තයෙන් රකී) ආදිය වදාළහ. මෙසේ ශීලය නොයෙක් ගුණයන්ගෙන් සමත්විත යයි සලකන්නාහට අසම්පූර්‍ණ වූ ශීලසම්පත්තිය සම්පූර්‍ණවීමට යන්නේය. අපිරිසිදු වූ ශීලය පිරිසිදු වන්නේය.
ඉදින් වනාහි ඔහුට බොහෝ කල් සිට පුරුදු කරන ලද, ශීලයට ප්‍රතිපක්‍ෂ වූ ද්වේෂාදී ධර්‍මයෝ අතරතුර උපදනාහු නම් ඒ බෝධිසත්ත්‍ව ප්‍රතිඥා ඇත්තාහු විසින් මෙසේ සැලකිය යුත්තේය. තොප විසින් සම්බෝධිය පිණිස ප්‍රතිඥා කරන ලද්දේ නොවේද? ශීලයෙන් වෙන්වූවකු විසින් ලෞකික සම්පත්තියටවත් පැමිණීමට නොහැකිය. ලෝකෝත්තර සම්පත්තිය ගැන කියනුම කවරේද? සියලු සම්පත්තීන්ට අග්‍ර වූ සම්‍යක් සම්බෝධියට පිහිට වූ ශීලයෙන් අතිශයින් උත්කෘෂ්ට බවට පැමිණියෙකු විය යුතුය. එහෙයින් “කිකීව අණ්ඩං” යනාදී වදාළ ක්‍රමයෙන් මනාකොට සිල් රක්නා වූ නුඹ විසින් ඉතාමත් ප්‍රියශීලී විය යුතුය.
එසේම නුඹ විසින් ධර්‍මදේශනා කිරීමෙන් සත්ත්‍වයන් ත්‍රිවිධ යානයෙහි ඇතුළත් කිරීම හා ශීල සමාධි ප්‍රඥාවන් මෝරා යාම කළ යුතුය. අපත්‍ය ආහාර සේවනය කරන පුරුෂයාට වෙදෙකුගේ පිළියමක් මෙන් දුශ්ශීල පුද්ගලයාගේ වචනය විශ්වාසයට නොගත යුතුය. එහෙයින් කෙසේනම් මම ඇදහිය යුත්තෙක්ව සත්ත්‍වයන් ත්‍රිවිධ බෝධියට ඇතුළත් කිරීම හා ශීල සමාධි ප්‍රඥාවන්ගේ මෝරායාම කරන්නෙම්දැයි ස්වභාවයෙන්ම පිරිසිදු සිල් ඇත්තෙකු විය යුතුය. තවද ධ්‍යනාදී ගුණ විශේෂයක් හා යෙදීමෙන් සත්ත්‍වයන්ට උපකාර කරන්නට මාගේ සමර්ථ බවද ප්‍රඥා පාරමිතා ආදීන්ගේ පිරීමද ධ්‍යානාදී ගුණයෝද ශීල පාරිශුද්ධියෙන් තොරව සිද්ධ නොවෙතියි මනාකොට ශීලය පිරිසිදුකට යුත්තේය.
එසේම **“සම්බාධො ඝරාවාසො රජාපථො**” (ගිහිගෙයි විසීම නම් ඉතා අවුල් සහිතය. කෙලෙස් දුහුවිල්ලට මගකි) යනාදී වශයෙන් ගිහිගෙයි විසීමෙහිද, “අට්ඨිකඞ්කලූපමා කාමා” (කාමයෝ ඇටසැකිල්ලකට බඳු උපමා ඇත්තෝය) යනාදී වශයෙන් හා “මාතාපි පුත්තෙන විවදති” (මව ද පුතා සමග විවාද කරයි) යනාදී වශයෙන් කාමයන්හිද, “සෙය්‍යථාපි පුරිසො ඉණං ආදාය කම්වන්තෙ පයොජෙය්‍ය” (යම්සේ පුරුෂයෙක් ණය ගෙන කර්‍මාන්තයෙහි යොදවන්නේ ද) යානාදී වශයෙන් කාමච්ඡන්‍දාදියෙහිද, දෝෂ දැකීම පෙරටුකොට මෙකියන ලද ක්‍රමයට විපර්‍ය්‍යාස වශයෙන් “අබ්හකාසො පබ්බජ්ජා” (පැවිද්ද නම් අභ්‍යවකාශය මෙන් නිදහස්ය) යනාදී වශයෙන් පැවිද්දෙහි අනුසස් සැලකීම් වශයෙන් නෛෂ්ක්‍රම්‍ය පාරමිතාවේ ප්‍රත්‍යවේක්‍ෂාව දත යුතුය. මේ මෙහි සංක්‍ෂෙපයයි. විස්තරය වනාහි දුක්‍ඛක්‍ඛන්‍ධ, වීමංසක සූත්‍රාදීන්ගේ වශයෙන් දත යුතුය.
එසේම ප්‍රඥාවෙන් තොරව දානාදී කුශල ධර්‍මයෝ පිරිසිදු නොවෙති. තම තමන්ගේ ව්‍යාපාරයන්හි සමර්ථද නො වෙති”යි ප්‍රඥාවෙහි ගුණ මෙනෙහි කළ යුතුය. යම්සේ ජීවිතයෙන් තොරව ශරීර යන්ත්‍රය නොහොබී ද තමන්ගේ සිරීම් හිඳීම් ආදී ක්‍රියාවන්හි යෙදීමට සමර්ථ නොවේද, යම්සේ චක්‍ෂුරාදි ඉන්‍ද්‍රියයෝ විඥානයෙන් තොරව තම තමාගේ රූපාදී දර්‍ශන විෂයෙහි කටයුතු කරන්නට සමර්ථ නොවෙත්ද, එසේම ශ්‍රද්ධාදී ඉන්‍ද්‍රියයෝ ප්‍රඥාවෙන් තොරව තම කටයුතු කිරීමේ ප්‍රතිපත්තියෙහි අසමර්ථයෝ වෙතියි ප්‍රඥාව පරිත්‍යාගාදී ප්‍රතිපත්තියෙහි ප්‍රධාන කාරණය වේ. දල්වන ලද ප්‍රඥා නැමැති ඇස් ඇති මහා බෝධිසත්ත්‍වයෝ තමාගේ අගපසඟ පවා දන්දී තමා උසස්කොට සලකන්නෝද අනුන්ට නින්දා කරන්නෝද නොවෙති. බෙහෙත් ගසක් මෙන් විකල්ප රහිත වූවාහු කාලත්‍රයෙහිම හටගන්නා වූ සොම්නස් ඇත්තෝ වෙති. ප්‍රඥාවගේ වශයෙන් උපාය කෞශල්‍යය හා යෝගය හේතු කොටගෙන පරිත්‍යාගය අනුන්ගේ යහපත පිණිස පැවතීමෙන් දාන පාරමී බවට පැමිණෙයි. තමන් සඳහා භවභෝග සම්පත් කැමතිව දෙන දානය පහන් වැටියක් වැනිය.
එසේම ප්‍රඥාව නොමැතිවීමෙන් තෘෂ්ණා ආදී සංක්ලේශ ධර්‍මයන් නොනැසීමෙන් ශීල විසුද්ධියක් නොවන්නේමය. සර්‍වඥ ගුණ අධිෂ්ඨානයට පිහිට බවක් කොයින්ද? නුවණැත්තාම ගිහිගෙයි වීසීමෙහිද කාම ගුණයන්හිද සංසාරෙහිද ආදීනව හා පැවිද්දෙහිද ධ්‍යාන සමාපත්තියෙහි ද, නිර්‍වාණයෙහි ද ආනිසංස මනාකොට සලකන්නේ පැවිදිව ධ්‍යාන සමාපත්ති උපදවා නිවනට අභිමුඛ වූයේ සෙස්සන්ද එහි පිහිටුවයි. වැරදි සහිතව ආරම්භවන බැවින් ප්‍රඥාවෙන් තොර වීර්‍ය්‍යයද අභිමතාර්ථ සිද්ධිය නො කරන්නේය. එබැවින් ප්‍රඥාවෙන් තොරව කරන කාර්‍ය්‍යය ආරම්භ නොකිරීම උතුම් වන්නේමය. ප්‍රඥාව සහිත වූ වීර්‍ය්‍යයෙන් සිද්ධ නොවන්නා වූ කිසිවක් නැත්තේය. උපායයෙන් යුක්තව කරන හෙයිනි. එසේම නුවණැත්තාම අනුන් විසින් කරන ලද අපකාරාදීය ඉවසන ස්වභාව ඇත්තෙක් වෙයි. නුවණ නැත්තා එසේ නොවේ. නුවණ නැත්තහුට අනුන් විසින් කරන ලද අපකාරයෝ ක්‍ෂාන්තියට ප්‍රතිපක්‍ෂවම වැඩෙති. නුවණැත්තාහට වනාහි ඒ අපකාරයෝ ක්‍ෂාන්ති සම්පත් වැඩීම් වශයෙන් ස්ථිරත්වය පිණිසම පවත්නාහුය. නුවණින්ම ත්‍රිවිධ සත්‍යයන් ද ඒවා ඉපදීමට කාරණයද ඒවාට ප්‍රතිපක්‍ෂ ධර්‍මයන්ද තත්වූ පරිද්දෙන් දැන අනුන්ට බොරුකාරයෙක් නො වන්නේ ය.
එසේ ප්‍රඥාවේ බලයෙන් තමාට උපකාර කොට ධෛර්‍ය්‍ය සම්පත්තියෙන් සියලු පාරමිතාවන්හි නිශ්චල සමාදානයෙහි පිහිටන්නේය. නුවණැත්තේම ප්‍රිය, මධ්‍යස්ථ වෛරී වශයෙන් විභාගයක් නොකොට සියලු තන්හි හිත එළවීමෙහි සමත්වන්නේය. එසේම ප්‍රඥාවගේ වශයෙන් ලාභාලාභ ආදී ලෝකධර්‍ම පැමිණි කල්හි වෙනසකට පත් නොවීම් වශයෙන් මධ්‍යස්ථ වේ. මෙසේ සියලු පාරමිතාවන්ට ප්‍රඥාවම පාරිශුද්ධියට කාරණය වන්නේ යයි ප්‍රඥාවෙහි ගුණයෝ සැලකිය යුත්තාහ. තවද ප්‍රඥාව නැතිව දර්‍ශන සම්පත්තියක් නැත. අනතුරුව වූ දෘෂ්ටි සම්පත්තියක් ද නැත. ශීල සම්පදාවක් නැත. සමාධියෙන් තොරවූවහු විසින් ආත්මහිත මාත්‍රයකුදු සිද්ධ කරන්නට නොහැක. උත්කර්‍ෂයට ගිය පරහිතය. ගැන කියනුම කවරේ ද? පරහිත ප්‍රතිපත්තියෙහි පිළිපන් නුඹ විසින් සකස් කොට ප්‍රඥාව දියුණු කිරීමෙහි අභ්‍යාස කටයුත්තේ නොවේදැයි බෝධිසත්ත්‍වයන් විසින් තමහට අවවාද දිය යුතුය. මහාසත්ත්‍වයෝ වනාහි ප්‍රඥානුභාවයෙන් අධිෂ්ඨාන සතරෙහි පිහිටා සතර සංග්‍රහ වස්තූන්ගෙන් ලොවට අනුග්‍රහ කරන්නාහු සත්ත්‍වයන් නෙර්‍ය්‍යානික මාර්‍ගයෙහි බස්සවති. ඔවුන්ගේ ඉන්‍ද්‍රියයන් ද අභිවෘද්ධියට පමුණුවති.
එසේම ප්‍රඥාබලයෙන් ස්කන්‍ධ ආයතන ආදියෙහි විනිවිද පවත්නා නුවණ බහුල කොට ඇත්තාහු පැවැත්ම සහ නැවැත්ම තත්වූ පරිද්දෙන් දැන ගන්නාහු දානාදී ගුණ විශේෂයෙන් නිර්‍වාණ ප්‍රතිවේදය භජනය කරන බවට පමුණුවන්නාහු බෝධිසත්ත්‍ව ශික්‍ෂාවෙහි සම්පූර්‍ණකාරී වන්නෝ යයි මේ ආදී නොයෙක් ආකාරයෙන් විස්තර වූ ප්‍රඥා ගුණයන් මනා කොට සලකා ප්‍රඥා පාරමිතාව වැඩිය යුතුය.
එසේම පෙනෙන්නා වූ - ලෞකික කටයුතු ද හීන වීර්‍ය්‍ය ඇති තැනැත්තා විසින් කොට නිමවාගත නොහැකි වන්නේය. පටන්ගත් වීර්‍ය්‍ය ඇත්තාවූ දුක් නොතකන්නා වූ තැනැත්තා විසින් නොලැබිය හැක්කක් නම් නැත. හීන වූ වීර්‍ය්‍යය ඇති තැනැත්තා වනාහි “සසර නැමති මහ වතුරෙන් සියලු සත්ත්‍වයන් එතර කරන්නෙමි”යි පටන් ගන්නට පවා නොහැකි වෙයි. මධ්‍යම වීර්‍ය්‍ය ඇති තැනැත්තේ පටන් ගෙන අතරතුරම නිමාවට පත් වන්නේය. උසස් වීර්‍ය්‍ය ඇති තැනැත්තේ වනාහි ආත්ම සුඛයෙහි අපේක්‍ෂා රහිතව ආරම්භ කොට පරතෙරට පැමිණෙන්නේ යයි වීර්‍ය්‍ය සම්පත්තිය ප්‍රත්‍යවේක්‍ෂාකට යුතුය. තවද තමන්ම සසර නැමති මඩින් එතර වන්නට යමෙකුගේ ආරම්භය වේද ඔහුගේ වීර්‍ය්‍යය ලිහිල් වූ කල්හි මනදොළ මුදුන් පමුණුවන්නට නොහැකිය. දෙවියන් සහිත ලෝකයා එතර කරනු පිණිස කළ අභිනීහාර ඇත්තහු විසින් එසේ කළ නොහැකි බව ගැන කියනුම කවරේ ද? රාගාදී වූ දෝෂ සමූහයන්, මත් වූ මහ ඇතුන් මෙන් නොවැළැක්විය හැකි බැවින් ද ඒ රාගාදිය මුල් කොට ඇති කර්‍ම සමාදානය වනාහි ඔසවාගත් කඩු ඇති වධකයකු හා සමාන බැවින් ද ඒ පාපකර්‍මය කරණ කොට ඇති දුගතීන් හැමකල්හිම නොවසන ලද දොර ඇති බැවින් ද ඒ අකුශලයෙහි යොදන්නා වූ පාපමිත්‍රයන් හැමකල්හිම සමීපයෙහි හැසිරීගෙන සිටින බැවින් ද අඥාන පෘථග්ජන බව ඇති කල්හි ඒ පාප මිත්‍රයන් කී අවවාද කරන බැවින් ද තමාම සසර දුකින් මිදෙන්නට සුදුසුයයි ද මිත්‍යා විතර්‍කයෝ වීර්‍ය්‍යයේ ආනුභාවයෙන් දුරුවන්නාහයිද ඉදින් වනාහි සම්බෝධිය ආත්මාධීන වීර්‍ය්‍යයෙන් අවබෝධ කරන්නට හැක්කේ නම් එම වීර්‍ය්‍යයෙහි කිරීමට ඇති අපහසුව කුමක්දැයි මේ ආදී ක්‍රමයෙන් වීර්‍ය්‍ය ගුණයෝ ප්‍රත්‍යවේක්‍ෂාකට යුත්තාහ.
එසේම ක්‍ෂාන්තිය නම් මෙය නිරවශේෂ ගුණයට ප්‍රතිපක්‍ෂ වූ ක්‍රෝධය දුරු කරන හෙයින් ගුණධර්‍ම සම්පාදනයෙහි සත්පුරුෂයන්ට තියුණු ආයුධයකි. අනුන් මැඩපවත්වන්නට සමත් ආභරණයකි. ශ්‍රමණ බ්‍රාහ්මණයන්ට බලසම්පත්තියකි. ක්‍රෝධ නැමති ගින්න නිවන දිය දහරකි. සුන්දර වූ කීර්ති ඝෝෂය හටගන්නා ප්‍රදේශයකි. පාපී පුද්ගලයන්ගේ වාග් විෂ නසන්නා වූ මන්ත්‍ර ඖෂධයකි. සංවරයෙහි පිහිටියවුනට උතුම් වූ වීර්‍ය්‍ය ස්වභාවයකි. ගැඹුරු අදහස් ඇති බැවින් සාගරයකි. ද්වේෂය නැමැති මහා සාගරයට වෙරළකි. අපායේ දොරටුව වසන කවුළුවකි. දෙව්ලොවට හා බඹලොවට නගින හිණිමගකි. සියලු ගුණයන් වසන භූමියකි. උතුම් වූ කාය, වචී, මනෝ යන තිදොර පිරිසිදු කිරීමකියි සිහි කළ යුතුය.
තවද මේ සත්ත්‍වයෝ ක්‍ෂාන්ති සම්පත් නොමැති බැවින් මෙලොවත් සන්තාප කරවු ක්‍රෝධ ධර්‍මය යෙදීම් අනුව තැවෙති. පරලොවද තැවෙති. ඉදින් අනුන් විසින් කරන ලද අපකාර හේතු කොටගෙන දුක් උපදී ද, ඒ දුකට ක්‍ෂේත්‍ර වූ ආත්මභාවයද, බීජ වූ කර්‍මය ද මා විසින් ඇති කරන ලද්දේයයි ද ඒ දුකට මේ ක්‍ෂාන්තිය වැරදි නොවේයයි ද (ණය නැතැයි ද) අපකාර කරන්නන් නොමැති කල්හි කෙසේ නම් මට ක්‍ෂාන්ති සම්පදාව සිද්ධ වේයයි ද ඉදින් මෙතෙම දැන් මට අපකාරකයෙක් වී නමුත් පෙර මොහු විසින් මට මේ උපකාරය කරන ලද්දේ වේයයි ද අපකාරයම ක්‍ෂාන්තියට කාරණ හෙයින් උපකාරයක් වන්නේ යයි ද, මේ සියලු සත්ත්‍වයෝ මට දරුවෝ වැනි වෙති, දරුවන් විසින් කළ අපරාධයට කවර තැනැත්තෙක් නම් කිපේදැයි කියාද යම් ක්‍රෝධ නැමති පිසාචා වේශයකින් මොහු මට අපරාධ කෙරේද ඒ මේ ක්‍රෝධ නැමති යක්‍ෂාවේශය මා විසින් දුරු කටයුතුයයි කියාද යම් අපකාරයක් හේතුකොට ගෙන මට මේ දුක් උපන්නේ වී නම් එයට මමත් කාරණවෙමියි කියාද යම් යම් ධර්‍ම හේතුකොට ගෙන අපකාරය කරන ලද්දේ ද යමෙක් කෙරෙහි අපරාධය කරන ලද්දේ ද, ඒ සියල්ලම එකෙණෙහිම නිරුද්ධ විය. දැන් වූ කලී කවරෙකුහට කවරෙකු විසින් ක්‍රෝධ කෙරේදැයි කියාද සියලු ධර්‍ම අනාත්ම බැවින් කවරෙක් කවරෙකු හට අපරාධ කෙරේදැයි ප්‍රත්‍යවේක්‍ෂා කරන්නහු විසින් ක්‍ෂාන්ති සම්පත්තිය වැඩිය යුතුය.
ඉදින් මොහුට බොහෝකලක් පුරුදු කිරීම කරණකොට ගෙන අනුන් විසින් කළ අපකාරය නිමිති කොට ගත් ක්‍රෝධය සිත මැඩගෙන සිටීද, ඔහු විසින් මෙසේ සැලකිය යුතුය. ක්‍ෂාන්තිය නම් වූ මෙය අනුන් විසින් කළ අපකාරයට විරුද්ධ ප්‍රතිපත්තීන්ට ප්‍රත්‍යුපකාර කාරණයක් යයිද, අපකාරය ද මට “දුක්‍ඛුපනිසා සද්ධා”යි දුක ඉපිද වීමෙන් සද්ධාවටද සියලු ලෝකයෙහි අනභිරති සංඥාවටද හේතුවන්නේ යයි කියාද, යම් මේ ඉටු අනිටු රූපාදී අරමුණු හා සමායෝගයක් වේද එය වනාහි ඉන්‍ද්‍රියයන්ගේ ස්වභාවය වන්නේයයි කියාද, එහි “අනිටු වූ රූපාදී අරමුණු හා එක් වීමක් මට නො වන්නේය” යන යම් සිතුවිල්ලක් වේද එය මෙහිදී කෙසේනම් ලබන්නේ ද කියාද, ක්‍රෝධයෙහි වසඟයට ගිය සත්ත්‍වයා ක්‍රෝධයෙන් උමතු වූයේ, අවුල් වූ සිත් ඇත්තේ, එබඳු වූ ඔහු කෙරෙහි ක්‍රෝධය දියුණු වීමට ප්‍රත්‍යුපකාර කිරීමෙන් කවර නම් ප්‍රයෝජනයක් ද කියාද, මේ සියලුම සත්ත්‍වයෝ සම්මා සම්බුදුරජාණන් වහන්සේ විසින් ඖරස පුත්‍රයන් මෙන් රක්නා ලද්දාහුය. එහෙයින් ඒ සත්ත්‍වයන් කෙරෙහි මා විසින් සිත් කෝප නොකළ යුතුයයි කියාද, අපරාධය සහ ගුණය යමෙකුහට ඇති කල්හි අපරාධය දුරුකොට ගුණවත් වූ මොහු කෙරෙහි මවිසින් කෝප නොකළ යුතුයයි කියාද, ගුණයක් නොමැති කල්හි විශේෂයෙන් කරුණාව දැක්විය යුතුයයි කියාද, කෝපය කරණකොටගෙන මගේ ගුණය හා කීර්තිය පිරිහෙන්නේ යයි කියාද, කිපීමෙන් මට දුර්වර්‍ණ හා දුකසේ නිදීම් ආදී සතුරන් විසින් කැමති වන දේ මා කරා පැමිණෙන්නේ යයි කියාද, ක්‍රෝධ නම් වූ මෙය සියලු අහිත කරන්නාවූද සියලු යහපත නසන්නාවූද බලවත් සතුරෙකැයි කියාද, ඉවසීම ඇති කල්හි කිසිම සතුරෙක් නැතැයි කියාද, අපරාධ කළ තැනැත්තා විසින් තමා කළ අපරාධය කරණකොට ගෙන මතු ලැබිය යුතු යම් දුකක් වේද, ක්‍ෂාන්තිය ඇති කල්හි එය මට නොවන්නේ යයි, සිතීමෙන්ද, කිපෙන්නාවූ මා විසින් සතුරා අනුව යන ලද්දේ වන්නේ යයි ද කියාද, මා විසින් ක්‍රෝධය ක්‍ෂාන්තියෙන් මැඩ පැවැත්වූ කල්හි එයට දාස වූ සතුරා මැනවින් මැඩ පැවැත්වූයේ වන්නේයයි කියාද, ක්‍රෝධය හේතුකොට ගෙන ක්‍ෂාන්ති ගුණය අත්හැරීම මට නුසුදුසුයයි කියාද, ගුණ විරෝධී සතුරු ධර්‍මයක් වන ක්‍රෝධය ඇති කල්හි මාගේ ශීලාදී ධර්‍මයෝ කෙසේ නම් සම්පූර්‍ණ වෙත්දැයි කියාද, ඒ ශීලාදී ධර්‍මයන් නොමැති කල්හි මම කෙසේනම් සත්ත්‍වයන්ට උපකාර කිරීම් බහුල වූයෙම් ප්‍රතිඥාවට අනුරූප වූ උතුම් සැපයට පැමිණෙන්නෙම්දැයි කියාද, ක්‍ෂාන්තිය ඇති කල්හි බාහිර අවුල් නොමැති බැවින් එකඟ වූ සිත් ඇත්තාහට සියලු සංස්කාරයෝ අනිත්‍ය වශයෙන්ද දුක් වශයෙන් ද සියලු ධර්‍මයෝ අනාත්ම වශයෙන් ද, නිර්‍වාණය අසංස්කෘත, අමෘත, ශාන්ත ප්‍රණීතතාදි භාවයෙන් සිතට වැටහෙන්නාහයි කියාද, බුද්ධ ධර්‍මයද අචින්ත්‍ය අප්‍රමේය ප්‍රභාව ඇත්තේයයි කියාද, වැටහෙන්නේය.
ඉක්බිති මාර්‍ගානුලෝම ක්‍ෂාන්තියෙහි පිහිටියේ හුදෙක් මේ සංස්කාරාදීහු ආත්ම ආත්මීය භාවයක් නැත්තාහු ධර්‍මමාත්‍ර වූවාහු තමන් ප්‍රත්‍යයන්ගෙන් උපදිති, නැසෙති, කිසිතැනෙකින් නොඑති, කිසි තැනකට නොයෙති, කිසිතැනෙකින් නොපිහිටති, මෙහි කිසිවෙකුගේ කිසිම ව්‍යාපාරයක් නොවන්නේය, මමය මාගේය යන අහඞ්කාර මමඞ්කාරය පිහිට කොට නැත්තේයයි කියා යම් වැටහීමක් කරණ කොට ගෙන බෝධිසත්ත්‍වයෝ සම්‍යක් සම්බෝධියට නියත වූවාහු නොපෙරළෙන ස්වභාව ඇත්තාහු වෙත් ද එම ස්වකීය ඥානයට වැටහීම වේ යයි මේ ආදී වශයෙන් ක්‍ෂාන්ති පාරමිතාවේ ගුණ විශේෂ ප්‍රත්‍යවේක්‍ෂාව දත යුතුය.
එසේ සත්‍යයෙන් තොරව ශීලාදී ගුණධර්‍ම නොලැබිය හැකි බැවින් ද ප්‍රතිඥානුරූප ප්‍රතිපත්තියෙහි පිහිටීමක් නැති හෙයින් ද සත්‍ය ධර්‍මය ඉක්මෙන කල්හි සියලු පාප ධර්‍මයන් අවුත් හැසිරෙන හෙයින් ද අසත්‍යයෙන් අසත්‍යය ගළපන පුද්ගලයා ඇදහිය නොහැකි හෙයින් ද මත්තෙහිත් නොඇදහිය යුතු වචන ඇති හෙයින් ද සත්‍ය වචනයෙන් යුත් තැනැත්තාට සියලු ගුණධර්‍මයන් පිහිටන බැවින් ද සත්‍යාධිෂ්ඨානයෙන් සියලු බෝධිසම්භාර ධර්‍මයන් පිරිසිදු වීමට හා සම්පූර්‍ණ වීමට සමත් බව ඇති බැවින් ද ස්වභාව ධර්‍මය (සත්‍යය) බොරු නොකිරීමෙන් සියලු බෝධිසම්භාර කෘත්‍යයන් සිද්ධ කරන හෙයින් ද බෝධිසත්ත්‍ව ප්‍රතිපත්තියෙහි නිමාවට පැමිණෙන හෙයින් ද යනාදී ක්‍රමයෙන් සත්‍ය පාරමිතාවෙහි සම්පත් ප්‍රත්‍යවේක්‍ෂා කටයුතුය.
එසේම දානාදියෙහි දැඩි සමාදානයද, ඒවාට ප්‍රතිපක්‍ෂ ධර්‍මයන් රැස් වූ කල්හි ඒ දානාදීය නිශ්චලව ඉටා ගැනීම ද, ඒ දානාදියෙහි ධීර වීර භාවයෙන් තොරව දානාදී බෝධිසම්භාර ධර්‍මයෝ සම්බෝධියට කාරණ නොවන්නාහු වෙත් යයි ආදී ක්‍රමයෙන් අධිෂ්ඨාන පාරමිතාවෙහි ගුණයෝ ප්‍රත්‍යවේක්‍ෂා කටයුත්තාහ.
එසේම ආත්මහිත මාත්‍රයක පිහිටන්නහු විසින්ද සත්ත්‍වයන් කෙරෙහි හිතසිතින් තොරව මෙලොව පරලොව සම්පත්තියට පැමිණීමට නොහැක. සියලු සත්ත්‍වයන් නිර්‍වාණ සම්පත්තියෙහි පිහිටුවන්නට කැමැත්තහු විසින් සත්ත්‍වයන් කෙරෙහි හිත සිතින් තොරව සැපතට පැමිණීම ගැන කියනුම කවරේ ද? පසුව සියලු සත්ත්‍වයන්ට ලෝකෝත්තර සම්පත් ලබාදෙනු කැමැත්තහු විසින් දැන් ලෞකික සම්පත් කැමති වීම සුදුසු යයි කියාද, දැන් අදහස් පමණකින් අනුන්ට හිතසැප එළවන්නට නොහැකිවන්නේ කවරකලෙක ප්‍රයෝග සම්පත්තියෙන් ඒ හිතසැප සිද්ධ කරන්නෙම්ද කියාද, දැන් මා විසින් හිත සැප එළවීමෙන් සංවර්‍ධනය කරන ලද දේ පසුව මට ධර්‍මසංවිභාගයට සහාය වන්නේයයි කියාද මේ සත්ත්‍වයන්ගෙන් තොරව මට බෝධි සම්භාර ධර්‍මයෝ සිද්ධ කරන්නට කාරණ බැවින් මට මේ සත්ත්‍වයෝ උතුම් පින්කෙතකි, අනුත්තර වූ කුශලායතනයකි. උතුම් ගෞරව ස්ථානයකියි කියා විශේෂ කොට සියලු සත්ත්‍වයන් කෙරෙහි හිතාධ්‍යාශය ඉදිරිපත් කරගත යුත්තේය. තවද කරුණාවට පිහිට බැවින්ද සියලු සත්ත්‍වයන් කෙරෙහි මෛත්‍රිය වැඩිය යුතුය. අසීමිත කරන ලද මෛත්‍රී සිතින් සත්ත්‍වයන් කෙරෙහි හිතසැප එළවීමෙහි නිරත වූවහුට ඒ සත්ත්‍වයන්ගේ අහිතදුක් දුරුකරනු කැමති බව බලවත්ව උපදියි. ස්ථිර වූ මුල් ඇති කරුණාව සියලු බුද්ධකාරක ධර්‍මයන්ට ප්‍රථම කාරණයයි. පිහිටයි, මූලයයි, මුඛයයි, ප්‍රමුඛයයි මේ ආදී වශයෙන් මෛත්‍රියෙහි ගුණයෝ සැලකිය යුත්තාහ.
එසේ උපේක්‍ෂාව නැති කල්හි සත්ත්‍වයන් විසින් කරන ලද විප්‍රකාරයෝ සිතට විකාර උපදවන්නාහයි කියාද, චිත්ත විකාරයක් ඇති කල්හි දානාදි බෝධිසම්භාර ධර්‍මයන්ගේ ලැබීමක් නැත්තේමයයි කියාද මෛත්‍රී සෙනෙහසින් පිනවන ලද සිතෙහි උපේක්‍ෂාවෙන් තොරව බෝධි සම්භාර ධර්‍මයන්ගේ පිරිසිදු බවක් නොවන්නේ යයි කියාද, උපේක්‍ෂාව නැත්තේ බෝධිසම්භාරයන්හි පුණ්‍ය සම්භාරය ද එහි විපාක ද සත්ත්‍වයන්ට හිත පිණිස පිරිනමන්නට නොහැකි වන්නේයයි කියාද, උපේක්‍ෂාව නොමැති විට දෙන වස්තුව ප්‍රතිග්‍රාහකයන් පිළිබඳ විභාගයක් නොකොට පරිත්‍යාග කිරීමට නොහැකි යයි කියාද, උපේක්‍ෂාව නැත්තාහු විසින් ජීවිත පැවැත්මට සුදුසු වස්තුන්ගේද, ජීවිතයේ ද අන්තරාය මෙනෙහි නොකොට සිල් පිරිසිදු කරන්නට නොහැකියයි කියාද එසේම උපේක්‍ෂා වශයෙන් වස්තුවෙහි නොඇල්ම, ඇල්ම ඉවසන තැනැත්තාටම නෛෂ්ක්‍රම්‍ය බලය සිද්ධවන හෙයින්ද උප්පත්තියේ සිට බැලීම් වශයෙන් සියලු බෝධිසම්භාර කෘත්‍යය සිද්ධ වන හෙයින්ද, අතිශයින් දැඩි ලෙස පටන් ගත් වීර්‍ය්‍යය ඇත්තාහට උපේක්‍ෂා නොකිරීමෙහි වීර්‍ය්‍ය කෘත්‍යය නොකරන හෙයින්ද උපේක්‍ෂාවෙන් යුක්තවූවහුටම ක්‍ෂාන්ති චින්තාව සිද්ධ වන හෙයින්ද උපේක්‍ෂා වශයෙන් සත්ත්‍ව සංස්කාරයන් බොරුවෙන් නොරැවටීම වන හෙයින් ද, ලෝකධර්‍මයන් පිළිබඳව මධ්‍යස්ථ වීමෙන් සමාදන් වූ ධර්‍මයන්හි නිශ්චලව පිහිටීම සිද්ධවන හෙයින් ද, පරාපකාරයන්හි නොසැලකීම් වශයෙන් මෛත්‍රී විහරණය සමෘද්ධ වන හෙයින්ද සියලු බෝධිසම්භාර ධර්‍මයන්ගේ සමාදානය, අධිෂ්ඨානය, සම්පූර්‍ණ වීම, නිෂ්පත්තිය, උපේක්‍ෂානුභාවයෙන් සිද්ධ වේ යයි මේ ආදී ක්‍රමයෙන් උපේක්‍ෂා පාරමිතාව ප්‍රත්‍යවේක්‍ෂා කටයුතුය. මෙසේ අපරිත්‍යාග පරිත්‍යාගාදියෙහි පිළි‍වෙලින් ආදීනව, ආනිසංස සැලකීම දානාදී පාරමිතාවන්ට ප්‍රත්‍යය වේයයි දත යුතුය.
එසේම පරිවාර සහිත වූ පසළොස් චරණ ධර්‍මයෝ ද පඤ්චාභිඥාවෝ ද දානාදී පාරමිතාවන්ට ප්‍රත්‍ය වන්නාහ. එහි “චරණ ධර්‍මයෝ නම්, ශීල සංවරය, ඉන්‍ද්‍රියයන්හි වසන ලද දොරටු ඇති බව, භෝජනයෙහි පමණ දන්නා බව, නිදිවැරීමෙහි යෙදීම, (සද්ධා, හිරි, ඔත්තප්ප, බාහුසච්ච, විරිය, සති, පඤ්ඤා යන) සප්ත ධර්‍මයෝ සතර රූපාවචර ධ්‍යාන යන මේවා වෙති. ඔවුන් අතුරින් ශීලාදී සතර චරණ ධර්‍මයන්ට තෙළෙස් ධුතාඞ්ග ද අල්පේච්ඡතාදී ගුණයෝ ද පිරිවර වෙති. (සප්ත) සද්ධර්‍මයන් අතුරෙහි බුද්ධ, ධර්‍ම, සංඝ, ශීල, ත්‍යාග, දේවතා, උපසම යන අනුස්මෘතීන්ද රූක්‍ෂ පුද්ගලයන් දුරු කිරීම, සිනිඳු පුද්ගලයන් සේවනය කිරීම, ප්‍රසාද කටයුතු ධර්‍මයන් ප්‍රත්‍යවේක්‍ෂා කිරීම, එහි නැමුණු බව යන මේ ධර්‍මයෝ **ශ්‍රද්ධාවට** පිරිවර වෙත්. අකුශලාදීනව ප්‍රත්‍යවේක්‍ෂා කිරීම, අපායෙහි ආදීනව ප්‍රත්‍යවේක්‍ෂා කිරීම, කුශල ධර්‍මයන්ට උපකාර බව සැලකීම, හිරිඔතප් නොමැති පුද්ගලයන් දුරුකිරීම, හිරිඔතප් සහිත පුද්ගලයන් සේවනය කිරීම, එහි නැමුණු බව යන මොවුහු **හිරි ඔතප්** දෙකට පිරිවර වෙත්. පූර්‍වයෝගය, විමසන බව, සද්ධර්‍මයෙහි යෙදීම, නිවැරදි විද්‍යස්ථාන ආදියෙහි පුරුද්ද, මේරූ ඉඳුරන් ඇති බව, කෙලෙස් දුරු කළ බව, අල්පශ්‍රැත පුද්ගලයන් දුරුකරන බව, බහුශ්‍රැත පුද්ගලයන් සේවනය කරන බව, එහි නැමුණු බව යන මොවුහු **බහුශ්‍රැත** බවට පිරිවර වෙත්. අපාය භය සැලකීම, යා යුතු මග සැලකීම, ධර්‍මයාගේ මහත්බව සැලකීම, ථීනමිද්ධ දෙක දුරුකිරීම, කුසීත පුද්ගලයන් දුරුකිරීම, පටන්ගත් වීර්‍ය්‍යය ඇති පුද්ගලයන් සේවනය කිරීම, සම්‍යක් ප්‍රධානයන් සැලකීම, එහි නැමුණු බව යන මොවුහු **වීර්‍ය්‍යයට** පිරිවර වෙත්. සිහිනුවණ දෙක, මුළා සිහි ඇති පුද්ගලයන් දුරු කිරීම, එළඹ සිටි සිහි ඇති පුද්ගලයන් සේවනය කිරීම, එහි නැමුණු බව යන මොවුහු **සිහියට** පිරිවර වෙත්. විමසන බව, ආධ්‍යාත්මික බාහිර වස්තූන් පිරිසිදු කිරීම, ඉන්‍ද්‍රියයන්ගේ සමබව ඇති කිරිම, නුවණ මඳ පුද්ගලයන් දුරුකිරීම, නුවණැති පුද්ගලයන් සේවනය කිරීම, ගැඹුරු ප්‍රඥාවේ ප්‍රභේද ප්‍රත්‍යවේක්‍ෂා කිරීම, එහි නැමුණු බව යන මොවුහු **ප්‍රඥාවට** පිරිවර වෙත්. ශීලාදී සතර, අටතිස් අරමුණු කෙරෙහි පූර්‍වභාග භාවනාව, ආවර්ජනා ආදියෙහි වශීභාවකරණය ද යන මොවුහු සතර ධ්‍යානයන්ට පිරිවර වෙති. එහි ශීලාදී ප්‍රයෝග ශුද්ධියෙන් සත්ත්‍වයන්ට අභය දීමෙහි ද, ආශය ශුද්ධියෙන් ආමිස දානයෙහිද ප්‍රයෝග, ආශය දෙදෙනාගේ ශුද්ධියෙන් ධර්‍ම දානයෙහි ද සමථ වන්නේයයි ආදි වශයෙන් දානාදී බෝධිසම්භාර ධර්‍මයන්ට චරණාදීන්ගේ ප්‍රත්‍යභාවය සුදුසු පරිද්දෙන් නිර්ධාරණය කළ යුතුය. ඉතා විස්තර වේදෝ යන භයින් නිර්ධාරණය නො කෙළෙමු. මෙසේ සම්පත්ති චක්කාදිහු ද දානාදින්ට ප්‍රත්‍යය වෙතියි දත යුතුය.
07. “**කො සඞ්කිලෙසො**” ඔවුන්ගේ කෙලෙසීම කවරේද? යන මෙහි සාමාන්‍යයෙන් තෘෂ්ණා ආදියෙන් අල්ලාගන්නා ලද බව පාරමීන්ගේ “කෙලෙසීම” වෙයි. විශේෂයෙන් වනාහි දාන වස්තුන් හා පිළිගන්නවුන් පිළිබඳ විකල්පයෝ දාන පාරමිතාවෙහි සංක්ලේශයෝ වෙති. සත්ත්‍වයන් හා කාලය පිළිබඳ විකල්පයෝ ශීල පාරමිතාවේද, කාමයන්හි හා භවයන්හි ද ඒ දෙක සංසිඳවීමෙහි ද ඇල්ම හා නො ඇල්ම පිළිබඳ විකල්පයෝ නෛෂ්ක්‍රම්‍යයෙහි ද “මමය” “මගේය” යන විකල්පයෝ ප්‍රඥා පාරමිතාවේ ද, ථිනමිද්ධ වශයෙන් හැකිළීමත් උද්ධච්ච වශයෙන් නොසංසිඳීමත් පිළිබඳ විකල්පයෝ සත්‍ය පාරමිතාවේ ද බෝධි සම්භාර ධර්‍මයන්හි හා එයට විපක්‍ෂ ධර්‍මයන්හි දෝෂ හා ගුණ පිළිබඳ විකල්පයෝ අධිෂ්ඨාන පාරමිතාවගේද, අහිත විකල්පයෝ මෛත්‍රී පාරමිතාවගේද, ඉෂ්ට අනිෂ්ට පිළිබඳ විකල්පයෝ උපේක්‍ෂා පාරමිතාවගේද සංක්ලේශයෝ වෙත්යයි දත යුත්තාහ.
08. **“කිං වොදානං**” ඔවුන්ගේ ව්‍යාවදානය හෙවත් පිරිසිදුවීම කවරේද? යන මෙහි තණ්හාදින් විසින් නොපහරන ලද බව ද යටකී විකල්ප විරහිත බවද මේ පාරමිතාවන්ගේ පිරිසිදු බව වේයයි දත යුතුය. තණ්හා (තෘෂ්ණාව) මාන (මාන්නය) දිට්ඨි (දෘෂ්ටිය) කොධ (ක්‍රෝධය) උපනාහ (වෛරය) මක්‍ඛ (ගුණ මැකීම) පලාස (අනුන්ගේ දොස් කීම) ඉස්සා (ඊර්‍ෂ්‍යාව) මච්ඡරිය (මසුරු බව) මායා (රැවටීම) සාඨෙය්‍ය (කපටි බව) ථම්භ (සිතේ තද ගතිය) සාරම්භ (එකටෙක කිරීම) මද (උඩඟුකම) පමාද (සිහි නැතිකම) ආදී කෙලෙසුන්ගෙන් නොපහරණ ලද්දා වූද දේයධර්‍ම ප්‍රතිග්‍රාහක විකල්ප රහිත වූද දානාදී පාරමීහු පිරිසිදු වූවාහු ප්‍රභාෂ්වර වූවාහු වෙති.
09. “**කො පටිපක්‍ඛො”** ඒවාට විරුද්ධ ධර්‍ම මොනවා ද? යන මෙහි සාමාන්‍යයෙන් සියලු සංක්ලේශ ධර්‍මත් සියලු අකුශල ධර්‍මත් මේ පාරමි ධර්‍මයන්ට විරුද්ධ වෙයි. විශේෂයෙන් වනාහි පෙර කියන ලද මසුරුකම ආදීය පාරමීන්ට ප්‍රතිපක්‍ෂ යයි දත යුතුය. තවද දේය ධර්‍ම, ප්‍රතිග්‍රාහක, දාන ඵලයන්හි අලෝභ, අදෝෂ, අමෝහ යන ගුණයන්ගේ යෙදීම කරණ කොට ගෙන ලෝභ, දෝෂ, මෝහ යන මේවා දානයට ප්‍රතිපක්‍ෂ වෙයි. කාය වංකාදී දෝෂයන් දුරුවන හෙයින් ශීලය ලෝභාදියට ප්‍රතිපක්‍ෂ වේ. කාම සැපය, අනුන් නැසීම, තමාට දුක්දීම යන මේවා දුරලන බැවින් නෛෂ්ක්‍රම්‍යය දෝෂත්‍රයට ප්‍රතිපක්‍ෂ වේ. ලෝභාදීන් අන්‍ධ කරන බැවින් ද ඥානය අන්‍ධ නොකරන බැවින් ද ප්‍රඥාව ලෝභාදීන්ට ප්‍රතිපක්‍ෂ වේ. අලීන, අනුද්ධත, න්‍යායරම්භ යන මොවුන්ගේ වශයෙන් වීර්‍ය්‍යය ලෝභාදියට ප්‍රතිපක්‍ෂ වේ. ඉෂ්ට, අනිෂ්ට. ශුන්‍යතා යන මොවුන් ඉවසන හෙයින් ක්‍ෂාන්ති පාරමිතාව ලෝභාදියට ප්‍රතිපක්‍ෂ වේ. අනුන්ගේ උපකාරයන් සහ අපකාරයන් ඇති කල්හි ද යථා ස්වභාවයෙන් පවත්නා හෙයින් සත්‍ය පාරමිතාව ලෝභාදියට ප්‍රතිපක්‍ෂ වේ. ලෝක ධර්‍මයන් මැඩ සමාදන් වූ පරිදි බෝධිසම්භාර ධර්‍මයන් කෙරෙහි නොසෙල්වෙන හෙයින් අධිෂ්ඨාන පාරමිතාව ලෝභාදියට ප්‍රතිපක්‍ෂ වේ. නීවරණයන්ගෙන් වෙන්වන හෙයින් මෛත්‍රී පාරමිතාව ලෝභාදියට ප්‍රතිපක්‍ෂ වේ. ඉෂ්ට අනිෂ්ඨයන් කෙරෙහි ඇලීම හා ක්‍රෝධය වලක්වන බැවින් ද සමව පවත්නා බැවින් ද උපේක්‍ෂා පාරමිතාව ලෝභාදියට ප්‍රතිපක්‍ෂ වේයයි දත යුතුය.
10. “**කා පටිපත්ති**” ප්‍රතිපත්තිය කවරේ ද? යන මෙහි පළමුකොට සැපයට සැප උපකරණ, ශරීරය, ජීවිතය යන මේවා පරිත්‍යාගයෙන් ද භය දුරු කිරීමෙන් ද, ධර්‍මය කියා දීමෙන් ද වශයෙන් සත්ත්‍වයන්ට බොහෝ සෙයින් අනුග්‍රහ කිරීම දාන පාරමිතාවේ ප්‍රතිපත්තිය වේ. එහි දානය ආමිස දානය, අභය දානය, ධර්‍ම දානය යයි දියයුතු වස්තු වශයෙන් ත්‍රිවිධ වේ. ඔවුන් අතුරෙන් බෝධිසත්ත්‍වයන් විසින් දියයුතු වස්තු අභ්‍යන්තර, බාහිර වශයෙන් දෙවැදෑරුම් වේ. එහි බාහිර වස්තු දානය වනාහි ආහාර දානය, පාන දානය, නිවාස දානය, වස්ත්‍ර දානය, යාන දානය, මාලාවිලේපන දානය, ගන්‍ධ දානය, නිදන ඇතිරිලි දානය, ආවාස දානය, ප්‍රදීප දානයයි දශවිධ වේ. (චරියා පිටක කථාවේ 240 පිටුවෙහි 19 සිට 26 තෙක් ඇති පේළිවල සඳහන් වී ඇත්තේ මෙසේය. 1.අන්ත දානං දෙති, 2. පානං දෙති 3. වත්‍ථානි දෙති, 4. යානං දෙති 5. ගන්‍ධං දෙති 6. මාලාවිලෙපනං දෙති 7. ආසනං දෙති 8. සෙය්‍යං දෙති 9. ආවසථං දෙති 10. පදීපෙය්‍යං දෙති) ආහාර ආදිය කඩාකන කෑ යුතු දේ, බත් ආදී බුදිය යුතු දේ ආදී විභාග වශයෙන් බොහෝ ආකාර වේ. එසේම රූපාම්මණ දානයේ පටන් ධම්මාරම්මණ දානය දක්වා ආරම්මණ වශයෙන් සය වැදෑරුම් වේ. රූපාරම්මණ ආදියද නීලාදීන්ගේ විභාග වශයෙන් නොයෙක් වැදෑරුම් වේ. එසේම මැණික්, රන්, රිදී, මුතු, පබළු ආදිය ද, කෙත්වත්, ආරාම ආදිය ද, දාසි, දාස, ගව මහිෂාදි නොයෙක් ආකාරයේ ධන උපකරණ වශයෙන්ද නොයෙක් ආකාර වේ.
එහිදි මහාපුරුෂතෙම බාහිර වස්තු දෙන්නේ යමෙකුට යමකින් ප්‍රයෝජන වේද එය ඔහුට දෙයි. දෙන්නේද ඔහුට මෙය ප්‍රයෝජනයයි තමාම දැනගන්නේ නොඉල්ලන ලද්දේම දෙයි. ඉල්ලූ කල්හි කියනුම කවරේ ද? කිසිවක් අපේක්‍ෂා නොකොටම දෙයි. කිසිවක් අපේක්‍ෂා කොට නො දෙයි. සිත්සේ දෙයි. (පරියත්තං දෙති) නොසිත්සේ ප්‍රමාණවත් නොවන සේ) නොදෙයි. දිය යුතු වස්තුව ඇති පමණ නොමැති කල්හි සුදුසු පරිදි බෙදා දෙයි. අනුන් නසන්නට හේතුවන ආයුධ, විෂ, මද්‍යාදිය නො දෙයි. යමක් අනර්ථයෙන් යුක්ත වේද ප්‍රමාදය එළවන්නේද එබඳු ක්‍රීඩා භාණ්ඩ ද නොදෙයි. ඉල්ලන්නා වූ ගිලනාහටත් නොගැළපෙන ආහාරපාන ආදී දේ හෝ ප්‍රමාණය ඉක්මවා හෝ නොදෙයි. ප්‍රමාණ සහිත දේ වුවද යෝග්‍ය දෙයම දෙයි.
එසේම ඉල්ලන ලද්දේ ගිහියන්ට ඔවුන්ට සුදුසු දේ දෙයි. පැවිද්දන්ට ශ්‍රමණ සාරුප්‍ය දේ දෙයි. මවුපියෝ, ලේ නෑයෝ, මිත්‍රාමාත්‍යයෝ, අඹු දරුවෝ, දාස කම්කරුවෝ යන මොවුන් අතුරෙන් කිසිවෙකුට පීඩාවක් ඇති නොකරමින් දෙයි. උදාර වූ දානවස්තුවක් ප්‍රතිඥා කොට රූක්‍ෂ දේ නොදෙයි. ප්‍රතිඋපකාර ඇසුරු කොට නොදෙයි. සම්‍යක් සම්බෝධියෙන් වෙන්වූ ඵලයක් බලාපොරොත්තුවෙන් නො දෙයි. යාචකයන් හෝ දෙන වස්තුව හෝ පිළිකුල් කරමින් නො දෙයි. සංයම රහිත වූ ආක්‍රෝශ පරිභව කරන්නා වූ යාචකයන්ට පවා ඉවත දැමූ දෙයක් නොදෙයි. ඒකාන්තයෙන් ප්‍රසන්න සිත් ඇත්තේ අනුකම්පා කරන්නේ සකසාම දෙයි. කෝතූහලමඞ්ගලිකව{1} නො දෙයි. කර්‍මඵලයම අදහමින් දෙයි. යාචකයන් ඇසුරු කිරීම් ආදියෙන් වෙහෙස කොට නො දෙයි. වෙහෙස නොකොටම දෙයි. අනුන් වංචා කිරීමේ අදහසින් හෝ බිඳවීමේ අදහසින් දන් නො දෙයි. නො කිලිටි සිතින්ම දෙයි. පරුෂ වචන ඇතිව හෝ බැම හැකුළු මුවින් යුතුව නො දෙයි. ප්‍රිය වචන ඇත්තේ කලින් කථා කරන්නේ ප්‍රමාණවත් වචන ඇත්තේ වී දෙයි. යම් දාන වස්තුවක උදාර මනෝඥභාවය නිසා හෝ බොහෝ කල් පුරුදු කළ බැවින් හෝ ඇලුම් ස්වභාව ඇති බැවින් හෝ ලෝභ ධර්‍මය අධික වෙයිද එය දන්නා වූ බෝධිසත්ත්‍වයෝ ඒ ලෝභය වහාම දුරුකොට යාචකයෙක් ද එළඹ සිටියේ නම් ඒ ගැන නොසිතාම තමන්ට පීඩා කොට දෙන්නේ යාචකයාට ගෞරව කරති. අකිත්ති පණ්ඩිතයන් මෙනි. මහා පුරුෂ තෙම තමාගේ පුතුන්, අඹුවන්, දාසයන්, කම්කරු පුරුෂයන් ඉල්ලන ලද්දේ නොදන්වන ලද්දා වූ දොම්නසට පැමිණියා වූ ඔවුන් යාචකයන්ට නො දෙයි. මොනවට දන්වන ලද්දා වූ සොම්නසට පැමිණියාවූම ඔවුන් දෙයි. දෙන්නේද යක්‍ෂ රාක්‍ෂස, පීසාචාදීන්ට හෝ රෞද්‍ර ක්‍රියා ඇති මිනිසුන්ට හෝ දැන නො දෙයි. රාජ්‍යය දන් දෙන්නේ ද යමෙක් ලෝකයාට අහිත පිණිස දුක් පිණිස, අනර්ථය පිණිස පිළිපදිද්ද එබඳු අයට නො දෙයි. යමෙක් වනාහි දැහැමිව දැහැමින් ලෝකය පාලනය කෙරෙත් ද ඔවුන්ට දෙයි. මෙසේ පළමුකොට බාහිර දානයෙහි ප්‍රතිපත්තිය දත යුතුය.
ආධ්‍යාත්මික දානය වනාහි දෙආකාරයකින් දත යුතුය. ඒ කෙසේ ද? යම්සේ කිසියම් පුරුෂයෙක් කෑම ඇදීම හේතුකොට ගෙන තමන් අනුන්හට පාවාදේද, යටහත් වූ දාසභාවයට පැමිණේද, එමෙන්ම මහාපුරුෂතෙම සම්‍යක් සම්බෝධිය හේතුකොට ගෙන නිරාමිෂ සිත් ඇත්තේ සත්ත්‍වයන්ගේ අනුත්තර වූ හිතසුව කැමැත්තේ තම දානපාරමිතාව සම්පූර්‍ණ කරනු කැමැත්තේ තමා අනුන්ට පාවා දෙයි. දාසභාවයට පැමිණෙයි. අත් පා ඇස් ආදී ශරීර අවයව ඒ ඒ දෙයින් ප්‍රයෝජන ඇත්තන්ට කැමති පරිදි කටයුතු කිරීමට කම්පා වීමත් නැත්තේ ඇලීමක් නැත්තේ දෙයි. එහි නො ඇලෙයි. හැකිළීමකට නො පැමිණෙයි. බාහිර වස්තු පරිත්‍යාගයෙහි යම් සේද ආධ්‍යාත්මික වස්තු පරිත්‍යාගයෙහිද එසේමය. මහාපුරුෂ තෙම දෙආකාරයකින් බාහිර වස්තු පරිත්‍යාග කරයි. එනම් කැමති පරිද්දෙකින් පරිභෝගය පිණිස යාචකයන්ට ඔවුන්ගේ මනදොළ පුරවමින්ද, තමාගේ වසීභාවය පිණිසද වශයෙනි. එහි සර්‍වප්‍රකාරයෙන් මුක්තචාගී වූයේ මෙසේ නොඇල්ම හේතු කොට සම්‍යක් සම්බෝධියට පැමිණෙන්නෙමි”යි දන්දෙයි. ආධ්‍යාත්මික වස්තුවෙහිත් මෙසේ නොඇල්ම දත යුතුය.
එහිදී දෙනු ලබන යම් ආධ්‍යාත්මික වස්තුවක් යාචකයා හට ඒකාන්තයෙන් හිත පිණිස පවතීද, එය දෙයි. අනෙක් වස්තුවක් නො දෙයි. මහාපුරුෂතෙම වනාහි දැන දැන මාරයාට හෝ විහිංසා අදහසින් යුත් මාරපාක්‍ෂික දෙවියන්ට හෝ තමාගේ ආත්මභාවය හෝ අඟපසඟ හෝ “ඔවුන්ට අනර්ථයක් නොවේවා”යි නො දෙයි. මාරපාක්‍ෂික දෙවියන්ට යම්සේද ඔවුන් විසින් ආවේශ වනු ලැබූ අයට ද නොදෙයි. උමතු වූවන්ටද නො දෙයි. සෙස්සන්ට වනාහි ඉල්ලීම හා සමගම දෙයි. කුමක් හෙයින්ද යත්? එබඳු ඉල්ලීම් දුර්ලභ හෙයින් ද එබඳු දීමක් දුෂ්කර හෙයින් ද වේ.
අභය දානය වනාහි රජුන්ගෙන් ද, සොරුන්ගෙන් ද, ගින්නෙන් ද, ජලයෙන් ද, වෛරී පුද්ගලයන්ගෙන් ද සිංහ ව්‍යාඝ්‍රාදී චණ්ඩ මෘගයන්ගෙන් ද නාග, යක්‍ෂ, රාක්‍ෂස, පිසාචාදීන්ගෙන් ද සත්ත්‍වයන්ට භයක් එළඹි කල්හි එයින් ආරක්‍ෂා කිරීම් වශයෙන් දත යුතුය.
ධර්‍මදානය නම් නොකිළිටි සිත් ඇත්තහුගේ විපර්‍ය්‍යාස රහිත වූ ධර්‍මදේශනාවයි. මෙලොවින් හා පරලොවින් වන අර්‍ථය නිර්‍වාණ සඞ්ඛ්‍යාත පරමාර්ථය යන මේ අර්‍ථයන්ගේ වශයෙන් යෝග්‍ය වූ හිත වූ උපදේශයයි. එයින් ශාසනයෙහි නොබැස ගත්තවුන්ගේ බැසගැනීමත් බැසගත්තවුන්ගේ මුහුකර වීමත් වේ. මේ එහි ක්‍රමයයි. පළමුකොට සැකෙවින් දාන කථා, ශීල කථා, ස්වර්‍ග කථා, කාමයන්ගේ ආදීනව, කෙලෙසීම, නෛෂ්ක්‍රම්‍යයෙහි අනුසස් කීම ද විස්තර වශයෙන් වනාහි ශ්‍රාවක බෝධියෙහි ඇලුණු සිත් ඇත්තවුනට සරණාගමනය, ශීලසංවරය, ඉන්‍ද්‍රියයන්හි වසන ලද දොරටු ඇති බව (ඉන්‍ද්‍රිය සංවරය), ආහාරයෙහි පමණ දන්නා බව, නිදි දුරුකිරීමෙහි යෙදීම, සප්ත ධර්‍මයෝය, අටතිස් ආරම්මණයන්හි ක්‍රියා කිරීමේ වශයෙන් සමථයෙහි යෙදීම, රූපස්කන්‍ධාදී විදර්‍ශනාව පිහිටුවන ධර්‍මයන්හි සුදුසු පරිදි දැඩිව ගැනීම් වශයෙන් විදර්‍ශනාවෙහි යෙදීම, එසේම විසුද්ධි ප්‍රතිපදාවය, (ලෝකෝත්තර කුශල ධර්‍මයන්හි මාර්‍ග නියමයයි කියන ලද) සම්මත්ත ගහණය, ආර්‍ය්‍ය අෂ්ටාංගික මාර්‍ගය, ත්‍රිවිද්‍යා, ෂට් අභිඥා, සිව්පිළිසිඹියා, ශ්‍රාවක බෝධි යන මේවායේ ගුණයන් වර්‍ණනා කිරීම් වශයෙන් සුදුසු පරිදි ඒ ඒ ධර්‍මයන්හි පිහිටු වීමය, පිරිසුදු කිරීමය යන ක්‍රමයයි. එසේම ප්‍රත්‍යෙක බෝධියෙහි හා සම්‍යක් සම්බෝධියෙහි ඇලුණු සත්ත්‍වයන්ට සුදුසු පරිදි දානාදී පාරමිතාවන්ගේ ස්වභාවය, රසය, ලක්‍ෂණ ආදිය වර්‍ණනා කිරීම් වශයෙන් තුන් කල්හිම ඒ බුදුවරයන්ගේ මහානුභාවය විස්තර කිරීමෙන්, යාන දෙකෙහි පිහිටුවීම, පිරිසිදු කිරීම යන මේවා එහි පිළිවෙල වෙයි. මේ ක්‍රමයෙන් මහා පුරුසයෝ සත්ත්‍වයන්ට ධර්‍මදානය දෙති.
එසේම මහා පුරුෂතෙම සත්ත්‍වයන්ට ආමිස දානය දෙන්නේ “මම මේ දානයෙන් සත්ත්‍වයන්ට ආයුෂය, වර්‍ණය, සැපය, බලය, ප්‍රතිභාණය යනාදී සම්පත්ද රමණීය වූ අග්‍රඵල සම්පත් යයි කියන ලද අරහත්‍වය ද සිද්ධ කෙරෙමි”යි ආහාර දන් දෙයි. එසේම සත්ත්‍වයන්ගේ කාම ක්ලේශ පිපාසාවන් සංසිඳවනු පිණිස පැන් දෙයි. එසේම රන්වන් බව පිණිසද හිරි ඔතප් නැමති ආභරණයේ නිෂ්පත්තිය පිණිස වස්ත්‍ර දෙයි. එසේ ඍද්ධිවිධ ඥානය මෙන්ම නිවන් සුවය සමෘද්ධ වීම පිණිස යානා දෙයි. එසේම ශීලසුගන්‍ධයේ නිෂ්පත්තිය (හට ගැනීම) පිණිස සුගන්‍ධ දානය කරයි. එසේම බුද්ධගුණ ශෝභාවේ නිෂ්පත්තිය පිණිස මාලාවිලේපන දෙයි. බෝමැඩ ආසන නිෂ්පත්තියට ආසන දෙයි. තථාගතශෙය්‍යා නිෂ්පත්තිය පිණිස නින්දට අවශ්‍ය දේ දෙයි. සරණභාව නිෂ්පත්තියට ආවාස දානය දෙයි. පසැස් ලැබීම පිණිස පහන් දැල්වීමට අවශ්‍ය දේ දෙයි. ව්‍යාම ප්‍රභාව හෙවත් බුද්ධ රශ්මිය නිපදවීම පිණිස රූපදානය කරයි. බ්‍රහ්ම ස්වරය නිපදවනු පිණිස ශබ්ද දානය කරයි. සියලු ලෝකයාට ප්‍රියභාවය පිණිස රස දානය දෙයි. බුද්ධ සුඛුමාලභාවය පිණිස ස්පර්‍ශ දානය දෙයි. ජරා මරණ නැතිවනු පිණිස බෙහෙත් දෙයි. ක්ලේශ දාසත්‍වයෙන් මිදෙනු පිණිස දාසයන් නිදහස් කිරිමේ දානය දෙයි. සද්ධර්‍මාභිරතිය පිණිස නිවැරදි වූ ක්‍රීඩාරතියට හේතු දන් දෙයි. සියලුම සත්ත්‍වයන් ආර්‍ය්‍ය ජාතියෙන් තමාගේ පුත්‍රභාවයට පමුණුවනු පිණිස පුත්‍රදානය දෙයි. සියලුම ලෝකයාගේ ස්වාමිභාවයට පැමිණීම පිණිස භාර්‍ය්‍යා දානය දෙයි. සුඛලක්‍ෂණ සම්පත්තිය පිණිස රන්, මැණික්, මුතු, පබලු ආදිය දන් දෙයි. අනුව්‍යඤ්ජන සම්පත්තිය පිණිස නොයෙක් ආකාරයේ අලංකාරයන් දෙයි. සද්ධර්‍ම නැමති භාණ්ඩාගාරය ලබනු පිණිස ධනාගාර දෙයි. ධර්‍මරාජ වීම පිණිස රාජ්‍යය දෙයි. ධ්‍යානාදී සම්පත් පිණිස ආරාම, උද්‍යාන, පොකුණු, වන දානය දෙයි. චක්‍රලක්‍ෂණයන්ගෙන් සලකුණු වූ පාවලින් බෝ මැඩ කරා එළඹෙනු පිණිස චරණ (පා) දන් දෙයි. සතර ඕඝයෙන් එතර වීම පිණිසද සත්ත්‍වයන්ට සද්ධර්‍මය නැමති අත දීම පිණිස අත් දන් දෙයි. ශ්‍රද්ධා ආදී ඉන්‍ද්‍රියයන්ගේ ප්‍රතිලාභය පිණිස කන් නාසා ආදිය දෙයි. සමතැස් ලැබීම පිණිස ඇස් දන් දෙයි. දර්‍ශනය, ශ්‍රවණය, අනුස්මරණය, පාරිචර්‍ය්‍යාව යනාදීන්හි හැමකල්හි සියලු සත්ත්‍වයන්ට හිත සැප ගෙන දෙන්නා වූද මගේ ශරීරය සියලු ලෝවැස්සන් විසින් සමීපයට පැමිණ ජීවත් විය හැකි එකක් වේවායි මස් ලේ ආදිය දන් දෙයි. සියලු ලෝකයාට උතුම් වන්නෙමියි කියා හිස දන් දෙයි.
මෙසේ දෙන්නේද එක්විසි අනේසනයෙන් නො දෙයි. අනුන්ට පීඩාකොට නො දෙයි. භයින් නො දෙයි. ලජ්ජාවෙන් නො දෙයි. දක්‍ෂිණාර්‍හයන් කෝප කොට නො දෙයි. ප්‍රණීතාහාර ඇති කල්හි කටුක ආහාර නො දෙයි. තමන් උසස් කරනු පිණිස නො දෙයි. අනුන්ට නින්දා කරනු පිණිස නො දෙයි. ප්‍රතිඵල බලාපොරොත්තුවෙන් නො දෙයි. යාචකයන් පිළිකුල් නිසාත් නො දෙයි. අනාදරයෙන් නො දෙයි. ඉක්බිති සකසා දෙයි. සියතින් දෙයි. සුදුසු කාලයෙහි දෙයි. ආදර කොට දෙයි. විභාගයක් නො කොට දෙයි. තුන් කල්හිම සොම්නසින් යුක්තවම දෙයි. එහෙයින්ම දී පසුතැවිලි නො වෙයි. ප්‍රතිග්‍රාහකයන්ගේ වශයෙන් මානයක් හෝ අවමානයක් නො කරයි. ප්‍රතිග්‍රාහකයන්ට ප්‍රිය තෙපුල් කියන්නෙක් වෙයි. යාචකයන්ගේ වචන දනියි. යාචකයන්ගේ යාඥාවට සුදුසු වෙයි. පිරිවර සහිතව දන් දෙයි. ආහාර ආදිය දෙන්නේ එය පිරිවර සහිත කොට දෙන්නෙමියි වස්ත්‍රාදිය සමග දෙයි. එසේම වස්ත්‍රාදිය දෙන්නේ එය පිරිවර සහිත කොට දෙන්නෙමියි ආහාර ආදිය සමග දෙයි. යානා දානාදියෙහි ද මේ ක්‍රමයම වේ.
එසේම රූප දානය දෙන්නේ අනෙක් අරමුණුද එයට පරිවාර කොට දෙයි. සෙස්සෙහිදී ද මෙසේමය. එහි රූප දානය නම් නිල්, කහ, රතු, සුදු ආදී වර්‍ණයන් අතුරෙන් හෝ මල්, වස්ත්‍ර ආදී ද්‍රව්‍යයන් අතුරෙන් යමක් ලැබ රූප වශයෙන් සලකා රූපදානය දෙන්නෙමි, මේ මාගේ රූප දානයයි සිතා එබඳු වූ දක්‍ෂිණාර්‍හයන් කෙරෙහි සවස්තුකව දානය පිහිටුවයි ද රූප දානය නම් මෙසේ වෙයි.
ශබ්ද දානය වනාහි බෙර ශබ්දාදිය වශයෙන් දත යුතුය. එහි ශබ්දය වනාහි කඳ මුල් ආදිය මෙන් උපුටාද නිලුපුල් මිටියක් මෙන් අතෙහි තබාද දීමට නොහැකිය. සවස්තුකව (වස්තු සහිතව) දෙන්නේ ශබ්ද දානය දුන්නේ වෙයි. එහෙයින් යම්කලෙක ශබ්ද දානයක් දෙන්නෙමියි බෙර මිහිඟු බෙර ආදිය අතුරෙන් කිසියම් තූර්‍ය්‍යයකින් රත්නත්‍රයට උපහාර කරයිද කරවයි ද “මේ මාගේ ශබ්ද දානය”යි කියා බෙර ආදිය තබයිද තබවයිද ධර්‍මකථිකයන් හට වනාහි කටහඬ ඇති කරන තෙල් පැණි ආදිය දෙයිද ධර්‍මශ්‍රවණය සඳහා ඝෝෂා කරයි ද උදාත්ත ස්වර යොදා අධ්‍යයන කෙරේද (සරභඤ්ඤං භණති) ධර්‍ම කථා කියයි ද, උප නිසින්නක කථා අනුමෝදනා කථා කරයි ද, කරවයිද, එකල එය ශබ්ද දානය නම් වෙයි.
එසේම ගන්‍‍ධ දානය වනාහි මුලගන්‍ධාදීන් අතුරෙන් යම්කිසි ඇලුම් කටයුතු වූ සුගන්‍ධ වස්තුවක් හෝ ගල්වන (අඹරන) ලද්දා වූ යම්කිසි සුගන්‍ධයක් (හඳුන්කූරු) ලැබ ගන්‍ධ වශයෙන් සලකා “ගන්‍ධ දානය දෙන්නෙමි, මේ මාගේ ගන්‍ධ දානය යයි බුද්ධ රත්නය ආදියට පූජා කෙරේද කරවයිද, ගන්‍ධ පූජාව සඳහා අඟිල් සඳුන් ආදී සුගන්‍ධ වස්තු පරිත්‍යාග කෙරේද මේ ගන්‍ධ දානයයි.
එසේම මූලරස ආදී රස වර්‍ගයන් අතුරෙන් ඇලුම් කටයුතු රස වස්තුවක් ලැබ රස වශයෙන් සලකා රස දානයක් දෙන්නෙමි, මේ මාගේ රස දානය යයි දක්‍ෂිණාර්‍හයන්ට දෙයිද රස වස්තුක වූම ධාන්‍ය ගවාදිය පරිත්‍යාග කරයිද මේ රසදානයයි.
එසේම ස්පර්‍ශ දානය වනාහි ඇඳපුටු ආදී වශයෙන්ද ඇතිරිලි හා පෙරවීමට ගන්නා වස්ත්‍ර ආදී වශයෙන් දත යුතුය. යම්කලෙක්හි වනාහි ඇඳ පුටු බුදිරි, කොට්ට ආදිය හෝ අඳින පොරවන වස්ත්‍රාදී සුවපහසු සිත් අලවන නිවැරදි ස්පර්‍ශ වස්තුවක් ලැබ ස්පර්‍ශ වශයෙන් සලකා ස්පර්‍ශ දානය දෙමි, මේ මාගේ ස්පර්‍ශ දානය යයි දක්‍ෂිණාර්‍හවරුන්ට දෙයිද කියන ලද ආකාර ඇති ස්පර්‍ශ වස්තුවක් ලැබ පරිත්‍යාග කරයිද මේ ස්පර්‍ශ දානයයි.
ධර්‍මදානය වනාහි ධර්‍මාරම්මණය අදහස් කළ බැවින් ඔජ දාන, පානදාන, ජීවිතදාන වශයෙන් දත යුතුය. ඕජාදි ද්‍රව්‍ය අතුරෙන් යම්කිසි සිත් අලවන්නා වූ වස්තුවක් ලැබ ධර්‍මාරම්මණ වශයෙන් සලකා “ධර්‍මදානය දෙන්නෙමි මේ මාගේ ධර්‍මදානය යයි” ගිතෙල් වෙඬරු ආදී ඕදානයක් දෙයිද අම්බපාන ආදී අෂ්ටවිධ පාන දන් දෙයිද ජීවිත දානයයි සලකා සලාක බත් පාක්‍ෂික බත් ආදිය දෙයිද අපහසු බැවින් පීඩිත වූ ලෙඩුන් වෙත වෙදුන් පමුණුවත්ද, දැල් ඉරවයිද, කෙමන විනාශ කරවයි ද, පක්‍ෂීන් රඳවන කූඩු විනාශ කරවා ද බන්‍ධනයෙන් බැඳුණු සත්ත්‍වයන් බන්‍ධනයෙන් මුදවාද, කිසිවෙකු නො නසවයි කියා බෙර හසුරුවා ද, සත්ත්‍වයන්ගේ දිවි රැක්ම පිණිස මෙබඳු වෙනත් කාර්‍ය්‍යයන් කරයිද කරවයිද මෙය ධර්‍මදානය නම් වේ.
යට කියන ලද ඒ සියලු දාන සම්පත් මුළු ලොවට හිත පිණිසත් සැප පිණිසත් පිරිනමයි. තමන් හටද සම්‍යක් සම්බෝධිය පිණිසද ස්ථිර වූ (අකොප්‍ය වූ) විමුක්තිය පිණිසත් ක්‍ෂය නොවන්නා වූ ඡන්‍දයටද ක්‍ෂය නොවන්නා වූ වීර්‍ය්‍යයටද, ක්‍ෂය නොවන්නා වූ සමාධියට ද, ක්‍ෂය නොවන්නා වූ ප්‍රතිභාණයට ද ක්‍ෂය නොවන්නා වූ ඥානයට ද ක්‍ෂය නොවන්නා වූ විමුක්තියට ද පිරිනමයි. මේ දාන පාරමිතාව පුරන්නා වූ මහාසත්ත්‍වයන් විසින් ජීවිතයෙහි අනිත්‍ය සංඥාව පමුණුවාගත යුතුය. එසේම භෝගයන්හි බොහෝ දෙනාට සාධාරණ බව උන්වහන්සේ විසින් මෙනෙහි කළ යුතුය. සත්ත්‍වයන් කෙරෙහි මහා කරුණාව නිතර නිතර පමුණුවාගත යුතුය. මෙසේ වස්තුවෙහි ගතයුතු සාරය ගන්නා වූ මහාබෝධිසත්ත්‍වයෝ ගිනිගත් ගෙයකින් මෙන් සියලු වස්තුවත් තමාත් පිට කරන්නාහු කිසිවක් ඉතිරි නො කරති. කිසිවක් කෙරෙහි විභාගයක් නො කරති. ඒකාන්තයෙන් නිරපේක්‍ෂව පරිත්‍යාග කරත්මය. මේ වනාහි දාන පාරමිතාවේ ප්‍රතිපත්ති ක්‍රමයයි.
මේ වනාහි ශීල පාරමිතාවේ ප්‍රතිපත්ති ක්‍රමයයි. යම්හෙයකින් සර්‍වඥ ශීලාලංකාරයෙන් සත්ත්‍වයන් සරසනු කැමති මහාපුරුෂයන් විසින් පළමුකොට තමාගේම ශීලය පිරිසිදු කළ යුතුය. එහිද සතර ආකාරයකින් ශීලය පිරිසිදු වේ. එනම් අද්ධ්‍යාශය විශුද්ධියෙන්, සමාදානයෙන්, නො ඉක්මෙන්, ඉක්මවීමක් ඇති කල්හි ද නැවත ප්‍රකෘතිමත් කිරීමෙන් යන සතරාකාරයෙනි. විශුද්ධ වූ අද්ධ්‍යාශය හේතුකොටගෙන වනාහි සමහරෙක් තමා ප්‍රධානකොට පවට පිළිකුල් කරන ස්වභාව ඇත්තාහු තම අධ්‍යාත්මයෙහි ලජ්ජා ධර්‍මය පමුණුවා පිරිසිදු පැවතුම් ඇත්තෝ වෙති. එසේම අනුන්ගෙන් සමාදන් වීම ඇති කල්හි සමහරෙක් ලෝකාධිපතිව පවට බිය වෙමින් ඔත්තප්ප ධර්‍මය පමුණුවා පිරිසිදු පැවතුම් ඇත්තෝ වෙති. මෙසේ මේ දෙයාකාරයෙන්ම නො ඉක්මවීමෙන් ශීලයෙහි පිහිටත්. නැවත කිසිකලෙක සිහිමුළාවෙන් ශීලයාගේ කැඩුණු බව ආදියක් වේ නම් ඒ කියන ලද හිරිඔතප් සම්පත්තියෙන් වහාම එයින් නැගී සිටීම් ආදියෙන් ප්‍රකෘතිමත් කරති.
ඒ මේ ශීලය චාරිත්‍ර, වාරිත්‍ර යයි දෙවැදැරූම් වේ. මේ එහි බෝධිසත්ත්‍වයන්ගේ වාරිත්‍ර ශීලයෙහි ප්‍රතිපත්ති ක්‍රමයයි. සියලු සත්ත්‍වයන් කෙරෙහි යම්සේ සිහිනයෙන් පවා ක්‍රෝධයක් නූපදීනම් එබඳු දයා සිතින් යුක්ත විය යුතුය. පරෝපකාරය පිණිස නිරත වූ බැවින් අනුන් අයත් දේ සර්‍පයකු මෙන් ස්පර්‍ශ නොකළ යුතුය. ඉදින් වනාහි පැවිදි කෙනෙක් නම් සප්තවිධ මෛථුන ධර්‍ම සංයෝගයෙන් වැළකි බැවින් අබ්‍රහ්ම චර්‍ය්‍යාවෙන් ද දුරු වූයේ වෙයි. පරඹුවන් කරා යාම ගැන කියනුම කවරේ ද? ඉදින් වනාහි පැවිදි නොවූ ගිහිකෙනෙක් නම් පරඹුවන් කෙරෙහි හැමකල්හිම පවිටු සිතකුදු නූපදවති. කථා කරන්නේද සත්‍ය වූද හිත වූද ප්‍රියවචන වූද ප්‍රමාණවත් වූද දැහැමි කථාවක් සුදුසු කාලයෙහිම කියයි. හැම තැන්හිම දැඩි ලෝභ නැත්තේ ව්‍යාපාදයෙන් තොර සිත් ඇත්තේ, විපරීත නොවූ දර්‍ශන ඇත්තේ, කර්‍මය ස්වකීය කොට ඇති ඥානයෙන් යුක්ත වූයේ මනාකොට ශෝභන ස්ථානයට ගියාවූ මනාකොට පිළිපන්නා වූ අය කෙරෙහි පිහිටි ශ්‍රද්ධාව ඇත්තේ වෙයි. පිහිටි ප්‍රේමය ඇත්තේ වෙයි.
මෙසේ සතර අපායට හා සංසාර දුකට මාර්‍ග වූ අකුශල කර්‍මපථයන්ගෙන්ද අකුශල ධර්‍මයන්ගෙන් ද වැළකී ස්වර්‍ග මොක්‍ෂයන්ට මාර්‍ග වූ කුශලකර්‍ම පථයන්හි පිහිටියා වූ මහා පුරුෂයාගේ පිරිසිදු වූ කාය වාග් ප්‍රයෝගයන් ඇති බැවින් ප්‍රාර්ථනා පරිද්දෙන් සත්ත්‍වයන්ගේ හිත සැප එළවන්නා වූ මනදොළ වහ වහා සමෘද්ධ වන්නේය. පාරමීහු සම්පූර්‍ණ වෙති. මෙසේවූ මේ බෝධිසත්ත්‍ව තෙම හිංසාවෙන් වැළකීම කරණ කොට ගෙන සියලු සත්ත්‍වයන්ට අභය දානය දෙයි. අපහසුවක් නැතිවම මෛත්‍රී භාවනාව උපදවයි. එකොළොස් වැදෑරුම් මෛත්‍රී අනුසස් ලබයි. අල්ප ආබාධ ඇත්තේ ලෙඩ අඩු වූයේ වෙයි. දීර්‍ඝායුෂ ඇත්තේ සැප බහුල කොට ඇත්තේ මහාපුරුෂ ලක්‍ෂණ විශේෂයට පැමිණෙයි. ද්වේශයෙන් යුතු වාසය ද සිඳ දමයි.
එසේම නුදුන් දේ ගැනීමෙන් වැළකීම කරණකොට ගෙන සොරුන් ආදීන්ට අසාධාරණ වූ සම්පත් ලබයි. අනුන් විසින් සැක නොකළ තැනැත්තෙක් වූයේ ප්‍රිය වූයේ මනාප වූයේ විශ්වාස කටයුතු තැනැත්තෙක් වූයේ විභව (ධන) සම්පත්තීන්හි නොඇලුණු සිත් ඇත්තේ පරිත්‍යාගශීලි වූයේ ලෝභයෙන් යුතු වාසය ද සිඳ දමයි.
අබ්‍රහ්ම චර්‍ය්‍යාවෙන් වැළැක්මෙන් වස්තුවෙහි ලොල් නොවූයේ වෙයි. ශාන්ත වූ කාය චිත්ත ඇත්තේ වෙයි. සත්ත්‍වයන්ට ප්‍රිය වෙයි. මනාප වෙයි. සැක නොකටයුත්තෙක් වෙයි. ඔහුගේ යහපත් වූ කීර්ති ශබ්දයක් පැන නගී. මාගමුන් (කාන්තාවන්) කෙරෙහි නො ඇලුණු සිත් ඇත්තේ වෙයි. ලෝභාද්ධ්‍යාශය නැත්තේ නෛෂ්ක්‍රම්‍ය බහුල කොට ඇත්තේ මහාපුරුෂ ලක්‍ෂණ විශේෂයට පැමිණේ. ලෝභයෙන් යුතු වාසය ද සිඳ දමයි.
මුසාවාදයෙන් වැළකීම නිසා සත්ත්‍වයන්ට ප්‍රමාණ වූ කෙනෙක් වෙයි. විශ්වාස කළ හැකි තැනැත්තෙක් වෙයි. ඇදහිලි කටයුත්තෙක් වෙයි. ගතයුතු වචන ඇත්තෙක් වෙයි. දෙවියන්ට ප්‍රියමනාප වෙයි. සුවඳැති මුඛය ඇත්තෙක් වෙයි. රකින ලද කායවාක් සමාචාර ඇත්තෙක් වෙයි. මහාපුරුෂ ලක්‍ෂණ විශේෂයටද පැමිණෙයි. ක්ලේශ වාසනාවන් ද (කෙලෙසුන් සමග වාසය ද) සිඳ දමයි.
කේලාම් කීමෙන් වැළකීමෙන් පරෝප ක්‍රමයෙන් පවා නොබිඳිය හැකි කය ඇත්තෙක් වෙයි. බිඳුවාපිය නොහැකි පිරිස් ඇත්තෙක් වෙයි. සද්ධර්‍මයෙහි ද නොබිඳෙන ශ්‍රද්ධාව ඇත්තෙක් වෙයි. දැඩි මිත්‍රයන් ඇත්තෙක් වෙයි. භවාන්තරයෙහි පුරුදු වූ සත්ත්‍වයන්ටත් ඒකාන්තයෙන් ප්‍රිය වෙයි. කෙලෙස් බහුල නොවෙයි.
පරුෂ වචනයෙන් වෙන්වීමෙන් සත්ත්‍වයන්ට ප්‍රිය මනාප වෙයි. සැප විඳින සුළු වෙයි. මිහිරි වචන ඇත්තෙක් වෙයි. ගරු කළ යුත්තෙක් වෙයි. අඞ්ග අටකින් යුත් ස්වරය උන්වහන්සේට උපදී.
හිස්වචන කීමෙන් වැළකීම නිසා සත්ත්‍වයන්ට ප්‍රිය මනාප වෙයි. ගරු කළ යුත්තෙක් බවට පත් වෙයි. සම්භාවනා කළ යුත්තෙක් වෙයි. ගතහැකි වචන ඇත්තෙක් වෙයි. පුරුදු වූ බස් ඇත්තෙක් වෙයි. මහේශාක්‍යද මහානුභාව සම්පන්න වෙයි. ස්ථානෝචිත ප්‍රඥාවෙන් ප්‍රශ්න විසඳීමෙහි දක්‍ෂ වූයේ බුද්ධ භූමියෙහිත් එකම වචනයකින් නොයෙක් භාෂා ඇති සත්ත්‍වයන්ගේ නොයෙක් ප්‍රශ්න විසඳීමට සමත් වෙයි.
අභිධ්‍යා නොමැති බැවින් කැමති දේ ලබන්නෙක් වෙයි. උදාර වූ සම්පත්තියෙහි කැමැත්ත උපදියි. ක්‍ෂත්‍රිය මහාසාරාදීන් විසින් සම්භාවනා කළ යුත්තෙක් වෙයි. සතුරන් විසින් මැඩ පැවැත්විය නොහැක්කෙක් වෙයි. ඉන්‍ද්‍රියයන්ගේ විකලභාවයට නොපැමිණෙයි. තමා හා සමාන පුද්ගලයෙක් නැත්තේ වෙයි.
අව්‍යාපාදය කරණකොට ගෙන ප්‍රියදර්‍ශන ඇත්තෙක් වෙයි. සත්ත්‍වයන් විසින් සම්භාවනා කටයුත්තෙක් වෙයි. අනුන් හිතයෙන් සතුටු කරවන බැවින් සත්ත්‍වයන් නිරායාසයෙන්ම පහදවයි. රාක්‍ෂ ස්වභාව නැත්තේ වෙයි. මෛත්‍රී විහරණයෙන් යුක්ත වූයේ වෙයි. මහේශාක්‍ය ද මහානුභාව ද වෙයි.
මිත්‍යා දර්‍ශනයෙන් තොරවීමෙන් යහපත් යහළුවන් ලබයි. හිස සිඳීමට පැමිණෙන්නේ නමුත් පාප කර්‍මයක් නොකරයි. කර්‍මය ස්වකීය කොට ඇති බව දන්නා බැවින් කෝතූහලමඞ්ගලික නොවෙයි. සද්ධර්‍මයෙහි ඔහුගේ මුල්බැසගත් ශ්‍රද්ධාව පිහිටියේ වෙයි. තථාගතයන්ගේ බෝධිය අදහයි. කසල ගොඩක රාජහංසයෙකු මෙන් අන්‍ය ධර්‍මයන්හි නො ඇලෙයි. අනිත්‍යාදී ලක්‍ෂණත්‍රය දැන ගැනීමෙහි සමර්ථ වෙයි. කෙළවර අනාවරණ ඥානලාභී වෙයි. යම්තාක් සම්බෝධියට නොපැමිණේද ඒතාක් ඒ ඒ සත්ත්‍ව නිකායෙහි ඉතාම උසස් තත්ත්‍වයට පත්වූවෙක් වෙයි. උදාර වූ සම්පත්තීන්ට පැමිණීම ද වෙයි. මෙසේ මේ ශීලය නම් සියලු සම්පත්තීන්ට පිහිට වන්නේය. සියලු බුද්ධ ගුණයන්ට උත්පත්ති භූමියක් වෙයි. සියලු බුද්ධකාරක ධර්‍මයන්ට ප්‍රථම කාරණයයි. පාදයයි. දොරටුවයි. ප්‍රමුඛයෙකැයි බුහුමන් උපදවා කායවාක් සංයමයෙහිද, ඉන්‍ද්‍රිය දමනයෙහි ද, ආජීව පාරිශුද්ධියෙහි ද, ප්‍රත්‍යය පරිභෝගයෙහි ද, සිහිනුවණ දෙදෙනාගේ බලයෙන් අප්‍රමාදව ලාභ සත්කාර, කීර්ති යන මේවා මිතුරු වෙස් ඇති සතුරෙකු මෙන් සලකා “කිකීව අණ්ඩං” යනාදී වශයෙන් කියන ලද ක්‍රමයට මනාකොට ශීලය සම්පාදනය කළ යුතුය. මේ පළමුකොට වාරිත්‍ර ශීලයෙහි ප්‍රතිපත්ති ක්‍රමයයි.
චාරිත්‍ර ශීලයෙහි වනාහි ප්‍රතිපත්තිය මෙසේ දත යුතුය. මේ ලෝකයෙහි බෝධිසත්ත්‍වයෝ ගරුකටයුතු කල්‍යාණ මිත්‍රයන්ට කලින් කල සකසා වැඳීම, දැක හුනස්නෙන් නැගිටීම, ඇඳිලි බැඳීම, සුදුසු කථාව කරන්නාහු වෙති. එසේම ඔවුන්ට කලින්කළ උපස්ථාන කරන්නාහු වෙති. ගිලනුන්ට කයින් කළ යුතු වතාවත් කරන්නාහු වෙති. සුභාෂිත වූ පද අසා සාධුකාර දෙන්නාහු වෙති. ගුණවතුන්ගේ ගුණයන් වර්‍ණනා කරන්නෝ වෙති. පින් අනුමෝදන් වෙති. තමන්ගේ පින් සම්‍යක් සම්බෝධිය පිණිස පිරිනමන ලද්දාහු වෙති. හැමකල්හිම කුශල ධර්‍මයන් රැස් කිරීමෙහි අප්‍රමාද විහරණ ඇත්තාහු වෙති. වරද ඇති කල්හි එය වරද වශයෙන් දැක සහදැමියන්ට එය තතුවූ පරිදි ප්‍රකාශ කරන්නෝ වෙති. මත්තෙහිත් මනා පිළිවෙත මනාකොට පුරන්නාහු වෙති.
එසේම තමාට ගැලපෙන අර්‍ථවත් වූ සත්ත්‍වයන්ට මෙසේ කළයුතුය යන ඥානයෙහි දක්‍ෂ වූවාහු අනලස් වූවාහු සහායභාවයට පැමිණෙති. සත්ත්‍වයන්ට රෝග ආදී දුක් උපන්කල්හි සුදුසු පරිදි පිළියම් කරන්නාහු වෙති. ඥාතිභෝග ආදී විපත් පැමිණි කල්හි ඒවායින් ඔසවා තබන ස්වභාවයෙහි පිහිටා ශෝක දුරු කරති. නිග්‍රහ කළ යුත්තන්ට හැම කල්හිම අකුශලයෙන් නගා සිටුවා කුශලයෙහි පිහිටුවීම පිණිස ධර්‍මයෙන්ම නිග්‍රහ කරන්නාහු වෙති. සංග්‍රහ කළයුත්තන්ට ධර්‍මයෙන්ම සංග්‍රහ කරන්නාහු වෙති. පෙර මහාබෝධිසත්ත්‍ව වරුන්ගේ ඉතා උදාර වූ පරම දුෂ්කර වූ නොසිතිය හැකි ආනුභාව ඇති සත්ත්‍වයන්ට ඒකාන්තයෙන් හිතසුව එලවන්නා වූ යම් චරිත කෙනෙක් වෙද්ද, යම් චරිත කරණකොට ගෙන බෝධිසම්භාර ධර්‍මයෝ මනාකොට මේරීමට ගියාහු ද, ඒ චරිතයන් අසා උද්වේගයට පත් නොවූවේ, තැති නොගත්තේ ඒ මහා පුරුෂයෝ ද මිනිස්සුමය, ක්‍රමයෙන් ශික්‍ෂා සම්පූර්‍ණ කිරීමෙන් වනාහි වැඩීගිය භාවනා ඇත්තෝය, එබඳු උදාරතම ආනුභාව සම්පත්තියෙන් බෝධිසම්භාර ධර්‍මයන්හි උතුම් පාරමීභාවයට පැමිණියාහුය. එම නිසා මා විසින් ද ශිලාදී ශික්‍ෂාවන්හි මැනවින් එසේ පිළිපැදිය යුතුය. යම් ප්‍රතිපත්තියකින් මම ද පිළිවෙලින් ශික්‍ෂාව සම්පූර්‍ණ කොට ඒකාන්තයෙන් ඒ පදවියට පැමිණෙන්නෙමි”යි ශ්‍රද්ධාව පෙරටු කොට ඇති වීර්‍ය්‍ය අත් නොහරිමින් මනාකොට ශීලයන් සම්පූර්‍ණ කරන්නෙක් වේ.
එසේම වැසීගිය යහපත් ස්වභාව ඇත්තේ වෙයි. විවෘත වූ අපරාධ ඇත්තේ වෙයි. අල්පේච්ඡ වෙයි. ලද දෙයින් සතුටු වෙයි. විවේකයෙහි ඇලුනේ වෙයි. විවේකයෙහි නො ඇලුනේ වෙයි. දුක් ඉවසන්නේ වෙයි. ත්‍රස්ත නොවන ස්වභාව ඇත්තේ වෙයි. උඩඟු නොවෙයි. උස්වූ මාන නළ රහිත වෙයි. සංසුන් ඉඳුරන් ඇත්තේ වෙයි. ශාන්ත වූ සිත් ඇත්තේ වෙයි. කුහක ආදී මිච්ඡාජීව රහිත වූයේ වෙයි. ආචාරයෙන් හා ගෝචරයෙන් යුක්ත වූයේ කුඩාවූද වරදෙහි භය දක්නා සුළු වූයේ ශික්‍ෂා පදයන් සමාදන්ව එහි මනාකොට හික්මෙයි. පටන් ගත් වීර්‍ය්‍ය ඇත්තේ වෙයි. අත් හරින ලද ආත්මාලය (ජීවිත ආසාව) ඇත්තේ වෙයි. කාය ජීවිත දෙක්හි අපේක්‍ෂා රහිත වූයේ වෙයි. කාය ජීවිත දෙක්හි ස්වල්ප මාත්‍ර වූද අපේක්‍ෂාවක් නො ඉවසයි. දුරු කෙරෙයි. ඉවත දමයි. අධිමාත්‍ර ජීවිත ආශාවක් ගැන කියනුම කවරේ ද? දුශ්ශීලභාවයට හේතු වූ ක්‍රෝධය, උපනාහය යනාදී සියලු උපක්ලේශයන් දුරු කරයි. ඉවත දමයි. ස්වල්පමාත්‍ර වූ විශේෂාධිගමයෙන් සතුටු නොවෙයි. හැකිලීමට පත් නොවෙයි.
යම්හෙයකින් ලබන ලද සම්පත්තිය පිරිහෙන හෝ පවතින වූවක් නොවන්නේ ද එසේ මතුමත්තෙහි විශේෂාධිගමය පිණිස උත්සාහ කරයි. එසේ මහා පුරුෂතෙම අන්‍ධයන්ට අධිපති වෙයි. මාර්‍ගය කියයි. බිහිරන්ට හස්ත මුද්‍රාවෙන් සංඥා දෙයි. අර්‍ථයෙන් අනුග්‍රහ කරයි. ගොළුවන්ට ද එසේමැයි. අත්පා කොර වූ අයට පුටු හෝ යානා දෙයි. නැතහොත් උසුලාගෙන යයි. ශ්‍රද්ධා නැත්තවුන්ට ශ්‍රද්ධා ප්‍රතිලාභය පිණිස වෑයම් කරයි. කම්මැලි අයට උත්සාහ උපදවනු පිණිස ද, සිහි මුළාවූවන්ට සිහි එළවනු පිණිස ද භ්‍රාන්ත සිත් ඇත්තවුන්ට සමාධි සම්පත්තිය පිණිස ද දුෂ්ප්‍රාඥයන්ට ප්‍රඥාධිගමය පිණිස ද වෑයම් කරයි. කාමච්ඡන්‍දයෙන් මැඩුණා වූ අයට කාමච්ඡන්‍දය දුරු කිරීම පිණිස උත්සාහවත් වෙයි. ව්‍යාපාද, ථීනමිද්ධ, උද්ධච්ච කුක්කුච්ච, විචිකිච්ඡා යන නීවරණයන්ගෙන් වැඩුණු අයට ව්‍යාපාද -පෙ- විචිකිච්ඡා දුරුකරනු පිණිස ව්‍යායාම කරයි. කාමවිතර්‍ක ආදී මිත්‍යා විතර්‍කයෙන් දුරු නොවූ අයට කාමවිර්‍තක ආදී මිත්‍යා විතර්‍ක දුරු කිරීම පිණිස වෑයම් කරයි. පෙර උපකාර වූ සත්ත්‍වයන්ට කෘතඥතාව නිසා පූර්‍වභාෂී වූයේ වෙයි. ප්‍රියවාදී වූයේ වෙයි. සංග්‍රහ කරන්නේ වෙයි. සමාන වූ හෝ අධික වූ හෝ ප්‍රතිඋපකාරයෙන් සම්මාන කරන ලද්දේ වෙයි.
විපත්තියක් පැමිණි කල්හි සහාය කෘත්‍යයෙහි පිහිටයි. ඒ ඒ සත්ත්‍වයන්ගේ ප්‍රකෘතිය ද ස්වභාවය ද දැන යමෙකු කෙරෙහි යම්සේ පිළිපැදිය යුතුද ඔවුන් කෙරෙහි එසේ පිළිපදියි. එයද වනාහි අකුශලයෙන් නගා සිටුවා කුශලයෙහි පිහිටුවීම් වශයෙනි. අන්පරිද්දෙකින් නොවේ. අනුන්ගේ චිත්තානුරක්‍ෂණය වනාහි හැමවිටම බෝධිසත්ත්‍වයන්ගේ කුශලාභිවෘද්ධිය පිණිසම වේ. එසේ හිතද්ධ්‍යාශයෙන් ද (යහපත කැමැත්තෙන් ද) අනුන්ට හිංසා නොකළ යුතුය. අනිකෙකුට කුකුස් නූපදවිය යුතුය. නිග්‍රහ කළ යුතු තන්හි චෝදනා නොකළ යුතුය. ඉතා පහත් ලෙස පිළිපන් තැනැත්තාට තමා උසස් තන්හි නො තැබිය යුතුය. අනුන් සමග සර්‍වප්‍රකාරයෙන් සේවනය නො කරන්නකු නො විය යුතුය. ඇසුරු නො කරන්නතු නො විය යුතුය. නොකල්හි සේවනය කරන්නකු නො විය යුතුය.
සේවනය කළ යුතු සත්ත්‍වයන් දේශකාලානුරූපව සේවනය කරයි. අනුන් ඉදිරියෙහි ප්‍රිය අයට ගර්‍හා නො කරයි. අප්‍රිය අයට ප්‍රශංසා හෝ නො කරයි. හැර නොදැමූ විශ්වාස ඇත්තෙක් වෙයි. ධාර්මික වූ ආරාධනාව ප්‍රතික්‍ෂේප නො කරයි. ඉල්ලා ගැනීමකට නො පැමිණෙයි. අධික වශයෙන් පිළිනොගනියි. ශ්‍රද්ධාවෙන් යුක්ත වූවන් ශ්‍රද්ධානිසංස කථාවෙන් අතිශයින් සතුටු කෙරෙයි. ශීල, ශ්‍රැත, ත්‍යාග, ප්‍රඥා සම්පන්න වූවන් ප්‍රඥා සම්පන්න කථාවෙන් සතුටු කෙරෙයි. ඉදින් වනාහි බෝධිසත්ත්‍ව තෙම අභිඥා බලයට පැමිණියෙක් වේ නම් ප්‍රමාදයට පැමිණි සත්ත්‍වයන්ට අභිඥා බලයෙන් සුදුසු පරිදි නිරයාදීන් දක්වන්නේ සංවේගයට පමුණුවා ශ්‍රද්ධා නැත්තවුන් ශ්‍රද්ධා ආදියෙහි පිහිටුවයි. ශාසනයට බස්සවයි. ශ්‍රද්ධාදී ගුණයන්ගෙන් යුක්ත වූවන් මුහුකුරුවයි. මෙසේ මහා පුරුෂයන්ගේ චාරිත්‍ර වූ අප්‍රමාණ වූ පුණ්‍යස්කන්‍ධය ද කුශලස්කන්‍ධය ද මතුමත්තෙහි වැඩෙන්නේ යයි දත යුතුය.
තවද යම් ඒ “කිං සීලං”? කෙනට්ඨෙන සීලං”? (ශීලය නම් කිම? කවර අර්‍ථයකින් ශීලය නම් වේද?) යනාදී වශයෙන් ප්‍රශ්න කොට “පාණාතිපාතාදීහි විරමන්තස්ස වත්කපටිපත්තිංවා පූරෙන්තස්ස චෙතනාදයො ධම්මා සීලං” (ප්‍රාණ ඝාත ආදියෙන් වළකින්නහුගේ හෝ වත්පිළිවෙත් පුරන්නහුගේ චේතනාදී ධර්‍මයෝ ශීල නම් වෙති) යි ආදී ක්‍රමයට නොයෙක් ආකාරයෙන් ශීලය පිළිබඳ විස්තර කථා විසුද්ධි මාර්‍ගයෙහි කියන ලද්දේ ද ඒ සියල්ලම මෙහි ගෙන හැර කිව යුතුය. එහි වනාහි හුදෙක් ශ්‍රාවක බෝධිසත්ත්‍ව වශයෙන් ශීල කථාව ආයේය. මෙහි මහාබෝධිසත්ත්‍වයන්ගේ වශයෙන් කරුණෝපාය කෞශල්‍ය පූර්‍වඞ්ගම කොට කිවයුතුය යන මෙය පමණක්ම වෙනසයයි දත යුතුය. යම් හෙයකින් මහාපුරුෂ තෙම මේ ශීලය තමාට දුගතියෙහි දුකත් මිදෙනු පිණිසත් සුගතියෙහි රාජ්‍ය සම්පත්ති ප්‍රතිලාභය පිණිසත් චක්‍රවර්ති සම්පත්තිය පිණිසත් දේව සම්පත්තිය පිණිසත් ශක්‍ර සම්පත්තිය පිණිසත් මාර සම්පත්තිය පිණිසත් බ්‍රහ්ම සම්පත්තිය පිණිසත් නො පිරිනමයි ද එසේම තමාට ත්‍රිවිද්‍යාව පිණිසත් ෂඩභිඥා බව පිණිසත් සිව්පිළිසිඹියාව පිණිසත් ශ්‍රාවක බෝධිය පිණිසත් ප්‍රත්‍යෙක බෝධිය පිණිසත් නො පිරිනමයි. තවද සර්‍වඥ බුද්ධත්‍වයට පැමිණීමෙන් සියලු සත්ත්‍වයන් නිරුත්තර වූ ශීලාලංකාරයෙන් සරසනු පිණිසම පිරිනමන්නේ යයි දත යුතුය. මේ ශීල පාරමිතාවේ ප්‍රතිපත්ති ක්‍රමයයි.
එසේම යම්හෙයකින් කරුණෝපාය කෞශල්‍යයෙන් පරිගෘහිත වූ ආදීනව දැකීම පෙරටු කොට ගත් කාමයන්ගෙන් හා භවයන්ගෙන් නික්මීම් වශයෙන් පවත්නා කුශල් සිතෙහි පහල වීම නෛෂ්ක්‍රම්‍ය පාරමිතා නම් වේද එහෙයින් සියලු කෙලෙස්වලට වාසස්ථාන බැවින් ද අඹුදරු ආදින්ගෙන් මහත් ගැහැට ඇති බැවින් ද, ගොවිතැන් වෙළඳාම් ආදි විවිධ කර්‍මාන්ත කිරීමෙන් ව්‍යාකූල බැවින්ද, ගිහිගෙයි විසීම නෛෂ්ක්‍රම්‍ය සැපයට අනවකාසයයි සැලකිය යුතුය. කඩුමුවහත ගල්වන ලද මී බිඳු ලෙවීමක් මෙන් කාමයන්ගේ අල්ප වූ ආස්වාද ඇති බව ද බොහෝ අවැඩ ගෙනදෙන බව ද විදුලිය ආලෝකයෙන් ගතයුතු (දැකිය යුතු) නැටීමක් මෙන් මඳ කලක් ලැබිය යුතු බව ද සැලකිය යුතුය. උමතු වූවෙකුගේ ආභරණයක් මෙන් විපරීත සංඥාවෙන් අනුභව කළයුතුය. මල (අසූචි) සැඟවීමෙන් ලැබෙන සුවයක් මෙන් පිළියම් කටයුතුය. ජලයෙහි ගල්වන ලද ඇඟිල්ලෙන් ජලය පානය කිරීමක් මෙන් අතෘප්තිකරය. කුසගින්නෙන් පීඩිතව වළඳන ලද භෝජනයත් මෙන් ආබාධ සහිතය. බිළියෙහි අමුණන ලද ඇමක් මෙන් විපත් එළවීමට කරුණු වන්නේය. ගින්නෙන් තැවීමක් මෙන් තුන් කාලයෙහිම දුක් ඉපද වීමට හේතු වන්නේය. වඳුරු ආලේපයක් මෙන් බන්‍ධනයට කාරණා වන්නේය. ඝාතකයත් වසාපියන්නා වූ ලාපත් මෙන් අනර්ථයන් සඟවන්නේය. සතුරන් වසන ගමක විසීමක් මෙන් එයට හේතුවන්නේය. සතුරන් පෝෂණය කරන්නෙකු මෙන් ක්ලේශ මාරාදීන්ට ගොදුරු වන්නේය. උත්සව සම්පත්තියක් මෙන් විපරිණාම දුක් සහිතය. බිලයක ගින්නක් මෙන් ඇතුළත දවන්නේය. පැරණි කැදැල්ලක එල්ලෙන බීරණ නම් වූ තණවල බැඳී මී පිඬක් මෙන් නොයෙක් ආදීනව ඇත්තේය. ලුණු දිය බීමක් මෙන් පිපාසයට හේතුවන්නේය. රහමෙර පානයක් මෙන් හීනජනයන් විසින් සෙවුනා ලද්දේය. අල්පවූ ආස්වාද ඇති බැවින් ඇට සැකිල්ලකට බඳු උපමා ඇත්තේය යන මේ ආදී ක්‍රමයෙන් ආදිනව සලකා එයට විපර්‍ය්‍යාස වශයෙන් නෛෂ්ක්‍රම්‍යයෙහි අනුසස් දකින්නහු විසින් නෛෂ්ක්‍රම්‍ය සැපය, පවිවේක සැපය, උපසම සැපය ආදී සැපයන්හි නැඹුරු වූ එදෙසට පහත් වූ නැමුණා වූ සිතින් නෛෂ්ක්‍රම්‍යය පැවිද්ද මුල්කොට ඇත්තේ වේද එබැවින් පළමුකොට පැවිද්දෙහි පිහිටිය යුතුය. පැවිද්දෙහි පිහිටියා වූ මහාසත්ත්‍වයන් විසින්ද බුද්ධෝත්පාද කාලයක් නැති කල්හි කර්‍මවාදී වූ කිරියවාදී වූ තාපස පරිබ්‍රාජකයන්ගේ පැවිද්ද කටයුතුය.
සම්‍යක් සම්බුද්ධයන් පහළ වූ කල්හි උන්වහන්සේලාගේ ශාසනයෙහි පැවිදි විය යුතුය. පැවිදිව ද යටකියන ලද ශීලයෙහි පිහිටියවුන් විසින් ඒ ශීල පාරමිතාව පිරිසිදු කරනු පිණිස ධුත ගුණයෝ සමාදන් විය යුත්තාහ. සමාදන් වූ ධුත ධර්‍ම ඇති මහාපුරුෂයෝ ඒ ධුතාඞ්ගයන් මැනවින් පරිහරණය කරන්නාහු අල්පේච්ඡ සන්තුෂ්ට සල්ලේඛ පවිවේක අසංසර්‍ග, වීර්‍ය්‍යයාරම්භ, සුභරතාදී ගුණ නැමති ජලයෙන් සෝදාහළ කෙලෙස් මල ඇති බැවින් නිවැරදි ශීල හා ව්‍රත ගුණයෙන් පිරිසිදු වූ සියලු සමාචාර ඇත්තාහු පුරාතන වූ ආර්‍ය්‍යවංශත්‍රයෙහි පිහිටියාහු භාවනාරාමතා යයි කියන ලද සතරවැනි ආර්‍ය්‍යවංශය ලබනු පිණිස සතළිස් වැදෑරුම් ආරම්මණයන්හි සුදුසු පරිදි උපචාර අර්‍පණා යයි ප්‍රභේදගත වූ ධ්‍යානයට එළඹ වාසය කරති. මෙසේ උන්වහන්සේ විසින් මනාකොට නෛෂ්ක්‍රම්‍යය පාරමිතාව සම්පූර්‍ණ කරන ලද්දේ වෙයි.
මෙතැන්හිදී තෙළෙස් ධුතාඞ්ග ධර්‍ම සමග දස කසිණ, දස අසුභ, දස අනුස්සති, සතර බ්‍රහ්ම විහාර, සතර ආරුප්ප, ආහාරයෙහි ප්‍රතිකූල සංඥාව, සතර ධාතුන්ගේ ව්‍යවස්ථානය යන සමාධි භාවනාවෙහි සතළිස් කමටහන් ද භාවනා ක්‍රමය ද විස්තර වශයෙන් කිවයුතුය. යම් හෙයකින් ඒ සියල්ල විසුද්ධි මාර්‍ගයෙහි සියලු ආකාරයෙන් විස්තර කොට කියන ලද්දේ ද, එබැවින් එහි කියන ලද ක්‍රමයෙන්ම දත යුතුය. හුදෙක් වනාහි එහි ශ්‍රාවක බෝධිසත්ත්‍වයන්ගේ වශයෙන් කියන ලද්දේය. මෙහි මහාබෝධිසත්ත්‍වයන්ගේ වශයෙන් කරුණෝපාය කෞශල්‍ය පෙරටු කොට කිවයුතුය යන මෙයම විශේෂයයි දත යුතුය. මෙසේ මේ නෛෂ්ක්‍රම්‍ය පාරමිතාවෙහි ප්‍රතිපත්ති ක්‍රමය දත යුතුය.
එසේම ප්‍රඥා පාරමිතාව සම්පාදනය කරනු කැමැත්තහු විසින් යම්හෙයකින් අන්‍ධකාරය සමග නොපවතින්නා වූ ආලෝකයක් මෙන් ප්‍රඥාව මෝහය සමග නො පවතීද, එහෙයින් බෝධිසත්ත්‍වයන් විසින් පළමුකොටම මෝහයට හේතු වූ කාරණයෝ දුරුකළ යුත්තාහ. මේ එහි මෝහ කාරණයෝ වෙති. කුශල ධර්‍මයෙහි නො ඇල්ම, කුශල ක්‍රියාවෙහි හැකිලෙන බව, මැලිබව (විජම්භිකා) අලස බව (ආලසියං) රැස්වීමෙහි ඇලුම් ඇතිබව, නිදාශීලී බව, නිශ්චය නැති බව, ඥානයෙහි කුහුලෙන් තොරබව, මිථ්‍යා මානය, නොපිළිවිස කරන කථා ඇති බව, කයට මනාකොට පරිහාර නොකිරීම, එකඟ වූ සිත් නැති බව, අඥාන පුද්ගලයන් සේවනය කිරීම, ප්‍රඥාවන්ත පුද්ගලයන් සේවනය නොකිරීම, තමාව අවඥා කිරීම, මිථ්‍යා විකල්ප ඇති බව, විපරීත වූ ආශා ඇති බව (විපරීනභිනිවෙසො) කායදරථ බහුල බව, සංවේගශීලී නොවන බව, පඤ්චනීවරණ ධර්‍මයන් ඇති බව, කෙටියෙන් කියන්නේනම් යම් ධර්‍මයක් සේවනය කරන්නාහට නූපන් ප්‍රඥාව නූපදී ද උපන් ප්‍රඥාව පිරිහේද මෙසේ මේ මෝහයට හේතු වූ කාරණයන් දුරුකරන්නහු විසින් බහුශ්‍රැත වීමෙහි හා ධ්‍යානාදියෙහි යෙදීම කටයුතුය.
මේ එහි බහුශ්‍රැතභාවයාගේ විෂය විභාගයයි. පඤ්චස්කන්‍ධයෝ ද, ද්වාදශ ආයතනයෝ ද, අටළොස් ධාතු ද, චතුරාර්‍ය්‍ය සත්‍යය ද, දෙවිසි ඉන්‍ද්‍රියෝ ද, ද්වාදශාඞ්ග ප්‍රතීත්‍ය සමුත්පාදය ද, එසේම සතිපට්ඨානාදී වූ කුශලධර්‍ම ප්‍රභේදයෝ ද ලෝකයෙහි යම් නිවැරදි විද්‍යස්ථානයෝ වෙත්ද ඒවාද සත්ත්‍වයන්ගේ හිතසුඛ විධානයට යෝග්‍ය යම් ව්‍යාකරණ විශේෂයක් ඇත්ද ඒවාද මෙසේ මේ ආකාර වූ සියලුම ශ්‍රැතවිෂය උපාය කෞශල්‍ය පෙරටුකොට ගත් ප්‍රඥාවෙන් ද සතියෙන් ද, වීර්‍ය්‍යයෙන් ද මනාකොට ඉගෙනීම, ඇසීම, අභ්‍යාස කිරීම, නැවත විචාරීම යන මේවායින් දැන ඉගෙන ඒ තමා දැනගත් ධර්‍මයෙහි අනුන් ද පිහිටුවීමෙන් ශ්‍රැතමය ප්‍රඥාව නිපදවිය යුතුය.
එසේම සත්ත්‍වයන්ගේ ඉතිකර්‍තව්‍යයන්හි ස්ථානෝත්පත්තික ප්‍රතිභානයයි කියන ලද අභිවෘද්ධියෙහි හා අනභිවෘද්ධියෙහි කෞශල්‍ය ප්‍රඥාව ද හිතේසී බව නිසා ඒ ඒ තන්හි සුදුසු පරිදි පැවැත්විය යුතුය. එසේම ස්කන්‍ධාදී ස්වභාව ධර්‍මයන්ගේ ආකාර කල්පනා කිරීම් වශයෙන් ඔවුන් නුවණට වැටහෙන්නහු විසින් චින්තාමය ප්‍රඥාව නිපදවිය යුතුය. ස්කන්‍ධාදීන්ගේ වනාහි ස්වකීය ලක්‍ෂණ හා සාමාන්‍ය ලක්‍ෂණ විමසීම් වශයෙන් ලෞකික ප්‍රඥාව උපදවන්නහු විසින් පූර්‍වභාග භාවනා ප්‍රඥාව සම්පාදනය කළ යුතුය. මෙසේ වනාහි මෙය නාමරූප මාත්‍රයක් පමණි, සුදුසු පරිදි ප්‍රත්‍යයන් කරණකොට ගෙන උපදනේද නිරුද්ධ වන්නේද වෙයි. මෙහි කරන්නා වූ කිසිවෙක් හෝ කරවන්නා වූ කිසිවෙක් හෝ නැත. ඇතිව නැතිවන්නා වූ අර්‍ථයෙන් අනිත්‍යය. උදයව්‍යයෙන් පෙළන්නා වූ අර්‍ථයෙන් දුකය. තමා වසඟයෙහි නොපවත්නා වූ අර්‍ථයෙන් අනාත්මයයි ආධ්‍යාත්මික ධර්‍මයන් හා බාහිර ධර්‍මයන් ද නිරවශේෂයෙන් පිරිසිඳ දැනගන්නේ ඒ ශරීරයෙහි ආලය හැර අන්‍ය සත්ත්‍වයන් ද එහි (ශරීරයෙහි) ආලය දුරුකරවන්නේ හුදෙක් කරුණා වශයෙන්ම යම්තාක් බුද්ධගුණයෝ හස්ත තලයට නොපැමිණෙත්ද ඒතාක් යානත්‍රයෙහි සත්ත්‍වයන් ඇතුළත් කිරීම හා නුවණ මේරවීම් වශයෙන් පිහිටුවමින් ධ්‍යාන, විමෝක්‍ෂ සමාධි සම්පත්තීන්ද අභිඥාවන්ද ලෞකික වසඟ බවට පමුණුවමින් ප්‍රඥාවෙහි මුදුන්පත් වෙයි.
එහි මේ සෘද්ධිවිධ ඥානය, දිව්‍යශ්‍රෝත ධාතු ඥානය, චෙතොපරිය ඥානය, පුර්‍වෙනිවාසානුස්මෘති ඥානය, දිව්‍යචක්‍ෂුර් ඥානය, යථා කම්මූපග ඥානය, අනාගතංස ඥානය යයි පරිභණ්ඩ සහිත ලෞකික පඤ්ච අභිඥා යයි කියන ලද භාවනාමය ප්‍රඥාවක් වේද ස්කන්‍ධ, ආයතන, ධාතු, ඉන්‍ද්‍රිය, සත්‍යය, ප්‍රතීත්‍ය සමුත්පාදාදී ප්‍රභේද ඇති ප්‍රඥාව හටගැනීමට භූමි වූ ධර්‍මයන් කෙරෙහි ඉගෙනීම් පිළිවිසීම් වශයෙන් නුවණ පුරුදු කොට ශීල විසුද්ධි, චිත්ත විසුද්ධි යන මුලභූත වූ විසුද්ධි දෙදෙනා කෙරෙහි පිහිටා දිට්ඨි විසුද්ධි, කඞ්ඛාවිතරණ විසුද්ධි, මග්ගාමග්ගඤාණ දස්සන විසුද්ධි, පටිපදාඤාණ දස්සන විසුද්ධි, ඤාණදස්සන විසුද්ධි යන ශරීරභූත මේ පඤ්ච විසුද්ධීහු සම්පාදනය කරන්නහු විසින් ලෞකික ලෝකෝත්තර ප්‍රභේද ඇති යම් භාවනා ප්‍රඥාවක් වේද එයද වැඩිය යුතුය. ඒවායේ සම්පාදන පිළිවෙල යම්හෙයකින් “එකොපි හුත්‍වා බහුධා හොති” යනාදී ඍද්ධියෙන් මවාපෑම් කරනු කැමති ආදිකම්මික යෝගාවචරයා විසින් යයි යනාදී වශයෙන් ද, “ඛන්‍ධා” යනු රූප ස්කන්‍ධය, වේදනා ස්කන්‍ධය, සංඥා ස්කන්‍ධය, සංස්කාර ස්කන්‍ධය, විඥාන ස්කන්‍ධ යයි ආදී වශයෙන්ද විෂය විභාගය සමග විසුද්ධි මාර්‍ගයෙහි සර්‍වාකාරයෙන් විස්තර කොට කියන ලද්දේ ද, එහෙයින් එහි කියන ලද ක්‍රමයෙන්ම දත යුතුය. හුදෙක් එහි වනාහි ශ්‍රාවක බෝධිසත්ත්‍වයන්ගේ වශයෙන් ප්‍රඥාව ආයේය. මෙහි මහාබෝධිසත්ත්‍වයන්ගේ වශයෙන් කරුණාව හා උපාය කෞශල්‍යය පෙරටු කොට කිව යුතුය. ඥානදර්‍ශන විසුද්ධියට නොපමුණුවා පටිපදා ඥානදර්‍ශන විසුද්ධියෙහිම විදර්‍ශනාව තැබිය යුතුය යන මෙයම විශේෂය වේ. මෙසේ මෙහි ප්‍රඥා පාරමිතාවේ ප්‍රතිපත්ති ක්‍රමය දත යුතුය.
තවද යම් හෙයකින් සම්‍යක් සම්බෝධිය සඳහා කළ ප්‍රාර්ථනා ඇති මහාසත්ත්‍වයන් විසින් පාරමී සම්පූර්‍ණ කිරීම සඳහා සියළු කාලය ආබද්ධ පරිකරණයෙන් යුක්තප්‍රයුක්ත විය යුතුද එහෙයින් කලින් කළ “මාවිසින් අද කවර නම් පුණ්‍යසම්භාරයක් ඥාන සම්භාරයක් රැස් කරන ලද්දේ ද? මාවිසින් අද කවර පරාර්ථයක් කරන ලදදැයි දවසක් දවසක් පාසා ප්‍රත්‍යවේක්‍ෂා කරන්නහු විසින් සත්ත්‍වයන්ට හිත පිණිස උත්සාහ කළයුතුය. සියලුම සත්ත්‍වයන්ටම උපකාර පිණිස තමා සතු වස්තුව කාය ජීවිත දෙක්හි නිරපේක්‍ෂක සිතින් පරිත්‍යාග කළ යුතුය. කයින් හෝ වචනයෙන් හෝ යම්කිසි කර්‍මයක් කරයිද ඒ සියල්ල සම්බෝධියට නැඹුරු වූ සිතින්ම කළ යුතුය. බෝධිය පිණිස පිරිනැමිය යුතුය. උදාර වූ ඉතිරි කාමයන්ගෙන් වෙන්වූම සිත් ඇතිවිය යුතුය. මෙසේ කළ යුතුය යනුවෙන් කළයුතු වූ සියල්ලෙහි උපාය කෞශල්‍යය එළවා පිළිපැදිය යුතුය.
ඒ ඒ සත්ත්‍වයන්ට හිත කාර්‍ය්‍යයෙහි පටන්ගත් වීර්‍ය්‍යය ඇති විය යුතුය. ඉෂ්ඨ අනිෂ්ඨ ආදී සියල්ල ඉවසන අවිසංවාදී මහාසත්ත්‍වයන් විසින් සියලුම සත්ත්‍වයන්ට සීමාරහිත මෛත්‍රී කරුණාව පැතිරවිය යුතුය. සත්ත්‍වයන්ට යම්කිසි දුක්‍ඛෝත්පත්තියක් වේද හෙවත් උපදනා යම්කිසි දුකක් වේද ඒ සියල්ල තමා කෙරෙහි කැමති විය යුතුය. සියලුම සත්ත්‍වයන්ගේ පින් අනුමෝදන් විය යුතුය. බුදුවරුන්ගේ මහත්වය මහානුභාවය නිතර සිහිකළ යුතුය. කයින් හෝ වචනයෙන් යම් කර්‍මයක් කරයි නම් ඒ සියල්ල බෝධියට නැඹුරු වූ සිත පෙරටු කොට කළ යුතුය. මෙසේ මේ ක්‍රමයෙන් දානාදීන්හි යුක්ත ප්‍රයුක්ත වූ ශක්තිමත් වූ දැඩි වීර්‍ය්‍යයෙන් යුක්ත වූ මහාසත්ත්‍ව වූ බෝධිසත්ත්‍වයන්ට අප්‍රමාණ පුණ්‍ය සම්භාරය ද ඥාන සම්භාරයද දවසක් පාසා රැස් වන්නේය.
තවද සත්ත්‍වයන්ට පරිභෝග පිණිස ද පරිපාලනය පිණිස ද තමාගේ ශරීරය හා ජීවිතය පරිත්‍යාග කොට බඩගින්න, පිපාසය, ශීත, උෂ්ණ, සුළඟ, හිරුරැස් ආදී දුක්වලට ප්‍රතිකාර සෙවිය යුතුය. ළඟට පැමිණවිය යුතුය. කියන ලද ආකාරයට දුකට ප්‍රතිකාර කිරීමෙන් උපන් යම් සැපයක් තමා විඳී ද එසේම සිත්කලු ආරාම, උද්‍යාන, ප්‍රාසාද, පොකුණු ආදීන්හිද ආරණ්‍යායතනයන්හි ද කයට හා සිතට තැවීමක් නැති බැවින් නිවුනා වූ ආත්ම ඇති බැවින් තමා සැප ලබයි. බුද්ධානු බුද්ධ ප්‍රත්‍යෙක බුද්ධ මහා බෝධිසත්ත්‍වයෝ ද නෛෂ්ක්‍රම්‍ය ප්‍රතිපත්තියෙහි පිහිටා මේ ජීවිතයේදී සැප විහරණ ඇත්තාහු මෙබඳු වූ ධ්‍යාන සමාපත්ති සැපයක් අනුභව කරතියි යන යමක් අසයි ද, ඒ සියලු සැපය සියලු සත්ත්‍වයන් කෙරෙහි සීමාරහිතව පමුණුවන්නේයි. මේ පළමුකොට අසමාහිත භූමියෙහි පිහිටියහුගේ ක්‍රමය වේ.
සමාහිත භූමියෙහි පිහිටි තැනැත්තේ යථානුභූත වූ විශේෂාධිගමයෙන් උපන් ප්‍රීතිය, පස්සද්ධිය, සැපය, සමාධිය, යථාභූත ඥානයද සත්ත්‍වයන් කෙරෙහි ස්ථිර ලෙස පිහිටුවන්නේ සමීපයට පමුණුවයි. පිරිනමයි. එසේම මහත් වූ සසර දුකෙහි ද එයට නිමිති වූ ක්ලේශ අභිසංස්කාර දුකෙහිද ගිලුණා වූ සත්ත්‍ව සමූහයා දැක එහිද සිඳීම, බිඳීම, පැළීම, ඇඹරීම, ගින්නෙන් තැවීම ආදියෙන් උපන්නා වූ තියුණු වූ, රළු වූ කටුක වූ දුක් වේදනාවන් අතරක් නැතිව බොහෝකලක් විඳින්නා වූ නරකයෙහි සත්ත්‍වයන් ද ඔවුනොවුන් කිපීම, සන්තාපය, වෙහෙසීම, පීඩා කිරීම, පරාධීන වීම ආදියෙන් මහා දුක් අනුභව කරන තිරිසන්ගත සත්ත්‍වයන් ද, ගිනිදැල්වලින් ගැවසීගත් ශරීර ඇති සාපිපාසාවෙන් හා වාත හිරුරැස් ආදියෙන් දැවෙන්නා වූද වියලෙන්නා වූද වමනය, කෙළ ආදිය ආහාරකොට ගන්නා වූද දෙඅත් හිස තබාගෙන හඬන්නා වූද මහදුක් අනුභව කරන නිජ්ඣාම තණ්හික ආදී ප්‍රේතයන්ද, ධනය සෙවීම මුල්කොට ඇති මහත්වූ නොයෙක් විපත්තීන්ට පැමිණෙන්නා වූ, අත්සිදීම් ආදී කම්කටොලුවලට පැමිණීමෙන් ද දුර්‍වණ වීම, දැකීමට අප්‍රිය වීම, දිළිඳුබව යනාදියෙන් ද සාපිපාසා ආදී ආබාධ යෙදීමෙන් ද බලවතුන් විසින් අභිභවනය කරන හෙයින් ද අනුන් උසුලන හෙයින් ද, පරාධීන හෙයින් ද, අනුන් විසින් යටත් කරන හෙයින්ද, නාරකික, ප්‍රේත, තිරිසන් යන මොවුන් ඉක්මවා පවත්නා වූ අපාය දුක් විශේෂයක් නොකොට දුක් අනුභව කරන්නා වූ මිනිසුන් එසේම පඤ්චකාම විෂය අනුභව කිරීමෙන් වික්‍ෂිප්ත වූ සිත් ඇති බැවින් රාගාදී පරිදාහයෙන් දැවෙන්නා වූ, වාත වේගයෙන් නැගී ගිනිදැල්වලින් සමෘද්ධ වූ වියලි දරගොඩෙහි ඇවිලෙන ගිනි කඳක් මෙන් නොසන්සුන් කාමපරිදාන ඇති, නොසන්සුන් නොනැසූ පරාධීන බව ඇති කාමාවචර දෙවියන් ද, මහත් වෑයමෙන් ඉතා දුරවූ අහසට නගින්නා වූ පක්‍ෂීන් මෙන්, බලවත් දුනුවායකු විසින් අතින් දුරට විදින ලද ඊයක් මෙන්ද, බොහෝ කලක් පැවතුම් ඇති කල්හිද අනිත්‍යය කෙළවර කොට ඇති බැවින් දිවි කෙළවර නො ඉක්මවූම ජාති ජරා මරණ ඇති රූපාවචර අරූපාවචර දෙවියන් ද දක්නා වූ බෝධිසත්ත්‍වයන් විසින් මහත් වූ සංවේග එළවා මෛත්‍රිය සහ කරුණාව සීමා රහිතව සත්ත්‍වයන් වෙත පැතිරවිය යුතුය. මෙසේ කයින් වචනයෙන් හා මනසින් නිරතුරුව බෝධිසම්භාර ධර්‍මයන් රැස් කරන්නහු විසින් යම්සේ පාරමිතාවෝ පිරීමට පැමිණෙත්ද මෙසේ සකස්ව නිරන්තරයෙන් නොමැලිව උත්සාහය පැවැත්විය යුතුය. වීර්‍ය්‍ය පාරමිතාව සම්පූර්‍ණ කළ යුතුය.
තවද අචින්ත්‍ය වූ, අපරිමෙය්‍ය වූ, විපුල වූ, උදාර වූ, නිර්‍මල වූ, උපක්ලේශයන්ගෙන් තොරවූ, ගුණ සමූහයට නිධාන වූ, බුද්ධභාවය සඳහා උත්සාහවත් වී සතුටු වීමට සුදුසු වීර්‍ය්‍යය නම් නොසිතිය හැකි ආනුභාව ඇත්තේය. එය වනාහි බොහෝ දෙනා අසන්නටද නොහැකි වෙති. පිළිපැදීම ගැන කියනුම කවරේද? ඒ එසේමය. ත්‍රිවිධ වූ අභිනීහාර චිත්තෝත්පත්තිය, චතුර්විධ බුද්ධභූමි, සතර සංග්‍රහ වස්තු, කරුණාවට ඉඩ ඇති බව, බුද්ධ ධර්‍මයෙහි සාක්‍ෂාත්කරණයෙන් විශේෂ ප්‍රත්‍ය ඇති බව, ප්‍රතිවේධයට යෝග්‍ය බව, සියලු ධර්‍මයෙහි නොඇල්ම, සියලු සත්ත්‍වයන් කෙරෙහි පුත්‍ර සංඥාව, සසර දුකින් නොකළ කිරීම, සියලු දාන වස්තු පරිත්‍යාග කිරීම, එයින් අතිමාන රහිත බව, අධිශීල ශික්‍ෂාව අධිෂ්ඨාන කිරීම, එහි නිශ්චල බව, කුශල ක්‍රියාවන්හි ප්‍රීතිය හා ප්‍රමෝදය ඇති බව, විවේකයට නැමුණු සිත් ඇති බව, ධ්‍යනයෙහි යෙදීම, නිවැරදි ධර්‍මයෙන් තෘප්තියට නොපැමිණීම, අසනලද ධර්‍මය අනුන්ට හිතාද්ධ්‍යාශයෙන් දේශනා කිරීම, සත්ත්‍වයන් න්‍යායෙහි (ආර්‍ය්‍ය මාර්‍ගයෙහි) පිහිටුවීම, වීර්‍ය්‍යයාරම්භයෙහි ස්ථිර බව, ධීර වීර ගුණ ඇති බව, පරාපවාද පරාපකාරයන්හි වෙනසකට පත් නොවීම, සත්‍යාධිෂ්ඨානය, සමාපත්තීන්හි වසඟ බව, අභිඥා බලයට පත්වීම, ලක්‍ෂණත්‍රයාගේ අවබෝධය, සතිපට්ඨානාදියෙහි යෙදීමෙන් හා කර්‍මාභියෝගයෙන් ලෝකෝත්තර මාර්‍ගය ලැබීමට පාරමිතාවන්ගේ පිරීම, නවලෝකෝත්තර ධර්‍මයට බැසගැනීම යන මේ ආදීවූ සියලු බෝධිසම්භාර ප්‍රතිපත්තිය වීර්‍ය්‍යයානුභායෙන්ම සමෘද්ධ වන්නේ යයි අභිනීහාරයේ පටන් යම්තාක් සම්‍යක් සම්බෝධි ඥානය සිද්ධවේද, ඒ තාක් වීර්‍ය්‍ය අත්නොහරින්නාහු විසින් සකසා නිරතුරුව වීර්‍ය්‍ය පාරමිතාව යම්සේ මතුමත්තෙහි විශේෂයෙන් එළවන්නේ වේද එසේ සම්පාදනය කළ යුතුය. යටකියන ලද වීර්‍ය්‍ය පාරමිතාව සම්පාදනය කරන කල්හි ක්‍ෂාන්ති, සත්‍ය, අධිෂ්ඨාන ආදී පාරමිතාවෝ ද දානශීලාදී වූ සියලු බෝධිසම්භාර ධර්‍මයෝද ඒ වීර්‍ය්‍ය පාරමිතාවට අයත් පැවතුම් ඇති බැවින් සමෘද්ධ වූවාහු නම් වෙති. ක්‍ෂාන්ති ආදී පාරමිතාවන්ගේ ද මේ ක්‍රමයෙන්ම ප්‍රතිපත්තිය දත යුතුය.
මෙසේ සත්ත්‍වයන්ට සැපයට හේතු වූ උපකරණ පරිත්‍යාගයෙන් බොහෝ සෙයින් අනුග්‍රහ කිරීම, දානයෙන් වන්නා වූ ප්‍රතිපත්තිය වෙයි. ඒ සත්ත්‍වයන්ගේ ජීවිතය, සම්පත්, අඹුදරුවන් රැකීම, කේලාම් කීම් ආදියෙන් ඔවුනොවුන් නො බිඳීම, ප්‍රිය වචන හිතවචන කීම, හිංසා නො කිරීම, ශීලයෙන් වන්නා වූ ප්‍රතිපත්තිය වේ. සත්ත්‍වයන්ගේ ආමිස පිළිගැනීම, ධර්‍මදානාදියෙන් නොයෙක් ආකාර වූ හිත චරියාව නෛෂ්ක්‍රම්‍යයෙන් වන්නා වූ ප්‍රතිපත්තිය වේ. සත්ත්‍වයන්ගේ යහපතට හේතු වූ කරුණාව හා උපාය කෞශලය ඇතිවීම ප්‍රඥාවෙහි ප්‍රතිපත්තිය වේ. ඒ ප්‍රඥා ප්‍රතිපත්තියෙහි උත්සාහය පටන් ගැන්ම, පටන්ගත් වීර්‍ය්‍යය නොනැසී පවත්වා ගැනීම වීර්‍ය්‍ය පාරමිතාවේ ප්‍රතිපත්තිය වේ. සත්ත්‍වයන්ගේ අපරාධ ඉවසීම ක්‍ෂාන්තියෙහි ප්‍රතිපත්තිය වේ. සත්ත්‍වයන් වංචා නොකිරීම, සත්‍ය පාරමිතාවේ ප්‍රතිපත්තිය වේ. සත්ත්‍වයන්ට හිතසැප අනුව සිතීම මෛත්‍රී පාරමිතාවේ ප්‍රතිපත්තිය වේ. සත්ත්‍වයන්ගේ උපකාර අපකාර දෙකෙහි වෙනසකට පත් නොවීම උපේක්‍ෂා පාරමිතාවේ ප්‍රතිපත්තිය වේ යයි මෙසේ අප්‍රමාණ සත්ත්‍වයන් අරබයා අනුකම්පා කරන ලද සියලු සත්ත්‍වයන් ඇති මහාබෝධිසත්ත්‍වයන්ගේ පෘථග්ජනයන් හා අසාධාරණ වූ අප්‍රමාණ වූ පුණ්‍යසම්භාරය හා ඥාන සම්භාරය රැස් කිරීම මෙහි ප්‍රතිපත්තිය යයි දතයුතුය. මේ පාරමිතාවන්ගේ යම් ප්‍රත්‍යයයක් කියන ලද්දේ ද ඒ ප්‍රත්‍යයද සකස් කොට සම්පාදනය කිරීම ප්‍රතිපත්තිය වේ.
11. “**කො විභාගො**” ඔවුන්ගේ විභාගය කවරේද? යන ප්‍රශ්නයෙහි දශ පාරමිතා, දශ උපපාරමිතා, දශ පරමත්‍ථ පාරමිතා යයි සමතිස් පාරමිතාවෝ වෙති. එහි කරන ලද අභිනීහාර ඇති පරහිත කරණයෙහි විශේෂයෙන් නැමුණු අදහස් හා ප්‍රයෝග ඇති බෝධිසත්ත්‍වයන්ගේ අකුශල ධර්‍මයන්ගෙන් ගැවසී නොගත් කුශල ධර්‍මයෝ උපපාරමීහු නම් වෙති. අකුශල් ද නොවූ කුශල් ද නොවූ ධර්‍මයෝ පරමාර්ථ පාරමී යයි සමහරු කියති. නැතහොත් පටන් ගන්නා කාලයෙහි පුරණු ලබන්නා වූ පාරමීහු පාරමී නම්වෙති. බෝධිසත්ත්‍ව භූමියෙහි සිට පුරන ලද්දාහු උපපාරමී නම් වෙති. බුද්ධ භූමියෙහි සිට සියලු ආකාරයෙන් සම්පූර්‍ණ කරන ලද්දාහු පරමත්‍ථ පාරමී නම් වෙති. නැතහොත් බෝධිසත්ත්‍ව භූමියෙහි පැවති දානාදීහු පරහිතකරණ හෙයින් පාරමීහු නම් වෙති. ආත්ම හිත කරන හෙයින් උපපාරමීහු නම් වෙති. බුද්ධ භූමියෙහි බලවත් විශාරද (දක්‍ෂ) බව අවබෝධ කර ගැනීමෙන් ආත්ම හිත පරහිතයයි කියන ලද උභය හිත සම්පූර්‍ණ කරන හෙයින් පරමාර්ථ පාරමීහු නම් වෙති.
මෙසේ මුල, මැද අවසානයන්හි ප්‍රණිධිය, ආරම්භය, අවසානය යන තුන් තන්හි ඒ පාරමිතාවන්ගේ විභාගය වේ යයි සමහර ආචාර්‍ය්‍ය කෙනෙක් කියති. දෝසයන් දුරුකිරීම හා කරුණාව ප්‍රකෘති කොට ඇති භවසුඛ, විමුත්ති සුඛ, පරම සුඛ යන මේ සැපයන්ට පැමිණි බෝසතුන්ගේ කුසල් රැස් කිරීමේ භේදයෙන් ඒ ත්‍රිවිධ විභාගය වේ යයි අන්‍ය ආචාර්‍ය්‍යවරයෝ කියති. ලජ්ජා, සති, මාන ආශ්‍රය කොට ඇති ලෝකෝත්තර ධර්‍මාධිපති වූ ශීල, සමාධි, ප්‍රඥා ගරුකොට ඇත්තා වූ එතර කරවන ලද්දා වූ එතර වන ලද්දා වූ කරවන්නා වූ. අනුබුද්ධ, ප්‍රත්‍යෙක බුද්ධ, සම්මාසම්බුද්ධයන් වහන්සේලාගේ පාරමී, උපපාරමී, පරමත්‍ථ පාරමී යයි බෝධිසත්ත්‍වයන්ගේ උත්පත්ති වශයෙන් යට කියන ලද විභාගය වේයයි සමහර ආචාර්‍ය්‍ය කෙනෙක් කියති. චිත්ත පණිධියේ සිට වචී පණිධිය දක්වා පැවති බෝධි සම්භාරයෝ පාරමී නම් වෙති, වචී පණිධියේ සිට කාය පණිධිය දක්වා පැවති බෝධි සම්භාරයෝ උපපාරමී නම් වෙති, කාය පණිධියේ සිට බුද්ධත්‍වය දක්වා පැවති බෝධිසම්භාරයෝ පරමත්‍ථ පාරමී වෙතියි සමහර ආචාර්‍ය්‍ය කෙනෙක් කියති. අන්‍ය ආචාර්‍ය්‍යය කෙනෙක් අනුන් විසින් දෙන ලද පින් අනුමෝදන් වීම් වශයෙන් පැවති බෝධි සම්භාරයෝ පාරමී නම් වෙති, අනුන් ලවා කරවීම් වශයෙන් පැවති බෝධි සම්භාරයෝ උපපාරමී නම් වෙති. තමා කිරීම් වශයෙන් පැවති බෝධි සම්භාරයෝ පරමාර්ථ පාරමී නම් වෙතියි කියති.
එසේ සසර සැප එළවන පුණ්‍යඥාන සම්භාරය පාරමී නම්වේ. තමාට නිවන් සුව එළවන්නා වූ පුණ්‍යඥාන සම්භාරයෝ උපපාරමී නම් වෙති. අනුන්ට ඒ සැප දෙක එළවන්නා වූ පුණ්‍ය ඥාන සම්භාරයෝ පරමත්‍ථ පාරමී නම් වෙතියි සමහරු කියති. 
1. අඹුදරුවන් හා ධනාදී උපකරණ පරිත්‍යාගය වනාහි දාන පාරමි වේ. තමාගේ ශරීරාඞ්ග පරිත්‍යාගය දාන උපපාරමී වේ. තමාගේ ජීවිත පරිත්‍යාගය දාන පරමත්‍ථ පාරමී නම් වේයයි මෙසේ දාන පාරමිතාවෝ තුන් දෙනෙකි. 
2. එසේම පුත්‍ර දාරාදී ත්‍රිවිධ පරිත්‍යාගයට හේතු නොඉක්මවීම් වශයෙන් ශීල පාරමිතාවෝ තුන් දෙනෙක් වෙති. 3. ඒ ත්‍රිවිධ වස්තුවෙහිම ආලය සිඳදමා නික්මීම් වශයෙන් නෛෂ්ක්‍රම්‍ය පාරමිතාවෝ තුන් දෙනෙක් වෙති. 
4. උපකරණ, අඞ්ග, ජීවිත යන මේ තුනෙහි තණ්හාව මුලින් සිඳ දමා සත්ත්‍වයන්ට හිත අහිත විනිශ්චය කිරීම් වශයෙන් ප්‍රඥා පාරමිතාවෝ තිදෙනෙක් වෙති. 
5. කියන ලද ප්‍රභේද ඇති පරිත්‍යාගාදියට වෑයම් කිරිම් වශයෙන් වීර්‍ය්‍ය පාරමිතාවෝ ද තිදෙනෙක් වෙති. 
6. උපකරණ, අඞ්ග, ජීවිත යන මේවාට අන්තරාය කරන්නවුන්ට ක්‍ෂමා කිරීම් වශයෙන් ක්‍ෂාන්ති පාරමිතාවෝ තිදෙනෙක් වෙති. 
7. උපකරණ, අඞ්ග, ජීවිත යන මොවුන් නිසා සත්‍ය අත්නොහැරීම් වශයෙන් සත්‍ය පාරමිතාවෝ තිදෙනෙක් වෙති. 
8. දානාදී පාරමිතාවෝ ස්ථිර අධිෂ්ඨාන වශයෙන්ම සමෘද්ධ වෙති, උපකරණාදීන්ගේ විනාශයේදී ද අචලාධිෂ්ඨාන වශයෙන් අධිෂ්ඨාන පාරමිතාවෝ ද තිදෙනෙක් වෙති. 
9. උපකරණාදිය විනාශ කරන සත්ත්‍වයන් කෙරෙහි මෛත්‍රිය අත් නොහැරීම් වශයෙන් මෛත්‍රී පාරමිතාවෝ තිදෙනෙක් වෙති. 
10. කියන ලද වස්තු තුනට උපකාර අපකාර කරන සත්ත්‍ව සංස්කාරයන් කෙරෙහි මධ්‍යස්ථතාවය ලැබීම් වශයෙන් උපේක්‍ෂා පාරමිතාවෝ ද තිදෙනෙක් වෙතියි 
මේ ආදී ක්‍රමයෙන් මේ පාරමිතාවන්ගේ විභාගය දත යුතුය.
12. “**කො සඞ්ග හො**” මොවුන්ගේ සංග්‍රහය කවරේද? යන මේ ප්‍රශ්නයෙහි වනාහි මේ පාරමිතාවෝ විභාග වශයෙන් සමතිස් වැදෑරුම් වන අතරම දාන පාරමී ආදී වශයෙන් දශ වැදෑරුම් ද වෙති. එසේම දාන, ශීල, ක්‍ෂාන්ති, වීර්‍ය්‍යය, ධ්‍යාන, ප්‍රඥා යන මොවුන්ගේ ස්වභාවයෙන් සය වැදෑරුම් වෙති. මේවා අතුරෙන් නෛෂ්ක්‍රම්‍ය පාරමිතාව පැවිද්ද වශයෙන් ලැබෙන කල්හි ශීල පාරමිතාවෙහිම සංග්‍රහ කරන ලදී. නීවරණයන්ගෙන් වෙන්වීම් වශයෙන් ලැබෙන කල්හි ධ්‍යාන පාරමිතාවේ සංග්‍රහ කරන ලදී. (සෙසු අකුශලයන්ගෙන් වෙන්ව) කුශල ධර්‍ම වශයෙන් ලැබෙන කල්හි දානාදී සයෙන්ම සංග්‍රහ කරන ලදී. සත්‍ය පාරමිතාව ශීල පාරමිතාවේම ඒකදේශයක් වේ. වචීවිරති ප්‍රත්‍යවේක්‍ෂා ඥානය වනාහි ප්‍රඥා පාරමිතාවෙහි සංග්‍රහ කරන ලදී. මෛත්‍රී පාරමිතාව ධ්‍යාන පාරමිතාවේම සංගෘහිත වේ. අධිෂ්ඨාන පාරමිතාව සියලු පාරමිතාවන්ගෙන්ම සංගෘහිත වේ.
මේ ඔවුනොවුන් සම්බන්‍ධ වූ දානාදී සය ගුණයන්ගේ පසළොස් වැදෑරුම් යුගලාදීහු පසළොස් යුගලාදීන් සිද්ධ කරන්නාහු වෙති. ඒ කෙසේ ද යත්? දාන ශීල යුගලයෙන් පරහිත කරණය හා පර අහිත අකරණය යන යුගලයාගේ සිද්ධිය වේ. දාන ක්‍ෂාන්ති යුගලයෙන් අලෝභ අදෝෂ යුගල සිද්ධිය වේ. දාන වීර්‍ය්‍ය යුගලයෙන් ත්‍යාග සති යුගලයාගේ සිද්ධිය වේ. දාන ධ්‍යාන යුගලයෙන් කාම ද්වේෂ ප්‍රහාණ යුගල සිද්ධිය වේ. ධ්‍යාන ප්‍රඥා යුගලයෙන් ආර්‍ය්‍ය යාන ධුර යුගල සිද්ධිය වේ. ශීල ක්‍ෂාන්ති දෙකෙන් ප්‍රයෝග ආසය දෙදෙනාගේ සිද්ධිය වේ. ශීල වීර්‍ය්‍යය දෙකෙන් භාවනා දෙකෙහි සිද්ධිය වේ. ශීල ධ්‍යාන දෙකෙන් දුසිල් බවෙන් නැගී සිටීම හා ප්‍රහාණය යන දෙක සිද්ධ වේ. ශීල ප්‍රඥා දෙකෙන් දානද්වයාගේ සිද්ධිය වේ. ක්‍ෂාන්ති වීර්‍ය්‍ය යුගලයෙන් ක්‍ෂමාව තේජස යන දෙකෙහි සිද්ධිය වේ. ක්‍ෂාන්ති ධ්‍යාන යුගලයෙන් විරෝධ අනුරෝධ (එකඟ බව) ප්‍රහාණ යුගල සිද්ධිය වේ. ක්‍ෂාන්ති ප්‍රඥා යුගලයෙන් ශූන්‍යතා ක්‍ෂාන්ති ප්‍රතිවේධ දෙකෙහි සිද්ධිය වේ. වීර්‍ය්‍ය ධ්‍යාන දෙකෙන් උත්සාහය, කලබල නොවීම යන දෙකෙහි සිද්ධිය වේ. වීර්‍ය්‍ය ප්‍රඥා දෙකෙන් සරණ දෙකෙහි සිද්ධිය වේ. ධ්‍යාන ප්‍රඥා දෙකෙන් යාන දෙකෙහි සිද්ධිය වේ. දාන ශීල ක්‍ෂාන්ති ත්‍රිකයෙන් (තුනේ සමූහය) ලෝභ, දෝස, මෝහ, ප්‍රහාණ ත්‍රිකයෙහි සිද්ධිය වේ. දාන ශීල වීර්‍ය්‍ය ත්‍රිකයෙන් භෝග, ජීවිත, කාය යන මොවුන්ගේ සාරාදාන ත්‍රිකයෙහි සිද්ධිය වේ. දාන ශීලධ්‍යාන ත්‍රිකයෙන් පුණ්‍යක්‍රියා වස්තු ත්‍රිකයෙහි සිද්ධිය වේ. දාන ශීල ප්‍රඥා ත්‍රිකයෙන් ආමිස, අභය, ධර්‍ම යන දාන ත්‍රිකයෙහි සිද්ධිය වේ. මෙසේ අවශේෂ ත්‍රිකයන්ගෙන් ද චතුෂ්කයන්ගෙන් ද ලැබෙන පරිද්දෙන් ත්‍රිකයෝ ද චතුෂ්කයෝ ද යෙදිය යුත්තාහ.
මෙසේ මේ සවැදෑරුම් වූද මේ පාරමීන්ගේ වනාහි සතර අධිෂ්ඨානයන්ගේ සංග්‍රහය දතයුතුය. සියලු පාරමීන්ගේ සමූහ සංග්‍රහ වශයෙන් වනාහි සතර අධිෂ්ඨානයක් ඇත. ඒ කවරේද යත්-: සත්‍යාධිෂ්ඨානය, ත්‍යාගාධිෂ්ඨානය, උපසමාධිෂ්ඨානය, ප්‍රඥාධිෂ්ඨානය යන සතරයි. එහි “මෙය කරණ කොට ගෙන පිහිටා සිටියි, මෙහි හෝ පිහිටයි. ඒ පිහිටීම් මාත්‍රයම හෝ අධිෂ්ඨාන නම් වේ. සත්‍ය වූයේත් එයමය අධිෂ්ඨාන වූයේත් එයමය, නැතහොත් සත්‍යයාගේ අධිෂ්ඨානය හෝ මොහුට සත්‍යය අධිෂ්ඨාන යයි යන අර්‍ථයෙන් සත්‍යාධිෂ්ඨාන නමි. සෙසු තන්හිද මෙසේමය. එහි සාමාන්‍යයෙන් පළමුකොට ලෝකෝත්තර වශයෙන් කළ අභිනීහාර ඇති අනුකම්පා කළ සියලු සත්ත්‍වයන් ඇති මහාසත්ත්‍වයන්ගේ ප්‍රතිඥාවට අනුරූපව සියලු පාරමිතාවන්ගේ පරිග්‍රහ වශයෙන් සත්‍යාධිෂ්ඨානය ද, ඒ පාරමිතාවන්ට විරුද්ධ ධර්‍මයන් දුරුකිරීම් වශයෙන් ත්‍යාගාධිෂ්ඨානය ද, සියලු පාරමිතා ගුණයන් කරණකොට ගෙන සන්සිඳීම් වශයෙන් උපසමාධිෂ්ඨානය ද ඒ පාරමිතා ගුණයන් කරණකොට ගෙන පරවැඩ කිරිමෙහි උපාය කෞශල්‍ය වශයෙන් ප්‍රඥාධිෂ්ඨානය ද දත යුතුය.
විශේෂයෙන් වනාහි යාචක ජනයන් මුළා නොකොට දෙන්නෙමි”යි කියා අනුදැනීම් වශයෙන් ප්‍රතිඥාව විසංවාදය (බොරු) නොකොට දන් දෙන හෙයින් ද විසංවාදනය නොකොට අනුමෝදන් වන හෙයින් ද මසුරුකම ආදී විරුද්ධ ධර්‍ම දුරුකරන හෙයින් ද, දෙයධර්‍ම ප්‍රතිග්‍රාහක දානය ද, දාන වස්තු ක්‍ෂය වූ කල්හි ලෝභ, දෝෂ මෝහ, භය, සංසිඳුවන හෙයින්ද සුදුසු පරිදි සුදුසු කල අදිටන් කළ පරිදි දෙන හෙයින් ද, කුශල ධර්‍මයන්ට ප්‍රඥාව උත්තර හෙයින්ද, දානය සතර අධිෂ්ඨානය පදස්ථාන කොට ඇත්තේය. එසේම සංවර සමාදානය නොඉක්මවන හෙයින් ද දුශ්ශීලභාවය දුරු කරන හෙයින් ද දුශ්චරිතයන් සංසිඳුවන හෙයින් ද ප්‍රඥාව උත්තර වන හෙයින්ද **ශීලය** සතර අධිෂ්ඨානයන් පදස්ථාන කොට ඇත්තේය. ප්‍රතිඥානුරූපව ඉවසන හෙයින්ද, පරාපරාධ විකල්පයන් පරිත්‍යාග කරන හෙයින්ද ක්‍රෝධය මතුවීම සංසිඳුවන හෙයින්ද ප්‍රඥාව උත්තර වන හෙයිද **ක්‍ෂාන්තිය** සතර අධිෂ්ඨානය පදස්ථාන කොට ඇත්තේය. ප්‍රතිඥාවට අනුරූපව අනුන්ගේ යහපත කරන හෙයින්ද, පිරිසිදු පරිත්‍යාග ඇති හෙයින්ද අකුශලයන් සංසිඳුවන හෙයින්ද, **ප්‍රඥාව** උත්තර වන හෙයින්ද වීර්‍ය්‍යය සතර අධිෂ්ඨානය පදස්ථාන කොට ඇත්තේය. ප්‍රතිඥාවට අනුරූපව ලෝකයාට හිත පිණිස සිතන හෙයින් ද නීවරණයන් පරිත්‍යාග කරන හෙයින් ද සිත සංසිඳුවන හෙයින් ද ප්‍රඥාව උත්තර වන හෙයින් ද **ධ්‍යානය** සතර අධිෂ්ඨානයන් පදස්ථාන කොට ඇත්තේය. ප්‍රතිඥා පරිදි අනුන්ගේ යහපත සඳහා උපාය කෞශල්‍යයෙන් යුක්ත වන හෙයින් ද වැරදි ආකාරයේ ක්‍රියා පරිත්‍යාග කරන හෙයින් ද මෝහය නිසා හටගත් පරිදාහයන් සංසිඳුවන හෙයින් ද සර්‍වඥතා ප්‍රතිලාභයෙන් ද ප්‍රඥාව සතර අධිෂ්ඨානයන් පදස්ථාන කොට ඇත්තේය.
එහි ඥෙය්‍ය ප්‍රතිඥානුවිධානයෙන් සත්‍යාධිෂ්ඨානය වේ. වස්තු කාම ක්ලේශ කාමයන් පරිත්‍යාග කිරීමෙන් ත්‍යාගාධිෂ්ඨානය වේ. ද්වේශය හා දුක් දුරුකිරීමෙන් උපසමාධිෂ්ඨානය වේ. අනුබෝධ ප්‍රතිවේධයන්ගෙන් ප්‍රඥාධිෂ්ඨානය වේ. ත්‍රිවිධ සත්‍යයෙන් අල්වා ගත්තේ දෝෂත්‍රයට විරුද්ධ වූයේ සත්‍යාධිෂ්ඨානයයි. ත්‍රිවිධ ත්‍යාගයෙන් අල්ලා ගත්තේ දෝෂත්‍රයට විරුද්ධ වූයේ ත්‍යාගාධිෂ්ඨානයයි. ත්‍රිවිධ උපසමයෙන් පරිගෘහිත වූයේ දෝෂත්‍රයට විරෝධී වූයේ උපසමාධිෂ්ඨානයයි. ත්‍රිවිධ ඥානයෙන් පරිගෘහිත වූයේ දෝෂත්‍රයට විරෝධී වූයේ ප්‍රඥාධිෂ්ඨානයයි. අසත්‍ය ප්‍රකාශ නොකිරීමෙන් ද ප්‍රතිඥාවට අනුව ක්‍රියා කිරීමෙන් ද ත්‍යාග, උපසම, ප්‍රඥාධිෂ්ඨානයෝ සත්‍යාදිෂ්ඨානයෙන් අල්ලා ගන්නා ලද්දාහ. විරුද්ධ දේ අත්හැරීමෙන්ද සියලු පරිත්‍යාගයන් ඵලකොට ඇති බැවින්ද සත්‍ය උපසම ප්‍රඥාධිෂ්ඨානයෝ ත්‍යාගාදිෂ්ඨානයෙන් අල්ලා ගන්නා ලද්දාහ. ක්ලේශ පරිදාහයන් සංසිඳුවන හෙයින් ද කාමයන් සංසිඳුවන හෙයින් ද කාම පරිදාහයන් සංසිඳුවන හෙයින් ද සත්‍යත්‍යාගප්‍රඥාධිෂ්ඨානයෝ උපසම අධිෂ්ඨානයෙන් අල්ලා ගන්නා ලද්දාහ. ඥානය පෙරටු කොට ඇති බැවින් ද නුවණට අනුව පවත්නා හෙයින් ද සත්‍යත්‍යාග උපසමාධිෂ්ඨානයෝ ප්‍රඥාධිෂ්ඨානයෙන් අල්ලා ගන්නා ලද්දාහයි මෙසේ සියලු පාරමිතාවෝ සත්‍යයෙන් උපත ලදහ. ත්‍යාගයෙන් අල්ලා ගන්නා ලදහ. උපසමයෙන් වර්‍ධනය කරන ලදහ. ප්‍රඥාවෙන් පිරිසිදු කරන ලදහ. සත්‍යය වනාහි මේ පාරමිතාවන්ට ජනක හේතුවයි. ත්‍යාගය පරිග්‍රාහක හේතුවයි. උපසමය අභිවෘද්ධියට හේතුවයි. ප්‍රඥාව පාරිශුද්ධියට හේතුවයි. එසේම සත්‍ය ප්‍රතිඥා ඇති බැවින් මුලට සත්‍යාධිෂ්ඨානය ද කරන ලද ප්‍රාර්ථනා ඇත්තහුගේ පරවැඩ පිණිස ආත්ම පරිත්‍යාග කරන හෙයින් මධ්‍යයෙහි ත්‍යාගාධිෂ්ඨානය ද සියලු උපසමයන් අවසන්කොට ඇති බැවින් අවසානයට උපසමාධිෂ්ඨානය ද ප්‍රඥාව ඇති කල්හි ලැබෙන හෙයින් ද ප්‍රඥාව නොමැති කල්හි නොලැබෙන බැවින් ද ප්‍රතිඥාවට අනුව වන හෙයින්ද ප්‍රඥාධිෂ්ඨානය ආදී මධ්‍ය අන්තයන්හි දත යුතුය.
එහිදී මහාපුරුෂයෝ ගිහි වූවාහු නිරන්තරයෙන්, ආත්මහිත පරහිතකර වූද ගරුප්‍රියභාවය කරන්නා වූද, සත්‍යත්‍යාගාධිෂ්ඨානයන් කරණ කොට ගෙන ආමිස දානයෙන් අනුන්ට අනුග්‍රහ කරති. එසේම පැවිදි වූවාහු ආත්ම හිත පරහිතකර වූද ගරුප්‍රියභාවය කරන්නා වූද උපසම අධිෂ්ඨානය හා ප්‍රඥා අධිෂ්ඨානය කරණ කොට ගෙන ධර්‍ම දානයෙන් අනුන්ට අනුග්‍රහ කරති.
එහි නොයෙක් භවයන්හි බෝධිසත්ත්‍වයන්ගේ සතර අධිෂ්ඨානයන් සම්පූර්‍ණ කිරීම වේ. සම්පූර්‍ණ කළ සතර අධිෂ්ඨාන ඇත්තාහුගේ වනාහි අවසාන භවයෙහි උත්පත්තිය වේ යයි ඇතැම් කෙනෙක් කියති. එහිදී වනාහි (බෝසත්හු) ගැබ පිළිසිඳ ගැනීම, පැවැත්ම, අභිනිෂ්ක්‍රමණය යන තන්හි ප්‍රඥාධිෂ්ඨානය හටගැනීමෙන් සිහි ඇත්තාහු මැනවින් දන්නාහු (වෙත්) සත්‍යාධිෂ්ඨානයාගේ සම්පූර්‍ණ වීම හේතුකොට ගෙන උපන් ඇසිල්ලෙහිම උතුරු දිගට මුහුණලා සත් පියවරින් වැඩ සියලු දිශාවන් බලා සත්‍යය අනුව පවතින වචනයෙන් “අග්ගො හමස්මි ලොකස්ස, ජෙට්ඨො හමස්මි ලොකස්ස සෙට්ඨො හමස්මි ලොකස්ස” (මම ලෝකයාට අග්‍ර වෙමි, ලෝකයාට ජ්‍යෙෂ්ඨ වෙමි, මම ලෝකයාට ශ්‍රේෂ්ඨ වෙමි) යි තුන්වරක් සිංහනාද කළ සේක.
උපසමාධිෂ්ඨානයාගේ හටගැනීමෙන් මහලු, රෝගී, මළ, පැවිදි ස්වරූපයන් දැක්කා වූ චතුර්විධ ධර්‍මප්‍රදේශයෙහි දක්‍ෂ වූවහුගේ යෞවන, ආරෝග්‍ය, ජීවිත, සම්පත්ති මදයන්ගේ සන්සිඳීම වේ. ත්‍යාගාධිෂ්ඨානය හටගැනීමෙන් මහත් වූ ඤාති සමූහයාගේ ද අතට පත් සක්විති රාජ්‍යයේ ද අපේක්‍ෂා රහිත පරිත්‍යාගය විය.
දෙවන ස්ථානය වූ සම්‍යක් සම්බෝධියේදී අධිෂ්ඨාන සතර සම්පූර්‍ණ වීයයි සමහරු කියති. එහිදී වනාහි ප්‍රතිඥානුරූපව සත්‍යාධිෂ්ඨානය හට ගැනීමෙන් චතුරාර්ය සත්‍යයෙහි අවබෝධය වෙයි. එයින් වනාහි සත්‍යාධිෂ්ඨානය සම්පූර්‍ණ විය. ත්‍යාගාධිෂ්ඨානයේ හටගැනීමෙන් සියලු ක්ලේශ හා උපක්ලේශයන්ගේ පරිත්‍යාගය වෙයි. එයින් වනාහි ත්‍යාගාධිෂ්ඨානය සම්පූර්‍ණ විය. උපසමාධිෂ්ඨානය හට ගැනීමෙන් උත්තම උපසමයට පැමිණිම වෙයි. එයින් වනාහි උපසමාධිෂ්ඨානය සම්පූර්‍ණ විය. ප්‍රඥාධිෂ්ඨානය හට ගැනීමෙන් අනාවරණ ඥානයාගේ ප්‍රතිලාභය වෙයි. එයින් වනාහි ප්‍රඥාධිෂ්ඨානය සම්පූර්‍ණ විය. මෙය සම්‍යක් සම්බෝධියගේද පරමාර්ථභාවය නිසා අසිද්ධය.
තුන්වන ස්ථානය වූ දම්සක් පැවැත්වීමේ දී සතර අධිෂ්ඨානයන් සම්පූර්‍ණ වේයයි අන්‍ය ආචාර්‍ය්‍ය කෙනෙක් කියති. එහිදී වනාහි සත්‍යාධිෂ්ඨානයෙන් යුක්තවූවහුගේ දොළොස් ආකාරයකින් ආර්‍ය්‍ය සත්‍යදේශනාවෙන් සත්‍යාධිෂ්ඨානය සම්පූර්‍ණ විය. ත්‍යාගාධිෂ්ඨානයේ පටන් ගැනීමෙන් යුක්ත තැනැත්තහුගේ සද්ධර්‍ම මහායාගය කිරීමෙන් ත්‍යාගාධිෂ්ඨානය සම්පූර්‍ණ විය. උපසමාධිෂ්ඨානයේ පටන් ගැන්මෙන් යුත් තැනැත්තහුගේ තමා උපසමවූයේ අනුන් උපසමනය කිරීමෙන් උපසමාධිෂ්ඨානය සම්පූර්‍ණ විය. ප්‍රඥාධිෂ්ඨානයෙන් යුක්ත තැනැත්තහුගේ හික්මවිය යුතු ජනයාගේ ආසයාදිය දැන ගැනීමෙන් ප්‍රඥාධිෂ්ඨානය සම්පූර්‍ණ විය. බුද්ධ කෘත්‍යය නොනිමි බැවින් එයද අසිද්ධය.
පරිනිර්‍වාණ සඞ්ඛ්‍යාත සිවුවෙනි ස්ථානයෙහි චතුරාධිෂ්ඨානය සම්පූර්‍ණ වීයයි අන්‍ය ආචාර්‍ය්‍ය කෙනෙක් කියති. එහිදී වනාහි පරිනිර්‍වාණය කළ හෙයින් පරමාර්ථ සත්‍ය සම්පත්තියෙන් සත්‍යාධිෂ්ඨානය සම්පූර්‍ණ විය. සියලු උපධීන්ගේ පරිත්‍යාගයෙන් ත්‍යාගාධිෂ්ඨානය සම්පූර්‍ණ විය. සියලු සංස්කාරයන් සංසිඳවීමෙන් උපසමාධිෂ්ඨානය සම්පූර්‍ණ විය. ප්‍රඥා ප්‍රයෝගයන් දැනගැනීම හා පරිනිර්‍වාණයෙන් ප්‍රඥාධිෂ්ඨානය සම්පූර්‍ණ විය. එහි විශේෂයෙන්ම මෛත්‍රියට කෙත වූ ඉපදීමෙහි සත්‍යාධිෂ්ඨානයෙන් යුක්ත මහාපුරුෂයාගේ සත්‍යාධිෂ්ඨානයාගේ සම්පූර්‍ණ කිරීම ප්‍රකට කරන ලදී. විශේෂයෙන් කරුණාවට කෙත වූ අභිසම්බෝධියෙහි ප්‍රඥාධිෂ්ඨානයෙන් යුත් තැනැත්තහුගේ ප්‍රඥාධිෂ්ඨානය සම්පූර්‍ණ කිරීම ප්‍රකට කරන ලදී. විශේෂයෙන් මුදිතාවට කෙත වූ දම්සක් පැවැත්වීමේදී ත්‍යාගාධිෂ්ඨානයෙන් යුත් තැනැත්තහුගේ ත්‍යාගාධිෂ්ඨානය සම්පූර්‍ණ කිරීම ප්‍රකට කරන ලදී. විශේෂයෙන් උපේක්‍ෂාවට ක්‍ෂේත්‍ර වූ පරිනිර්‍වාණයෙහි උපසමාධිෂ්ඨානයෙන් යුත් තැනැත්තහුගේ උපසමාධිෂ්ඨානයේ සම්පූර්‍ණ කිරීම ප්‍රකට කරන ලද්දේ යයි දත යුතුය.
එහි සත්‍යාධිෂ්ඨානයෙන් යුත් තැනැත්තහුගේ ශීලය, එක්ව විසීමෙන් දත යුතුය. ත්‍යාගාධිෂ්ඨානයෙන් යුත් තැනැත්තහුගේ පිරිසුදු බව මනා ව්‍යවහාරයෙන් (කතාවෙන්) දතයුතුය. උපසමාධිෂ්ඨානයෙන් යුත් තැනැත්තහුගේ වීර්‍ය්‍යය, විපත්තින්හීදී දත යුතුය. ප්‍රඥාධිෂ්ඨානයෙන් යුත් තැනැත්තහුගේ ප්‍රඥාව, සාකච්ඡාවෙන් දතයුතුය. මේ ක්‍රමයෙන් ශීල, ආජීව, චිත්ත, දිට්ඨි විසුද්ධීහු දත යුත්තාහ. එසේම සත්‍යාධිෂ්ඨානයෙන් යුක්ත වීම හේතුකොට ගෙන, අනුන් නොරවටන හෙයින් ද්වේෂයෙන් අගතියට නොයයි. ත්‍යාගාධිෂ්ඨානය හේතුකොට ගෙන, වස්තූන්හි නොඇලෙන බැවින් ලෝභයෙන් අගතියට නොයයි. උපසමාධිෂ්ඨානය හේතුකොට ගෙන, අපරාධ නොකරන හෙයින් භයින් අගතියට නොයයි. ප්‍රඥාධිෂ්ඨානය හේතුකොට ගෙන, යථා ස්වභාවය අවබෝධ කරන හෙයින් මෝහයෙන් අගතියට නොයයි.
එසේම ප්‍රථම අධිෂ්ඨානයෙන් දූෂිත නොවූයේ ඉවසයි. දෙවෙනි අධිෂ්ඨානයෙන් ඇලීමෙන් තොරවූයේ සිවුපසය සේවනය කරයි. තෙවෙනි අධිෂ්ඨානයෙන් බියට පත් නොවූයේ දුරු කරයි. සිවුවෙනි අධිෂ්ඨානයෙන් මුළා නොවූයේ දුරු කළ යුතු ධර්‍මයන් දුරු කරයි. ප්‍රථම අධිෂ්ඨානයන්ගෙන් නෛෂ්ක්‍රම්‍ය සැපයට පත්වේ. අනෙක් අධිෂ්ඨානයන්ගෙන් විවේක, උපසම, සම්බෝධි යන සැපයන්ට පැමිණිම සිදුවෙති”යි දත යුතුය. එසේම විවේකයෙන් උපන් ප්‍රීති සුඛය, සමාධියෙන් උපන් ප්‍රීති සුඛය, ප්‍රීතියෙන් තොරව උපන් කාය සුඛය, සතිපාරිශුද්ධියෙන් උපන් උපේක්‍ෂා සුඛය යන මේවා මේ සතර අධිෂ්ඨානයන්ගෙන් පිළිවෙලින් වෙයි. මෙසේ නොයෙක් ගුණයන් හා බැදුණු සතර අධිෂ්ඨානයන්ගෙන් සියලු පාරමී සමූහයාගේ සංග්‍රහය වේයයි දත යුතුය. යම්සේ මේ සතර අධිෂ්ඨානයෙන් සියලු පාරමිතාවන්ගේ සංග්‍රහය වේද, එසේම කරුණා ප්‍රඥා දෙකින්ද සංග්‍රහය වේයයි දත යුතුය. සියලු බෝධි සම්භාරය තෙම කරුණා ප්‍රඥා දෙකෙන් සංග්‍රහ කරන ලද්දේය. කරුණා ප්‍රඥා දෙකෙන් පරිගෘහිත වූ දානාදී ගුණයෝ මහාබෝධි සම්භාරයෝ වෙති. බුද්ධත්‍ව සිද්ධිය කෙළවර කොට ඇත්තාහ’යි මෙසේ මේ පාරමිතාවන්ගේ සංග්‍රහය වේ යයි දත යුතුය.
13. “**කො සම්පාදනූපායො**” මොවුන්ගේ සම්පාදන උපාය කවරේද? යන මේ ප්‍රශ්නයෙහි සම්‍යක් සම්බෝධිය උදෙසා සියලු පුණ්‍යාදී සමූහයාගේ නොවෙනස්ව යෙදීමෙන් නිරවශේෂයෙන් රැස්කිරීමය, එහිද ආදර බහුමානයෙන් යුක්තව සකස් කරන බවය, නිරතුරුව යෙදීමෙන් නොනැවතී කිරීමය, අතරතුර කෙළවරකට නොපැමිණීමෙන් බොහෝ කාලයක් යෙදීමය යන මේ චතුරංග යෝගය වනාහි මේ පාරමීන්ගේ සම්පාදනෝපාය වේ. මෙහි ඒ කාලපරිමාණය පසුව සඳහන් වන්නේය. එසේම බුද්ධත්‍වය පිණිස පිළිපදින්නා වූ මහාසත්ත්‍වයන් විසින් සම්‍යක් සම්බෝධිය පිණිස පළමුකොටම බුදුවරයන්ට තමන්ගේ ආත්මය “මම මේ ආත්මභාවය බුදුවරයන්ට පවරා දෙමි”යි පවරා දිය යුතුය. අයිතිකොට ගත් ඒ ඒ වස්තුවද ප්‍රතිලාභයෙන් පළමුකොටම (ලැබීමට කලින්ම) දාන මුඛයෙහි අත්හැරිය යුතුය. මට උපදනා වූ යම්කිසි ජීවිත පරිෂ්කාර ආදියක් ඇත්ද ඒ සියල්ල යාචකයන් ඇති කල්හි දෙන්නෙමි. ඔවුන්ට දී ඉතිරියම මාවිසින් අනුභව කළ යුතුය.
මෙසේ මනාකොට පරිත්‍යාග කළ කල්හි එතුමන්ගේ චිත්තාභිසංස්කාරයෙහි සවිඤ්ඤාණක වූ හෝ අවිඤ්ඤාණක වූ හෝ යම් පරිග්‍රහ වස්තුවක් උපදීද එහි දානයෙහි කලින් නොකළ පුරුද්දය. පරිග්‍රහ වස්තුවගේ මඳ බවය, උදාර මනෝඥභාවය, ක්‍ෂය වීම පිළිබඳ සිතුවිල්ලය යන දානය පිළිබඳ බැදීම් සතරක් වෙයි. ඔවුන් අතුරෙන් යම්කලෙක දිය යුතු වස්තූන් ඇති කල්හි යාචක ජනයා ද එළඹ සිටි කල්හි මහා බෝධිසත්ත්‍වයන්ගේ සිත ඊට නොනැමේද, ඒ අනුව නොයයිද ඒ කරණකොටගෙන “මම ඒකාන්තයෙන් දීමෙහි පෙර නොකළා වූ පුරුදු ඇත්තෙමි. එහෙයින් දැන් දන්දෙනු කැමති බව මගේ සිතෙහි නොපිහිටයි කියා නිගමනය කළ යුතුය. හෙතෙම “මෙයින් මතු මට දානයෙහි ඇලුනු සිතක් ඇති වන්නේය, එබැවින් මෙතැන් පටන් මම දන් දෙන්නෙම් නම් මැනවි. මා විසින් පළමුකොටම පරිග්‍රහවස්තු යාචකයන්ට පරිත්‍යාග කළේ නොවේදැ”යි මුදාහළ පරිත්‍යාග ඇත්තේ පිරිසිදු අත් ඇත්තේ, දීමෙහි ඇලුනේ, ඉල්ලීමට සුදුසු වන්නේ, දානසංවිභාගයෙහි ඇලුම් ඇත්තේ දන්දෙයි. මෙසේ මහාසත්ත්‍වයන්ගේ පළමුවන දාන බන්‍ධනය නැසුණේ වෙයි. විශේෂයෙන් නැසුණේ වෙයි. මුලින් සිඳුනේ වෙයි.
එසේම මහාසත්ත්‍වයෝ දිය යුතු වස්තුව මඳවූ කල්හිද විකල වූ කල්හිද මෙසේ සලකති:- “මම වනාහි පෙර නුදුන් බැවින් දැන් මෙසේ ප්‍රත්‍යය අඩුවූයෙම් වෙමි. එබැවින් දැන් මා විසින් මඳ වූ හෝ හීන වූ හෝ ලද යම් දාන වස්තුවකින් තමාට පීඩා කොට හෝ “මම මත්තෙහි දාන පාරමිතාව මුදුන් පමුණුවන්නෙමි”යි කියා දානයම දිය යුතුය. හෙතෙම ලද දෙයකින් මුදාහළ පරිත්‍යාග ඇත්තේ, පිරිසිදු අත් ඇත්තේ, දානයෙහි ඇලුම් ඇත්තේ, ඉල්ලීමට සුදුසු වන්නේ, දාන සංවිභාගයෙහි ඇලුම් ඇත්තේ, දන් දෙයි. මෙසේ මහාසත්ත්‍වයන්ගේ දෙවෙනි බන්‍ධනය නැසුණේ වෙයි. විශේෂයෙන් නැසුණේ වෙයි. මුල් සිඳුනේ වෙයි.
එසේම මහාසත්ත්‍වයෝ දිය යුතු වස්තුවෙහි උසස් ලෙස සිත් අලවන බැවින් නොදෙනු කැමති බව සිතෙහි උපන් කල්හි “සත්පුරුෂය, නුඹ විසින් ඉතා උදාර වූ හැමටම ශ්‍රේෂ්ඨ වූ සම්‍යක් සම්බෝධිය පතන ලද්දේ නොවේද, එබැවින් නුඹ විසින් ඒ සඳහා උදාර වූද මනෝඥ වූද දිය යුතු වස්තු දීමට සුදුසුම යයි සලකති. හෙතෙම උදාර වූද මනෝඥ වූද දේ මුදාහළ ත්‍යාග ඇත්තේ, පිරිසිදු අත් ඇත්තේ, දීමෙහි ඇලුම් ඇත්තේ, ඉල්ලීමට සුදුසු වන්නේ, දාන සංවිභාගයෙහි ඇලුම් ඇත්තේ දෙයි. මෙසේ මහාපුරුෂයන්ගේ තෙවෙනි දාන බන්‍ධනය ද නැසුණේ වෙයි. විශේෂයෙන් නැසුණේ වෙයි. මුල් සිඳුණේ වෙයි.
එසේම මහාසත්ත්‍වයෝ දන් දෙන්නහු යම්කලෙක දාන වස්තුවෙහි ක්‍ෂය වීමක් දකිත්ද උන්වහන්සේ එවිට මෙසේ සලකති, “යම් මේ ක්‍ෂය වන ස්වභාවයක් විනාශ වන ස්වභාවයක් වේද ඒ වනාහි භෝගයන්ගේ ස්වභාවයයි. එසේ වුවත් මා විසින් පෙර එබඳු දානයන් නොදෙන ලද හෙයින් මෙසේ භෝගයන්ගේ ක්‍ෂය වීමක් පෙනේ. එබැවින් මම ස්වල්ප වූ හෝ මහත් වූ හෝ ලැබුණු දාන වස්තුවකින් දානයම දෙන්නෙම් නම් යෙහෙකි. මම මතු දාන පාරමිතාව මුදුන් පමුණුවන්නෙමියි කියාය. හෙතෙම මුදාහළ ත්‍යාග ඇත්තේ, පිරිසිදු අත් ඇත්තේ, දීමෙහි ඇලුනේ, ඉල්ලීමට සුදුසු වන්නේ, දාන සංවිභාගයෙහි ඇලුනේ ලැබුණු පරිදි දන් දෙයි. මෙසේ මහාසත්ත්‍වයන්ගේ සිවුවෙනි දාන බන්‍ධනය නැසුණේ වෙයි. විශේෂයෙන් නැසුණේ වෙයි. මුලින් සිඳුණේ වෙයි. මෙසේ දාන පාරමිතාවට බන්‍ධන වූ යම් යම් අනර්ථ දෙයක් වේද ඒවා සුදුසු පරිදි සලකා දුරු කිරීම “උපාය” නම් වේ. දාන පාරමිතාවෙහි යම්සේ ද ශීලපාරමිතා ආදියෙහිද එසේම යයි දත යුතුය.
තවද මහාසත්ත්‍වයන්ගේ බුදුවරුන්ට යම් ආත්ම පවරාදීමක් වේද, ඒ වනාහි සියලු පාරමිතාවන්ගේම මනාකොට සම්පාදනෝපාය වේ. බුදුවරයන්ට වනාහි ආත්මය පරිත්‍යාගකොට සිටියා වූ මහාපුරුෂතෙම ඒ ඒ තන්හි බෝධි සම්භාර ධර්‍මයන් සම්පූර්‍ණ කිරීමට ගැටෙන්නේ වෑයම් කරන්නේ ශරීරය ද සැප උපකරණයන් ද සිඳලන්නා වූ ඉවසිය නොහැක්කා වූ සම්පූර්‍ණ නොකළ හැක්කා වූ ක්‍රියාවන්හිද සත්ත්‍ව සංස්කාරයන් විසින් එළවන ලද දරුණු වූ, ප්‍රාණය පැහැර ගන්නා වූ අනර්ථයන් ඇති කල්හි ද මවිසින් මේ ආත්මභාවය බුදුවරුන්ට පරිත්‍යාග කරන ලද්දේය මෙහි යමක් වේනම් එය වේවායි එය නිමිති කොට කම්පා නොවෙයි. නො වෙව්ලයි. මඳකුදු වෙනසකට නොපැමිණයි. ඒකාන්තයෙන් කුශලාරම්භයෙහි නිශ්චල අධිෂ්ඨාන ඇත්තෙක් වෙයි. මෙසේ ආත්ම පරිත්‍යාගය ද මේ පාරමීන්ගේ “සම්පාදනුපාය” වෙයි.
තවද සැකෙවින් කරන ලද අභිනීහාර ඇති බෝධිසත්ත්‍වයන්ගේ තමා කෙරෙහි ඇති සෙනෙහස වියලවීමද අනුන් කෙරෙහි සෙනෙහස වැඩීමද මේ පාරමිතාවන්ගේ **සම්පාදනුපාය** වේ. සම්‍යක් සම්බෝධිය අවබෝධ කර ගැනීම පිණිස කරන ලද ප්‍රාර්ථනා ඇති යථා ස්වභාවයෙන් දැන ගැනීමෙන් සියලු ධර්‍මයන්හි ඇලීමක් නැත්තා වූ මහාසත්ත්‍වයන්ගේ ආත්ම ස්නේහය නිරවශේෂයෙන් ගෙවී යන්නේය. මහාකරුණා සමාසේවනයෙන් වනාහි සියලු සත්ත්‍වයන් ප්‍රිය පුත්‍රයන් මෙන් දක්වා වූ මහාසත්ත්‍වයන්ගේ, සත්ත්‍වයන් කෙරෙහි මෛත්‍රී කරුණා සෙනෙහස වැඩෙන්නේය. ඉක්බිති ඒ ඒ අවස්ථාවට සුදුසුව තමාගේ සහ අන්‍යයන්ගේ සිත්වල ලෝභ ද්වේෂ, මෝහයන් පහකිරීමෙන් මාත්සර්‍ය්‍යාදී බෝධිසම්භාරයන්ට විරුද්ධ ධර්‍මයන් දුරුකරණ ලද. මහාපුරුෂයෝ දානය, ප්‍රිය වචනය, අර්‍ථචර්‍ය්‍යාව, සමානාත්මතාව යයි කියන ලද සතර අධිෂ්ඨානයන් අනුව ගිය සතර සංග්‍රහ වස්තුවලින් අතිශයින් ජනයාට සංග්‍රහ කිරීමෙන් මතු යානත්‍රයට බැස්සවීමත්, මේරවීමත් කරති.
මහාසත්ත්‍වයන්ගේ වනාහි මහා කරුණාවත් මහා ප්‍රඥාවත් දානයෙන් සරසන ලද්දේය. දානය ප්‍රිය වචනයෙන්ද, ප්‍රිය වචනය, අර්‍ථ චර්‍ය්‍යාවෙන් ද, අර්‍ථ චර්‍ය්‍යාව සමානාත්මතාවෙන්ද, සරසන ලද්දේ ද සංග්‍රහ කරන ලද්දේ ද වෙයි. සියලුම සත්ත්‍වයන් තමන් කෙරෙහි විශේෂයක් නොකොට බෝධිසම්භාර ධර්‍මයන් කෙරෙහි පිළිපදින්නා වූ බෝධිසත්ත්‍වයන් වහන්සේලාට හැම තන්හි සමාන සැප දුක් ඇති බැවින් සමානාත්මතාවගේ සිද්ධිය වෙයි. බුද්ධත්‍වයට පත්වූවන්ගේ ද සතර අධිෂ්ඨානයෙන් සම්පූර්‍ණ කළ අභිවෘද්ධි ඇති ඒ සතර ඒ සතර සංග්‍රහ වස්තූන්ගෙන් සත්ත්‍වයන්ට බොහෝසෙයින් සංග්‍රහ කිරීම කරණ කොට ගෙන අභිනිවේශනය (එහි පිහිටීම) සිදුවෙයි. ඒ එසේමය. සම්‍යක් සම්බුදුවරුන්ගේ ත්‍යාගාධිෂ්ඨානයෙන් දානය සම්පූර්‍ණ කරන ලදී. දියුණු කරන ලදී. සත්‍යාධිෂ්ඨානයෙන් ප්‍රිය වචනය ද ප්‍රඥාධිෂ්ඨානයෙන් අර්‍ථ චර්‍ය්‍යාවද, උපසමාධිෂ්ඨානයෙන් සමානාත්මතාවද සම්පූර්‍ණ කරන ලදී. දියුණු කරන ලදි. තථාගතයන් වහන්සේගේ පරිනිර්‍වාණයෙන් සියලු ශ්‍රාවකයන් හා පසේ බුදුවරයන් සමග සමානාත්මතාව වෙයි. එහි වනාහි උන්වහන්සේලාගේ අවිශේෂයෙන් ඒකීභාවය වෙයි. විමුක්තියගේ නානත්‍වයක් නැතැ”යි එහෙයින් වදාළහ. මෙහි මෙසේද වෙයි.
“සත්‍යයෙහි පිහිටි ත්‍යාගශීලී වූ සංසුන් ඉඳුරන් ඇත්තා වූ නුවණැත්තා වූ අනුකම්පා කරන්නා වූ සියලු බෝධිසම්භාර ධර්‍මයන් රැස් කර ගත්තා වූ මහා බෝධිසත්ත්‍වයෝ කවර නම් අර්‍ථයක් සිදුකර නොගන්නාහු ද?
මහා කාරුණික වූ අනුශාසක වූ හිත වැඩ කැමති වූ මධ්‍යස්ථ වූ සියලු තන්හි අපේක්‍ෂාවක් නැත්තා වූ පස්මරුන් දිනු බුදුවරු අහෝ! ආශ්චර්‍ය්‍ය වෙති.
සියලු ධර්‍මයන්හි නොඇලුණා වූ සත්ත්‍වයන් කෙරෙහි මැදහත් පැවතුම් ඇති හැම කල්හි සත්ත්‍වයන්ට හිත වැඩ පිණිස යෙදුනා වූ පස්මරුන් දිනූ බුදුවරු අහෝ! ආශ්චර්‍ය්‍ය වෙති.
හැමකල්හි සියලු සත්ත්‍වයන්ට හිත පිණිස ද සැප පිණිසද උත්සාහවත් වූ එයින් පීඩාවට පත් නොවන්නා වූ පස්මරුන් දිනු බුදුවරු අහෝ! ආශ්චර්‍ය්‍ය වෙතියි.
14. “**කිත්තකෙන කාලෙන සම්පාදනං**” ඒවායේ සම්පාදනය කොපමණ කලකින් වේද? යන මේ ප්‍රශ්නයෙහි පළමුකොට යටත් පිරිසෙන් සතර අසංඛ්‍යයක් හා මහා කල්පයන් පිළිබඳ ලක්‍ෂයකි, හෙවත් සාරාසංඛ්‍ය කල්ප ලක්‍ෂයකි. මැදත් පිරිසෙන් අෂ්ඨ අසංඛ්‍යයක් හා මහාකල්පයන් ලක්‍ෂයකි. හෙවත් අෂ්ඨාසංඛ්‍ය කල්ප ලක්‍ෂයකි. උඩත් පිරිසෙන් සොළස අසංඛ්‍යයක් හා මහා කල්ප ලක්‍ෂයකි. හෙවත් සොළසාසංඛ්‍යා කල්ප ලක්‍ෂයකි. මේ කාලභේද පිළිවෙලින් ප්‍රඥාධික, ශ්‍රද්ධාධික, වීර්‍ය්‍යාධීක බෝධිසත්ත්‍වයන්ගේ වශයෙන් දත යුතුය. “ප්‍රඥාධික වූ බෝධිසත්ත්‍වවරයන්ගේ ශ්‍රද්ධාව මඳ වෙයි. ප්‍රඥාව තියුණු වෙයි. ශ්‍රද්ධාධික බෝධිසත්ත්‍වවරයන්ගේ ප්‍රඥාව මධ්‍යම වෙයි. (ශ්‍රද්ධාව තියුණු වෙයි) වීර්‍ය්‍යාධික බෝධිසත්ත්‍වවරයන්ගේ ප්‍රඥාව මඳ වෙයි. (වීර්‍ය්‍යය තියුණු වෙයි) ප්‍රඥානුභාවයෙන් වනාහි සම්‍යක් සම්බෝධිය අවබෝධ කළ යුතු යයි අට්ඨ කථාවෙහි කියන ලදී.
සමහර කෙනෙක් වනාහි වීර්‍ය්‍යයාගේ තියුණු මධ්‍යම මෘදු භාවයෙන් බෝධිසත්ත්‍වවරයන්ගේ මේ කාල විභාගය වේ යයි කියති. සාමාන්‍යයෙන් වනාහි විමුක්තිය මුහුකරවන්නා වූ ධර්‍මයන්ගේ තියුණු මධ්‍යම, මෘදු භාවයෙන් යට කී කාලභේදයෙන් උන්වහන්සේලාගේ බෝධිසම්භාරයෝ සම්පූර්‍ණ වීමට යතියි මේ කාලභේදයෝ තිදෙන යෝග්‍ය වූවාහු යයිද කියති. අභිනීහාර ක්‍ෂණයෙහි බෝධිසත්ත්‍වයෝ වනාහී මෙසේ ත්‍රිවිධ වෙති. එක් අයෙක් උග්ඝටිතඥය, එක් අයෙක් විපචිතඥය, එක් අයෙක් නෙය්‍යය වශයෙනි. ඔවුන් අතුරෙන් යමෙක් උග්ඝටිතඥ වේද හෙතෙම ඉදින් ශ්‍රාවක බෝධියෙහි පිහිටියේ වී නම් සම්‍යක් සම්බුද්ධයන් වහන්සේ ඉදිරියෙහි සතර පදයෙන් යුත් ගාථාවක් අසන්නේ ගාථාවෙහි තුන්වන පදය නිමවීමට පෙරම ෂඩ් අභිඥා සහ සිවුපිළිසිඹියාවන් සමග අරහත් ඵලය අවබෝධ කර ගැනීමට සමර්ථ වූ උපනිශ්‍රය ඇත්තෙක් වෙයි.
දෙවන විපචිතඥ බෝධිසත්ත්‍ව තෙම ඉදින් ශ්‍රාවක බෝධියෙහි පිහිටියේ නම් භාග්‍යවතුන් වහන්සේ හමුවෙහි සතර පද ගාථාවක් අසන්නේ ගාථාවෙහි සතරවන පදය අවසන් වීමට පෙරම ෂඩ් අභිඥා සහිත රහත්ඵලය අවබෝධ කර ගැනීමට සමර්ථ උපනිශ්‍රය ඇත්තෙක් වෙයි.
අනෙක් නේය පුද්ගල තෙම වනාහි භාග්‍යවතුන් වහන්සේ හමුවෙහි සතර පද ගාථාවක් අසා ගාථාව නිමවූ කල්හි ෂඩ් අභිඥා සහිත රහත් ඵලය අවබෝධ කරගැනීමට සමත් උපනිශ්‍රය ඇත්තෙක් වෙයි.
මේ බෝධිසත්ත්‍වවරු තිදෙනම කාල භේදයෙන් තොරව කරන ලද ප්‍රාර්ථනා ඇත්තාහු බුදුවරයන්ගේ සමීපයෙහි ලබන ලද විවරණ ඇත්තාහු පිළිවෙලින් පාරමිතා පුරන්නාහු ක්‍රමානුකූලව යටකී ප්‍රභේද සහිත කාලයෙන් සම්මා සම්බෝධියට පැමිණෙත්. ඒ ඒ කාලප්‍රභේදයන් සම්පූර්‍ණ නොවූ කල්හි ඒ ඒ මහා සත්ත්‍වයෝ දවසක් දවසක් පාසා වෙස්සන්තර දානය හා සමාන මහදන් දෙන්නාහු නමුදු එබඳුවූම ශීලාදී සියලු පාරමී ධර්‍මයන් රැස් කරන්නාහු නමුදු පඤ්ච මහා පරිත්‍යාගයන් පරිත්‍යාග කරන්නාහු නමුදු ඤතත්‍ථ චරියා, ලෝකත්‍ථ චරියා, බුද්ධත්‍ථ චරියා යන ත්‍රිවිධ චර්‍ය්‍යාවන්හි ඉහලම කෙළවරට පැමිණෙන්නාහු නමුදු අතරතුරෙක සම්‍යක් සම්බුද්ධයෝ වන්නාහ යන මේ කාරණය විද්‍යාමාන නොවේ. කුමක් හෙයින්ද යත්? නුවණ මුහුනොකරන බැවින් හා බුද්ධකාරක ධර්‍මයන් නිම නොවන බැවිනි. කලට පැසෙන්නා වූ ගොයමක් මෙන් යටකියන ලද කාල පරිච්ඡේදයෙන් සම්‍යක් සම්බෝධිය සමෘද්ධ වන්නේය. ඒ අතරතුර සියලු උත්සාහයෙන් උත්සාහ දරන්නා වූ බෝධිසත්ත්‍වයන් විසින් ද සම්‍යක් සම්බෝධිය අවබෝධ කරන්නට නොහැකිය. පාරමී ධර්‍ම සම්පූර්‍ණ කොට කියන ලද කාල විශේෂයෙන්ම බුදුබව සිද්ධ වන්නේ යයි දත යුතුය.
15. **“කො ආනිසංසො**” ඔවුන්ගේ ආනිසංස කවරේද? යන මේ ප්‍රශ්නයෙහි කරන ලද අභිනිහාර ඇති බෝධිසත්ත්‍වයන්ගේ:-
“මෙසේ සියලු ගුණයන්ගෙන් යුක්ත වූ සම්බෝධියට නියත වූ බෝධිසත්ත්‍වරයෝ කල්ප කෝටි සිය ගණනකිනිදු දිගුකලක් සසර සැරිසරා ඇවිදින්නාහු අවීචි මහා නරකයෙහි නූපදිති. ලෝකන්තරික නරකයෙහිත් නූපදිති. නිජ්ඣාම තණ්හා, ඛුප්පිපාසා, කාලකඤ්ජකා යන ප්‍රේත නිකායන්හි නූපදිති.

තිරිසන් යෝනියෙහි උපදින්නාහු නමුදු (වටුවන්ට වඩා කුඩා සතුන්ව නූපදිති. මිනිසුන් අතර උපදින්නාහු ඔවුහු ජාත්‍යන්‍ධයෝ නොවෙති.
ඇසීමෙහි අඩුබවක් නොවේ. ගොළු නොවෙති. ස්ත්‍රීභාවයට නොයති. බෝධියට නියත වූ පුද්ගලයෝ උභතොබ්‍යඤ්ජනක ‍ නපුංසක යන මේ අයට ඇතුලත් වූවෝ නොවෙති.
සියලු තන්හි පිරිසිදු අරමුණු ඇත්තාහු ආනන්තරික කර්‍මයන්ගෙන් මිදුනාහු වෙති. කර්‍මවාදී ක්‍රියාවාදී දර්‍ශනයෙන් යුක්ත වූවාහු මිත්‍යා දෘෂ්ටිකයෝ නොවෙති. දෙව්ලොව උපදිතත් අසංඥ තලයෙහි නූපදිති.

ශුද්ධාවාස දෙවියන් කෙරෙහිත් ඉපදීමට කාරණයක් නැත. කුදුමහත් භවයන්හි නොඇලුණා වූ නෛෂ්ක්‍රම්‍යයට නැමුණා වූ බෝධිසත්ත්‍ව වරයෝ සියලු පාරමිතා පුරන්නාහු ලෝකාර්ථ චර්‍ය්‍යාව පිණිස හැසිරෙතියි.
මෙසේ ආනිසංසයෝ වර්‍ණනා කරන ලද්දාහුය. තවද “ආනන්‍ද, බෝධිසත්ත්‍ව තෙම සිහි ඇත්තේ මනාසේ දැන ගන්නේ තුසිත දෙව්ලොවින් චුතව මවුකුසට බැසගනී”යි ආදී වශයෙන් වදාළ සොළොස් වැදෑරුම් ආශ්චර්‍ය්‍ය අද්භූත ධර්‍මප්‍රකාරයෝ “ශීතද දුරුවූයේ වෙයි. උණුසුමද සංසිඳුනේ වෙයි” යනාදියද, “සාරිපුත්තය, බෝධිසත්ත්‍වන් උපදනා කල්හි මේ දස දහසක් ලෝකධාතුව කම්පා වෙයි. අතිශයින්ම කම්පා වෙයි. විශේෂයෙන්ම කම්පා වෙයි’ යනාදී වශයෙන් වදාළ දෙතිස් පූර්‍වනිමිති ද, බෝධිසත්ත්‍වවරයන්ගේ අභිප්‍රාය සිදුවන අනිත් කරුණු ද කර්‍මාදීන්ගේ වසීභාවයද යන මේ ආදීවූ ඒ ඒ ජාතක බුද්ධවංස ආදියෙහි දක්වන ලද ආනිසංසයෝ වෙත්ද, ඒ සියල්ලම බෝධිසත්ත්‍වයන්ගේ ආනිසංසයෝ යයි දතයුත්තාහ. එසේම යම් පරිද්දෙකින් දක්වන ලද ප්‍රභේද ඇති අලෝභ අදෝෂ ආදී ගුණ යුගල ද ආනිසංස යයි දත යුතුය.
තවද යම්හෙයකින් බෝධිසත්ත්‍වයෝ අභිනීහාරයේ පටන් හිතෛෂීභාවයෙන් සියලු සත්ත්‍වයන්ට පියෙකු හා සමාන වෙත්ද, දක්‍ෂිණාර්‍හ වෙත්ද, ගරු බුහුමන් කටයුතු වෙත්ද, ගුණවිශේෂ යෝගයෙන් උතුම් පින් කෙතක් වෙත්ද, බෙහෙවින් මිනිසුන්ට ප්‍රිය වෙත්ද, අමනුෂ්‍යයන්ට ප්‍රිය වෙත්ද, දෙවියන් විසින් පාලනය කරනු ලැබෙත්ද, මෛත්‍රියෙන් හා කරුණාවෙන් පරිභාවිත සිත් ඇති බැවින් වන මෘගයන් විසින් මැඩලිය නොහැකි වෙත්ද, යම් යම් සත්ත්‍ව නිකායක උපදිත් නම් ඒ සත්ත්‍ව නිකායෙහි පුණ්‍ය විශේෂ යෝගයෙන් උදාර වූ ශරීර වර්‍ණයෙන්ද, උදාර වූ යසසින් ද, උදාර සැපයෙන්ද, උදාර වූ බලයෙන්ද, උදාර වූ ආධිපත්‍යයෙන් ද, සෙසු සත්ත්‍වයන් අභිභවනය කෙරෙත් ද,
අල්ප ආබාධ ඇත්තාහු අල්ප වූ ශරීර දුක් ඇත්තාහු වෙත්ද එතුමන්ගේ ශ්‍රද්ධාව සුපිරිසුදු වූයේ ඉතා පැහැදිලි වූයේ වේද වීර්‍ය්‍ය සති, සමාධි, ප්‍රඥාවෝ සුපිරිසිදු වූවාහු ඉතා ප්‍රකට වූවාහු වෙත්ද, මඳ වූ කෙලෙස් ඇත්තෝ වෙත්ද, මඳ වූ විඩා ඇත්තෝ වෙත්ද, මඳ වූ පරිදාහ ඇත්තෝ වෙත්ද, මඳ වූ කෙලෙස් ඇති බැවින් සුවච වූවෝ වෙත්ද, අනුන් විසින් පෙන්වා දෙන වරද ගෞරවයෙන් පිළිගන්නාහු වෙත්ද, ඉවසන්නාහු වෙත්ද, සුරත වෙත්ද, මටසිලුටු තෙපුල් ඇත්තෝ වෙත්ද, පිළිසඳරෙහි සමර්ථ වෙත්ද, ක්‍රෝධ නැත්තෝ වෙත්ද, බද්ධ වෛර නැත්තෝ වෙත්ද, ගුණමකු නොවෙත්ද, අනුන්ගේ දොස් කියන්නෝ නොවෙත්ද, ඊර්‍ෂ්‍යා නොකරන්නෝ වෙත්ද, මසුරුමල නැත්තෝ වෙත්ද, තමා තුළ නැති ගුණ පහළ නොකෙරෙත්ද, ඇති දොස් මුවහ නොකෙරෙත් ද, දැඩි ස්වභාවය නැත්තාහු වෙත්ද, අධිකමානය නැත්තාහු වෙත්ද, සන්සුන් වෙත්ද, අප්‍රමාද වූවාහු වෙත්ද, අනුන්ගෙන් වන පීඩා ඉවසිය හැක්කහු වෙත්ද, අනුන් නොපෙළත්ද යම් ගම් පෙදෙසක වෙසෙත්ද එහි සත්ත්‍වයන්ට නූපන්නා වූ භයාදී උපද්‍රවයෝ නූපදිත් ද, උපන්නා වූ උපද්‍රවයෝ සංසිඳෙත් ද, යම්කිසි අපායෙක්හි උපදිත්නම් එහි බොහෝ දෙනා මෙන් එහි අධික වූ දුකින් නොපෙළෙත්ද, බොහෝ සෙයින් සංවේගයට පැමිණෙත්ද, එහෙයින් මහාපුරුෂයන්ට සුදුසු පරිදි ඒ ඒ භවයෙහි ලබන්නා වූ සත්ත්‍වයන්ට පීතෘසමභාවය දක්‍ෂිණාර්‍හභාවය යනාදී වූ මේ ගුණ විශේෂයෝ ආනිසංසයෝ යයි දත යුත්තාහ.
එසේම ආයු සම්පත්තිය, රූප සම්පත්තිය, කුලසම්පත්තිය, එෛශ්චර්‍ය්‍ය (ඉස්සරිය) සම්පත්තිය, ආදෙය්‍ය වචනතා හෙවත් ඇදහිය යුතු වචන ඇති බව, මහානුභාවතා යන මේවාද මහා පුරුෂයාගේ පාරමී ධර්‍මයන් පිළිබඳ ආනිසංසයෝ යයි දත යුත්තාහ. එහි **ආයු සම්පත්තිය** නම් ඒ ඒ උත්පත්තියෙහි දීර්‍ඝ ආයුෂ ඇති බව, බොහෝ කල් පවතින බවය. ඒ කරණ කොටගෙන ආරම්භ කරන ලද කුශල සමාදානයන් අවසන් කරති. බොහෝ කුසල් රැස් කරති. **රූප සම්පත්තිය** නම් මනා රූ ඇති බව දර්‍ශනීය බව හා පැහැදීම් එළවන බවයි. ඒ කරණකොට ගෙන රූපයෙහි ප්‍රසාද ඇති සත්ත්‍වයන්ට පැහැදීම් එළවන්නේ වෙයි. බුහුමන් කටයුතු වෙයි. “**කුල සම්පත්තිය**” නම් උසස් වූ කුලයන්හි ඉපදීමයි. ඒ කරණ කොට ගෙන ජාතිමද ආදී මදයන්ගෙන් මත් වූවන් විසින් ද සමීපයට පැමිණිය යුත්තෙක් වෙයි. ඇසුරු කල යුත්තෙක් වෙයි. ඒ කරණ කොට ගෙන ඔවුන් සුශීල වූවන් කෙරේ. **“ඉස්සරිය සම්පත්තිය”** නම් මහත් සම්පත් ඇති බවයි. මහේශාක්‍ය බවයි. මහ පිරිවර ඇති බවයි. ඒවා කරණකොටගෙන සංග්‍රහ කල යුතු අයට සතර සංග්‍රහ වස්තුවෙන් සංග්‍රහ කරන්නටත් නිග්‍රහ කළයුතු අයට ධර්‍මයෙන් නිග්‍රහ කරන්නටත් සමර්ථයෙක් වෙයි.
“**ආදෙය්‍ය වචනතා**” නම් ඇදහිය යුතු බවයි. පැතිය යුතු බවයි. එය කරණකොට ගෙන සත්ත්‍වයන්ට ප්‍රමාණ වූවෙක් වෙයි. ඔහුගේ අණ නොඉක්මවිය හැකි වෙයි. **“මහානුභාවතා”** නම් ආනුභාවයාගේ මහත් බවයි. ඒ කරණකොට ගෙන අනුන් විසින් මැඩලිය නොහැකි වෙයි. තෙමේම වනාහි ඒකාන්තයෙන් ධර්‍මයෙන් සාමයෙන් යථාභූත ගුණයන්ගෙන් අනුන් මැඩ පවත්වයි. මෙසේ ආයු සම්පත් ආදීහු මහාපුරුෂයන්ගේ පාරමිතාවන්ගේ අනුසස් වෙති. තෙමේද අප්‍රමාණ වූ පුණ්‍ය සම්භාරයාගේ වැඩීමට හේතුවූවාහු සත්ත්‍වයත් යානත්‍රයට බැස්ස වීමටත් මුහුකුරු වීමටත් කාරණ වූහයි දත යුතුය.
16. “**කිං ඵලං”** ඔවුන්ගේ ඵලය කවරේද? යන මේ ප්‍රශ්නයෙහි කෙටියෙන් සම්මා සම්බුදු බව ඒ පාරමීන්ගේ ඵලය වෙයි. විස්තර වශයෙන් වනාහි දෙතිස් මහා පුරුෂ ලක්‍ෂණ, අසූවක් අනුබ්‍යඤ්ජන, බ්‍යාමප්‍රභා ආදී නොයෙක් ගුණ රැසින් බබලන්නා වූ රූපකාය සම්පත්තිය, අධිෂ්ඨාන දශබල චතුර් වෛශාරද්‍ය, ෂඩ් අසාධාරණඥාන අටළොස් ආවේණික බුද්ධ ධර්‍මය යන මොවුන් ආදිකොට ඇති අනන්ත අප්‍රමාණ ගුණ සමූහයෙන් හොබනා වූ ධර්‍මකාය ශ්‍රී සමෘද්ධිය, නොයෙක් කල්ප ගණනාවකින් සම්‍යක් සම්බුද්ධයන් වහන්සේ විසින්ද වචනයෙන් අවසන් කිරීමට නොහැකි වූ යම් බුද්ධ ගුණයෝ වෙත්ද මේ වනාහි මේ පාරමිතාවන්ගේ ඵලය වේ. භාග්‍යවතුන් වහන්සේ විසින් මෙය වදාරන ලදී:-
“බුදුරජාණන් වහන්සේ නමක් වුවද ඉදින් වෙනත් කිසිවක් නොවදාරමින් කල්පයක් මුළුල්ලෙහි බුදු කෙනෙකුගේ ගුණ දේශනා කරන්නේ නමුදු දීර්‍ඝ කාලයකගේ ඉක්මීමෙන් කල්පය ගෙවී යන්නේය. බුදු ගුණ නොගෙවෙන්නේය”යි.
මෙසේ මේ පාරමී ධර්‍මයන්හි ප්‍රකීර්‍ණක කථාව දත යුත්තීය.”
චරියා පිටක පාලියෙහි වනාහි යමක් “දත්‍වා දාතබ්බකං දානං” යනාදී වශයෙන් සියලු පාරමීන් පිඬුකොට දක්වා පසුව “කොසජ්ජං” භයතො දිස්වා” යනාදී වශයෙන් අවසාන ගාථා දෙක දේශනා කරන ලද්දේ ද එය වනාහී වීර්‍ය්‍යාරම්භය, මෛත්‍රී භාවනා, අප්‍රමාද විහරණය යන මේවා කරණකොට ගෙන ඉහත කී බුද්ධකාරක ධර්‍මයෝ ප්‍රකට භාවයට ගියාහුද සම්‍යක් සම්බෝධියයි කියන ලද තමන්ගේ විමුක්තිය මුහුකුරවන ලද්දේ ද ඒ වීර්‍ය්‍යාරම්භාදී ධර්‍මයන්ගෙන් හික්මවිය යුතු ජනයාටද විමුක්තිය වීමට අවවාද දීම පිණිසය.
“කුසීත බව භය වශයෙන් දැක වීර්‍ය්‍යාරම්භය නිර්භය වශයෙන් දැක පටන් ගන්නා ලද වීර්‍ය්‍ය ඇති වව්. මේ බුදුවරයන්ගේ අනුශාසනාවයි.
විවාදය භය වශයෙන් ද අවිවාදය නිර්භය වශයෙන් ද දැක සමගි වව්. මෘදු ස්වභාව ඇති වව්. මේ බුදුවරයන්ගේ අනුශාසනාවයි.
ප්‍රමාදය භය වශයෙන්ද අප්‍රමාදය නිර්භය වශයෙන්ද දැක අෂ්ඨාඞ්ගික මාර්‍ගය වඩව්. මේ බුදුවරයන්ගේ අනුශනාවයි”
එහි “**කොසජ්ජං භයතො දිස්වා විරියාරම්භඤ්ච ඛෙමතො”** යන මෙයින් විරුද්ධ ධර්‍මයෙහි ආදීනව දැක්වීම් වශයෙන් වීර්‍ය්‍යාරම්භයෙහි ආනිසංස දක්වති. “**ආරද්ධ විරියා හොථ”** යන මෙයින් වීර්‍ය්‍යාරම්භයෙහි යොදවති. යම්හෙයකින්:-
සියලු පව් නොකිරීමද කුසලයන් රැස් කිරීමද තමාගේ සිත පිරිසිදු කිරීමද යන මේ සියල්ල බුදුවරයන්ගේ අනුශාසනයයි”
යනුවෙන් කෙටියෙන්ද, විස්තර වශයෙන් වනාහි සියලු බුද්ධ වචනයෙහි ප්‍රකාශිත වූ සියලු සම්පත් ඒකාන්තයෙන්ම සම්‍යක් ප්‍රධානාදීන්ගෙන් වන්නාහුද එහෙයින් භාග්‍යවතුන් වහන්සේ වීර්‍ය්‍යාරම්භයෙහි යොදවා “**එසා බුද්ධානසාසනී**” යයි වදාළහ.
මේ එහි කෙටි අදහසයි. “යම් මේ ධර්‍මයක් සියලු ක්ලේශ ධර්‍මයන්ට මුල්වන හෙයින් සියලු අනර්ථ විධායකය”යි කුසීතභාවය භය වශයෙන්ද, එයට ප්‍රතිපක්‍ෂ වශයෙන් කාමායෝගාදී සතර යෝගයන්ගෙන් නිර්භයභාවය එළවන හෙයින් වීර්‍ය්‍යාරම්භයද නිර්භය වශයෙන් දැක අධිශීල ශික්‍ෂා සම්පාදන වශයෙන් වීර්‍ය්‍යාගේ පටන් ගැනීමක් වේද, සම්‍යක් ප්‍රධානානුයොගයෙක් වේ. “පටන් ගන්නා ලද වීර්‍ය්‍ය ඇති වවු” යයි එහි මනාකොට යම් යෙදවීමක් වේද, එය වනාහී භාග්‍යවත් බුදුවරයන්ගේ අනුශාසනයයි. අනුශාසනා ලැබීමයි. අවවාදයයි යන අර්‍ථයයි. සෙසු ගාථාවන්හිද මේ ක්‍රමයෙන්ම අර්‍ථය දත යුතුය.
මේ වනාහි විශේෂ වෙයි :- “**විවාදං**” යනු විරුද්ධව කීමයි. සය වැදෑරුම් විවාද වස්තු වශයෙන් විරුද්ධව කීම යන අර්‍ථයයි. “**අවිවාදං**” යනු විවාදයට ප්‍රතිපක්‍ෂ මෛත්‍රි වචී කර්‍මයයි. නැතහොත් මෛත්‍රී භාවනාවයි. නැතහොත් අවිවාදයට හේතු වූ සය වැදෑරුම් සාරාණීය ධර්‍මයයි. “**සමග්ගා**” යනු වර්‍ග නොවූවෝ, කයින් මෙන්ම සිතින්ද ඉවත් නොකළෝ. වෙන් නොවූවෝ යන අර්‍ථයයි. “**සඛීලා**” යනු මෘදු ස්වභාව ඇත්තෝ, ඔවුනොවුන් කෙරෙහි මොළොක් හද ඇත්තෝ යන අර්‍ථයයි. “**එසා බුද්ධාන සාසනී**” යන මෙහි සර්‍වාකාරයෙන් විවාදයට නො පැමිණ සවැදෑරුම් සාරාණීය ධර්‍ම පිරීම් වශයෙන් සමගිව විසීමෙහි යම් මේ යෙදවීමක් ඇත්ද, එය බුදුවරුන්ගේ අනුශාසනාව යයි යෙදිය යුතුය. සමගිව වසන්නාහු වනාහි ශීලයෙන් හා දෘෂ්ටියෙන් සමාන භාවයට ගියාහු, විවාද නොකරන්නාහු, පහසුවෙන්ම ත්‍රිශික්‍ෂා සම්පූර්‍ණ කරන්නාහ”යි සමගිව විසීමෙහි යෙදවීම ශාස්තෲන් වහන්සේ තමන්ගේ අනුශාසනාව යයි දැක්වූහ.
“**පමාදං**” යනු පමාවීමයි, කුශල ධර්‍මයන්හි මුළා වීමද අකුශල ධර්‍මයන්හි සිත විහිදුවීමද වෙයි. මෙය වදාරණ ලදමැයි:- **“තත්‍ථ කතමො පමාදො කාය දුච්චරිතෙවා වචී දුච්චරිතෙවා මනො දුච්චරිතෙවා පඤ්චසු වා කාම ගුණෙසු චිත්තස්ස වොස්සග්ගො වොස්සග්ගානුප්පදානං කුසලානං වා ධම්මානං භාවනාය අසක්කච්චකිරියතා අසාතච්චකිරියතා අනුට්ඨිත කිරියතා ඔලීනවුත්තිතා නික්‍ඛිත්ත ඡන්‍දතා නික්‍ඛිත්ත ධුරතා අනාසෙවනා අභාවනා අබහුලීකම්මං යො එවරුපො පමාදො පමජ්ජනා පමජ්ජිතත්තං අයං වුච්චති පමාදො**” (එහි ප්‍රමාදය නම් කිම? කාය දුශ්චරිතයෙහි හෝ වාග් දුශ්චරිතයෙහි හෝ මනෝ දුශ්චරිතයෙහි හෝ පඤ්ච කාම ගුණයෙහි හෝ සිත විහිදුවා හැරීමක් වේද, නැවත නැවත විහිදුවීමක් වේද, කුශල ධර්‍මයන්ගේ වැඩීම පිණිස නොසකස්කොට කරන බවක් වේද, නිතර නොකරන බවක් වේද, රත්නත්‍රයෙහි නොපිහිටි ක්‍රියා ඇති බවක් වේද, නිතර නොකරන බැවින් පසු බැස්මක් වේද, කුශල ක්‍රියාවෙහි බහා තබන ලද කැමැත්ත ඇත්තේ වේද, බහාතබන ලද වීර්‍ය්‍යධූර ඇත්තේවේද, හෙවත් බර නොඋසුලන බවක් වේද, කුශල ධර්‍මයන් සේවනය නොකෙරේද නො වැඩීමක් වේද, බහුල නොකිරීමක් වේද, යම් මෙබඳු ආකාරයේ ප්‍රමාදයක්, ප්‍රමාදවන ආකාරයක්, ප්‍රමාදවන බවක් වේද, එය ප්‍රමාදයයි කියනු ලැබේ.)
“**අප්පමාදං**” යනු නොපමා වීමයි. එය ප්‍රමාදයට විරුද්ධ වශයෙන් දත යුතුයි. අර්‍ථ වශයෙන් වනාහි අප්‍රමාදය නම් සිහියෙන් වෙන්ව නොවිසීමයි. නිතර එළඹ සිටි සිහියට මෙය නමකි. අන්‍ය ආචාර්‍ය්‍යවරයෝ වනාහි සිහි නුවණ ප්‍රධාන කොට එසේ පැවති සතර අරූපී ස්කන්‍ධයෝ අප්‍රමාදය”යි කියති. යම්හෙයකින් වනාහී අප්‍රමාද භාවනාව යයි වෙන්වූ එක් භාවනාවක් නැත්තේද යම්කිසි පුණ්‍යක්‍රියාවක් කුශල ක්‍රියාවක් ඇත්ද ඒ සියල්ල අප්‍රමාද භාවනාව යයි දත යුතුයි.
විශේෂයෙන් වනාහි නිවනට උපනිඃශ්‍රය වූ සරණගමනය, කායික වාචසික සංවරය පටන් සියලු ශීල භාවනා, සියලු සමාධී භාවනා, සියලු ප්‍රඥා භාවනා, සියලු කුසල භාවනා අනවජ්ජ භාවනා යන මේවා අප්‍රමාද භාවනා යයි දත යුතුය. “අප්‍රමාද” යන මේ පදය මහත් අර්‍ථයක් ප්‍රකාශ කරයි. මහත් වූ අර්‍ථයක් අල්වාගෙන සිටී. සියලු ත්‍රිපිටක බුද්ධ වචනය ගෙනවුත් අප්‍රමාද පදයෙහි අර්‍ථ කියන ධර්‍මකථික තෙම නො තොටින් බැස ගියේ යයි නො කිවයුතුය. කුමක් හෙයින්ද යත්? “අප්‍රමාද” පදයාගේ මහත් බව නිසාය. ඒ එසේමය. සම්‍යක් සම්බුද්ධයන් වහන්සේ කුසිනාරා නුවර සල්ගස් දෙක අතර පරිනිර්‍වාණ සමයෙහි වැදහොත්තාහු අභිසම්බෝධියෙහි පටන් පන්සාළිස් වසරක් මුළුල්ලෙහි තමන් වහන්සේ විසින් වදාළ ධර්‍මය එකම පදයකින් හකුළුවා දක්වන්නාහු “**අප්පමාදෙන සම්පාදෙථ” **(නොපමාව සම්පාදනය කරව්) යයි භික්‍ෂූන්ට අවවාද දුන්හ. එසේම මෙසේද වදාළහ:- **“සෙය්‍යථාපි භික්‍ඛවෙ, යානි කානිචි ජඞ්ගමානං පාණානං පදජාතානි සබ්බානි තානි හත්‍ථිපදෙ සමොධානං ගච්ඡන්ති, හත්‍ථිපදං තෙසං අග්ගමක්‍ඛායති, යදිදං මහන්තත්තෙන එවමෙව ඛො භික්‍ඛවෙ යෙ කෙචි කුසලධම්මා සබ්‌බෙ තෙ අප්පමාද මූලකා, අප්පමාදසමොසරණා, අප්පමාදො තෙසං අග්ගමක්‍ඛායති**” (මහණෙනි, පයින් යන්නා වූ සතුන්ගේ යම්කිසි පියවර කෙනෙක් ඇත්ද, ඒ සියලු පියවර ඇත්පියවරෙහි ඇතුල් වෙයි. ඇත් පියවර මහත් බැවින් ඔවුන්ට අග්‍රයයි කියනු ලැබේද, මහණෙනි, එපරිද්දෙන්ම (මාගේ ශාසනයෙහි) යම්කිසි කුශල ධර්‍ම කෙනෙක් ඇත්ද ඒ සියල්ල අප්‍රමාදයෙහි රැස් වන්නාහුය, ඒ අප්‍රමාදය ඒ කුශලධර්‍මයන්ට අග්‍රයයි කියනු ලැබේ) එහි අප්‍රමාද භාවනාව මුදුන් පත්කොට දක්වන්නාහු ශාස්තෲන් වහන්සේ “භාවෙථට්ඨඞ්ගිකං මග්ගං” යයි වදාළහ.
එහි අර්‍ථය-: ශීල, සමාධි, ප්‍රඥා යන ස්කන්‍ධත්‍රයෙහි සංග්‍රහ වූ සම්‍යක් දෘෂ්ටිය පෙරටු කොට ඇති සම්මා දිට්ඨි ආදී අඞ්ග අටක්හුගේ වශයෙන් යම් ඒ අෂ්ටාඞ්ගික ආර්‍ය්‍ය මාර්‍ගයක් වේද එය වඩව්, තමන්ගේ සන්තානයෙහි උපදවව්. දර්‍ශන මාර්‍ග නම් වූ සෝවාන් ඵලයෙහි නොසිට මතු මාර්‍ග තුන උපදවීම් වශයෙන් ගැටෙව්. එසේ තොපගේ අප්‍රමාද භාවනාව මුදුන්පත් වන්නේය යනුවෙනි. “**එසා බුද්ධානුසාසනී**” යනු කුශල ධර්‍මයන්හි යම් මේ නොපමාවීමක් ඇත්ද එහිම උත්සාහ උපදවා ආර්‍ය්‍යමාර්‍ගය වැඩීමක් වේද එය භාග්‍යවත් වූ බුදුවරයන්ගේ අනුශාසනාවයි. අවවාදයයි.
මෙසේ භාග්‍යවතුන් වහන්සේ අර්හත් ඵලය කුළුගැන්වීමෙන්ම චරියා පිටක දේශනාව නිමවා වදාළ සේක.
**“ඉත්‍ථං සුදං භගවා අත්තනො පුබ්බචරියං සම්භාවයමානො බුද්ධාපදානියං ** **නාම ධම්මපරියායං අභාසිත්‍ථාති” ** “මේ ආකාරයෙන් වනාහි භාග්‍යවතුන් වහන්සේ තමන් වහන්සේගේ පූර්‍වචර්‍ය්‍යාව මනාකොටම ප්‍රකාශ කරන සේක් “බුද්ධාපදානිය” යන නම ඇති ධර්‍මදේශනාව වදාළ සේක.”
**“ඉත්‍ථං සුදං”** ආදී පාඨයෙහි “**ඉත්‍ථං**” යනු “**කප්පෙච සතසහස්සෙ**”යි ආදී වශයෙන් “**සුදං**” යනු නිපාත මාත්‍රයකි. මෙයින් “**භගවා**” යනු භාග්‍යවත් ආදී කාරණයන්ගෙන් භගවා නම් වූ “**අත්තනො පුබ්බචරියං**” යනු පෙර අකිත්ති පණ්ඩිත ආදී ජාතීන්හි තමන් වහන්සේගේ පූර්‍වයෙහි කරන ලද දුෂ්කර ක්‍රියාව “**සම්භාවියමානො**” යනු අත්ලෙහි නෙල්ලි ගෙඩියක් මෙන් මැනවින් දේශනා කරන්නාහු **“බුද්ධාපදානියං නාම**” යනු බුදුවරුන්ගේ පූර්‍ව කර්‍මය, පැරණි දුෂ්කර ක්‍රියාව අරබයා පැවැත්වූ හෙයින්, දේශනා කළ බැවින්, “බුද්ධාපදානයං” යන මෙනමින් යුත් “**ධම්මපරියායං**” යනු ධර්‍මදේශනයයි. හෙවත් ධර්‍මමය වූ කාරණය. “**අභාසිත්‍ථ**” යනු දේශනා කළහ. යමක් මෙහි නොකියන ලද්දේ ද එය යටකී ක්‍රමයට අර්ථගත හැකි නිසාත් පැහැදිලි අර්ථ ඇති නිසාත් නොකියන ලද බව දත යුතුය.
නිගමනය
මෙපමණකින්ම-:
“සියලු චර්‍ය්‍යාවන්හි දක්‍ෂ වූ ලොකාචාර්‍ය්‍ය වූ අනුත්තර වූ පිරිසිදු චරිත ඇති ශාස්තෲන් වහන්සේ බුද්ධි චර්‍ය්‍යාවෙහි පරතෙරට ගියහ.”
ආශ්චර්‍ය්‍ය ධර්‍මයන් අතර සියලු ආශ්චර්‍ය්‍යයන් ඉක්මවා ගිය ලෝකනාථයන් වහන්සේ තමන් වහන්සේගේ පූර්‍වචර්‍ය්‍යාවන්ගේ ආනුභාවය පැහැදිලි කෙරෙන යම් චර්‍ය්‍යා පිටකයක් දේශනා කළ සේක්ද එසේම තාදී ගුණයෙන් යුත් ධර්‍මසංග්‍රාහක තෙරුන් වහන්සේලා යම් චර්‍ය්‍යා පිටකයක් සංගායනා කළාහු ද

එම චර්‍ය්‍යා පිටකයෙහි අර්‍ථය ප්‍රකාශ කිරීමට පැරණි අට්ඨකථා න්‍යාය ඇසුරු කොට මවිසින් යම් අර්‍ථ වර්‍ණනාවක් ආරම්භ කරන ලද්දේ ද
ඒ අර්‍ථ වර්‍ණනාව චර්‍ය්‍යා පිටකයෙහි පරමාර්‍ථයන් සුදුසු පරිදි වෙන්කොට දක්වා ප්‍රකාශ කරන හෙයින් නමින් “පරමත්‍ථ දීපනී” නම් විය.
නිරවුල් විනිශ්චයෙන් අවසානයට පැමිණි මේ කෘතිය පාලි බණවර වශයෙන් විසි අටකට අධිකය.
මෙසේ එය සංස්කරණය කරන මා විසින් යම් පිනක් අත්පත් කර ගන්නා ලද්දේ ද එහි ආනුභාවයෙන් ලෝකනාථයන් වහන්සේගේ ශාසනයට බැස ශීලාදී ප්‍රතිපත්තියෙන් පිරිසිදු වී සියලු සත්ත්‍වයෝ නිවන් සුවයෙහි කොටස්කාරයෝ වෙත්වා.

සම්‍යක් සම්බුද්ධ ශාසනය ලෝකයෙහි බොහෝකල් පවතීවා. සියලු ප්‍රාණීහු නිරන්තරයෙන් එහි ගෞරව සහිත වූවෝ වෙත්වා.
ලෝකාධිපති දෙවියෝ ද මැනවින් කලට වැසි වස්වත්වා. සද්ධර්‍මයෙහි නිරතව ධර්‍මයෙන්ම ලෝකය පාලනය කරත්වා යි.
