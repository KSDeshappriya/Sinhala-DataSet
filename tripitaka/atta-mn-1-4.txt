මහා යමක වර්ගය
**එවම්මෙසුතං** චූළ ගෝසිංග සූත්‍රයයි. එහි **නාදිකෙ විහරතී** නාදිකං නම් එක් විළක් ඇසුරු කරගෙන සුළු පිය, මහ පිය පුතුන් දෙදෙනකුගේ ගම් දෙකක් වූහ. එයින් එක් ගමක **ගිජ්ඣකා වසථෙ** උළු සෙවිලි කරන ලද ගෙයි, මේ අසනු ලැබේ. එක් කලෙක භාග්‍යවතුන් වහන්සේ මහජනයාට සංග්‍රහ කරමින් වැදැරට චාරිකාවේ හැසිරෙමින්, ‘නාදික’ නම් ගමට පැමිණි සේක. නාදික ගමේ වැසි මිනිසුන් භාග්‍යවතුන් වහන්සේට මහ දන් දෙමින් දහම් අසා පහන් සිත් ඇත්තාහු, ශාස්තෲන් වහන්සේට ලැගුම්ගෙයක් කරමුයි සාකච්ඡා කර ගඩොල්වලින් ම බිත්ති, කණු, හිණි, වළ රූ ආදිය දක්වමින් ප්‍රාසාදයක් කරවා සුණු පිරියම්කොට මල්කම් ලියකම් ආදිය නිමවා, බුමුතුරුණු, ඇඳ, පුටු ආදිය පනවා ශාස්තෲන් වහන්සේට පූජා කළේය. යළි පසු පසුව එහි මිනිස්සු භික්‍ෂු සංඝයාට රාත්‍රී ස්ථාන, දිවාස්ථාන, මණ්ඩප, සක්මන්මළු කරවූහ. මෙසේ මහත් විහාරයක් කරවීය. ඒ සඳහා **ගිජ්ඣකාවසථෙ** යන්න කියන ලදී.
**ගොසිංගසාල වනදායෙ** එහි එක් මහරුකක කඳින් හරක් අඟක් සමාන වූ විටපයක් නැංගේය. ඒ රුක නිසා මුළු වනයම ‘ගො සිංගාල වන’ නමින් ප්‍රසිද්ධ විය. **දාය** යනු අවිශේෂයෙන් ම මේ වනයට නමකි. එහෙයින් **ගොසිංගාල වනදායෙ** යනු ගෝ සිංග ශාල වනයට නම් වීය. **විහරන්ති** යනු සමගි රසද විඳිමින් එහි වෙසෙති. උපරිපණ්ණාසකයෙහි මේ කුලපුත්‍රයන්ගේ පෘථග්ජන කාලය කියන ලදී. මෙහි ක්‍ෂීණාශ්‍රව කාලය කියන ලදී. එකල ඔහු ලබන ලද ආශ්වාද ඇති ලද ප්‍රතිෂ්ඨා ඇති, අධිගමය කළ පිළිසිඹියා ඇති රහතන් වහන්සේලාම සමගි රස විඳිමින් පාසය කළහ. ඒ සඳහා කියන ලදී.
**යෙන ගො සිඞ්ගසාල වනදායො තෙනුපසංකමි** දම්සෙනෙවි මහමුගලන් තෙරුන් අතුරෙන් හෝ අසූමහ සව්වන් අතුරෙන් හෝ යටත් පිරිසෙයින් ධර්ම භාණ්ඩාගාරික ආනන්ද ස්ථවිරයන් ද පවා කිසිවකු නො අමතා තමන් වහන්සේ ම පාසිවුරු ගෙන බල සෙනඟින් වෙන්වුණු හුදෙකලා ඇතෙකු මෙන් ද, වාතයෙන් සිඳුණු වළාකුළක් මෙන් ද හුදෙකලාවම එළඹියේය.
කවර කරුණක් නිසා භාග්‍යවතුන් වහන්සේ එසේ තනිව ගිය සේක්ද, කුලපුත්‍රයෝ තිදෙන ඉතා සමගියෙන් වාසය කරති. ඔවුන්ගේ උත්සාහය වඩන පිණිසත් පශ්චිම ජනතාවට අනුකම්පා කිරීම පිණිසත්, ධර්මය ගරුකොට ඇති බැවින්ද වේ. උන්වහන්සේට මේ සීත වීල ‘මම මේ කුලපුත්‍රයන් උත්සාහවත් කොට උසස් කොට පිළිසඳර කොට දහම් දෙසන්නෙමි’ මෙසේ උත්සාහය වඩන හෙයින් වැඩි සේක. උන්වහන්සේට මෙසේ ද සිතෙන්නට විය. ‘අනාගතයෙහි කුලපුත්‍රයෝ සම්මා සම්බුද්ධයන් වහන්සේ සමග වාසයෙන් වසන්නවුන් සමීපයට තුමූ ගොස් පිළිසඳර කොට දහම් දෙසා තුන් කුලපුතුන්ගේ උත්සාහය දැනවූහ. කවරෙක් නම් සමඟ වාසයෙන් නො වසන්නෝද, සමග වාසයෙන් විසිය යුතුයයි සිතමින් වහාම දුක් කෙළවර කරන්නාහුය.’ මෙසේ පශ්චිම ජනතාවට අනුකම්පා කරන හෙයින් ද වැඩි සේක. තව ද බුදුවරයෝ නම් ධර්මගරුක වූවාහුම වෙති. ඔවුන්ගේ ඒ ධර්මගරුකභාවය රථවිනීත සූත්‍රයේ කියන ලද්දේමය. මෙසේ මේ ධර්මගරුක භාවය නිසා ධර්මය නගන්නෙමි’යි වැඩි සේක.
**දායාපාලො** වනය පාලනය කරන්නා, වනයට කැමති පරිද්දෙන් විවිධ මනුෂ්‍යයන් පැමිණ වනයේ මල්, ගෙඩි, ලාටු, අතු ආදිය යම්සේ ගෙන නො යන්නේ ද, එපරිද්දෙන් වැටකොටු බැඳ, අවුරා වනයට ඇතුල්වීම සඳහා යෙදූ දොරටුවේ හිඳ ඒ වනය රකින්නේ ද හෙතෙම ‘දාය පාල’ නම් වේ.
**අත්තකාම රූපා** තමන්ට හිත කැමතිවන ස්වභාව ඇතිවැ වාසය කෙරෙති. යමෙක් මේ ශාසනයෙහි පැවිදිව වෙදකම් දූතකම් ගෙන් ගෙට යාම් ආදීන්ගේ වශයෙන් එක්විසි අනේසයන්ගෙන් ජීවත් වේද, මෙතෙම ‘ආත්ම කාමරූප’ නො වේ. යළි යමෙක් මේ ශාසනයෙහි පැවිදිව එක්විසි අනේසනයන්ගෙන් තොරව සිව් පිරිසිදු සිල්හි පිහිටා බුදුවදන් ඉගෙන සුදුසු වූ ධුතාංගයක් සමාදන්ව සිතට රුචිකර වූ කමටහනක් ගෙන, ග්‍රාමාන්තරය අත්හැර වනයට පිවිස සමාපත්ති නිපදවා, විදර්ශනා භාවනා වඩමින් සිටී ද, මෙතෙම ‘ආත්ම කාමරූපා’ නම් වේ. ඒ තුන් කුලපුත්‍රයෝ මෙබඳු වූවාහුය. එහෙයින් **අත්ත කාමරූපා විහරන්ති** යන්න කියන ලදී.
**මා තෙසං අඵාසුමකාසී** යනු ඔවුන්ට අපහසුතා ඇති නො කරන්නැයි භාග්‍යවතුන් වැළකීය. මෙසේ සිතෙන්නට ඇත. මේ කුලපුත්‍රයෝ සමග වූවාහු වෙසෙති. යළි ඇතැම් කෙනෙක් ගිය තැන භණ්ඩන - කලහ විවාදයෝ පවතිත්. තියුණු අං ඇති සැඩපරුෂ ගොනෙකු මෙන් ඒ ඒ තැන පහරමින් හැසිරේ. එකල එක් මගීන් දෙදෙනෙකුගේ ගමනක් නොවෙයි. කිසිවිටෙක මේ තෙමේත් එසේ කරමින් මේ කුලපුත්‍රයන් සමග වාසය බිඳින්නේ ය. තවෙකක් ද ඇත. මෙතෙම ප්‍රසාද උපදවන්නෙක. රන්වන් වෙයි. රසයෙහි ගිජුකමක් ඇත්තේ වේ. ගිය කල පටන් දායකයින්ගේ ද තම උපස්ථායකයන්ගේ ද ගුණ කීම් ආදියෙන් මේ කුලපුත්‍රයන්ගේ අප්‍රමාද විහරණය බිඳින්නේ ය. නැවත මේ කුලපුත්‍රයන් වසන තැන් ද නිබඳ වූවාහු පිරිසිඳින ලද්දාහුය. පන්සල් තුනක් ද සක්මන්මළු තුනක් ද දිවා ස්ථාන තුනක් ද ඇඳ පුටු ආදිය තුන බැගින් ද වෙති. මේ මහණ මහත් ශරීරයක් ඇත්තෙක. ඉතා වෘද්ධයෙක් වන්නේ යයි හඟිමි. හෙතෙම නො කල්හි මේ කුල පුත්‍රයන් සෙනස්නෙන් නැගිටුවන්නේ ය. මෙසේ හැම අයුරකින්ම මොවුන්ට නො සුව වන්නේය. අපහසුවක්ම වන්නේ ය’ යි නො කැමති වන්නේ ය. ඒ නිසා භාග්‍යවතුන් වැළකීය.
යළි කිමෙක් ද, මෙතෙම දැන ඇඳුනුම්කමින් වැළකියේද, නොහඳුනමින් වැළකීද, නො දන්නේ ය. තව ද තථාගතයන්ගේ පිළිසිඳ ගැනීමේ පටන් දස දහසක් සක්වළ කම්පාවීම් වශයෙන් පෙළහර පැවැත්තුවාහුය. එහෙත් වනවාසී දුර්වල මිනිස්සු කර්මයන්හි යෙදුනාහු ඒ පෙළහර සලකන්නට නො හැකි වෙති. තව ද සම්මා සම්බුදුන් නම් යම්කලෙක නොයෙක් දහස් ගණන් භික්‍ෂු පිරිස් ඇත්තාහු, ව්‍යාම ප්‍රභාවයෙන්ද අසීති අනුව්‍යඤ්ජනයන් ගෙන් ද, දෙතිස්මහ පුරිස් ලකුණුවලින්ද, බුද්ධානුභාවය දක්වමින් හැසිරෙත් ද, එකල්හි මේ කවරෙක්දැයි නො පිළිවිසම දතයුත්තාහු වෙති. එකල භාග්‍යවතුන් වහන්සේ ඒ බුද්ධානුභාවය සිවුරුගබින් වසා මහා වළාවකින් වැසුණු සඳ සේ තුමූ මැ පාසිවුරු ගෙන අප්‍රසිද්ධ වේශයෙන් වැඩිය සේක. එහෙයින් උන්වහන්සේ නොහඳුනා ගනිමින්ම දායපාල, වනාරක්‍ෂකයා උන්වහන්සේ වැළකීය.
**එතදවොච** තෙරුන්වහන්සේ වනාහි ‘මා සමණා’යි වනය පාලකයාගේ කථාව අසාම සිතූහ. ‘අපි තිදෙනෙක් මෙහි වසමු. අන් පැවිද්දෙක් නැත. මෙම වන පාලකයා පැවිද්දකු සමග මෙන් කථා කරයි. කවරෙක් වන්නේදැයි, දිවාස්ථානයෙන් නැගිට දොරටුව දෙස බලද්දී භාග්‍යවතුන් දුටහ. භාග්‍යවතුන් වහන්සේ ද තෙරුන් දුටු විගස ශරීරාලෝකය විහිදවූහ. අසීති අනු ව්‍යඤ්ජනයන්ගෙන් විභූෂිත ව්‍යාමප්‍රභාව විදහළ බුදුහු රන්පටක් මෙන් බැබළුණහ. තෙරුන්වහන්සේ මේ වනපාලකයා විෂඝෝර සර්පයෙකු අතින් ගන්නට අත දික්කරන්නෙකු මෙන් ලෝකයෙහි අග්‍ර පුද්ගලයන් සමග කථා කළත් නො හඳුනන්නේ ය. අප්‍රසිද්ධ මහණක්හු මෙන් කථා කරයි. එය වළකමින් **මා ආවුසො දායපාලා** යන වචන කීය.
**තෙනු පසඞ්කමි** කුමක් හෙයින් භාග්‍යවතුන්ට පෙරගමන් නොකොට එළඹියේ ද, හේ මෙසේ සිතීය. අපි තුන් දෙනෙකු මෙහි එකට සමගිව වාසය කරමු. මම තනිවම පෙරගමන් කරන්නේ නම් එය සමගි වාසයට බාධාවකි. ප්‍රිය මිත්‍රයන් ගෙනම පෙරගමන් කරන්නෙමි. තව ද යම්සේ ‘භාග්‍යවත්හු මට ප්‍රියසේක් ද, එසේ මගේ ප්‍රිය සහායකයන්ට ද ප්‍රිය සේක’ යයි ඔවුන් සමග පෙරගමන් කරනු කැමැතිව තෙමේ තනිව පෙරගමන් නොකොට එළඹියේය. යලි කිසිවෙක් ‘ඒ තෙරුන්ගේ පන්සල් දොර සක්මන් කෙළවර භාග්‍යවතුන් වහන්සේ පැමිණෙන මග වෙයි. එහෙයින් තෙරුන් වහන්සේ ඔවුන්ට සවන් දෙමින් ම ගියහ.
**අභික්කමථ** මෙහි එවු. **පාදෙ පක්ඛාලෙසි** සුපිපි පියුම් වැනි ජාල හස්තයන්ගෙන් මැණික් මෙන් වූ දිය ගෙන රන්වන් වූ පිටිපතුල්හි දිය වත්කොට පාදයෙන් පාදය අතුල්ලමින් සේදුවේය. බුදුවරුන්ගේ ශරීරයේ රජස් දැලි (දූවිලි) නො තැවරෙයි. කුමක් හෙයින් සේදුවේද, ශරිරයට සිසිල දැනවීමට හා භික්‍ෂුන්ගේ සිත් පිනවනු පිණිස ද වේ. යම්හෙයකින් අප විසින් එළවූ ජලයෙන් බුදුරජාණන් වහන්සේ පා සේදූහ. පරිභෝග කළහයි ඒ භික්‍ෂූන් තුළ බලවත් සොම්නසින් සිත ප්‍රීතිවේද, එහෙයින් සේදූහ.
**ආයස්මන්තං අනුරුද්ධං භගවා එතදවොච** හෙතෙම වනාහි ඔවුන් අතුරෙන් වැඩිමහල්ය. ඔහුට සංග්‍රහ කරනකල්හි සෙස්සන්ට ද කරන ලද්දේ වෙනුයි තෙරුන්ටම **කච්චි වො අනුරුද්ධා** යන වචන වදාළහ. එහි **කච්චි** යනු ප්‍රශ්නාර්ථයෙහි නිපාතය. **වො** යනු සාමි වචනය. අනුරුද්ධයෙනි, කිමද තොපට **ඛමනීයං** ඉවසිය හැකිද, තොපගේ ඉරියව් ඉවසාද, **කච්චියාපනීයං** කිම තොපගේ ජීවිතය යැපේද, ගැළපේද, **කච්චි පිණ්ඩකෙන න කිලමථ **ඔබට පිණ්ඩපාතය සුලභද, පිඬුසිඟා වැඩි තොප දැක හුළුකැන් හා කටච්ඡ, භික්‍ෂාව දීමට ජනයා සිතත්ද පෙළඹේද, යයි පිඬු සිඟීම් පිළිබඳ විස්තර විමසීය. කුමක් හෙයින්ද, යම්හෙයකින් ප්‍රත්‍යයෙන් වෙහෙසෙන්නෙකු විසින් මහණදම් කරන්නට හැකිවේද, මේ පැවිදි වත වේද, එහෙයින්.
ඉක්බිති ඔහු විසින් පිළිවදන් දුන් කල්හි අනුරුද්ධයෙනි, තෙපි රජ පැවිද්දෝය. මහා පිනැතියෝය. මිනිස්සු වනවාසී තොපට නොදී අන් කවරෙකුට දිය යුතුයයි සිතන්නහුද, යළි තෙපි එම පිණ්ඩපාතය වළඳා මුව පැටවුන් මෙන් ඔවුනොවුන් ගැටෙමින් වසවුද, නැතිනම් තොපගේ සමගිය ඇත්ද, සමගි රසය විචාරමින් **කච්චි වො පන අනුරුද්ධා සමග්ගා** යනාදිය වදාළහ.
එහි **ඛීරොදකී භූතා** යම්සේ කිරිත් දියත් එකිනෙකට සැසඳේද, වෙන් නොවේද, ඒකත්වයට පැමිණේද, කිම එපරිද්දෙන් ඒකත්වයට පැමිණ එකම සිත් ඇත්තන් මෙන් වසන්නෝ ද යනුවෙන් විචාරමි. **පිය චක්ඛූහි**. මෙත් සිත් පිහිටුවා බලන ඇස් ‘පියචක්ඛු’ නම් වේ. කිම එවැනි ඇස්වලින් ඔවුනොවුන් බලමින් වසවුද, යනුවෙන් විචාරති. **තග්ඝාති** තග්ඝ යනු ඒකාන්ත අර්ථයෙහි නිපාතය වහන්ස, අපි ඒකාන්තයෙන් කියන ලද්දේ වෙමු.
**යථා කථං පනාති** මෙහි **යථා** යන්න නිපාත මාත්‍රයෙකි. **කථං** යනු කරුණු විමසීමයි. කෙසේ තෙපි මෙපරිද්දෙන් වසවුද? කවර කරුණකින් වසවුද, ඒ කාරණය මට කියන්න. **මෙත්තං කායකම්මං** මෛත්‍රී වශයෙන් පැවැති ක්‍රියාවන්, **ආවිචෙවරහො** ඇති තැන ද නැති තැන ද සෙස්සෙහිද මේ ක්‍රමයමැයි.
එහි සම්මුඛයෙහි කාය වාක් කර්ම එක්ව විසීමෙහි ලබති. අන්‍යයෝ වෙන්ව විසීමෙහිය. මනඃ කර්මය සියලු තන්හි ලැබේ. සමගිව වසන්නවුන් අතුරෙන් එක් අයෙකු විසින් ඇඳ පුටු හෝ දැව භාණ්ඩ හෝ මැටි භාණ්ඩ හෝ පිටත නො මනාකොට තබන ලද්දේ වේද, එය දැක කවරෙකු විසින් මෙය පරිභෝග කරන ලදදැයි අවඥා නොකොට, තමන් විසින් මනාව තබන ලද්දක් මෙන් සිතා එය නිසිතැන තබන්නහුගේ යළි පිළිපැගිය යුතු තැන හෝ, පිළිදගින්නහුගේ හෝ සම්මුඛයෙහි මෙත් සිතම පහකළ යුතු වෙයි. එය මෛත්‍රී කාය කර්මයයි. එකකු නික්ම ගිය කල්හී ඔහු විසින් නොමනාකොට තබන ලද්ද, සෙනසුන් පිරිකර ආදිය එසේම අරන් තබන්නහුගේ පිළි පිළිදැගිය යුතු හෝ පිළි දගින්නකු හෝ, නැති තැන කරන මෛත්‍රී කාය කර්මය වෙයි.
සමග වසන්නහුගේ තෙරුන් සමග මිහිරි වූ සතුටු විය යුතු කථාව පිළිසඳර කථාව සිහි කළ යුතු කථාව දැහැමි කථාව සරභඤ්ඤං, මිහිරි ගායන (ස්වර බිඳුම්), පැන විමසීම, පැන විසඳීම යන මේ ආදිය කිරීමෙහි (සම්මුඛයෙහි) ඇති තැන මෛත්‍රී වාක් කර්මය නම් වේ. යළි තෙරවරුන් නික්ම ගිය කල්හි මාගේ ප්‍රිය සහාය වූ නන්දිය ස්ථවිර කිම්බිල ස්ථවිර මෙසේ සීල සම්පන්න ය. ආචාර සම්පන්නය යන ගුණකථනය කිරීම නැති තැන කරන මෛත්‍රී වාක් කර්මය වේ. මාගේ මිත්‍ර වූ නන්දිය ස්ථවිර කිම්බිල ස්ථවිර වෛර නැත්තෙක් වේවා. නිදුක් වේවා. නිරෝගි වේවායි සිතීම නැති තැන මෛත්‍රී මනඃකර්මය වේ. මෙසේ සිතීම ප්‍රාර්ථනය සම්මුඛ පරාම්මුඛ මෛත්‍රී මනඃකර්මය වේ.
**නානාහි ඛො භන්තෙ කායා **කය වනාහි පිටි මෙන් ද මැටි මෙන් ද එකට ගුලි කළ නො හැක්කේය. **එකංව පන මඤ්ඤෙ චිත්තං** එහෙත් අපගේ සිත සහිතාර්ථයෙන් නිරන්තරයෙන් විග්‍රහ රහිතාර්ථයෙන් සමග්‍රාර්ථයෙන් එකක්මයයි දක්වයි. නැවත ස්වකීය සිත බහා තබා අන්‍යයන්ගේ සිත් වශයෙන් පැවැත්තාහුද, එක් අයකුගේ පාත්‍රයෙහි මල නැගේ. තව අයකුගේ සිවුර කිලිටි වෙයි. තව අයකුගේ පිරිබඩකම් වෙයි. මේ අය අතුරෙන් යමකුගේ පාත්‍රයෙහි මල නැගුනේද, ඔහු විසින් ඇවැත්නි, මගේ පාත්‍රයෙහි මල නැගුනි. එය පිරිසිදු කිරීම වටී යයි කී කල්හි, අනික් කෙනා මගේ සිවුර කිලිටි විය. එය සේදිය යුතු කී කල්හි, අනෙක් තැනැත්තා මගේ ආරාම පිරිබඩ කළයුතු යයි නො කියා වනයට පිවිස දර ගෙනවුත් කපා පාත්‍ර කටාහය පිරිබඩකොට, පාත්‍රය පිස, එයින් පසුව සිවුර සෝදති. පිරිබඩ හෝ කෙරෙත්. ඇවැත්නි, මගේ සිවුර කිළිටිය. එය සේදිය යුතුය. මගේ පන්සල කසල සහිතය. එය පිරිසිදු කළ යුතුය. පළමුව දැක්වූ තන්හි ද මෙම ක්‍රමයමැයි.
**සාධු සාධු අනුරුද්ධා** භාග්‍යවතුන් වහන්සේ පළමුව ‘නච මයං භන්තෙ පිණ්ඩකෙන කිලමිම්හ’ යයි කී කල්හි සාධුකාර නොදුන්හ. ඒ මන්ද මේ කබලිංකාරාහාරය මේ සත්ත්වයන්ට අපායෙහි ද, දෙව් මිනිස් ලෝකවලද පළපුරුද්දෙන් ස්වාභාවිකම වූයේය. මේ ලෝක සන්නිවාසීහු වනාහි බොහෝසෙයින් විවාදයට පාත්‍ර වූහ. අපායෙහි ද දේව මනුස්ස ලෝකවල ද මේ සත්ත්වයෝ ප්‍රතිවිරුද්ධයහ. මොවුන්ගේ සමහි කාලය සමග වාසය දුර්ලභය. එබැවින් භාග්‍යවතුන් වහන්සේ සාධුකාර දුන් සේක.
දැන් ඔවුන්ගේ අප්‍රමාදී ලක්‍ෂණ විචාරන්නේ **කච්චිපන වා අනුරුද්ධො** ආදිය කීහ. එහි **වො** යනු නිපාතයෙකි. ප්‍රථමා විභක්ති හෝ වෙයි. කිම තෙපි යන අර්ථයි. **අම්හාකං** යනු අප තුන්දෙන අතුරෙන් **පිණ්ඩාය පටික්කමති** ගමේ පිඬු පිණිස හැසිර ආපසු පැමිණේ ද **අවක්කාර පාතිං** අතිරේක පිණ්ඩපාතය බැහැරකොට තැබීම පිණිස එක් භාජනයක් සෝදා තබයි.
**යො පච්ඡා** ඒ භික්‍ෂූන් වහන්සේලා එක්වරම පිඬු පිණිස නො පිවිසෙත්. මොව්හූ ඵල සමවත්හි ඇලුනාහු වෙති. උදෑසනම සිරුර පිළිදැගුම් කොට වත්පිළිවෙත් පුරා සෙනසුනට පිවිස කාලය බෙදා ඵල සමාපත්තියට සමවැද සිටිති. ඔවුන් අතුරෙන් යම් කෙනෙක් පළමුව හිඳ ගත්තේ ද තමන්ගේ කාලය අවසන් වූ විට නැගිට සිටියි. හෙතෙම පිඬු සිඟා ගොස් පෙරළා පැමිණියේ බත්කිස කරන තැනට අවුත්, ‘භික්‍ෂූහු දෙදෙනෙක් පසු වූහ. මම ඉතා පළමුව ආමියි දැන ගනී. ඉක්බිතිවැ පාතය වසා අසුන් පැනවීම ආදිය කොට පාත්‍රයෙහි බත් කොටසක් පමණක් ගෙන වළඳයි. වැඩි ආහාර දමන භාජනයෙහි ආහාර තබා පාත්‍රය වසා කළ බත්කිස ඇතිව පාත්‍රය සෝදා ජලය රහිත කොට පිසදමා, පාත්‍රාථවිකයෙහි දමා අසුන් ඔසවා පා සිවුරු ගෙන තමන් වසන තැනට පිවිසෙයි. දෙවැනි තැනැත්තා අවුත් එක් අයෙක් පළමු ආ බවත් එක් අයෙක් පසුවන බවත් දැන, පාත්‍රයෙහි ඇති ආහාර ආදිය ගෙන වළඳයි. එය මදි වූයේ නම් අතිරේක ආහාර තබන භාජනයෙන් ගෙන වළඳයි. වළඳා පළමු තෙරුන් මෙන් තමන් වසන තැනට පිවිසෙයි. තෙවැන්නා අවුත් දෙදෙනෙක් පළමු ආවාහුය. මා පමා වූයේ යයි දැනගනියි. හෙතෙමේ ද දෙවෙනි තෙරුන් මෙන් වළඳා කළ බත්කිස ඇත්තේ පාත්‍රය සෝදා ජලය රහිත කොට එවිකාවෙහි තබා, අසුන් ඔසවා තැන්පත් කොට තමා, පැන් කළයෙහි හෝ පරිභෝග කරන දිය කළයෙහි ඉතිරි ජලය ඉවත්කර, කළ යටිකුරු කොට, ඉතිරි බත් දමන භාජනයෙහි බත් තිබේ නම් ඒවා බැහැරකොට එම භාජනය සෝදා පිරිසිදු කොට, බත් ගේ අමදියි. කසළ ඉවත දමා, මුස්න වේයන් නොකන තැනකින් තබා, පාසිවුරු ගෙන වසන තැනට පිවිසෙයි. මේ තෙරවරුන්ගේ වෙහෙරෙහි ද වනයෙහි ද, බත්කිස කරන තැන ද බොජුන්හල ද යන මේ තන්හි වත් පිළිවෙත් සඳහා **යො පච්ඡා** යනාදිය කියන ලදී.
**යො පස්සතී** යනු ඔවුන්ගේ ඇතුළු වෙහෙර වත යයි දතයුතු. එහි **වච්චඝටං** වැසිකිළියෙහි පරිභෝගය සඳහා දිය තබන භාජනය **රිත්තං** හිස් වූයේ **තුච්ඡං** එම අරුත්මැයි. **අවිසය්හං** ඔසවන්නට නොහැකි වන්නේ ඉතා බරය. **හත්‍ථ විකාරෙන** හස්ත සංඥාවෙන් පැන් කළ ආදී යමක් හිස් වූයේ නම් එය ගෙන පොකුණට ගොස් ඇතුළත හා පිටත සෝදා දිය පෙරා ඉවුරෙහි තබා අන් භික්‍ෂුවක් අතින් සංඥාකොට කැඳවති. එක් අයකු නියමකොට හෝ නියම නොකොට ශබ්ද නොකරති. කුමක් හෙයින්, නියම නොකරත්ද ඒ භික්‍ෂුවගේ ශබ්දය බාධාවක් වන බැවිනි. කවර හෙයින්ද නියම නො කෙරෙත්ද, අනියමින් ශබ්ද කළ කල්හි මම පෙරටු වෙමි. මම පෙරටු වෙමි යි දෙතුන් දෙනෙක් එන්නේය. දෙදෙනකු විසින් කළයුතු කාර්යය තුන්වැන්නෙක් පැමිණීම නිසා ඉතිරි අයගේ කර්මච්ඡේදය වන්නේ ය. වැඩ පාළු වන්නේ ය. යළි සංවර වූ පිය හඬ ඇතිව අන්‍ය භික්‍ෂූහුගේ දිවාස්ථාන කරා ගොස් ඔහු විසින් දුටු බැව් අත්සන් කරයි. ඒ ලකුණින් අනෙක් මහණ පැමිණේ. ඉක්බිති දෙදෙන අතින් අත බඳිමින් දෙ අත්හි තබා එලවා තබත්. ඒ සඳහා **හත්‍ථවිකාරෙන දුතියං ආමන්තෙත්‍වා හත්‍ථවිලංගෙන උපට්ඨපෙම** යන්න කියන ලදී.
**පඤ්චාහිකං ඛො පනාති **තුදුස්වක් පොහොය, පසළොස්වක පොහොය, අටවක යන මේ වූ කලී ප්‍රකෘති ධර්ම ශ්‍රවණයම වේ. එය නොකඩකොට පස්වන පස්වන දිනයෙහි තෙරවරු දෙදෙන ඉතා උදෙන් නා අනුරුද්ධ තෙරුන් වසන තැනට යෙති. එහි තිදෙනම හිඳ තුන් පිටකයෙන් එක්තරා පිටකයෙක්හි ඔවුනොවුන් ප්‍රශ්න විචාරති. විසඳති. ඔවුන් මෙසේ කරද්දිම අරුණ නගී. ඒ සඳහා කියන ලදී.
මෙතෙකින් භාග්‍යවතුන් වහන්සේ විසින් අප්‍රමාද ලක්‍ෂණ විචාළාහු තෙරුන් විසින් ප්‍රමාදස්ථානයන්හිම අප්‍රමාද ලක්‍ෂණ විසඳන ලදී. යම්හෙයකින් අනෙක් භික්‍ෂූන්ට පිඬු පිණිස නික්මෙන කාලය, අඳන හැඳ සිවුර පොරවන කාලය; ඇතුලුගම පිඬු පිණිස හැසිරීමය. දහම් දෙසීමය. අනුමෝදනය, ඇතුලු ගමින් නික්මී වැළඳීමය. මුහුණ කට සේදීමය. පාත්‍රය වියලීමය. පා සිවුරු තැන්පත් කිරීමය යන මේවා මොව්හු ප්‍රමාදකර ස්ථානයෝ වේද, එහෙයින් තෙරුන් වහන්සේ අපට මෙතෙක් තැන් හැර වෙනත් ප්‍රමාද කාලයක් නැතැයි දක්වමින් ප්‍රමාදස්ථානයන්හිම අප්‍රමාද ලක්‍ෂණය විසඳූහ.
ඉක්බිති ඔහුට භාග්‍යවතුන් වහන්සේ සාධුකාර දී, ප්‍රථම ධ්‍යානය විමසන්නාහු යළි, **අත්‍ථිපන වො** ආදිය වදාළහ. එහි **උත්තරි මනුස්ස ධම්මාති** මිනිස් දහමින් උපරිමයෙහි **අලමරිය විසෙසො** ආය භාවය කිරීමෙහි සමත් වූ, විශේෂයෙක් **කිං හි නො සියා භන්තෙ **ස්වාමීනි, කුමක් හෙයින් නො ලද්දේ වන්නේ ද, **යාවදෙව** යම්තාක්
මා මෙසේ ප්‍රථමධ්‍යාන ලාභය ප්‍රකාශ කළ කල්හි ද්විතීයධ්‍යානය විමසන්නාහු **එතස්ස පන වො** යනාදිය වදාළහ. එහි **සමතික්කමාය** ඉක්මවීම පිණිස, **පටිප්පස්සද්ධියා** මැඩලීම පිණිස, ඉතිරි විස්තර පෙර කී ආකාරයෙන් දතයුතු. නැවත පශ්චිම ප්‍රශ්නයෙහි ලෝකෝත්තර ඥාන දර්ශනයාගේ වශයෙන් ලබන්නා වූ නිරෝධ සමාපත්තිය විමසන්නාහු, **අලමරිය ඤාණ දස්සන විසෙසො** ආදිය වදාළහ. තෙරුන් වහන්සේ විමසන ලද ආකාරයෙන්ම ප්‍රකාශ කළහ. එහි යම්හෙයකින් විඳින්නා වූ සුවයට වඩා නො විඳින්නා වූ සුවය ශාන්ත වේද සුවපත් වේද, එහෙයින් **අඤ්ඤං ඵාසු විහාරං උත්තරිතරංවා පණිත්තං වා**, **න සමනුපස්සාමි** ආදිය කීහ.
**ධම්මික කථා** සමගි රසයෙහි අනුසස් ප්‍රතිසංයුක්ත වූ දැහැමි කථාවෙන්, ඔව්හූ සියල්ලෝම සිව්සස්හි නිම වූ කිස ඇත්තාහු ය. එහෙයින් ඔවුන්ගේ ප්‍රතිවේධය පිණිස වෙනත් කිය යුත්තක් නැත. සමගිව විසීමෙන් මේ මේ අනුසස් යයි සමගියෙහි ආනිශංසම භාග්‍යවතුන් වහන්සේ ඒ භික්‍ෂූන්ට වදාළහ.
**භගවන්තං අනුසංසාවෙත්‍වා** ඔව්හූ භාග්‍යවතුන් වහන්සේගේ පා සිවුරු ගෙන මදක් දුර පසුගමන් ගියාහුය. භාග්‍යවතුන් වහන්සේ විභාරෝපනයේ කෙළවරට ගිය කල්හි, මගේ පාසිවුරු මට දෙව්, තෙපි මෙහිම නවතිවු යයි කියා උන්වහන්සේ වැඩියේය. **තතො පටිනිවත්තිත්‍වා** ඒ සිටි තැනින් නැවතී, **කින්නුමයං ආයස්මතො** භාග්‍යවතුන් නිසා පැවිදි ආදියට පැමිණ ද, තමගේ ගුණ කථාවෙන් ලජ්ජා වන්නාහු අධිගමය නිසා උපන් අපිස් බවින් කීවාහුය. **ඉමාසංඛ ඉමාසංඛ** ප්‍රථමධ්‍යානාදී ලෞකික ලෝකෝත්තර වූ, **චෙතසා චෙතො පරිච්ච විදිතො** අද මේ ආයුෂ්මත්හු ලෞකික සමාපත්තියෙන් යුක්තව කල් ගෙවූහ. අද ලෝකෝත්තර සමාපත්තියෙකැයි මෙසේ සිතින් සිත පිරිසිඳ ගන්නා ලද, **දෙවතාපි මෙ** ස්වාමීනි අනුරුද්ධයන් වහන්ස, අද ආර්ය වූ නන්‍දිය ස්ථවිර ආර්ය වූ කිම්බිල ස්ථවිර මේ මේ සමාපත්තීන් ඉක්මවූහයි මෙසේ දැන්වූවාහය යන අර්ථයි. **පඤ්හාභිපුට්ඨෙන** එය ද මා විසින් තමන් දන්නා ලදැයි හෝ දෙවියන් විසින් දන්වන ලද්දේ යයි හෝ මෙතෙකින්ම මගේ මුඛය සැරසිනැයි කථාව උපදවා මගෙන් නො අසනු ලද්දහු විසින්ම නො කියන ලද, යළි භාග්‍යවතුන් වහන්සේ ප්‍රශ්න කොට විචාරණ ලද්දාහු විසින් ප්‍රශ්න අසන ලදුවම ප්‍රකාශ කරන ලදී. එහි මාගේ වචනය නො රුස්නහුදැයි කීය.
**දීඝො ‘**මණිමාණී චරො දීඝො - අථො සෙරිස්සකො සභා’ යනුවෙන් ආ හෙයින් අට විසි යක් සෙනවියන් ඇතුළත වූ එක් දිව්‍ය රාජයෙක. **පරජනො** ඒ යක්‍ෂයාගේ නමයි. **යෙන භගවා තෙනුපසංකමි** හේ වනාහි වෛශ්‍රවණ විසින් මෙහෙයවන ලදුව එක් තැනකට යන්නේ භාග්‍යවතුන් වහන්සේ තම පා සිවුරු ගෙන ගිජ්ඣකාවසථයෙන් නික්ම ගෝසිංගසාල වනයට යන අතරමගදී දැක භාග්‍යවතුන් වහන්සේ තම පාසිවුරු ගෙන ගෝසිංගාල වනයේ තුන් කුලපුතුන් වෙත යති. අද මහත් දම් දෙසුම වන්නේය. මා ද ඒ දේශනාවට කොටස්කාරයකු විය යුතුයයි පෙනෙන ශරීරයෙන් යුතුව, ශාස්තෲන් වහන්සේ ගේ පියවර අනුව පසුපසින් ගොස් නො දුර සිට දහම් අසා ශාස්තෲන් වඩින කල්හිදු නො ගියේය. යළි මේ තෙරහු කුමක් කරන්නේදැයි දක්නා පිණිස එහිම නැවතිණ. එකල්හි ඒ දෙතෙරුන් අනුරුද්ධ ස්ථවිරයන් වෙහෙසන්නවුන් දැක, මේ ස්ථවිරවරු දෙදෙන භාග්‍යවතුන් නිසා ප්‍රව්‍රජ්‍යා ආදී සියල්ල ලැබ ද, භාග්‍යවතුන් වහන්සේටම මසුරු කෙරෙති. නො ඉවසති. සඟවති. වසති. මෙවිට මොවුන්ට වසන්ට නො දෙමි. පොළව පටන් බඹලොව තෙක් මොවුන්ගේ ගුණ ප්‍රකාශ කරන්නෙමි යි සිතා, භාග්‍යවතුන් වහන්සේ යම් තැනෙක්හිද එතැන්හි එළඹියේ ය.
**ලාභා භන්තෙ** වහන්ස, යම් වැදෑරට වාසීහූ භාග්‍යවතුන් ද මේ තුන් කුලපුත්‍රයන් ද, දක්නට ලබත් ද, වඳින්නට ලබත් ද, දන් දෙන්නට ලබත් ද, බණ අසන්නට ලබත් ද, ස්වාමීනි, ඒ වජ්ජීන්ට ලාභයකි. **සද්දං සුත්‍වා** හේ වනාහි තමා ගේ යක්‍ෂානුභාවයෙන් මහත් ශබ්දකොට මුළු වජ්ජි රට වතුරුවමින් ඒ වචන කීය. එහෙයින් ඒ ඒ වෘක්‍ෂ පර්වත ආදීන්හි වෙසෙන බූමාටු දෙවියෝ ඔහුගේ ශබ්දය ඇසූහ. ඒ සඳහා **සද්දං සුත්‍වා** යන කියන ලදී. **අනුස්සාවෙති** මහත් වූ ශබ්ද නගා කියන ලදී. සියලු තන්හි මේ ක්‍රමයයි. **යාව බ්‍රහ්මලොක** බඹලොව දක්වා.
**තඤ්චෙපි කුලං** අපගේ කුලයෙන් නික්ම මේ කුලවක්හු පැවිදි වූහ. මෙසේ සීලවන්තයහ. ගුණවන්තයහ. ආචාර සම්පන්නයහ. මනාසේ කල්‍යාණ ධර්ම ඇත්තාහුය. මෙසේ ඒ තුන් කුල පුත්‍රයන් පහන් සිත් ඇතිව සිහි කරන්නේයැ. මෙසේ සියලු තැන්හි අර්ථ දතයුතු. මෙසේ භාග්‍යවතුන් වහන්සේ අනුසන්ධි වූ පරිද්දෙන් දේශනාව නිමවා වදාළ සේක.
**එවම්මෙසුතං** යනු මහා ගෝසිංග සුත්‍රයයි. එහි **ගොසිංග සාලවනදායෙ** මෙය වසන තැන දැක්වීම පිණිස කියන ලදී. යම්හෙයකින් වෙනත් සූත්‍රයන්හි **සාවත්‍ථිය විහරති ජෙතවනෙ - අනාථ පිණ්ඩිකස්ස ආරාමෙ** ආදී වශයෙන් පළමුව ගොදුරුගම දක්වා පසුව වසන තැන දැක්වීද, මෙම සූත්‍රයෙහි භාග්‍යවතුන් වහන්ගේ ගොදුරුගම අනිබද්ධ වේද, කිසිවක්ම ගොදුරුගම වන්නේද එහෙයින් වසන තැනම දක්වන ලදී. මේ සූත්‍රය ආරණ්‍ය නිදාන නම් ඇත්තේ වෙයි.
**සම්බහුලෙහි** බොහෝ වූ, **අභිඤ්ඤා තෙහි අභිඤ්ඤාතෙසී **සියලු තැන්හි ප්‍රසිද්ධ වූ ප්‍රකට වූ, **ථෙරෙහි සාවකෙහි සද්ධිං** ප්‍රාතිමෝක්‍ෂ සංවරාදී සථිරකාරක ධර්මයන්ගෙන් සමන්විත බැවින් ස්ථවිර වූ, ශ්‍රවණානීතයෙන් ජාත වූ බැවින් ශ්‍රාවක වූ භික්‍ෂූන් හා එක්වැ මෙවිට ඒ ස්ථවිරයන් ස්වරූපයෙන් දක්වමින් **ආයස්මතාච සාරිපුත්තෙන** ආයුෂ්මත් සැරියුත් තෙරුන් වහන්සේ තමන්ගේ ශීලාදී ගුණයන්ගෙන් බුදුසසුන්හි ප්‍රසිද්ධය. ඇස් ඇතියනට අහස් මැද සිටි හිරු මෙන් ද, සඳු මෙන් ද, මුහුදු තෙර සිටියවුන්ට සයුර මෙන් ද, ප්‍රකට වූහ. ප්‍රසිද්ධ වූහ. තව ද මේ සූත්‍රයෙහි ආ ගුණයන්ගේ වශයෙන්ම මහත් බැව් නො දත යුතුය. මෙයින් වෙනස් වූ අනංගණ, ධම්මදායාද, සම්මාදිට්ඨි, සීහනාද, රථ විනීත, මහා හත්‍ථිපදොපමය, මහා වෙදල්ල, චාතුම දීඝනඛ, අනුපද, සෙවිතබ්බා සෙවිතබ්බ, සච්ච විභංග, සම්පසාදනීය, සංගීති, දසුත්තර, පවාරණ, සුසීම, ථෙරපඤ්හ, මහා නිද්දෙස, පටිසම්භිදා මග්ගය, ථෙර සීහනාද, අභිනිෂ්ක්‍රමණ, එතදග්ග ආදී මේ සූත්‍රයන්ගේ වශයෙන් ද, තෙරුන්ගේ මහත් බැව් දතයුතුය. ඒතදග්ග පාලියෙහි **එතදග්ගං භික්ඛවෙ මම සාවකානං භික්ඛූනං මහා පඤ්ඤානං යදිදං සාරිපුත්තො** යනුවෙන් වදාරන ලදහ.
මහ මුගලන් තෙරුන් ද සීලාදී ගුණයන්ගෙන් ද, මේ සූත්‍රයෙහි ආ ගුණයන්ගෙන් ද, සැරියුත් තෙරුන් මෙන්ම ප්‍රසිද්ධ වූහ. ප්‍රකට වූහ. මහත් වූහ. වැලිදු අනුමාණ සූත්‍රය, චුල්ලතණ්හා සංඛය සූත්‍රය, මාර තජ්ජනීය, පාසාදකම්පන, ඉද්ධිප්පාද සූත්‍රාන්තය, නන්‍දොපනන්‍ද දමනය, යමාමහ පෙළහරින් පසු දෙව්ලෝයාම, විමාන වත්‍ථු, පේතවත්‍ථු, තෙරුන්ගේ අභිනිෂ්ක්‍රමණය, ඒතදග්‍රය යන මොවුන්ගේ වශයෙන් ද, උන්වහන්සේගේ මහත් බැව් දතයුතු. ඒ එසේමැයි. ඒතදග්‍රයෙහි, **එතදග්ගං භික්ඛවෙ මම සාවකානං භික්ඛුනං ඉද්ධිමන්තානං යදිදං මහා මොග්ගල්ලානො **යයි වදාරණ ලදී.
මහා කාශ්‍යප ස්ථවිරයන් වහන්සේ ද ශීලා දී ගුණයන්ගෙන් ද, මේ සූත්‍රයෙහි ගුණයන්ගෙන් ද, (සැරියුත් තෙරුන් මෙන්) ප්‍රසිද්ධ වූහ. ප්‍රකට වූහ. මහත් වූහ. තව ද චීවර පරිවත්තන සූත්‍රය ජිණ්ණචීවර සුත්‍රය, චන්‍දොපමය, සමස්ත කස්ස සංයුත්තය, මහා අරියවංස සූත්‍රය තෙරුන්ගේ අභිනිෂ්ක්‍රමණය, ඒතදග්‍රය යන මොවුන්ගේ වශයෙන් ද, උන්වහන්සේගේ මහත් බව දතයුතු. ඒතදග්‍ර පාළියේ ‘එතදග්ගං භික්ඛවෙ මම සාවකානං භික්ඛූනං ධූතවාදානං යදිදං මහාකස්සපො’යි වදාරණ ලදී.
අනුරුද්ධ ස්ථවිරයන් වහන්සේ ද ශීලාදී ගුණයන්ගෙන් හා මේ සූත්‍රයෙහි ආ ගුණයන්ගෙන් ද (සැරියුත් තෙරුන් මෙන්) ප්‍රසිද්ධයහ. ප්‍රකටයහ. මහත්ය. තව ද චූළ ගෝසිංග සූත්‍රය, නළකපාන සූත්‍රය, අනුත්තරිය සූත්‍රය, උපක්කිලෙස සූත්‍රය, අනුරුද්ධ සංයුත්තය, මහා පුරිස විතක්ක සූත්‍රය, තෙරුන් ගේ අභිනිෂ්ක්‍රමණය ඒතදග්‍රය යන මොවුන්ගේ වශයෙන්ද, උන්වහන්සේ මහත් බව දතයුතුය. ඒ එසේමයි. ඒතදග්‍රයෙහි ‘එතදග්ගං භික්ඛවෙ මම සාවකානං භික්ඛූනං දිබ්බ චක්ඛුකානං යදිදං අනුරුදෙධා’යි වදාරණ ලදී.
ආයස්මතා රෙවතෙන යන මෙහි ඛදිරවනිය රේවතද කංඛා රේවතද යයි රේවත තෙරහු දෙනමක් වූහ. ඔවුනතුරෙහි ‘ඛදිරවනිය රේවත’ තෙරුන් වහන්සේ ද දම්සෙනෙවි තෙරුන්ගේ කණිටු බෑයා විය. එය මෙහි අදහස් නො කරන ලදී. යළි ගුළ අකැපය. මුං අකැපය යයි සැක පහළ කළ තෙරුන් වහන්සේ මෙහි ‘රේවත’ යන්නෙන් අදහස් කළේය. උන්වහන්සේ ද ශීලාදී ගුණයන්ගෙන් හා මේ සූත්‍රයෙහි ආ ගුණයන්ගෙන් ද, සැරියුත් තෙරුන් මෙන් ප්‍රසිද්ධයහ. ප්‍රකටය. මහත් වූහ. තව ද උන්වහන්සේගේ අභිනිෂ්ක්‍රමණයෙන් ද, ඒතදග්‍රයෙන් ද, මහත් බැව් දතයුතු. ඒතදග්‍ර පාලියෙහි ‘එතදග්ගං භික්ඛවෙ මෙ සාවකානං භික්ඛුනං ඣායිනං යදිදං කඞ්ඛාරවතො’ යි වදාරන ලදී.
ආනන්ද ස්ථවිරයන් වහන්සේ ද ශීලාදී ගුණයන්ගෙන් හා මෙම සූත්‍රයෙහි ආ ගුණයන්ගෙන් ද, සැරියුත් තෙරුන් මෙන් ප්‍රසිද්ධයහ. ප්‍රකටයහ. මහත්වූහ. තව ද සේඛ සූත්‍රය, බාහිතිය සූත්‍රය, ආනඤ්ජ සප්පාය ය, ගෝපක මොග්ගල්ලානය, බහුධාතුකය, චූල සුඤ්ඤතය, මහා සුඤ්ඤතය, අච්ඡෙර අබ්භූත සුත්‍රය, භද්දෙක රත්තය, මහා නිදානය, මහා පරිනිබ්බානය, සුභ සූත්‍රය, චූළනීය ලෝකධාතු සූත්‍රය, අභිනිෂ්ක්‍රමණය, ඒතදග්‍රය යන මොවුන්ගේ වශයෙන් උන්වහන්සේගේ මහත්බැව් දතයුතු. ඒතදග්‍ර පාලියෙහි එතදග්ගං භික්ඛවෙ මම සාවකානං භික්ඛූනං බහුස්සුතානං යදිදං ආනන්‍දො’ යනුවෙන් වදාරන ලදී.
අඤ්ඤෙහි ච අභිඤ්ඤාතෙහි අභිඤ්ඤාතෙහි, හුදෙක් මේ තෙරවරුන් සමග පමණක් නොව, අන්‍ය වූ ද මහා ප්‍රකට වූ ද මහත් ගුණවත් බැවින් ප්‍රසිද්ධ වූ ද, බොහෝ ස්ථවිර වූ ශ්‍රාවක භික්‍ෂූන් සමග භාග්‍යවතුන් වහන්සේ ගෝසිංග සාල වනයෙහි වාසය කරති යන අර්ථයි. මහා ප්‍රඥාවන්ත සැරියුත් හාමුදුරුවෝ එවැනිම තවත් ප්‍රඥාවන්ත හාමුදුරුවරුන් සමග දශබලධාරීන් වහන්සේ සමග පිරිවරා වාසය කළහ. මහා ඍද්ධිමත් වූ මහ මුගලන් ස්ථවිරයන් මහා ධුතංගධාරී කාශ්‍යප ස්ථවිරයන්, දිවැස් ඇත්තා වූ අනුරුද්ධ ස්ථවිරයන් වහන්සේ, ධ්‍යානයේ ඇලුම් ඇති කංඛාරේවත ස්ථවිරයන් මනා සේ බහුශ්‍රැත වූ ආනන්ද ස්ථවිරයන් වහන්සේ, තවත් නොඑක් බහුශ්‍රැත භික්‍ෂූන් වහන්සේලා පිරිවරා දශබලයන් වහන්සේ සමග වාසය කරන්නාහුය. මෙසේ දක්වන ලද්දා වූත්, නො දක්වන ලද්දා වූත් ප්‍රසිද්ධ වූ මහා ස්ථවිරවරුන් තිස්දහසක් පමණ භික්‍ෂූහු දශබලධාරින් පිරිවරා වැඩහුන්හයි දතයුතු.
**පටිසල්ලාණා වුට්ඨිතො** ඵල සමාපත්ති විවේකයෙන් නැගී සිටියේ **යෙනායස්මා මහා කස්සපො තෙනුපසඞ්කමි** තෙරුන් වහන්සේ ඵල සමාපත්ති සුවයෙන් නැගී සිටියේ, පසු ලෝකධාතුව බලන්නේ, උද්‍යාන ක්‍රීඩා කරන මත් වූ ක්‍ෂත්‍රියයක්හු ගේ කණින් ගිලිහෙන මිණි කොඬලක් සෙයින් ද, හකුලා කවරයක දැමූ රත්පැහැ කම්බිලියක් සෙයින් ද, මිණිමුවා නාග දන්තයකින් වැටෙන දහස් ගණන් අගනා රන්තැටියක් සෙයින්ද, බැසගෙන යන පූරණ රිවිමඬල දුටහ. එයට අනතුරුව, නැගෙනහිර දෙස අහස බලන්නේ නිම්වළල්ල ගෙන පරිවර්තනය කරන රිදී රෝදයක් මෙන් ද, රිදී පව්වකින් නිමෙන කිරිදගර මඬලක් සෙයින් ද, පියාපත් සළා ගුවන්තලෙහි පැනනගින සුදු හංසයකු සේ ද, කළු මුහුදු අහස් කුසින් උඩට නැගි නැගෙනහිර දිග සක්වළගල මතුයෙහි සාවාගේ ලකුණ සහිතව පායන පනස් යොදුන් සඳමඬල දුටහ. ඉක්බිතිව සල්වනය බැලූහ. එකල්හි සල්ගස් මුලපටන් අග තෙක් මුළුමනින් ම පිපී පැවතුණු සල්මල් සිනිඳු දුහුල්සළු පොරෝනා ලද්දවුන් මෙන් ද, මුතු කලප්වලින් අමුණන ලද්දවුන් සෙයින් ද, බැබළුණහ. පොළෝතලය මල් ඇතිරි ඇතුරුවක් මෙන් ඒ ඒ තැන වැටෙන මල් රොනින්, ලාක්‍ෂා රසයෙන් තෙමන ලද්දක් මෙන් විය. මීමැසි බඹර සමූහයා මල් රොන් මදයෙන් මත්ව ගීතිකා ගයන්නවුන් මෙන් වනාන්තරයේ හැසිරෙති. තව ද එදින පෙහෙවස් දවසක් විය. ඉක්බිති තෙරුන් වහන්සේ අද මේ ලස්සන රාත්‍රිය කෙසේ ගෙවන්නේ දැයි සිතූහ. ආර්ය ශ්‍රාවකයෝ නම් ධර්මශ්‍රවණයටම ඇළුම් ඇත්තෝ වෙති. මගේ දෙටු සොයුරු දම්සෙනෙවි තෙරුන් වෙත ගොස් ධර්මරතියෙන් කල් ගෙවන්නෙමි. නැවත යන්නේ තනිව නොගොස් මහා කාශ්‍යප තෙරුන් සමග යන්නෙමි යයි හුන් තැනින් නැගිට පත්කඩය ගසා හකුළා ආයුෂ්මත් මහා කාශ්‍යප තෙරුන් වෙත එළඹියේය.
**එවමාවුසොති ඛො ආයස්මා මහා කස්සපො** තෙරුන් වහන්සේ ද ධර්මශ්‍රවණය ප්‍රිය කරන්නා වූ ආර්ය ශ්‍රාවකයෙක් වුව ද, උන්වහන්සේගේ වචනය අසා ‘ඇවැත්නි, තෙපි යවු, අද මගේ හිස හෝ පිට රිදේ’ යයි තුටු සිත් ඇත්තාහුම **එවමාවුසො** යනාදිය කීහ. එසේ පිළිතුරු දී ද හුන් තැනින් නැගිට පත්කඩය ගසා, මහමුගලන් තෙරුන් අනුව ගියහ. මහතෙරුන් දෙදෙන පිළිවෙළින් සිටි කල්හි සඳමඩල දෙකක් මෙන්, රිවිමඬල දෙකක් මෙන්, සද්දන්ත ඇත් රජුන් දෙදෙනෙකු මෙන්, සිංහයන් දෙදෙනෙකු මෙන්, ව්‍යාඝ්‍රයන් දෙදෙනෙකු මෙන් බැබළුණහ.
අනුරුද්ධ ස්ථවිරයන් ද එසමයෙහි මේ මහතෙරුන් දෙදෙන සැරියුත් තෙරුන් වෙත යනු දැක, බටහිර ලෝකය බලනුයේ හිරු වනයෙන් බැස යන්නාක් මෙන් ද, සඳු වනයෙන් උඩ නගින්නාක් ද, සල් වනය දෙස බලමින් සුපිපි සල් වනය දැක, ‘අද පෙහෙවස් දිනය වේ. මාගේ දෙටු සොහොයුරෝ ද දම්සෙනෙවි වෙත යති. මහත් ධර්ම ශ්‍රවණයක් විය යුතුය. ‘මම ද එයට කොටස්කරුවකු වෙමි’යි හුන් තැනින් නැගිට පත්කඩය ගසා මහතෙරවරුන්ගේ පදානුපදිකව නික්මුණහ. එහෙයින් **අථචො ආයස්මාච මහා මොග්ගල්ලානො, ආයස්මා ච මහා කස්සපො, ආයස්මාච අනුරුදෙධා** යන්න කියන ලදී. **යෙනායස්මා සාරිපුත්තො තෙනුපසංකමිංසු** පිළිවෙළින් සිටි තුන් සඳක් මෙන් තුන් හිරක් මෙන්, සිංහයන් මෙන්, බබළමින් එළඹියාහුය.
මෙසේ එළඹෙන්නා වූ මහතෙරවරුන්, ආයුෂ්මත් ආනන්ද තෙරුන් විසින් දක්නා ලදී. ‘අද මහත් ධර්මශ්‍රවණයක් වන්නේ ය. මා ද එයට කොටස්කරුවකු විය යුතුය. එහෙත් තනිව නොයමි. මා ප්‍රිය සහාය වූ රේවත තෙරුන් ද කැටුව යන්නෙමි’ සියල්ල මහ මුගලන් තෙරුන් මහ කසුප් තෙරුන් වෙත එළඹි නියායෙන් ම දතයුතු. මෙසේ ඒ දෙදෙනා වහන්සේ ද සඳ දෙකක් මෙන්, හිරු දෙකක් මෙන්, සිංහයන් මෙන් බබළමින් සැරියුත් තෙරුන් වෙත එළඹියාහුය. ඒ සඳහා **අද්දසා ඛො ආයස්මා ආනන්‍දො** යන්න කියන ලදී.
**දිස්වාන ආයස්මන්තං ආනන්‍දං වොච **දුරදීම දැක කථාව ඇසෙන දුරට පැමිණියහුට **එතු ඛො ආයස්මා **යනාදි වචන කීහ. **රමණීයං ආවුසො** ඇවැත්නි සිත්කළුය යන මෙහි රමණීය බව දෙපරිදිය. වනයෙහි ඇති සිත් ඇදගන්නා සුළු බව, පුද්ගලයන් සතු සිත් ඇදගන්නාසුළු බව, එහි වනය නම් කිම? නා, හොර, සල්, සපු ආදියෙන් ගැවසී ගත් වනයයි. ගණ සෙවණලු ඇති මල්පල හටගන්නා විවිධ වර්ගයේ ගස් ඇති, ජලාශ්‍රිත වූ ගමින් බැහැර වූ පෙදෙස මේ ‘වන රාමණෙය්‍යක’ නමි. රමණීයානි යනාදිය ඒ සඳහා කියන ලදී.
‘ආරණ්‍යයෝ සිත් අලවති. යම් ආරණ්‍යයක කාම ගවේසක ජනයා නො ඇලේද වීතරාගී වූ ක්‍ෂීණාශ්‍රවයෝම සිත් අලවා වෙසෙති. ඒ ක්‍ෂීණාශ්‍රවයෝ වස්තුකාම ක්ලේශකාම නො සොයන බැවිනි.
විෂම වූ, දිය රහිත වූ තුනී සෙවණලු ඇති කටුවලින් ගැවසී ගත් ප්‍රදේශයක් වේද, එහි බුද්ධාදී ආර්යයෝත් වාසය කරත්ද, මෙය ‘පුග්ගල රාමණෙය්‍යක’ නම් වේ. ඒ සඳහා කියන ලදී -
ගමක හෝ වනයක හෝ වළ තැනෙක හෝ ගොඩ තැනෙක හෝ ආදී යම් තැනෙක රහතන් වහන්සේලා වාසය කරත් ද, ඒ ප්‍රදේශය සිත් අලවන්නේ ය.
මෙහි දෙ ආකාර වූ සිත්කළු බව ලැබෙයි. එකල ගෝසිංග සාල වනය සියලු තැන මනාව සුපිපි මල් සුවඳින් සුවඳවත්ව පවතියි. තව ද මෙහි දෙවියන් සහිත ලෝකයෙහි අග්‍ර පුද්ගල වූ සම්මා සම්බුදුන් වහන්සේ තිස් දහසක් පමණ වූ සුප්‍රසිද්ධ භික්‍ෂූන් සමග වාසය කරති. ඒ නිසාය. **රමණීයං ආවුසො ආනන්‍ද ගොසිංගාල වනං **යන්න එය අරමුණු කොට කියා ඇත.
**දොසිනා **දොසින් පහ වූ, (අභ්‍රය), වළාකුලය, (මරිකා)ය, මීදුමය (ධූමය) දුමය, (රජස්ය) දූවිලි (රාහු) රාහු අසුරේන්‍ද්‍රයාය යන මේ සියලු උපක්ලේශයන්ගෙන් විරහිත වූයේ වෙයි. **සබ්බපාලි ඵුල්ලා** සියලු තන්හි පාලි ඵුල්ලයෝ (මලින් ගැවසුණු) මුල පටන් අග තෙක් නොපිපි තැනක් නැත. **දිබ්බා මඤ්ඤෙ ගන්‍ධා සම්පවන්ති** දිව මදාරා මල් කොබෝලීල, පරසතු, සඳුන් සුවඳ, හාත්පස හමයි. ශක්‍ර සුයාම, සන්තුසිත, සුනිම්මිත, පරනිම්මිත, සම්හා බ්‍රහ්මයන් බැසගත්, තැනක් මෙන් සුවඳ හමයි.
**කථං රූපෙන ආවුසො ආනන්‍දා** ආනන්ද තෙරණුවෝ ඒ තෙරුන් පස්දෙනා අතුරෙන් නවකයෝය. කුමක් හෙයින් සැරියුත් තෙරණුවෝ පළමුව ඔහුගෙන් විචාරත් ද, මමත්වය කළ හෙයිනි. ඒ ඒ ස්ථවිරවරු දෙදෙනා ඔවුනොවුන් අතිශය මිත්‍රයෝ වූහ. අනඳ තෙරුන්, කුල දරුවන් පැවිදි කරවා සැරියුත් තෙරුන් වෙත උපාධ්‍යාය කොට යැවූහ. සැරියුත් තෙරනුත් එසේම කළහ. මෙසේ ඔවුනොවුන් තමන්ගේ පාසිවුරු දී පැවිදි කරවා උපධ්‍යාය කොට ගන්වන ලද භික්‍ෂූහු පන්සියයක් වූහ. ආයුෂ්මත් ආනන්ද තෙරුන් යහපත් වූ සිවුරු ආදිය සැරියුත් හිමියන්ට දුන්හ. සැරියුත් තෙරුන් වහන්සේ මා විසින් කළයුතු වූ බුද්ධ උපස්ථානය ආනන්ද තෙරුන් විසින් කරන්නේ යයි අනඳ තෙරුන් වෙත ප්‍රසාදය ගෞරවය කළහ. ආනන්ද තෙරුන් ද බුද්ධශ්‍රාවකයන් අතුරෙන් අග්‍රයයි, ජ්‍යෙෂ්ඨතමයා යයි සැරියුත් තෙරුන් වෙත ප්‍රසාදය ඉපිදවූහ.
එක්තරා බමුණෙක් මෙසේ සිතීය. බුද්ධ රත්නයට ද සංඝ රත්නයට ද පූජා පවත්වති. ධර්මරත්නයට පූජා කරන්නේ නම්, කෙපරිද්දෙකින් කෙසේ පූජා කළ යුතු වන්නේද, ඔහු භාග්‍යවතුන් වහන්සේ වෙත පැමිණ මේ කරුණු විමසීය. භාග්‍යවතුන් වහන්සේ මෙසේ වදාළහ. ඉදින් බමුණ, ඔබ ධර්මරත්නයට පුදනු කැමැත්තේ නම් එක බහුශ්‍රැතයකු පුදව, වහන්ස, බහුශ්‍රැතයකු වදාළ මැනව. භික්‍ෂු සංඝයාගෙන් එය විමසව. බමුණ භික්‍ෂූන් වෙත එළම බහුශ්‍රැතයකු කිව මැනවැයි යළි ඉල්ලීය. බමුණ, ආනන්ද ස්ථවිරයෝය. ඔහු ආනන්ද ස්ථවිරයන්ට දහසක් අගනා සිවුරක් පූජා කළේය. ආනන්ද තෙරුන් එය භාග්‍යවතුන් වෙත ගියහ. භාග්‍යවතුන් වහන්සේ මේ සිවුර කොහෙන් ලැබුනේදැයි විමසීය. ස්වාමීනි! එක්තරා බමුණෙක් මට පැවරූ පූජා කළ මේ සිවුර සැරියුත් තෙරුන්ට පිරිනැමීමට මම අදහස් කරමි. භාග්‍යවතුන් වහන්සේ එය සුදුසු යයි යහපත් යයි වදාළහ. උන්වහන්සේ චාරිකාවේ නික්මුණාහ. ආපසු ආ දවසක දෙන්න. වහන්ස පැමිණීමට දහ දවසක් ඉක්මෙයි. ආනන්ද ‘දස දිනක් පරමකොට අතිරේක චීවරයක් තබා ගැනීමට අනු දනිමි’ යි ශික්‍ෂාපද පැනවීය. සැරියුත් තෙරුන් ද එවැනි මනවඩන දෙයක් ලබන්නේ ද එය ආනන්ද හිමියන්ට දෙයි. මේ ප්‍රියශීලී බව නිසා අනෙක් අයගෙන් අසන්නට පළමුවම ආනන්ද තෙරුගෙන් විචාළේය.
තව ද මෙය අනුමති පුච්ඡාව නමි. කුඩාම කෙනාගෙන් පටන්ගෙන ඉහලට යමින් විචාරීම වේ. එහෙයින් තෙරුන්වහන්සේ මෙසේ සිතා පළමුව ආනන්දගෙන් අසන්නෙමි’යි ඇසීය. ආනන්දයෝ තමන්ගේ අදහස පැවසීමෙන් පසුව රේවත, අනුරුද්ධ, මහාකාශ්‍යප, මහා මුගලන් යන ශ්‍රාවකයන්ගෙන් අසන්නෙමි. මහා මුගලන් තෙරහු අවසනට තමන්ගේ මතය ප්‍රකාශ කරන්නාහුය. මෙසේ පස් තෙරවරුන්ගෙන්ම මම විචාරමි. මම ද මගේ වැටහීම ප්‍රකාශ කරමි. මෙතෙකින් මේ ධර්මදේශනාව මුදුන් පැමිණියා මහත් බවට පැමිණියා නො වන්නේ ය. ඉක්බිතිව අපි සියල්ලෝම දශබලයන් කරා එළඹ උන්වහන්සේ විචාරමි. මෙතෙකින් මේ ධර්මදේශනාව මුදුන් පැමිණියා වන්නේය.
යම්සේ ජනපදයෙක උපන් ආරාවුල ගම්ලද්දා (ග්‍රාමසේවක) කෙරේ පැමිණේද, ඔහුට නිශ්චය කරන්නට බැරිකල්හි ජනපද භෝජකයා (ප්‍රාදේශීය ලේකම්) වෙත පැමිණේ ද, ඔහුට නො හැකි කල්හි මහා විනිශ්චයාමාත්‍යයා (දිසාපති) කර පැමිණේද, ඔහුට නො හැකි වූ කල්හි සේනාපතියා (ඇමතියා) කරා පැමිණේද, ඔහුට නො හැකි වූ විට සේනාපති (ජනපති) කරා පැමිණේ ද, ඔහුට නො හැකි වූ කල්හි යුවරජු කරා (ශ්‍රේෂ්ඨාධිකරණය) ඔහුට නොහැකි කල්හි රජු කරා (අභියාචනාධිකරණය) කරා පැමිණේද, ඔහු විසින් විනිශ්චය කළ තැන් පටන් යුක්තිය ඔබ මොබ නො හැසිරේද, රජුගේ වචනයෙන් ම සන්සිඳේ ද, එපරිද්දෙන් මම පළමුව ආනන්දයන්ගෙන් විචාරමි. -පෙ- ඉක්බිති අපි සියල්ලෝ ම දශබලධාරීන් වෙත ගොස් විමසන්නෙමු. සර්වඥයන් වහන්සේ සර්වඥතාඥානයෙන් විමසන්නේ ය. මෙතෙකින් ධර්මදේශනාව මහත් බවට විපුල බවට සාර්ථක බවට පැමිණෙන්නේ ය. මෙසේ අනුමති පෘච්ඡාවෙන් විමසන්නේ පළමුව ආනන්ද තෙරුන්ගෙන් විමසූහ.
**බහුස්සුතො - හොති **මොහු විසින් බොහෝ අසන ලද්දේ වේ. නවංග ශාස්තෲශාසන, පාලි අනුසන්‍ධි, පූර්වාපර ගැළපීම්, වශයෙන් උගන්නා ලද්දේය යන අර්ථයි. **සුතධරො** ඇසීමට ආධාර වූයේ. යමෙකුගේ, එක් කණකින් ගෙන අනික් කනින් පළා යන්නේ ද, සිදුරු කළයක දිය මෙන් නො රඳන්නේ ද, පිරිස් මැද එක සූත්‍රයක් හෝ ජාතකයක් කියන්නට නුපුළුවන් වේද, මේ තෙමේ සුතධර නො වන්නේ ය. යළි යමකු විසින් උගන්නා ලද බුද්ධ වචනය උගත් කාලය හා සමාන වේද, දස වසක් හෝ විසිවසක් හැදෑරීම නො කරන්නහුගේ මතකය නො නැසේද මෙතෙම සුතධර නම් වේ. **සුත සන්නිචයො** ඇසීම මතකය සිතෙහි රැස්වූයේ යමෙකුගේ ඇසීම පෙට්ටියක තැන්පත් කළාක් වැනි වේද? කලෙක ගලක් කෙටූ රේඛාවක් මෙන් වූයේ ද, රන්බඳුනක වත්කළ සිංහ තෙල් මෙන් වූයේ ද, මේ **සුත සන්නිචය** නම් වේ.
**ධනා** යනු දෙරණ ලද, ප්‍රගුණ කරන ලද, යමකු විසින් උගත් බුදු වදන් ධරණ ලද්දේ, ප්‍රගුණ කරන ලද්දේ. නිශ්චල වූයේ නො වේ. අසවල් සූත්‍රය හෝ ජාතකය කියවයි කී කල හදාරා සසඳා කරුණු ඉදිරිපත් කර, දැනගන්නෙමියි කියයි. යමෙකු විසින් දරණ ලද ප්‍රගුණ කරන ලද්ද, භවාග ශ්‍රෝතයක් මෙන් වෙයි. අසවල් සූත්‍රය හෝ ජාතකය කියවයි කී කල නගා එයම කියයි. **ධනා** යනු ඒ සඳහා කියන ලදී.
**වචසා පරිචිතා** සූත්‍ර දසක, වර්ග දසක, පණ්ණාස දසක යනාදී වශයෙන් වචනයෙන් හදාරණ ලද්දේ ද, **මනසානු පෙක්ඛිතා** සිතින් විමසන ලද්දාහු යමකුගේ වචනයෙන් හදාළ බුද්ධ වචනය සිතින් සිතන්නහුට ඒ ඒ තන්හි ප්‍රකට වේද, මහත් පහනක් දල්වා සිටිය අයෙකුට රූපයක් මෙන් පෙනේද, ඒ සඳහා මෙය කීය. **දිට්ඨියා සුප්පටි විද්ධා** අර්ථ වශයෙන් ද කරුණු වශයෙන් ද, මැනැවින් අවබෝධ කරන ලද,
**පරිමණ්ඩලෙහි පදබ්‍යඤ්ජනෙහි** මෙහි පදයම අර්ථය ප්‍රකාශ කරන හෙයින් පද බ්‍යඤ්ජන නමි. එය අකුරු සම්පූර්ණ කර දශවිධ ව්‍යඤ්ජන බුද්ධීන් නො පිරිහෙළා කියන ලද්දේ **පරිමණ්ඩල** නම් වේ. මෙබඳු වූ පද ව්‍යඤ්ජනයන්ගෙන් යන අර්ථයි. තව ද යම් මහණෙක් පිරිස්හි දහම් දෙසන්නේ සූත්‍රයක් හෝ ජාතකයක් හෝ බහා අනෙක් නිග්‍රහ ආරෝහනය කරන සූත්‍රයක් එළවාද, එයට උපමා කියාද, වස්තුවක් හෙළාද, මෙසේ මේ සූත්‍රය ගෙන වෙනත් සූත්‍රයක බහාලමින් එක් පසකින්ම පරිහරණය කරන්නේ, සුදුසු කාලය දැක නැගී සිටින්නේ ද, එහෙත් ගෙනහැර දැක්වූ සූත්‍රය නික්‍ෂිප්ත මාත්‍රයක්ම වේද, ඔහුගේ කථාව සම්පූර්ණයෙන් සාර්ථක වූයේ නොවේ. යම් භික්‍ෂුවක් සූත්‍රයක් හෝ ජාතකයක් හෝ බහා එක් පදයකුත් පිටත නො ගොස් පෙළ සමග, පෙළ පිළිබඳව ද අනුසන්ධිය පූර්වාපර ගැළපීම ද, නො ඉක්මවා ආචාර්යවරුන් දුන් මතවාදයෙහිම සිට, තෙලිතුඩකින් සිතුවම් අඳින්නකු මෙන් ගැඹුරු ඇලකින් ජලය හරින්නකු මෙන්, පිය නොවරද්දන, සෛන්ධව අජානෙය්‍යකු මෙන් යේද, ඔහුගේ දේශනය හාත්පසින් පරිපූර්ණ වූයේ වේ. මෙබඳු කථා සඳහා **පරිමණ්ඩලෙහි පදබ්‍යඤ්ජනොහි** යනාදිය කියන ලදී.
**අප්ප බද්ධෙහි** මෙහි යම් භික්‍ෂුවක් දහම් දෙසන්නේ සූත්‍රයක් හෝ ජාතකයක් හෝ මාතෘකා කොට, ආරම්භ කළ තැන් පටන් ඉතා තුරිතවැ, ගිනිගානා දණ්ඩ ඇළලීම කරන්නෙකු සේ ද, උණු උණුවේ කෑමක් කන්නෙකු මෙන් ද, පෙළ හා අනුසන්ධි පූර්වාපර ගැළපීම් පිළිබඳව ගන්නා ලද ගත්වනම ද, නො ගන්නා ලද නොගත්වනම කොට, පරණලා අතර හැසිරෙන ගොයෙකු නැගිටුවන්නෙකු මෙන් ඒ ඒ තැන ගැටුමින් අවසන්කොට නැගිට යේද, නැවත යමෙක් දහම් දෙසන්නේ වරෙක බොහෝ හඬින් ද, වරෙක වේගයෙන් ද, වරෙක මන්දවද, වරෙක මහා හයියෙන් ද, වරෙක ඉතා හෙමින්ද දහම් දෙසන්නේද, යම්සේ ප්‍රේත ගින්න කලෙක දැල්වේද, කලෙක නිවේද, එසේ ‘ප්‍රේතධර්ම කථික’ නම් වේ. පිරිස නැගී සිටිනු කැමති කල්හි නැවත නැවත ආරම්භ කෙරේද, යමක් කියමින් ඒ ඒ තැන තද බවට යේද, තතනන්නෙකු මෙන්, හඬන්නෙකු මෙන්, දෙසයි ද, මේ සියල්ලන්ගේ කථා ප්‍රබන්‍ධ’ වූයේ නම් වේ. නැවත යමෙක් සූත්‍රයක් මාතෘකා කොට ආචාර්යවරුන් දුන් (නීතියෙහි) සම්ප්‍රදායෙහිම සිට නො කැඩී ගලාබස්නා දිය දහරාවක් සේද, අහස්ගඟින් ගලා බස්නා ජලධාරාව මෙන් ද, නිරන්තරයෙන් නැවතීමක් නැතිව දේශනා කරයිද ඔහුගේ දේශනය ‘අප්‍රබුද්ධා’ වූවා නම් වේ. ඒ සඳහා **අප්පබද්ධෙහි** යන්න කියන ලදී.
**අනුසය සමුග්ඝාතායා** යනු සප්ත අනුසයන් නැසීම පිණිස **එවරූපෙන** මෙබඳු වූ බහුශ්‍රැත වූ භික්‍ෂූන් නිසාම, සිවුරෙන් සිවුර හෝ පළඟින් පළඟ හෝ ගැටී හුන් භික්‍ෂූන් සියයකින්, දහසකින්, ගෝසිංග සාලවනය හොබනේය. මේ ක්‍රමය සියලු වාරයන්හි අනුගමනය කළයුතු.
පල සමවත ඔහුට ඇලුම් ඇත්තේනුයි **පටිසල්ලාණරාම** නම් වේ. පල සමවතෙහි රති ඇත්තේනුයි **පටිසල්ලාණ රත** නම් වේ.
**සහස්සං ලොකානං** දහසක් ලෝකධාතූන් ඒ එසේමැයි. මෙපමණක් තෙරුන්ගේ නිත්‍ය ආසේවනය (ස්ථිර පදිංචිය) වෙයි. ආවර්ජන ප්‍රතිබද්ධ වෙයි. එහෙත් තෙරුන්වහන්සේ කැමැත්තෙන්ම නොයෙක් සියදහසක් සක්වළ බලත්මැයි, **උපරිමපාසාද වරගතො** සත්මහල් හෝ නවමහල් පහයක් මත්තට ගියේ **සහස්සං නෙමි මණ්ඩලානං ඔලොකෙය්‍ය **සහපිරිවෙන්හි නැබින් පිහිටියා වූ නිම් වළල්ලෙන් නිම් වළල්ල හැපී සිටියා වූ, නෙමි මණ්ඩල දහසක් වාකවුළුව විවරකොට බලන්නේ ද, ඔහුට සක් නැබ ද, ගරාදි ද අතර නිම්වළලු ද ප්‍රකට වූවාහු වෙත්. **එවමෙව ඛො ආවුසො** එපරිද්දෙන් ම මේ දිවැස් ඇති තෙරුන් ද මිනිස් ඇසින් ඉක්ම සිටි දිවැසින් දහසක් ලෝක ධාතු බලයි. ප්‍රාසාදයේ සිට පුරුෂයාට සක්නැබ මෙන් ඒ තෙරුන්ට සක්වළ දහසෙහි මහමෙර දහසක් ප්‍රකට වෙයි. අරයන් මෙන් දීපයෝ ප්‍රකට වෙත්. අර අතර මෙන් දිවයින්වල සිටි මිනිස්සු ප්‍රකට වෙති. අර අතර මෙන් දිවයින්වල සිටි මිනිස්සු ප්‍රකට වෙති. නිම්වළලු මෙන් සක්වළගල් ප්‍රකට වෙති.
**ආරඤ්ඤකො **සමාදන් වූ ධුතාංග ඇත්තේද, අනෙක් පදයන්හිද මෙම ක්‍රමයමයි.
**නොච සංසාදෙන්ති** නො ගිල්වති. ඒ එසේමැයි. හේතු සහිත කොට කරුණු සහිත කොට පැන විචාරීමට ද විසඳීමට ද නො හැකි වන්නේ යටපත් කෙරෙයි නම්, එසේ නො කරති යන අර්ථයි. **පවත්තනී හොති **ගලන ගංගාවක් මෙන් පවතී.
**යාය විහාර සම්පත්තියා** යම් ලෞකික වූ හෝ ලෝකෝත්තර වූ හෝ විහාර සම්පත්තියකින්.
**සාධු සාධු සාරිපුත්තා** මේ සාධුකාරය ආනන්ද හිමියන්ට දෙන ලදී. එහෙත් භාග්‍යවතුන් වහන්සේ සැරියුත් තෙරුන් සමග කථාබහ කරති. සියලු තන්හි මේ ක්‍රමයමයි. **යථා තං ආනන්‍දො චාති **යළි මනාකොට පවසන්නෙක් යම් සේ පවසන්නේ ද, ආනන්‍දයන් විසින් එසේ ප්‍රකාශ කරන ලදී. තමන්ට තරම් වූවක් ම අදහසට ගැලපෙන්නක්ම පැවසීය යන අර්ථයි. තෙරුන් වහන්සේ ද තමාත් බහුශ්‍රැතයහ. අදහස ද එසේම විය. ශාසනයෙහි සබ්‍රහ්මචාරීහු බහුශ්‍රැතයෝ වන්නාහු නම් ඉතා යෙහෙකැයි කීය.
කුමක් හෙයින්ද, යම් හෙයකින් බහුශ්‍රැතයන්ට කැප අකැප, සාවද්‍ය නිරවද්‍ය, ගරුක ලහුක, සතෙකිච්ඡ අතෙකිච්ඡ ආදිය ප්‍රකට වේද, තව ද බහුශ්‍රැත තෙමේ උගත් බුදුදහම මෙනෙහි කොට මෙතැන ශීලය, මෙතැන සමාධිය, මෙහි විදර්ශනාව, මෙහි මාර්ගඵල නිර්වාණය යයි මෙනෙහිකොට සීලය ආ තැන්හී සිල් පුරා සමාධිය වැඩිය යුතු තැන සමවත් පුරා, විදර්ශනා වැඩිය යුතු විට විදසුන් වඩා, මාර්ගය වඩා ඵලය ප්‍රත්‍යක්‍ෂ කෙරේද, එහෙයින් තෙරුන්ට මෙසේ අදහස් විය. සබ්‍රහ්මචාරීහූ එක් නිකායක් හෝ දෙකක් හෝ තුනක් හෝ හතරක් හෝ නිකාය පහම හෝ උගෙන ආවර්ජනය කරමින් සීලාදිය පිරිය යුතු තන්හි සිල් ආදිය පුරමින් අනුපිළිවෙළින් මාර්ගඵල නිර්වාණය සාක්‍ෂාත් කළ යුත්තේය. අනෙක් තැන්හිද මෙම ක්‍රමයමැයි.
ආයුෂ්මත් රේවතයන් වහන්සේ ධ්‍යානයෙහි අදහස් ඇත්තේ, ධ්‍යානය පිළිබඳව බලවත් කැමැත්ත ඇත්තේ, උන්වහන්සේ මෙසේ සිත් වෙයි. සබ්‍රහ්මචාරීහූ එකලාව හිඳ කිසිණු පිරියම්කොට අටසමවත් නිපදවා ධ්‍යානයන්ට පාදක වූ විදසුන් වඩා ලොව්තුරු දහම් පසක් කරන්නාහු නම් ඉතා යහපත්ය කියායි. එහෙයින් මෙසේ පැවසීය.
ආයුෂ්මත් අනුරුද්ධයන් වහන්සේ දිවැස් ඇති සේක. උන්වහන්සේ මෙසේ සිත්විය. ‘සබ්‍රහ්මචාරීහූ ආලෝකය වඩා දිවැසින් නොයෙක් සක්වල මිය යන්නා වූද. උපදින්නා වූද සත්ත්වයන් දැක සසර බියෙන් සිත සංවේග උපදවා, විදසුන් වඩා ලොව්තුරු දහම් පසක් කරන්නාහු නම් ඉතා යහපත්ය. එහෙයින් මෙසේ පැවසීය.
ආයුෂ්මත් මහා කාශ්‍යපයන් වහන්සේ ධූතවාදීයහ. උන්වහන්සේ මෙසේ සිතීය. ‘සබ්‍රහ්මචාරීහූ ධුතවාදීන් වී ධුතංගානුභාවයෙන් ප්‍රත්‍යය තෘෂ්ණාව හකුළුවා අනන්‍ය වූත් නන්වැදෑරුම් වූත් කෙලෙස් ප්‍රහීණ කොට විදසුන් වඩා ලොව්තුරු දහම් පසක් කරන්නාහු නම් එය යහපත් වේ.
ආයුෂ්මත් මුගලන් මහතෙරුන් වහන්සේ සමාධි පාරමිතාවගේ මුදුනටම පැමිණියහ. සියුම් වූ චිත්තාන්තරය, ස්කන්ධාන්තරය, ධාත්‍වන්තරය, ආයතනාන්තරය, ධ්‍යාන වක්‍රාන්තිය, ආරම්මණ වක්‍රාන්තිය, අංගසකන්තය, ආරම්මණ සංකන්තය, එකතො වඩ්ඪනය, උභතො වර්ධනය, මේ කරුණු අභිධර්මය හදාළ ධර්මකථිකයාටම අවබෝධ වෙයි. යම් හෙයකින් අභිධර්මය නො හදාළ තැනැත්තේ දහම් දෙසන්නේ මේ ස්වවාදය, මේ පරවාදයයි නො දනී ද, ස්ව වාදය දක්වන්නෙමියි පරවාදය දක්වන්නේ ද පරවාදය දක්වන්නේ යයි ස්වවාදය දක්වන්නේ ද, ධර්මාන්තරය විසංවාදනය කෙරේද, ආභිධම්මික තෙම සකවාදය සකවාද නියමයෙන්ම, පරවාදය පරවාද නියමයෙන්ම, ධර්මාන්තරය විසංවාදය නො කෙරේද, එහෙයින්ම තෙරුන්ට මේ සිත විය. සබ්‍රහ්මචාරීහු ආභිධර්මිකයෝ ව සියුම් තැන්හි නුවණ විහිදා විදසුන් වඩා ලොව්තුරු දහම් පසක් කරන්නේ නම් ඉතා යහපත් යයි ප්‍රකාශ කළහ.
ආයුෂ්මත් සැරියුත් මහතෙරුන් වහන්සේ ප්‍රඥා පාරමිතාවෙහි මුදුනටම පැමිණියහ. තව ද නුවණැත්තේම සිත තමන් වශයෙහි පවත්වන්නට හැකිවෙයි. දුෂ්ප්‍රාඥයාට අපහසු වෙයි. යම්හෙයකින් දුශ්ප්‍රාඥ තෙමේ උපනුපන් සිත් අනුවම කටයුතු කරමින්, යළි ඔබනොබ ඇලී කීප දිනකින්ම ගිහිබවට පැමිණු වැරදි ආකල්පයන්ට පැමිණේද, එහෙයින් තෙරුන් මෙසේ අදහස් කළේය. ‘සබ්‍රහ්මචාරීහූ සිත්වලටම වසඟ නොවී, සිත දමනය කර තමාගේ වශයෙහි පවත්වා ඔහුගේ සියලු විරුද්ධ සේවන, ප්‍රතිපක්‍ෂග්‍රාහ, විෂ්ඵන්දනයන් බිඳ මදකුත් පිටත නික්මෙන්නට නොදෙමින්, විදසුන් වඩා ලොව්තුරු දහම් පසක් කරන්නේ නම් ඉතා යහපත් යයි යන අදහස ප්‍රකාශ කළේය.
**සබ්බෙසං වො සාරිපුත්ත - සුභාසිතං පරියායෙන** ශාරිපුත්‍රයෙනි, යම්හෙයකින් සඟමොක් පිළිබඳව නම් බහුශ්‍රැත භික්‍ෂූන් විසින් ද සිදුකළ යුතු කරුණු ඇත්ද, ධ්‍යානයෙහි ඇලුණාහු විසිනුදු, දිවැස් ඇතියන් විසිනුදු, ධූතවාදීන් විසිනුදු, ආභිධම්මිකයන් විසිනුදු, අචිත්තවසිකයන් විසිනුදු, හොබනට කරුණු ඇත්ද, එහෙයින් ඔබලා සියල්ලන්ගේම අදහස් වචන සුභාෂිතයහ. දුර්භාසිත නොවන්නේමය. පරියායෙන් ද ඒ කරුණු සුභාෂිතමැයි. මාගේ වචනය ද අසවු. **න තාවාහං ඉමං පල්ලංකං භින්‍දිස්සාමි** ඒ තාක් මම මේ සිව්රඟ වීරිය අධිෂ්ඨානයෙන් බැඳි පල්ලංකය නො බිඳින්නෙමි. නො මුදන්නෙමි යන අර්ථයි.
මේ වනාහි භාග්‍යවත්හ නුවණ මෝරාගිය කල රජසිරි සැප හැර කරන ලද මහාභිනිෂ්ක්‍රමණයෙන් පසුව පිළිවෙළින් බෝමැඩට නැගී චතුරංග සමන්නාගත වීර්යය ඉටා යම් අපරාජිත බද්ධ පරියංකයක් බැඳ අධිෂ්ඨාන ඇතිව වැඩහුන්නාහු තුන්මරුන්ගේ බල පරාක්‍රමයන් බිඳ අලුයම් කල දසදහසක් ලෝකධාතුව කම්පා කරවමින් සර්වඥතා ඥානය ප්‍රතිවේධ කළ සේක් ද, ඒ තමන් වහන්සේගේ මහ බෝ පලඟ සඳහා මෙසේ වදාළහ.
තව ද පශ්චිම ජනතාවට අනුකම්පා කරමින් ප්‍රතිපත්තිගරුක වූ පෘථග්ජන කල්‍යාණයා දක්වමින් මෙසේ වදාළහ. භාග්‍යවතුන් වහන්සේ අනාගතයෙහි මෙවැනි අදහස් ඇති කුලපුත්‍රයෝ මෙසේ ප්‍රත්‍යවේක්‍ෂා කරන්නේ යයි දක්නා සේක. භාග්‍යවතුන් වහන්සේ මහා ගෝසිංග සූත්‍රය වදාරණ සේක්, **ඉධ සාරිපුත්ත භික්ඛු පච්ඡා භත්තං -පෙ- එවරූපෙන ඛො සාරිපුත්ත භික්ඛුනා ගොසිංගසාල වනං සොභෙය්‍යාති** යි වදාළහ. අපි භාග්‍යවතුන් වහන්සේගේ අදහස දැනගන්නෙමුයි, පසුබත පිණ්ඩපාතයෙන් වැළකුණාහු සිව්රඟ වීර්යය ඉටා දෘඪ සමාන ඇතිව රහත් බවට නො පැමිණ මේ පළඟ නො බිඳින්නෙමැයි මහණදම් කළ යුතු යයි සිතන්නාහුය. ඔහු මෙසේ පිළිපන්නාහූ කීප දිනකින්ම ජාති ජරා මරණ කෙළවර කරන්නාහු යයි මේ පශ්චිම ජනතාවට අනුකම්පා කරමින් ප්‍රතිපත්ති ගරුක පෘථග්ජනයා සඳහා මෙසේ වදාළහ.
**එවරූපෙන ඛො සාරිපුත්ත, භික්ඛුනා ගොසිංගා සාලවනං සොභෙය්‍යාති** ශාරිපුත්‍රය, මෙබඳු වූ භික්‍ෂුන් නිසා වචනයේ මුළුමහත් අරුතින්ම ගෝසිංග සාලවනය හොබනේයයි අනුසන්ධි ලෙසින් දේශනාව නිමවා වදාළ සේක.
**එවම්මෙසුතං** යනු මහා ගෝපාලක සූත්‍රයයි. එහි කථා තුනක් වෙයි. ඒකනාළිකාය, චතුරස්සාය, නිසින්නවත්තිකා යනුවෙනි. එහි පෙළ කියා එකකි. පදවල අරුත් කීම ඒකනාළිකා නමි. අපණ්ඩිත ගොපල්ලා දක්වා අපණ්ඩිත මහණ දක්වා, පණ්ඩිත ගොපල්ලා දක්වා, පණ්ඩිත මහණ දක්වා යන සතර ගැන කීම චතුරස්සා නමි. අපණ්ඩිත ගොපල්ලා දක්වා කෙළවරට යාමය. අපණ්ඩිත මහණ දක්වා කෙළවරට යාම, පණ්ඩිත ගොපල්ලා දක්වා කෙළවරට යාම, පණ්ඩිත මහණ දක්වා කෙළවරට යාම නිසින්න වත්තිකා නම් වේ. මෙය සියළු ආචාර්යවරයන් විසින් පවත්වාගෙන එන ලද්දේය.
**එකාදසහි භික්ඛවෙ අංගෙහි** එකොළොස් අගුණ කොටසින් **ගො ගණං** ගව පට්ටිය **පරිභරිතුං** පරිහරණය කරන්නට, පවත්වාගෙන එන්නට, **ඵාති කාතුං** වැඩීමට පමුණුවන්නට **ඉධ** මේ ලෝකයෙහි, **න රූපඤ්ඤූ හොති** සංඛ්‍යා වශයෙන් හෝ වර්ණ වශයෙන් හෝ ස්වරූපය නො දනී නම්, තම ගවයන්ගේ සියයෙක හෝ දහසෙක වශයෙන් ගණන නො දනී. හෙතෙම දෙනුන් පැහැරගත් කල්හි හෝ පලාගිය කල්හි හෝ ගවපට්ටිය ගැන අද මෙතෙක් ගවයන් දක්නට නැතැයි ගම් දෙක අතර හෝ කැලයෙහි හෝ නො සොයයි. අනුන්ගේ දෙනුන් තමන්ගේ ගව සමූහයට පිවිසි කල ද, ගව පට්ටිය ගැන මෙතෙක් දෙනුන් අපගේ නොවෙතෙයි කෝටුවෙන් තලා බැහැර නො කරයි. ඔහුගේ නැති වූ ගොනුන් නැති වූවාමය. අනුන්ගේ දෙනුන් ගෙන හැසිරෙයි. ගව හිමියන් මෙය දැක මෙතෙක් කල් අපේ දෙනුන්ගෙන් කිරි ගත්තේ යයි තර්ජනය කොට තම දෙනුන් ගෙන යති. ඔහුගේ ගව පට්ටිය පිරිහෙයි. පස්ගෝරස පරිභෝගය නවතියි. වර්ණ හෙයින් නොදනී නම්, මෙතෙක් දෙන්නු සුදුය. මෙතෙක් දෙන්නු රතුය. මෙතෙක් දෙන්නු කළුය. මෙතෙක් දෙන්නු පළොල් පාටය. නොදනී. හෙතෙම දෙනුන් පැහැර ගත් කල හෝ පැන ගිය කල හෝ නොදනී. -පෙ- පස්ගෝරස පරිභෝගයෙන් ද ඉවත් වෙයි.
**න ලක්ඛණ කුසලො** ගවයන්ගේ ශරීරයෙහි දුනු - අඩයටි ත්‍රිශුලාදී හංවඩු ගැසූ ලක්‍ෂණ නො දනී. හෙතෙම දෙනුන් පැහැර ගත් කල්හි හෝ පලාගිය කල්හි අසවල් අසවල් ලකුණු ඇති දෙනුන් නො දක්නා ලැබෙතියි -පෙ- පස්ගෝරස පරිභෝගයෙන් ද වළකියි.
**න ආසාටිකං සාටෙතාති** ගවයන්ගේ කුර දණිස් ආදිය වණ වෙයි. එහි නිලමැස්සෝ ඉහඳ තබති. ඔවුන්ට ‘ආසාටිකා’ නම්ය. ඒවා දණ්ඩකින් ඉවත්කොට බෙහෙත් දැමිය යුතු වෙයි. බාල ගොපල්ලෝ එසේ නොකරති. ‘ආඝාටිකං සාටෙතා’ යන්න එහෙයින් කියන ලදී. ඔහුගේ ගවයන්ගේ වණ දියුණුවෙත්. ගැඹුරු වෙත්. පණුවෝ කුසට පිවිසෙති. දෙන්නු ගිලන් බවින් මඩනා ලද්දාහු යැපෙන පමණ තණ කන්නට හෝ, දිය බොන්නට හෝ නොහැකි වෙයි. එවිට දෙනුන්ගේ කිරි සිඳෙයි. ගොනුන්ගේ ශක්තිය පිරිහෙයි. දෙනුන් හා ගොනුන් මරණයට පත්වෙති. මේ ආකාරයෙන් ගවපට්ටිය පිරිහේ. පස්ගෝරස ද නැති වේ.
**න වණං පටිච්ඡාදෙතා හොති** යටකී පරිදි ගවයන්ගේ හටගත් වණය බෙහෙත් යොදා රෙදිපටිවලින් හෝ ගස් පට්ටාවලින් හෝ බැඳිය යුතුය. බාල ගොපල්ලෝ එසේ නො කරති. ගවයන්ගේ වණවලින් ඕජාව වැගිරෙති. ගවයෝ ඔවුනොවුන් ගැටෙති. එයින් අනෙක් ගවයන්ගේ ද වණ හටගනිත්. මෙසේ ගවයෝ ගිලන් බවින් මඩනා ලද්දාහු අවශ්‍ය තරම් තණ නො කති. දිය නො බොති. -පෙ- පස්ගෝරසද නැති වේ.
**න ධූමං කත්තා හොතී** ගවගාලෙහි මැසි මදුරු කෘමි ආදීන් උපන් කල ගව සමූහයා ගොවුද පිවිසි කල්හි ඒ ඒ තැන දුම් ඇල්ලිය යුතු වෙයි. අපණ්ඩිත ගොපල්ලෝ එසේ නො කරති. ගව සමූහයා මුළු රෑ මැසි මදුරුවන් විසින් විඳිනා ලදුව නිදි නො ලැබ දෙවන දවස්හී රුක් මුල් ආදී තැන් තැන්වල නිදයි. යැපෙන තරම් තණ කන්නට හෝ -පෙ- පස්ගෝරසද නො ලබයි.
**න තිත්‍ථං ජානාති** තොටුපල සමයයි හෝ විෂම යයි හෝ ගැඹුරුද නොගැඹුරුදැයි නො දන්නේ නොතොටින් ගවයන් දියට බස්වයි. නො තොටෙහි ගල් ආදියේ හැපීමෙන් ගවයන්ගේ කකුල් තුවාල වෙති. ගැඹුරු තොටින් බැස්සවූ විට කිඹුලන් ආදීන්ගේ ග්‍රහණයට යටත් වේ. අද මෙතෙක් දෙනුන් නටුවාහ. අද මෙතෙක් යයි කියයුතු බවට පැමිණේ. මෙසේ ඔහුගේ ගව සම්පත පිරිහෙයි. පස්ගෝරස නොලැබී යයි.
**න පීතං ජානාති** යම්සේ ගොපල්ලා විසින් මේ දෙන දිය බොන ලදී. මේ දෙන නො බොන ලදී. මේ දෙන පැන් තොටේ ඉඩ පහසුකම් ලද්දීය. මේ දෙන නො ලද්දීය, ආදී වශයෙන් පානය කළ බැව් දතයුතු වේද, එහෙත් මෙතෙම දවල් කාලයේ වනයෙහි ගව සමූහයා රැක දිය පොවන්නට ගඟකට හෝ විලකට ගෙන යයි. එහි දී ශක්ති සම්පන්න ගොන්නු, බලවත් දෙන්නු, දුර්වල වූ ද, මහළු වූ ද ගොනුන්ට අංවලින් හෝ ඉලවලින් හෝ පැහැර, තමන්ට ඉඩකඩ සලසාගෙන දියේ ගැඹුරට පිවිස දිය බොති. අනෙක් දුබලයෝ අවකාශ නොලැබ ඉවුරෙහිම සිට මඩ සහිත දිය බොති. සමහරු නොබීවාහුම වෙති. එකල ඒ අපණ්ඩිත ගොපල්ලා පහර දෙමින් නැවත වනලැහැබට දක්කාගෙන යයි. ඔවුන් අතරෙහි දිය නොබී සිටින්නෝ පිපාසයෙන් වියලෙන නිසා ඇති පමණ තණ නො කති. මේ නිසා දෙනුන්ගේ කිරි සිඳෙයි. ගොනුන්ගේ ශක්තිය පිරිහෙයි.
**නවීථිං ජානාති** මේ මග සමය මේ මග විෂමය. සැක සහිතය. බිය සහිතය යයි නො දනී. හේ සම වූ බිය රහිත වූ මග අත්හැර විෂම මගට පිවිසෙයි. එහිදී ගවයෝ සිංහ ව්‍යාඝ්‍රාදීන්ගේ ගඳින් හෝ සොර උවදුරුවලින් හෝ මඩනා ලද්දාහු තැති ගත් මුවන් සේ ගෙල ඔසවා නගා සිටිති. යැපෙන පමණ තණ නො කති. දිය නො බොති. දෙනුන්ගේ කිරි සිඳෙති. පස්ගෝරස නොලැබී යයි.
**න ගොචර කුසලො හොති** ගොපල්ලා ගෝචරයෙහි දක්‍ෂයකු විය යුතුය. පස්දිනක් අතර වූ වාරය හෝ හය දිනක් අතර වූ වාරය හෝ දතයුතුය. එක් ප්‍රදේශයක ගව සමූහයා හසුරුවා දෙවන දවස්හි එහි හැසිරවිය යුතු නොවේ. මහත් ගව සමූහයක් දිනක් හැසිරුණු ප්‍රදේශයේ තණ ඉතිරි නොවේ. බෙර ඇසක් මෙන් ශුද්ධ වේ. ජලය කැළඹේ. එහෙයින් පස්වෙනි දින හෝ සත්වෙනි දින නැවත එහි හසුරුවන්නට සුදුසුය. මෙතෙක් දින තණ නැවත වැඩෙයි. ජලය පෑදෙයි. එහෙත් ගොපල්ලා මේ පස්දින-සත්දින වාර නො දන්නේ නම් දිනපතා එහිම රැඳේ. එහිදී ඔහුගේ ගව සමූහයට නිල් තණ නො ලැබේ. පිරිසිදු දිය බොන්නට නො ලැබේ. තනවල කිරි සිඳෙයි. ගව සමූහය පිරිහෙයි. පස්ගෝරස නො ලැබෙයි.
**අනවස්සෙදො හි ච හොතී** නුවණැති ගොපල්ලා විසින් යම් පමණකින් වසුපැටියාගේ ලේ මස් පිහිටාද, ඒ සඳහා තන එකක් දෙකක් තබා ඉතිරි ඒවායින් දොවන්නෙක් විය යුතුය. අනුවණ ගොපල්ලා වසු පැටියාට කිරි ඉතිරි නො කොටම දොවයි. කිරි බොන වස්සා කිරි පිපාසෙන් පෙළෙයි. සිටින්නට නො හැකි වූයේ කම්පා වෙමින් මවු හමුවෙහි වැටී කළුරිය කරයි. මව්තොමෝ පැටවා දැක මගේ පුතා තම මවගේ පවා කිරි බොන්නට නො ලැබ ගියා යයි පුත්‍ර ශෝකයෙන් යැපෙන පමණ තණ කන්නට නො ලබයි. දිය නො බොයි. තණවල කිරි සිඳෙයි. මෙසේ ගව සමූහයා පිරිහෙයි. පස්ගෝරස ලැබීමෙන් වැළකෙයි.
ගවයන්ගේ පීතෘස්ථානය කෙරෙත්නුයි **ගො පිතරො** නම් වේ. (ගව පියා) ගවයන් පමුණුවති. කැමති සේ ගෙනයත්නුයි **ගොපරිණායකා** ගව පරිණායක වෙයි. **න අතිරෙක පූජාය **ඒ එසේමැයි. නුවණැති ගොපල්ලා මෙබඳු ගවයන් අතිරේක පූජාවෙන් පුදයි. ප්‍රණිත වූ ආහාර දෙයි. ගඳ පසඟුලින් සරසයි. මාලා පළඳවයි. අංවල රන් රිදී කොපු දමයි. රෑ පහන් දල් සෙල් වියන් යට හොවයි. එහෙත් අපණ්ඩිත ගොපල්ලා මේ එක සත්කාරයකුත් නො කරයි. වෘෂභයෝ (නායක ගොන්නු) අතිරේක සත්කාර නො ලබන්නාහු ගව සමූහය නො රකියි. උවදුරු නො වලකත්. මෙසේ ඔහුගේ ගව සමූහය පිරිහෙයි. පස්ගෝරස ලැබීමෙන් වළකියි.
**ඉධ** යනු මේ ශාසනයෙහි **න රූපඤ්ඤූ හොතී** යනු **චත්තාරි මහාභූතානි චතුන්නංච මහා භූතානං උපාදාය රූපං **යනුවෙන් වදාළ රූපය ගණන වශයෙන් හෝ සමුත්‍ථාන වශයෙන් හෝ දෙ ආකාරයෙන්ම නො දනී. ගණන වශයෙන් නො දනී නම්, **‘චක්ඛායතනං, සොත-ඝාන-ජීව්හා-කාය-රූප, සද්ද, ගන්‍ධ, රස, ඵොට්ඨබ්බායතනං, ඉත්‍ථීන්‍ද්‍රියං පුරිසින්‍ද්‍රියං, ජීවිතින්‍ද්‍රියං, කාය විඤ්ඤත්ති, වචී විඤ්ඤත්ති, ආකාසධාතු ආපෝ ධාතු රූපස්ස ලහුතා මුදිතා කම්මඤ්ඤතා, උපචයො සත්තති, ජරතා රූපස්ස අනිච්චතා කබලිංකාරො ආහාරො’ **මෙසේ පෙළෙහි ආවේ වී නමුත් පස්විසි රූප කොට්ඨාශයෝ යයි නො දනිති. යම්සේ අපණ්ඩිත ගොපල්ලා ගණන් වශයෙන් ගවයන්ගේ ස්වරූපය නො දනීද, එසේම මේ භික්‍ෂුව ගණන් වශයෙන් රූපය නො දනේ, රූපය පරිග්‍රහණය (දැඩිව ගෙන) කොට අරූපය වවත්‍ථාපනය (ව්‍යවස්ථාපනය) කොට, රූපාරූප පරිග්‍රහණය කොට, ප්‍රත්‍යය සලකා ලක්‍ෂණයට නගා කමටහන් මුදුන් පමුණුවන්ට නොහැකි වෙයි. හෙතෙම යම් පරිද්දෙකින් ඒ ගොපල්ලාගේ ගව සමූහය නො වැඩේද, එපරිද්දෙන් මේ ශාසනයෙහි සීල, සමාධි, විපස්සනා, මාර්ගඵල, නිර්වාණයයන් නො වැඩේ. යළි යම් සේ ඒ ගොපල්ලා පස්ගෝරසයට අහිමි වේද, එපරිද්දෙන් අශෛක්‍ෂ වූ සීලස්කන්ධයෙන් අශෛක්‍ෂ වූ සමාධි, ප්‍රඥා, විමුක්ති, විමුත්ති ඤාණ දර්ශන ස්කන්ධ යන පංච ධර්මස්කන්ධයන්ගෙන් අහිමි වේ.
සමුත්‍ථාන වශයෙන් නො දනී නම් මෙතෙක් රූපය ඒකසමුට්ඨානය, මෙතෙක් ද්විසමුට්ඨානය මෙතෙක් තිසමුට්ඨානය, මෙතෙක් චතුසමුට්ඨානය මෙතෙක් කොයිනුත් නූපදී යයි නොදනී. යම්සේ ඒ අපණ්ඩිත ගොපල්ලා වර්ණ වශයෙන් ගවයින්ගේ ස්වරූපය නො දනී ද, එබඳු උපමා ඇති මේ ශ්‍රමණයා සමුත්‍ථාන හෙයින් රූපය නො දන්නේ රූපය පරිග්‍රහණය කොට අරූපය වවස්ථාන කොට -පෙ- කමටහන් මුදුන් පැමිණීමට නො හැකි වෙයි.
**න ලක්ඛණ කුසලො හොති** යනු **කම්ම ලක්ඛණො බාලො කම්ම ලක්ඛණො පණ්ඩිතො** මෙසේ වදාළ හෙයින් කුසලා කුසල කර්මය පණ්ඩිත බාල ලක්‍ෂණයයි නො දනී. හේ එසේ නො දන්නේ බාලයන් හැර පණ්ඩිතයන් සේවනය නො කරයි. එසේම කැප නො කැප කුශලා කුශලය වැරදි සහිතද, නිවැරදි ද, ගරුක ලහුකය. සතේකිච්ඡ, අතේකිච්ඡ භාවය යන කාරණා කාරණ නො දනී. එය නොදන්නා නිසා කමටහන් ගෙන වඩන්නට නොහැකි වෙයි. ඔහු යම් සේ ගොපල්ලාගේ ගව සමූහය නො වැඩේ ද, එපරිද්දෙන් මේ සසුන්හි ඉහත සඳහන් ශීලාදීන්ගෙන් නො වැඩේ. පස්ගෝරසයෙන් ගොපල්ලා පිරිහෙන්නාක් මෙන්, ශ්‍රමණයා පංච ධර්මස්කන්ධයන්ගෙන් පිරිහෙයි.
**න ආසාටිකං සාටෙකා හොති** යනු **උප්පන්නං කාම විතක්කං** යනුවෙන් වදාළ කාම විතර්කයෝ දුරු නො කෙරෙයි. හේ මේ අකුශල විතර්ක සංඛ්‍යාත ඉහඳය බැහැර නොකොට විතර්කයන්ට වසඟව හැසිරෙන්නේ කමටහන් ගෙන වඩන්න නොහැකි වෙයි. හේ යම්සේ ගොපල්ලාගේ -පෙ- පරිබාහිර වූයේ වෙයි.
**නවණං පටිච්ඡාදෙතා හොති** යනු **චක්ඛුනා රූපං දිස්වා නිමිත්තග්ගාහී හොති **ආදී වශයෙන් සියලු අරමුණුවල නිමිත්ත ගන්නේ, යම්සේ ගොපල්ලා වණය නො වසාද, එලෙසින්ම සංවරය සම්පාදනය නො කරයි. හෙතෙම අසංවර වූ විවෘත වූ චක්‍ෂුරාදී දොරටු ඇතිව හැසිරෙන්නේ කමටහන් ගෙන වඩන්නට නොහැකි වෙයි. -පෙ- පරිබාහිර වූයේ වේ.
**න ධූමං කත්තා හොති** ඒ ගොපලු දුම මෙන් ධර්මදේශනා නමැති දුම නො කෙරෙයි. ධර්මකථාව හෝ (ස්වර බිඳීම) සරභණ්‍යය හෝ සමීපයේ සිට කරන (උපනිසින්තක) කථාව හෝ අනුමෝදනාව හෝ නො කරයි. එහෙයින් මිනිස්සු ඔහු බහුශ්‍රැතයෙක් යයි නො දනී. ඔව්හූ ගුණා ගුණ නො දන්නේ සිව්පසයෙන් උපස්ථාන නො කරයි. හෙතෙම ප්‍රත්‍යයෙන් ක්ලාන්ත වන්නේ බුද්ධ වචනය සජ්ඣායනා කරන්නට, වත් පිළිවෙත් පුරන්නට, කමටහන් ගෙන වඩන්නට අපොහොසත් වෙයි. -පෙ- ශ්‍රමණ ධර්මයෙන් පිරිහෙයි.
**න තිත්‍ථං ජානාති** තීර්ථ වූ බහුශ්‍රැත භික්‍ෂූන් කරා නො එළඹෙයි. එසේ නො එළඹෙන්නේ ස්වාමීනි, මේ බ්‍යඤ්ජනය කෙසේ නැගිය යුතුද, මේ භාෂිතයේ අර්ථ කවරේද? මෙතැන පෙළෙහි කුමක් කියන්නේද, මෙතැන්හි අර්ථයෙන් කුමක් පැහැදිලි කරයිද, මේ අන්දමින් නො විමසන්නේ ය. ප්‍රශ්න නො කෙරෙයි. නො දන්වයි යන අර්ථයි. මෙසේ නො විචාරන්නා වූ ඔහුට සැඟවුණා වූ අර්ථ කියා නො දෙයි. බෙදා නො දක්වති. ගැඹුරු අර්ථ ලිහිල් පහසු නො කරති. අප්‍රකට වූ අර්ථය ප්‍රකට නො කරති. **අනෙක විහිතෙසුච කංඛාඨානියෙසු ධම්මෙසු** යනු නන් වැදෑරුම් සැක තැන් අතුරෙන් එක සැකයක්වත් දුරු නො කරයි. සැක සහිත කරුණුම ‘කංඛාඨානීය ධර්ම’ නම් වේ. ඒවා අතුරෙන් එක සැකයකුත් බැහැර නො කරති. හෙතෙම එසේ බහුශ්‍රැත සංඛ්‍යාත තොටුපල කරා නො එළඹ සැක සහිත වූයේ කමටහන් වඩන්නට නො හැකි වෙයි. තව ද යම් සේ ඒ ගොපල්ලා සුදුසු කොට නො දන්නේද එපරිද්දෙන් ම මේ ශ්‍රමණයා ද දහම් කොට නො දනී. නො දන්නා හෙයින් අකාරණයෙහි ප්‍රශ්න විචාරයි. ආභිධර්මිකයකු කරා එළඹ කැප අකැප දේ විමසයි. විනයධරයකු කරා පැමිණ රූපාරූප පරිච්ඡේද විස්තර විමසයි. අකාරණයෙහි විමසන නිසා පිළිතුරු කියන්නට නොහැකි වෙයි. හේ තමන් සැක සහිත වූයේ කමටහන් වඩන්නට නො හැකි වෙයි.
**න පීතං ජානාති** ඒ අනුවණ ගොපල්ලා දිය බිව් නොබිව් ගවයන් නො දක්නාක් මෙන්, ශ්‍රමණයා දහම් නිසා උපන් සතුට නො ලබයි. ඇසීමේ පුණ්‍යක්‍රියා වස්තුව නිසා ආනිශංස නො ලබයි. බණ අසන තැනට ගොස් මනාකොට සකස්ව නො අසයි. බණ අසද්දීම නිදයි. කථා කරයි. අන්‍ය විහිතක වෙයි. වෙනත් කල්පනාවකින් යුතු වෙයි. ඔහු සකස්කොට මනාවැ දහම් නො අසන නිසා කමටහන් වඩන්නට නො හැකි වෙයි. භික්‍ෂු ධර්මයෙන් පිරිහෙයි.
**න වීථි ජානාති** ඒ අනුවණ ගොපල්ලා මග නොමග නොදන්නාක් මෙන් මේ ශ්‍රමණ ද මේ ලෞකික ලෝකෝත්තර, ආර්ය අෂ්ඨාංගික මාර්ගය නියම ලෙස නො දනී. නො දන්නා නිසාම ලෞකික මාර්ගයෙන් පිවිස ලෝකෝත්තර මාර්ගය උපදවන්නට නො හැකි වෙයි. ලෞකික මාර්ගඵල හෝ ලෝකෝත්තර මාර්ගඵල නො ලබයි.
**න ගොචර කුසලො** ඒ අනුවණ ගොපල්ලා පඤ්චාහ වාර සත්තාහ වාර, නො දන්නාක් මෙන්, ශ්‍රමණයා ද, සතර සතිපට්ඨානයන් ලෞකිකද, ලෝකෝත්තරදැයි තතු සේ නොදනී. නොදන්නා බැවින් සියුම් තන්හි තමන්ගේ නුවණ හසුරුවා ලෞකික සතිපට්ඨානයට පිවිස ලෝකෝත්තර සතිපට්ඨානය උපදවන්නට නොහැකි වේ. (ශ්‍රමණ ධර්මය පිරිහේ.)
**අනවසෙස දොහීච** හොති යනු පිළිගැනීමෙහි පමණ නො දන්නේ, අනවශේෂ කොට නිර්දේශ වාරයෙහි **අභිහට්ඨුං පවාරෙන්ති** සමීපයට එළවා පවරත්. මෙහි පැවරීම් දෙදෙනෙක් වෙති. වාචාභිහාරය පච්චාභිහාරය යනුවෙනි. ‘වාචාභිහාර’ නම් මිනිස්සු භික්‍ෂුව හමුවට ගොස් වහන්ස, යමකින් ප්‍රයෝජනයක් වේද, එය කියනු මැනවි, කියති. ‘පච්චයාභිහාර’ නම් පිරිකර ආදිය හෝ ගිතෙල් පැනි ආදිය හෝ ගෙන භික්‍ෂුව වෙත පැමිණ, ස්වාමීනි, යම් පමණකින් ප්‍රයෝජන ඇත්ද, ඒ ප්‍රමාණය ගත මැනවැයි කියත්. **තත්‍ර භික්ඛු මත්තං නජානාති** ඒ භික්‍ෂුව ප්‍රමාණය නො දනී. **දායකස්ස ච වසො වෙදිතබ්බො දෙය්‍ය ධම්මස්ස වසො වෙදිතබෙබා අත්තනොථාමො වෙදිතබ්බො **රථවිනීත සූත්‍රයෙහි කියන ලද පරිද්දෙන් ප්‍රමාණයෙන් යුක්තව නොගෙන යමක් ගෙන එත්ද, ඒ සියල්ල ගනී යන අර්ථයි. මිනිස්සු විපිළිසර වූවෝ නැවත ගෙනැවිත් නො පවරත්. හේ ප්‍රත්‍යයෙන් ක්ලාන්ත වන්නේ කමටහන් ගෙන වඩන්නට නොහැකි වෙත්. (ශ්‍රමණ ධර්මයෙන් පිරිහේ)
**තෙන අතිරෙක පූජාය පූජෙතා හොති** ඒ ගොපල්ලා මහා වෘෂභයන් (හඳුනා නොගන්නාක් මෙන්) (ශ්‍රමණයා) ස්ථවිර භික්‍ෂූන් හමුවෙහි හා නො හමුවෙහි මෛත්‍රී කාය කර්මාදිය ආදී වූ අතිරේක පූජාවෙන් පූජා නො කරත්. එහෙයින් ස්ථවිර භික්‍ෂූහු මොව්හු අප කෙරෙහි ගෞරව කිරීමක් සැළකීමක් නො කරති යි නවක භික්‍ෂූන්ට විවිධ අන්දමින් උපකාර නො කරති. බණ දහම් කියාදීමෙන් සංග්‍රහ නො කරති. සිවුරු පාත්‍රා ආදියෙන් හෝ, පාත්‍රයට ලද දෙයකින් හෝ, පන්සල් ආරාම ආදියෙන් හෝ ආමිෂ සංග්‍රහ ආදියෙන් ද සංග්‍රහ නො කරති. විඩා වෙන කල්හි ද මැලවෙන කල්හි ද. (ලෙඩ දුක් ඇති වූ කල්හි ද) ඇප උපකාර පිළිදැගුම් නො කරති. පෙළ හෝ අටුවාවන් හෝ ධර්මකථා හෝ බණදහම් හෝ වෙනත් ගූඪ ශාස්ත්‍රයන්හි හෝ නො පිහිටුවති කියා නො දෙති. නො හික්මවති. නවකයෝ තෙරවරුන් සමීපයෙන් මුළුමනින්ම මේ සංග්‍රහ දෙකම නො ලබන්නාහු මේ ශාසනයේ පිහිටා සිටින්නට නො හැකි වෙති. යම්සේ අනුවණ ගොපල්ලාගේ ගව සම්පත නො වැඩේ, පිරිහේද එපරිද්දෙන් ශීලාදියෙන් නො වැඩෙති. ගොපල්ලා පස්ගෝරසයට හිමිකාරයෙක් නො වන්නේද, එපරිද්දෙන් නවක භික්‍ෂුව පංච ධර්මස්කන්ධයන්ගෙන් පරිබාහිර වූවාහු වෙති. ශුක්ල පක්‍ෂය, අකුසල පක්‍ෂයෙහි කියන ලද්දට විපර්යාස වශයෙන් යොදා ගත යුතුය.
**එවම්මෙසුතං** යනු චූළ ගෝපාලක සුත්‍රයයි. එහි **උක්කවෙළාය** උක්කවේළා නම් නම ඇති නගරයේ දී, අසන ලදී. ඒ නුවර ඉදිකරන කල්හී ගඟ දියෙන් මත්ස්‍යයෙක් ගොඩට පැමිණියේය. මිනිස්සු රෙදි තෙල් භාජනවල දමා ගිනිහුල් කොට මත්ස්‍යයා ගත්හ. නුවර ඉදිකර නිමාකොට නම් තබන්නාහු ‘අප විසින් නුවරට මුල්ගල් තබන දවසේ රෙදි ගිනි හුල්වලින් මත්ස්‍යයෙකු ගන්නා ලද නිසා’ උක්කවෙලා යයි නගරය නම් කළාහුය.
**භික්ඛු ආමන්තෙසි** යම්කිසි තැනක සිටියහුට සම්පූර්ණ ගංගාව පැහැදිලිව පෙනේද, එබඳු වූ වැලි ගොඩගැසුණු ගංඉවුරෙහි සවස් කාලයෙහි මහා භික්‍ෂු සංඝයා විසින් පිරිවරන ලදුව, වැඩහිඳ හාත්පසින් පිරී ගලා බසින ගංගාව බලමින්, මේ ගංගාව නිසා පෙර දියුණුව (වෘද්ධිය) පිළිබඳව පරතෙරට පැමිණි කිසිවෙක් ඇත්දැයි ආවර්ජනාකොට, පෙර එක් ගොපල්ලෙක් නිසා දහස් ගණනක ගව සමූහයක් මේ ගඟ ගංදියට වැටී මුහුදට ගසාගෙන ගියේය. එහෙත් වෙනත් නුවණැති ගොපල්ලෙක් නිසා නොයෙක් දහස් ගණන් ගව සමූහයකට යහපත සැලසුනි. සුව විය. අභිවෘද්ධිය ඇතිවිය. නිරෝග බව ඇති වීයයි දුටුවේය. මේ කරුණ දැක, මේ කරුණ මුල්කරක්ගෙන භික්‍ෂූන්ට දහම් දෙසන්නේ යයි සිතා භාග්‍යවතුන් වහන්සේ භික්‍ෂූන් ඇමතූ සේක.
**මාගධකො** මගධරට වැසි, **දුප්පඤ්ඤ ජාතිකො** නුවණ නැති, අන්‍ධ වූ, මහද් ජඩ වූ ස්වභාව ඇති, **අසමපෙක්ඛිත්‍වා** නොසලකා නොවිමසා, **පතාරෙසි** එතෙර කරවන්ට පටන් ගත්තේය. **උත්තර තීරං සුචිදෙහානං** ගංගාවෙන් මෙතෙර මගධ රටය. එතෙර විදේහ රටය. ගවයන් මගධ රටින් විදේහ රටට පමුණුවා රක්නෙමියි උතුරු තෙරට (තරණය) එගොඩ කරන්නට පටන් ගත්තේය. ඒ සඳහා **උත්තරං තීරං සුවි දෙහානං** යන්න වදාරන ලදී. **ආමණ්ඩලියංකරිත්‍වා** රවුම්කොට, **අනයඛ්‍යසනං ආපජ්ජිංසු** නොවැඩුණු වනයට පැමිණියාහුය. මහා සමුද්‍රයට පිවිසියාහුය. ගවයන් බස්වන්නා වූ ඒ ගොපල්ලා විසින් ගංගාවෙහි මෙතෙර සම තොටද, විෂමතොට දැයි විමසා බැලිය යුතුය. ගඟ මැද ගවයන්ගේ විඩා හරින තැන් සඳහා වැලිතලාවන් ඇත්දැයි සැලකිය යුතු විය. එසේම මේ තොටින් බහින ගවයන් එතෙර අසවල් තොටින් එතෙර වන්නාහු යයි තොටුපල කීපයක් පිළිබඳව දැනුම් තිබිය යුතුය. එහෙත් මේ අනුවණ ගොපල්ලා මෙතෙර ගවයන් බසින තොට සම හෝ විෂම දැයි නොබලයි. ගඟ මැද ගවයන්ට විඩා හැරීම සඳහා වැලි තලා දෙක තුනක් ඇත්දැයි නො සලකාම, පරතෙරදී ගොඩබසින තොටුපලවල් පිළිබඳ කිසිවක් නොවිමසාම, නො තොටින්ම ගවයන් බැස්වීය. එකල ඔහුගේ ප්‍රධාන වෘෂභයා මහා ජවසම්පන්න බැවින් ද, මහා වේගයෙන් යුත් බැවින් ද, ශක්තිමත් බැවින් ද ගඟෙහි හරහට සැඩපහර සිඳ පරතෙරට පැමිණ කැඩුණු ඉවුරද, කටුලැහැබද දැක මෙය ගොඩවීමට නුපුළුවන් තැනකැයි දැන කුරය තැබීමට ද ඉඩක් නොලැබ නැවතුනේය. ගවයෝ ද ‘නායක වෘෂභයා නැවතුනි. අපිදු නවතින්නමෝ යයි නැවතුනාහුය. මහා ගව සමූහය නැවතුන තන්හී ගංගා ජලය බිඳී ගඟ මැද දියසුළි නැවීය. ගව සමූහයා දිය සුලියට හසුවී මුහුදටම ගියහ. එකම ගව ලෝමයක්වත් නිරුපද්‍රිත නොවීය. **තත්‍ථෙව අනයඛ්‍යසනං ආපජ්ජිංසු** යනු එහෙයින් කියන ලදී.
**අකුසලා ඉමස්ස ලොකස්ස **මේ ලෝකයේ ස්කන්‍ධ ධාතු ආයතන විෂයෙහි නුනුවණ වූවාහු අදක්‍ෂ වූවාහු පරලොවදී ද ඒ ක්‍රමයමැයි. **මාරධෙය්‍යං** ත්‍රෛභූමක ධර්මයෝ කියන ලදී. **අමාරධෙය්‍යං** නවලොව්තුරා දහම් **මච්චුධෙය්‍ය** ත්‍රෛභූමයෝමැයි. **අමච්චුධෙය්‍ය** නව ලොව්තුරු දහම් එහි අනුවණ වූවාහු අදක්‍ෂ වූවාහු වචනයාගේ අර්ථයෙන් මාරයාගේ ගොදුරය. **මාරධෙය්‍ය** නමි. **ධෙය්‍ය **යනු ස්ථානයයි. වස්තුවයි. නිවාසය ගෝචරය. **මච්චුධෙය්‍ය** යන්නෙහි ද මේ ක්‍රමයමැයි. **තෙසං **ඒ මෙබඳු මහණ බමුණන්ගේ මෙයින් ෂට් ශාස්තෲවරු දක්වන ලද්දේමය.
මෙසේ අසුභ පක්‍ෂය දක්වා සුභ පක්‍ෂය දක්වන්නේ, **භික්ඛවෙ** යනාදිය වදාළහ. එහි **බලවගාවො** දැමුණු ගොනුන් හා දෙනුන් ද **දම්මගාවො** දැමිය යුතු ගොනුන් හා නො වැදූ දෙනුන් ද, **වච්ඡතරෙ** වසු බැව් ඉක්මවා සිටි බලවත් වස්සන් (නාම්බන්) **වච්ඡකෙ** දෙනුන් කරා පැමිණෙන තරුණ වස්සන් **කිසබලෙක** මද මස් ලේ ඇති, මද ශක්ති ඇත්තවුන්, **තාව දෙව ජාතකො** එදිනම උපන්, **මාතු ගොරවකෙන වුය්හමානො** මවු දෙන පෙරටුකොට හුං හුං යන ගවහඬ කරමින් සලකුණු දෙමින් ළයෙන් ජලය සිඳිමින් යයි. වසුතෙම එම ගොරව හඬින් සංඥාවෙන් එම දෙනගේ ළෙන් සිඳී දියෙන් යන්නේ **මාතු ගොරවගෙන වුය්හ මානො** යයි කියනු ලැබේ.
**මාරස්ස සොතං ඡෙත්‍වා** රහත් මගින් මාරයාගේ තෘෂ්ණා දිය පහර බිඳ **පාරං ගතා** මහා වෘෂභයන් දියපාරට ගියා මෙන් සසර පරතෙර නිවනට ගියාහුය. **පාරං අගමංසු** මහා වෘෂභයන් පරතෙරට ගිය කෙණෙහි ගංගා ජලය තුන් කොටසක් ඉක්මවා සිටියාහු, මහා වෘෂභයන් පරතෙර පැමිණියවුන් දැක ඔවුන් ගිය මාර්ගයෙන් ම පරතෙරට ගියාහුය. **පාරං ගමිස්සන්ති** සිව්මගින් නැගිය යුතු කෙළෙසුන් අතුරෙන් තුන් කොටසක් ගෙවා සිටියාහු මෙවිට ඉතිරි තෘෂ්ණා සොතස සිඳ දැමුණු ගවයන් ජලපහරට මෙන් සංසාරයෙන් එතර වූ නිවනට යන්නාහුය. මෙලෙස සියලු වාරයන්හි අරුත් දතයුතුය. **ධම්මානුසාරිනො සද්ධානුසාරිනො** මොහු දෙදෙන ප්‍රථම මාර්ගයෙන් යුක්ත වූවාහුය.
**ජාතනා** සියලු ධර්මයන් දන්නා වූ බුදුහු විසින් **සුප්පකාසිතො** මොනවට වදාරන ලද, **විවටං** විවෘත කරන ලද, **අමත ද්වාරං** ආර්ය මාර්ගය. **නිබ්බාන පත්තියා** නිවණට පැමිණීම පිණිස **විනලීකත** පහ වූ මාන නල ඇතිකරන ලද, **ඛෙමං පත්තෙත්‍ථ** කත්තුකම්‍යතා ඡන්‍දයෙන්, අර්හත්වය ප්‍රාර්ථනා කරමු. කරන කැමැත්තේ නිපදවනු කැමැත්තේ වවු, **පත්තත්‍ථ** යනු ද පාඨයකි. මෙබඳු ශාස්තෲවරයකු ලැබ තෙපි පැමිණියාහු නම් වෙති යන අර්ථයි. ඉතිරිය හැම තැන ප්‍රකටය. භාග්‍යවතුන් වහන්සේ සුදුසු සේ අනුසන්ධියෙන් යුක්තව දේශනාව නිමවූ සේක.
**එවම්මෙසුතං** චූළ සච්චක සූත්‍රයයි. එහි **මහාවනෙ කූටාගාර සාලායං** මහා වනය නම් ස්වයංජාත රෝපණය නො කරන ලද, කොටස් සහිත වූ මහා වනයෙකි. තව ද කිඹුල්වතින් ආරම්භ වන මහා වනය හිමවත හා එකට බැඳුනේ පරිච්ඡේද රහිතව මහා සමුද්‍රය දක්වා පැතිර සිටියේය. මෙය එබඳු නොවේ. පරිච්ඡේද සහිත වූ මහා වනයකි. ඒ නිසාම ‘මහා වනය’ නම් විය. කුටාගාර ශාලාව වූ කලී මහ වනය ඇසුරුකොට කළ අරමෙහි කුළුගෙයක් ඇතුලුකොට හංස මණ්ඩලාකාර මහලකින් යුතුව, සර්වප්‍රකාරයෙන් සමෘද්ධ වූ භාග්‍යවත් බුදුන්ගේ ‘ගඳකිළිය’ යයි දතයුතුය.
**සච්චකො නිඝණ්ඨ පුත්තො **පෙර එක් නිගණ්ඨයෙක් හා නිගණ්ඨියක් ද පන්සිය පන්සියය වාද උගෙන, වාදය සඳහා අභියෝග කරන්නෙමුයි (වාදාරෝපණය) දඹදිව සැරිසරන්නාහු විසාලා මහනුවර පැමිණියාහුය. ලිච්ඡවී රජවරු ඔවුන් දැක තෝ කවරෙක්ද, තී කවරියක්දැයි විචාළහ. නිගණ්ඨයා ‘මම වාදාරෝපණය කරන්නෙමි’යි දඹදිව හැසිරෙමි’යි කීය. නිගණ්ඨිය ද එසේම කීවාය. මෙහි දී ලිච්ඡවීහු ඔවුනොවුන් අතර වාදාරෝපණය කරවු යයි කීහ. මේ දෙදෙන තම තමන් උගත් වාද පන්සියය විචාළහ. නිගණ්ඨයා විසින් පිළිවුත් කල්හි නිගණ්ඨීය විසින් පිළිතුරු කියයි. නිගණ්ඨිය විසින් පිළිවුත් කල්හි නිගණ්ඨයා විසින් පිළිතුරු කියයි. එක් අයකුටවත් ජය පරාජයක් නැත. දෙදෙනා සම සමයෝ වූහ. ලිච්ඡවීහු තොපි දෙදෙනම සම සමයෝය. ඇවිද කුමක් කරන්නෝද, මෙහිම වසවු යයි කියා ගෙයක් දී වැටුප් තලයක පිහිටවූහ.
ඔවුන්ගේ සංවාසයෙන් දූවරුන් සතර දෙනෙක් ද, උපන්හ. ඔවුහු සච්චා, ලෝලා, පටාචාරා, සිවාවතිකා නම් වූහ. මව්පියන් උගන්නා ලද වාද පන්සියය ද ඔව්හූ උගත්හ. ඔව්හූද පණ්ඩිත වූවාහුය. වියපත් වූ ඔවුන්ට මව්පිය දෙදෙන මෙසේ කීහ. දියණිවරුනි, අපේ කුලයේ දැරියෝ රන් රිදී වස්තුව ආදී දායාද දී දීග දෙන සිරිතෙක් නැත. ගිහිගෙයි වසන යමෙක් ඔවුන්ගේ වාද මථනයට සමත් වේ නම් ඔහුට පාද පරිචාරිකා වෙති. පැවිදි වූ යමෙක් වාද මථනය කළහොත් ඔහු යටතේ පැවිදි වෙති. තෙපි කුමක් කරන්නාහුද, අපි ද එසේ කරන්නෙමු යයි පිරිවැජි වෙස් ගෙන මේ දඹදිව නම් දඹයෙන් පෙන්නේ යයි දඹ අත්තක් ගෙන චාරිකාවෙහි නික්මුණහ. යම්කිසි ගමකට ඔවුන් පැමිණියේ නම් ඒ ගමේ පස් ගොඩක හෝ වැලි ගොඩක, පස් ගොඩක දඹ අත්ත සිටුවා, ‘යමෙක් වාදාරෝපණය කරන්නට හැකි වේනම්, ඔහු මේ දඹ අත්ත මඩීවා කියා අනික් ගමට යති. මෙසේ ගමන් යන්නාහු සැවැත්නුවරට පිවිස එහි ගම්දොර ජම්බු අත්ත තබා පැමිණි මිනිසුන්ට දන්වා ඇතුළු නුවරට පිවිසියාහුය.
එකල්හි භාග්‍යවතුන් වහන්සේ සැවැත්නුවර ඇසුරුකොට දෙව්රම වැඩ වසයි. ඉක්බිති සැරියුත් තෙරණුවෝ ගිලනුන් විචාරමින්, අතු නොගෑ තැන් අතුගාමින්, තමන්ට වැඩ කටයුතු බහුල බැවින් අනෙක් භික්‍ෂූන්ට පසුව දහවල් පිඬු පිණිස වැඩියහ. එසේ යද්දී ගම්දොර තිබූ දඹ අත්ත දැක මේ කුමක්දැයි ළමයින් අතින් විචාළහ. ඔව්හූ ඒ අර්ථය කීහු. එසේනම් දඹ අත්ත ගලවා කඩන්නැයි කීහ. ස්වාමීනි. නො හැකිය අපි බිය වෙමු. දරුවති බිය නො වව්. යම්කිසි කෙනෙක් පැමිණ අපගේ දඹ අත්ත කැඩුවේ කවුදැයි ඇසුවහොත්, බුද්ධශ්‍රාවක වූ සැරියුත් තෙරුන් විසින් කැඩුවේ යයි කියන්නැයි වාදාරෝපණය කළේය. වාදාරෝපණය කරනු කැමැත්තේ නම්, දෙව්රම් වෙහෙර සැරියුත් තෙරුන් වෙත යන්නැයි කියවු. ඔව්හූ තෙරුන්ගේ වචනය අසා දඹ අත්ත කඩා ඉවත දැමූහ. සැරියුත් හිමියෝ පිණ්ඩපාතයේ හැසිර විහාරයට වැඩියහ. පරිබ්‍රාජිකාවෝ ද ගමෙන් නික්ම අපගේ දඹ අත්ත කවුරුන් විසින් ඉවත දැමීදැයි විචාළාහ. දරුවෝ සියලු ප්‍රවෘත්තිය දැන්වූහ. පරිබ්‍රාජිකාවෝ නැවත ගමට පිවිස එක් එක් වීදියක් ගානේ ගොස් බුද්ධශ්‍රාවක සැරියුත් තෙරුන් අප සමග වාද කරන්නේ ය. අසනු කැමැත්තෝ එත්වායි දැන්වූහ. මහජනයාද ගියහ. ඔවුන් සමග පරිබ්‍රාජිකාවෝ දෙව්රමට ගියාහුය.
ස්ථවිරයන් වහන්සේ තමන් වසන තැනට ස්ත්‍රීන්ගේ පැමිණීම නුසුදුසුය. අවහිරයයි සිතා වෙහෙර මැද හුන්නේය. පරිබ්‍රාජිකාවෝ ගොස් තෙරුන් විචාළහ. ඔබ විසින් අපගේ ධජය දඹඅත්ත මඩින ලද්දේද? එසේය. මා විසින් එසේ කරන ලදී. අපි ඔබ සමග වාද කරන්නෙමු. මැනවි, යහපති වාද කරව, කවුරු ප්‍රශ්න අසත්ද? කවුරු විසඳත්ද? ප්‍රශ්න විචාරීම අපි කරමු යි (පරිබ්‍රාජිකාවෝ කීහ.) තෙපි වූ කල්හි ස්ත්‍රීහුය. පළමුව විචාරවු. ඔහු සතර දෙනම සතර පැත්තේ සිට, මවුපියන් වෙතින් උගත් ප්‍රශ්න දහසම විචාළහ. තෙරුන්වහන්සේ කඩුවකින්, ඕලු දඩු සිඳින්නාක් මෙන් විචාළ විචාළ ප්‍රශ්න දහසම විසඳුහ. අවුල් නැතිකොට ගැට නැති කොට වදාළහ. යළි විචාරව යි කීහ. වහන්ස, අප දන්නේ මෙපමණ යයි පරිබ්‍රාජිකාවෝ කීහ.
තෙරහු මෙසේ කීහ. තොප විසින් වාද දහසක් විචාළහ. මා විසින් සියල්ල විසඳන ලදී. මා දැන් තොපගෙන් එක ප්‍රශ්නයක් විචාරමි. එය තෙපි කියවු. ඔව්හූ තෙරුන්ගේ විෂය දැක ‘විචාළ මැනව විසඳන්නෙමු’යි නො කියා, වහන්ස, දන්නමෝ නම් කියන්නෙමු යි කීහ.
ස්ථවිරයන් වහන්සේ ‘මේ කුලපුත්‍රයන් පැවිදි කරවා පළමුවෙන්ම හික්මවිය යුතු ප්‍රශ්නය’ වන ‘එකනාම කිං’ එක යනු කුමක්දැයි විචාළහ. පරිබ්‍රාජිකාවෝ එහි අගක් මුලක් නො දත්හ. තෙරුන් වහන්සේ කියවු යයි කීහ. වහන්ස, නො දන්නෙමු යි ඔව්හූ කීහ. තොප විසින් වාද දහසක් විචාරන ලදුව මම විසඳීමි. මා විසින් අසන ලද එකම ප්‍රශ්නය විසඳීමට ඔබලාට නොහැක්ක. දැන් ඉතින් ජය කාට ද පරාජය කාට ද? ස්වාමීනි, ඔබවහන්සේට ජය හිමිය. අපි පරාජය භාරගනිමු. දැන් කුමක් කරන්නහු ද? ඔව්හූ මැනවැයි පිළිගෙන තෙරුන්ගේ හසුන් ගෙන භික්‍ෂුණි සංඝයා වෙත ගොස් පැවිදි වූහ. එසේ පැවිදි වී පමා නොවී කෙළෙසුන් තවන වීර්යය ඇතිව කෙටි කලකින්ම රහත්බවට පැමිණියාහුය.
මේ (සූත්‍රයේ එන) සච්චක නම් ඔවුන් සතර දෙනාගේ බාල සහෝදරයාය. ඔවුන් සතර දෙනාටම වඩා නුවණැතියහ. මවුපියන්ගෙන් වාද දහසක් ද, එයින් වෙනත් වූ බාහිර සමය ද, උගෙන කිසිතැනක නො ගොස් රජදරුවන්ට ශිල්ප උගන්වමින් විශාලා මහනුවරම වෙසේ. ප්‍රඥාවෙන් ඉතා පිරුණු බවින් තමන් ගේ කුස බිඳේ යයි බියෙන් බඩ වටකොට යකඩ පටියක් දමාගෙන වාසය කරයි. **සච්චෙ කො නිගණ්ඨ පුත්තො** යන්න මොහු සඳහා කියන ලදී.
**හස්සප්පවාදිකො** හස්ස යන්නෙන් කථා මාර්ගය කීයේය. එය ප්‍රකාශ කෙරේනුයි හස්සප්පවාදික වේ. **පණ්ඩිත වාදො **මම පණ්ඩිත වෙමියි. වාද ඇත්තේ ය. **සාධු සම්මතො බහු ජනස්සා** යනු නැකැත් තරු උපයෝගී කරගෙන (නක්‍ෂත්‍රයෙන්) යම් යම් දේ කියයි ද, එය බොහෝසෙයින් එසේම වෙයි. එහෙයින් මෙතෙම හොඳ නම ලද්දේය. භද්‍ර යයි විශ්වාසයයි. මහජනයා විසින් සම්මත කරන ලදී. **වාදෙන වාදං සමාරද්ධො** කථා මාර්ගයෙන් දෝෂාරෝපණය කරන ලද්දේ, **ආයස්මා අස්සජි** සැරියුත් මහතෙරුන්ගේ ගුරුවරයා වූ අස්සජී තෙරුන් වහන්සේ **ජංඝා විහාරං අනුචංකමානො** (දහවල් විහරණයෙන් පසු) ලිච්ඡවී රජගෙයින් රජගෙට යාම සඳහා ගමන් කරද්දී,
සච්චක නිගණ්ඨ පුත්‍රයාට මෙසේ සිතිණ. මම ශ්‍රමණ භවත් ගෞතමයන්ට වාදාරෝපණය කරමියි ඇවිදිමි. එහෙත් ඔහුගේ සමය නො දනිමියි වාදාරෝපණය නො කරමි. ඔහුගේ සමය දැනගෙන කරන වාදාරෝපණයම මනාව වාදාරෝපණය කළේ නම් වෙයි. මේ වූ කලී මහණ ගොයුම්ගේ ශ්‍රාවක අස්සජි තෙරණුවෝය. තමන්ගේ ශාස්තෲන්ගේ සමයෙහි දක්‍ෂය. නිපුනය. මම මොහු පිළිවිස කථාකොට (ඒ සමය දැන) මහණ ගොයුම් හට වාදාරෝපණය කරමි. ඒ සඳහා **යෙනායස්මා අස්සජී තෙනුපසංකමි **ආයුෂ්මත් අස්සජි තෙරණුවෝ කොතැන්හි ඒ වෙත එළඹියේය.
**විනෙති** යනු හික්මවයි කී සෙයින් හික්මවයිද? කෙසේ උගන්වයිද යනුවෙන් විචාරයි. ස්ථවිරයෝ යම්හෙයකින් ‘දුක’ යයි කී කල දොස් දැක්වීමට ඉඩ ඇතිවේද, මාර්ගඵලයෝ ද පරියායෙන් දුකැයි ආවාහුය. මේ තෙමේත් ‘දුක’යි කී කල තෙරුන් විමසීය. භවත් අස්සජි, ඔබ කුමක් සඳහා පැවිදි වූයේ ද, අනතුරුව මගපල සඳහා යයි කී කල, මේ ඔබගේ ශාසනයෙක් නොවෙයි. මේ මහා ආඝාතයක් මරණයක් නම් වෙයි. මේ ඔසුපත් නිරයක් නම් වෙයි. ඔබ සැපයෙහි ආශා නැත්ද, දුක්ම වඩමින් වීර්යයෙන් ඇවිදින්නේ ය යයි දෝෂාරෝපණය කරන්නේද, එහෙයින් පරවාදියා හට පර්යාය කථා කියන්නට නො වටී. යම් සේ මෙතෙම පිහිටක් නො ලබාද, ඒ සඳහා නිෂ්පරියාය කොට කියන්නෙමි යි සිතා, **රූපං භික්ඛවෙ අනිච්චං** අනිත්‍යත්ම වශයෙන් ම මේ කථාව කීහ. **දුස්සුතං** අසන්නට අයුතු වූවක්.
**සන්‍ථාගාරෙ** රජ කුලයන්ට අර්ථයෙන් ධර්මයෙන් අනුශාසනා කරන ශාලාවෙහි, **යෙන තෙ ලිච්ඡවි තෙනුපසංකමි** (ඔහුට මෙසේ සිතින) මම පෙර ලබ්ධිය නො දන්නා බැවින් ශ්‍රමණ ගෞතමයන්ට වාදාරෝපණය නො කෙළෙමි. එහෙත් දැන් ඔහුගේ මහා ශ්‍රාවකයා විසින් කියන ලද ලබ්ධිය දනිමි. දැන් මා අතවැසි ලිච්ඡවීහූ පන්සියයක් රැස් වී සිටිති. මොවුන් සමග ගොස් ශ්‍රමණ භවත් ගෞතමයන්ට වාදාරෝපණය කරමි යනුවෙන් සිතා සන්‍ථාගාරය වෙත ගියේ ය.
**ඤාතඤ්ඤතරෙන** දන්නා වූ වෙසෙසින් කවුරුත් දන්නා වූ ප්‍රසිද්ධ වූ පස්වග මහණුන් අතුරෙන් එක් අයෙකු වූ, **පතිට්ඨිතං** යම් සේ මොහු විසින් කියන ලද පරිදි පිහිටන්නේ නම්, මා විසින් කුමක් කළ හැකි වන්නේ දැයි පිට පෙරලමින් කීය. **ආකඩ්ඪෙය්‍ය පරිකඩ්ඪෙය්‍ය** තමා හමුවට අදින්නේ ද, නැතිනම් පිටිපසට තල්ලු කරන්නේද, **සම්පරිකඩ්ඪෙය්‍ය** ආකර්ශනය කරන්නේ ද පරිකර්ෂණ කරන්නේ ද, **සොණ්ඩිකා කිලඤ්ජං** රා පොළෙහි රා පෙරන මටුල්ල **සොණ්ඩිකාධුත්තො** රා බොන්නෙක්, **වාලං කණ්‍ණෙ ගහෙත්‍වා** රා පෙරන පෙරහන සෝදනු කැමතිව, රොඩු පිඹ හරිනු පිණිස ද කෙළවර ගෙන, **ඔධුනෙය්‍ය** යටිකුරු කොට පිඹින්නේද, **නිද්ධුනෙය්‍ය **උඩුකුරුකොට පිඹින්නේ ද, **නිච්ඡොදෙය්‍ය** නැවත නැවත ගසන්නේ ද, පොළන්නේ ද.
**සණධොවිකං නාම** යනු මෙහි මිනිස්සු හණ සළු කරනු පිණිස හණ වැහැරි ගෙන මිටි බැඳ දියෙහි බහාලති. ඒ හණමිටි තුන්වැනි දවස වනවිට කුණු වෙති. ඉන්පසු මිනිස්සු ඇඹුල් කැඳ රා ආදිය ගෙන එහි ගොස් හණමිටි ගෙන දකුණු පස, වම්පස ඉදිරිය යන තුන් පුවරුවල ගසමින් කමින් බොමින් ක්‍රීඩා කරති. රජුගේ ඇත්තු ඒ ක්‍රීඩාව දැක ගැඹුරු දියට බැස වරක් ඔළුවේද වරක් පිට ද වරක් දෙපස ද වරක් කලවා අතරේ ද ඕමින් ක්‍රීඩා කරති. ඒ ක්‍රීඩා විශේෂය ‘සණ ධෝවික’ නම් වේ. **සණධොවිකං නාම කිළීතජාතං කීළතීති** යන්න එහෙයින් කියන ලදී.
**කිං සො භවමානො සච්චකො නිඝණ්ඨපුත්තො භගවතො වාදං ආරොපෙස්සති** හෙතෙම කවරෙක් වශයෙන් වාද කරන්නේ ද, යක්‍ෂයෙක් වශයෙන් ද, නැතිනම් ශක්‍රයා වශයෙන් ද, නැතිනම් බ්‍රහ්මයා වශයෙන් ද භාග්‍යවතුන්ට වාදාරෝපණය කරන්නේ ද, ප්‍රකෘති මිනිසකු වශයෙන් නම් භාග්‍යවතුන්ට වාදාරෝපණය කිරීමට සමර්ථයෙක් නැත යන්න මෙහි අදහසයි.
**තෙන ඛො පන සමයෙන** යම් කලෙක සච්චක ආරාමයට පිවිසියේ ද, එකල්හි කවර වේලාවක එළඹියේ ද, හිරු මුදුන් වේලෙහි, මධ්‍යාහ්නයෙහි පැමිණියේ ය. මේ වේලෙහි සක්මන් කරන්නේ ඇයිද ආහාර වළඳා අවසානයේ ඇතිවන බත් මත නිදිමත ගතිය වළක්වනු සඳහාය. නැතිනම් දහවල් ද කරන වීර්යය ඇත්තේ ය. එබඳු පසුබත සක්මන්කොට දිය නා ශරීරය සෘතු ගන්වා හිඳ මහණදම් පුරන්නවුන්ගේ සිත එකඟ වේ. **යෙන තෙ භික්ඛූ** හේ වනාහි ‘මහණ ගොයුම් හු කොයිදැයි ආවාස ගෙයින් ගෙට, කුටියෙන් කුටියට ගොස් පිළිවිස විමසන්නෙමියි බලන්නේ වනයෙහි ඇතුන් මෙන් ම සක්මනැ සක්මන් කරන පාංශුකූලික භික්‍ෂූන් දැක ඔවුන් වෙත ගියේය. ඒ සඳහා ‘**යෙන තෙ භික්ඛූ’** යන්න කීහ.
**කහං නුචො හොති** කවර ආවාසයක, හෝ ලෙණක හෝ කුටියක හෝ යන අර්ථයි. **එසග්ගිවෙස්සන භගවා** එදින උදේ අලුයම් වේලේ මහා කරුණා සමාපත්තියට සමවැදී දස දහසක් සක්වල සර්වඥතාඥාන නමැති දැල එලා බෝධිනෙය්‍ය සත්ත්වයකු බලන්නේ, ‘සච්චක නිගණ්ඨ පුත්‍රයා ලිච්ඡවීන් පිරිසක් ද රැගෙන තමන්ට වාදාරෝපණය සඳහා එන්නේ’යයි දුටහ. එහෙයින් උදෑසනම ශරීර පිළිදැගුම් කොට, මහණගණ පිරිවර ඇතිවැ විශාලා මහනුවර පිණ්ඩපාතයේ හැසිර, පිණ්ඩපාතයෙන් වැළකුනේ, එන්නා වූ මහ පිරිසට සුවසේ හිඳගැනීමට පහසුකම් ඇති තැනෙක හිඳගන්නෙමි’යි, ගඳකිළියට නො පිවිසම මහ වනයෙහි එක්තරා රුකක් මුල දිවා විහරණය සඳහා වැඩහුන්හ. භික්‍ෂූන් වහන්සේලා භාග්‍යවතුන් වහන්සේට වත් දක්වා පැමිණියාහු, සච්චක විසින් විමසන ලදුව, දුර වැඩහුන්නා වූ භාග්‍යවතුන් වහන්සේ දක්වමින් ‘එසග්ගි වෙස්සන භගවාති ආහංසු’
**මහතියා ලිච්ඡවී පරියාය සද්ධිං** පන්සියයක් පමණ ලිච්ඡවීන් විසින් පිරිවරන ලදැයි කියතුදු, ඒ සියල්ල මොහුගේ අතවැසියෝම ය. තව ද විශාලා නුවර ඇතුළත ‘සච්චක තෙමේ පන්සියයක් පමණ ලිච්ඡවී රජුන් ගෙන භාග්‍යවතුන් හා සමග වාද කරන්නට ගියේ ය’ අසා ‘පණ්ඩිතයන් දෙදෙනාගේ වාද කථා අසන්නෙමු’ යයි බොහෝ මිනිස්සු එහි රැස් වූහ. එසේ රැස් වූ පිරිස මෙතෙකැයි ගණන් නැත. ‘මහතියා ලිච්ඡවි පරිසා’ යන්න ඒ සඳහා කියන ලදී.
**අඤ්ජලිං පණාමෙත්‍වා** දෙපක්‍ෂයක් වූ ඔව්හූ මෙසේ සිතූහ. ‘ඉදින් මිථ්‍යා දෘෂ්ටිකයෝ කුමක් හෙයින් තෙපි මහණ ගොයුම් වැදියහුදැ’යි චෝදනා කරනු ලබන්නහු නම්, ඔවුනට කිම ඇඳිලි බැඳීම් පමණකින් වැන්දේ ද යයි අසන්නෙමු. කියන්නෙමු. සම්‍යක් දෘෂ්ටිකයෝ කුමක් හෙයින් භාග්‍යවතුන් නො වැන්දේ දැයි අපට චෝදනා කරන්නහු නම් හිස බිම තබා වඳින්නම ඕනෑද, ඇඳිලි බැඳීම් පමණින් වැඳීම ප්‍රමාණවත් නො වන්නේදැයි විමසන්නෙමු. කියන්නෙමු.
**නාම ගොත්තං** භවත් ගෞතමයනි, මම අසවලාගේ පුත් දත්ත නම් වෙමි. මිත්ත නම් වෙමි. මෙහි ආවෙමියි කියමින් නමින් හඳුන්වති. භවත් ගෞතමයනි, මම වාසෙට්ඨ නමි. කච්චාන නම් මම මෙහි ආමි යි කියමින් ගෝත්‍ර වශයෙන් හඳුන්වති. මොව්හූ දිළිඳු වූ ජීර්ණ කුලපුත්‍රයෝ පිරිස මැද නම්ගොත් වශයෙන් ප්‍රසිද්ධ වීම සඳහා මෙසේ කළාහුය. යමෙක් කථා නො කර උන්නාහු ද, ඔව්හූ කෛරාටිකයෝ ය. මෝඩයෝ ය. ඔවුන් අතුරෙන් කෛරාටිකයෝ වචනය දෙකක් කථාකොට විශ්වාස වෙති. එසේ විශ්වාසය ඇති කල්හි වේලක් දෙකක් ආහාර නොදී නො වටනේය. එයින් තමන් මිදීම සඳහා නිහඬව සිටිති. මෝඩයෝ මෝඩ නිසාම බහා තැබූ මැටිපිඩු සේ නිහඬව සිටිති.
**කඤ්චිදෙව දෙසං **කිසි අවකාශයක්, කිසි කරුණක් ඉක්බිති භාග්‍යවතුන් වහන්සේ, ප්‍රශ්න විචාරීම සඳහා අග්ගිවෙස්සන ව උනන්දු කරන්නේ, පොළඹවන්නේ, **පුච්ඡග්ගි වෙස්සන යදාකංඛසි** යි වදාළහ. මේ එහි අර්ථයි. අගි වෙස්සනය ඔබ කැමැත්තෙහි නම් ප්‍රශ්න විචාරව. මට ප්‍රශ්න විසඳීමේ බරක් නැත. තමන් යමක් කැමැත්තේ නම් විචාරව. ඔබ යමක් විචාරන්නේ නම් මම එය විසඳමි යනුවෙන් පසේබුදු - අගසව්, මහසව් හා අසාධාරණ වූ සර්වඥ ප්‍රවාරණයෙන් පැවරූහ. පසේ බුදු ආදීහූ යදා කංඛසී නො කියත්. අසා දැනගන්නෙමුයි කියත්. **පුච්ඡාවුසො යදා කංඛසී, පුච්ඡ මහාරාජ යදා කංඛසි** යන්න බුදුවරයෝම කියත්.
ශක්‍රය, යම්කිසි ප්‍රශ්නයක් සිතින් කැමති වේ නම් මාගෙන් විමසන්න. ඔබගේ ඒ ප්‍රශ්නය සැකය කෙළවර කරමි.
මහණ එසේ වී නම් තෙපි ආසනයෙහි හිඳම කැමැත්තේ නම් විචාරව. යමක් කැමැත්තේ නම් පුළුවුස - සියල්ල විසඳන්නෙමි.
ඔබ මා විසින් කළ අවකාශ ඇත්තෝ ය. බාවාරි තවුසාගේ හෝ තොපගේ හෝ සිතින් යම් කිසිවක් කැමති වන්නහු ද තොප සියල්ලන්ගේ ඒ සියලු සැක විචාර - දුරුකරන්නෙමි.
තුන්වන ගාථාවේ අදහස ද පෙර සේමැයි.
මෙසේ ඒ යක්‍ෂ - නරේන්ද්‍ර, දේව - ශ්‍රමණ, පරිබ්‍රාජකයන්ට සර්වඥ ප්‍රවාරණයෙන් පවරණ සේක. යම්හෙයකින් භාග්‍යවතුන් වහන්සේ බුද්ධ භූමියට පැමිණ මේ සර්වඥ ප්‍රවාරණයෙන් පවරන්නහු නම් මෙය පුදුම විය යුත්තක් නො වේ. බෝධිසත්ත්ව භූමියෙහි ප්‍රදේශ ඤාණයෙහි ද මෙසේම පැවැත්තාහු ය.
4. කොණ්ඩඤ්ඤ ගෝත්‍ර ඇති (සරභංග) සෘෂීන් වහන්ස, සුන්දර රූප ඇති සෘෂීහූ ඔබගෙන් ඉල්ලා සිටිති. ඒ ප්‍රශ්නය විසඳාලනු මැනැව. කොණ්ඩඤ්ඤ ගෝත්‍ර ඇත්ත, යම්කිසි ඥානයෙන් මුහුකුරා ගිය පුද්ගලයෙක් වේද, මේ පැන විසඳීම සඳහා ඔහු කරා සත්ත්වයෝ පැමිණෙති. ඒ පැන විසඳීමේ කාර්යය වගකීම ඔබට භාරය වේ. මේ ධර්මයෙහි ස්වභාව යයි.
මෙසේ ශක්‍රාදීන් සඳහා සෘෂීන් විසින් යදින ලදී.
5. පින්වත්නි, කළ නිම වූ කාර්යයන් ඇතියහු සිතින් ඇතිවන යම්කිසි පැනයක් පිළි විසිත්වා. මම තොපගේ ඒ සියලු ප්‍රශ්න මෙලොවද පරලොව ද නුවණින් දැන විසඳන්නෙමි.
මෙසේ සරභංග කාලයේ ද, සම්භව කාලයේ ද, සමස්ත දඹදිවම තෙවරක් ඇවිද, පැන විසඳන්නෙකු නො දැක, සුචීරත බමුණා විසින් ප්‍රශ්න විචාරීම සඳහා අවසර ලැබූ කල උපතින් සත්හැවිරිදි වූයේ වැලි සෙල්ලම් කරමින් සිටියදීම ඇතුළු වීදියේ ඉඳගෙනම.
6. ඒකාන්තයෙන් මම යමකට සමර්ථ වූයේද, එපරිද්දෙන් මම ඔබට කියන්නෙමි. ඉදින් කරන්නේ හෝ නො කරන්නේ හෝ වේද එය රජතුමාගේ අභිමතය වේ.
සර්වඥ පවාරණයෙන් පැවරීය.
මෙසේ භාග්‍යවතුන් වහන්සේ විසින් සර්වඥ ප්‍රවාරණයෙන් පැවරූ කල්හි, සතුටු සිත් ඇතිවැ ප්‍රශ්න විචාරන්නේ **කථං පන භො ගොතම** යනාදිය කීහ.
ඉක්බිති භාග්‍යවතුන් වහන්සේ, ‘බලව් පින්වත්නි, ශ්‍රාවකයා විසින් කියන ලද්දේ එකකි. ශාස්තෲන් විසින් වෙන කරුණක් කියයි. මා විසින් පළමුවෙන් කියන ලද්දේ නො වේද, යම් සේ ඔහුගේ ශ්‍රාවකයා විසින් පිහිටා සිටින ලද කාරණයේ ම එපරිද්දෙන් ම පිහිටා සිටින්නේ නම්, එසේ කල්හි මම වාදාරෝපණය කරමි. එහෙත් මෙතෙම අනිකක්ම කියයි. එහිලා මා විසින් කුමක් කළ හැක්කේ ද, මෙසේ නිගණ්ඨයාගේ වචනයට ඉඩක් අවස්ථාවක් නොවේ යයි අස්සජී තෙරුන් කී ආකාරයෙන්ම කියන්නේ **එවං ඛො අහං අග්ගි වෙස්සන** යනාදිය කීහ.
**උපමා මං භො ගොතම පටිභාතීති** භවත් ගෞතමයිනි, මට එක උපමාවක් සිතට එයි. ඒ උපමාව මම ඉදිරිපත් කරමි. **පටිභාතු තං අග්ගි වෙස්සන** ගිනි වෙස්සන, ඔබට වැටහේවා. නිසැකවම ඒ උපමාව ඉදිරිපත් කරන්න භාග්‍යවතුන් වහන්සේ වදාළහ. **බලකරණීයා** දෑත්වල ශක්තියෙන් කළයුතු ගොවිතැන් වෙළඳාම් ආදිය කර්මාන්ත, **රූපත්තායං පුරිස පුග්ගලො** රූපය ආත්මය වූයේ මොහුට නුයි **රූපත්තා** රූපය ආත්මය යයි ගෙන සිටි පුද්ගලයා දක්වයි. **රූපෙ පතිට්ඨාය** ඒ ආත්මය යයි ගත් රූපයෙහි පිහිටා, **පුඤ්ඤං වා අපුඤ්ඤං වා පසවති** කුසල් හෝ අකුසල් උපදවයි. **වෙදනත්තා **වේදනා ආදියෙහි ද මෙම ක්‍රමයමැයි.
මෙයින් කුමක් දක්වයි ද, මේ පංචස්කන්ධයෝ මේ සත්ත්වයන්ට පොළව සේ පිහිටයි. ඔහු මේ පංචස්කන්ධයේ පිහිටා සිට කුසල් හා අකුසල් රැස් කරති. ඔබවහන්සේ මෙසේ පෙනෙන්නා වූ ම ආත්මය ප්‍රතිශේධ කරන්නේ ය. නැතැයි කියන්නේ ය. පංචස්කන්ධය අනාත්මයයි දක්වන්නේ යයි අතිශයින් කරුණු සහිතව උපමාව ඉදිරිපත් කළේය.
තව ද මේ නිගණ්ඨයා විසින් ඉදිරිපත් කරන ලද උපමා උපමේය න්‍යායයන්, සිඳ ඔහුගේ කථායෙහි ද දක්වන්නට, සර්වඥයන් හැර අනෙකක් යමක් නොවේ ම ය. පුද්ගලයෝ දෙපරිදිය. බුදුන් විසින් හික්මවිය යුක්තෝ ද, ශ්‍රාවකයන් විසින් හික්මවිය යුත්තේ ද යනුවෙනි. ශ්‍රාවකයන් විසින් හික්මවිය යුත්තෝ, ශ්‍රාවකයන් විසින් ද බුදුන් විසින් ද හික්මවනු ලබති. එහෙත් බුදුන් විසින් හික්මවිය යුතු අයෙක් සව්වෝ නො හික්මවති. මේ නිගණ්ඨයා බුදුන් විසින්ම හික්මවිය යුත්තෙකි. එහෙයින් මොහුගේ වාද බිඳ දොස් දක්වන්නට අනෙක් කෙනෙක් සමත් වූයේ නැත. එහෙයින් භාග්‍යවතුන් වහන්සේම ඔහුගේ වාදයේ දොස් දක්වති. ඒ සඳහා **නනු ත්‍වං අග්ගිවෙස්සන** ආදිය වදාළහ.
ඉක්බිති නිගණ්ඨ තෙම මෙසේ සිතීය. ‘ශ්‍රමණ ගෞතමයෝ ම මා සමග වාද කරයි. මගේ වාදය පිහිටුවයි. ඉදින් මතුයෙහි කිසි දොසක් පරස්පරයක් වන්නේ නම් අනිවාර්යයෙන් නිග්‍රහ කරන්නෙමි. ඒ නිසා මම මේ වාදය මහජනයා සාක්‍ෂි කොට තබන්නේ නම් මැනව. එහෙයින්, **අහංගි භො ගොතම එවං වදාමි, රූපං මෙ අත්තා -පෙ- විඤ්ඤාණං මෙ අත්තා, අයං ච මභතී ජනතා** යනුවෙන් කීය.
භාග්‍යවතුන් වහන්සේ නිගණ්ඨයාට වඩා සිය ගුණයෙන් දහස් ගුණයෙන්, සිය දහස් ගුණයෙන්, වාදීන් අතුරෙන් උතුම් වන්නේ ද, අතිශයින් උතුම් වන්නේ ද, ඒ නිසා මෙසේ සිතූ සේක. ‘මේ නිගණ්ඨයා තමන් මිදී මහජනයා මත්තෙහි වාදය බහාලයි. ඔහුට මෙයින් මිදෙන්නට ගැලවෙන්නට නො දෙමි. හුදෙක් මහාජනයාගෙන් වෙන්කොට, මොහුවම හුදෙකලාවම වාදයෙහි නිගන්නෙමි’ ඉක්බිති ඔහුට, **කිංහි තෙ අග්ගි වෙස්සන** යනාදිය වදාළහ. එහි අර්ථය ‘මේ ජනතාව මට වාදාරෝපණය කිරීමට මා හා වාද කිරීමට නො පැමිණියාහු වෙති. ඔබම මුළු මහත් විශාලා මහනුවරටම දන්වා මට වාදාරෝපණය කිරීමට ආවේය. එබැවින් තෙපිම තමන්ගේ වාදය ඉදිරිපත් කරව. කුමක් හෙයින් මහජනයා මත්තේ පවරයිද, හෙතෙමේ ම පොරොන්දු වන්නේ, සහතික වන්නේ **අහං හි භො ගොතම **යනාදිය කීහ.
මෙසේ භාග්‍යවතුන් වහන්සේ නිගණ්ඨයාවම වාදයෙහි පිහිටුවා **තෙනහි අග්ගිවෙස්සන **යී පිළිවිසීමට වාදයට පටන්ගත්හ. එහි **තෙනහි** යනු කරණාර්ථයෙහි නිපාතය. යම්හෙයකින් තෙපි පංචස්කන්ධය ආත්ම වශයෙන් ප්‍රතිඥා කෙරෙහි ද, එහෙයින් යන අර්ථයි. **සකස්මිං විජිතෙ** තමාගේ රටෙහි **ඝාතතෙය්‍යංවා ඝාතෙතුං** නැසීමට සුදුසු වූවෙකු, නැසීමට සුදුසු කෙනෙකු නසන්නට, **ජාපතො යං වා ජාපෙතුං** ධන හානියට සුදුසු වූවකු, ධන හානි කළ යුත්තෙකු ධන හානි කරන්නට, දිළිඳු කරන්නට, **පබ්බාජෙත්තයං වා පබ්බාජෙතුං** සියරටින් නෙරපා හරින්නට සුදුස්සෙකු නෙරපා හරින්ට බැහැර කරන්ට, **වත්තිතුඤ්ච මරහති** පවත්වන්නේ ද වෙයි. පවත්නට සුදුසුය. පවත්නට යුතුයයි දක්වයි.
මෙසේ නිගණ්ඨ තෙමේ තමන්ගේ වාද බිඳිනු සඳහා අවශ්‍ය අදාළ කාරණයම, තමාගේ මරණය සඳහා, ආයුධයක් මුවහත් තියන්නෙකු මෙන් විශේෂ කොට දක්වයි. නුවණ මද වූයෙක් මෙනි. **එවං මෙ රූපං හොතු** මගේ රූපය මෙබඳු වූ ප්‍රසාදය උපදවන, මනා රූ ඇති, අලංකාර කොට සැරසූ රන් තොරණක් මෙන් ද, මනාව සැරසූ සිතුවම් පටක් සේ ද, ප්‍රිය උපදවන පෙනුම ඇති වේමැයි, **එවං මෙ රූපං මා අහොසි** මගේ රූපය මෙබඳු වූ දුර්වර්ණ වූ, අවලස්සන වූ, රැළි වැටුණු, කැලැල් වලින් ගැවසී ගත්තා වූ, සිරුරක් නො වේවායි,
**තුණ්හී අහොසි** නිගණ්ඨයා මෙතැනදී වැරදුණු බව දැන, ශ්‍රමණ ගෞතමයෝ මාගේ බිඳීමට කරුණක් ඉදිරිපත් කළේය. මම අනුවණ බැවින් බාල බැවින්, එයම විශේෂ කොට දැක්වීමි. දැන් මම නටුයේ වෙමි. ඉදින් ‘පවතී’ යයි කියන්නෙම් නම්, මේ රජදරුවෝ නැගී සිට අග්ගිවෙස්සන, තෙපි මගේ රූපයේ වශය පවතීයයි කියයි. ඉදින් තාගේ රූපයේ ඉසුරු පවතී නම්, කවර හෙයින් තෙපි ‘යම් සේ මේ ලිච්ඡවී රජදරුවෝ තව්තිසා වැසි දෙවියන් වැනි ආත්මභාවයෙන් බබලත් ද, ප්‍රියමනාප වූවාහු දැකුම්කළු වූවාහු, ප්‍රසාද එළවන්නාහු වෙත් ද, එපරිද්දෙන් බබළන්නේ නැතැයි, ඉදින් නො පවතී යයි කියන්නේ නම්, එවිට ශ්‍රමණ ගෞතමයෝ, අග්ගිවෙස්සන, තෝ පළමුව මාගේ රූපයේ වශය පවතීයයි කියා දැන් ප්‍රතික්‍ෂේප කෙරෙයි කියා වාදාරෝපණය කරන්නේ ය. මෙසේ පවතී යයි කී කල එක් දොසෙක. නො පවතීයයි කිවහොත් තවත් දොසෙකයි පිළිතුරු නොදී නිශ්ශබ්ද විය. දෙවනුව ද, බුදුහු විචාළහ. දෙවනුවද පිළිතුරු රහිතව නිශ්ශබ්ද විය.
යළි යම් හෙයකින් තුන්වරටත් භාග්‍යවතුන් වහන්සේ විචාළ කල්හි පිළිතුරු නොදී සිටියහොත්, පිළිතුරු නො දෙන්නාගේ හිස සත්කඩකට පැළේ. බුදුවරයෝ නම් සත්ත්වයන්ට වැඩ පිණිසම කල්ප ලක්‍ෂ ගණනක් පෙරුම් පුරති. සත්ත්වයන් කෙරෙහි බලවත් කරුණාවෙන්ම වසති. ඒ නිසා තුන්වන වරට නො විමසා, සච්චක නිගණ්ඨයාට භාග්‍යවතුන් වහන්සේ මෙන්සේ වදාළහ. **එතං බ්‍යාකරොහි දානි** යනාදී වචන වදාළහ.
එහි **සහධම්මිකං** කරුණු සහිතව හේතු සහිතව, විදුරචිය මොහුගේ අතේ ඇත්තේනුයි **වජිරපාණි** නම් වේ. **යක්ඛො** ඒ ලාමක යක්‍ෂයෙක් නොවේ. සක්දෙවිඳු යයි දතයුතුය. **ආදිත්තං** ගිනිවන් වූ, **සම්පජ්ජලිතං** මොනවට ඇවිල ගත්, **සජොති භූතං** එකම ගිනිගුලියක් වූ හාත්පස ගිනිදැල් ඇති. **ඨිතො හොති** විශාල වූ හිස කෙසෙල් ඇවරි මෙන් දළය. බිහිසුනු ඇස්, නහය ආදියෙන් විරූප වූ මුහුණක් මවා සිටියේය. කුමක් නිසා මොහු ආයේ ද, දෘෂ්ටිය හරවනු පිණිසය. තව ද **අහඤ්චෙව ඛො පන ධම්මං දෙසෙය්‍යං පරෙච න මෙ අජානෙය්‍යුං** මෙසේ භාග්‍යවතුන් වහන්සේ දහම් දෙසීම උත්සාහ රහිත වූ විට සක්දෙව් රජු සමග මහබඹු පැමිණ, භාග්‍යවතුන් වහන්සේ දහම් දෙසනු මැනව, ඔබගේ අණ නො පිළිපදින්නවුන් ලවා අපි පිළිසිඳවමු. ඔබගේ දහම් සක වේවා අපගේ අණසක වේවා. අද සම්මතයා බියගන්වා පැන විසඳවන්නෙමු යි ආහ.
**භගවා චෙව පස්සති, සච්චකෙ නිගණ්ඨපුත්තො** ඉදින් ඔහු අන්‍යයෝත් දකින්නාහු නම්, එය අගරු වන්නේ ය. ශ්‍රමණ ගෞතමයෝ සච්චකයා තමාට පිළිතුරු නොදෙන නිසා යකෙකු කැඳවා පිළිතුරු ගත්තේ යයි, සච්චකයා භයින් කීයේය යයි සමහරු කියනු ඇත. එහෙයින් භාග්‍යවතුන් හා සච්චක ද දනී. දකී. ඔහු දැකීමෙන් සච්චක ගේ සියල් සිරුරින් දහඩිය ගැලීය. ඇතුළු කුස පෙරළමින් මහ හඬින් හැඬී හේ අනික් අය ද දකින්නේ දැයි වටපිට බලන්නේ අන් කිසිවෙක්හුගේ ලොම් දැහැගැනීමක් වත් නැති බව දිටීය. මේ භයම මට ම උපන. ඉදින් මම යක්‍ෂයෙකැයි කියමි නම්, කිමද ඇස් ඇත්තේ තොපට පමණ ද, ඔබ පමණක් යක්‍ෂයකු දකී ද, පළමුව යක්‍ෂයකු නොදැක දැන් ශ්‍රමණ ගෞතමයන් විසින් වාදාරෝපණය කළ කල්හිම යකකු පෙනේදැයි කියන්නාහු වෙති. දැන් මට ශ්‍රමණ භවත් ගෞතමයන්ගේ සරණ හැර වෙනත් පිළිසරණක් නැතැයි සිතන්නේ, ඉක්බිති සච්චක නිගණ්ඨ පුත්‍රයා මෙසේ කීය. **තාණං ගවෙසී** ආරක්‍ෂාව සොයන්නේ, **ලෙණං ගවෙසී** සැඟවිය යුතු ස්ථාන සොයන්නේ, **සරණං ගවෙසි **පිහිටාධාර සරණ සොයන්නේ මෙහි පාලනය කෙරෙයි. රක්‍ෂණය කෙරේනුයි **තාණ** නමි. සැඟවීමට ආධාර වේනුයි **ලෙණ** නමි. හැසිරේනුයි **සරණ** නමි. භය නසයි. රැකවරණ දෙයි යන අදහසයි. **මනසිකරිත්‍වා** මෙනෙහි කොට, ප්‍රත්‍යවේක්‍ෂා කොට, විමසා,
**මනසිකරිත්‍වා** මෙනෙහි කොට, ප්‍රත්‍යවේක්‍ෂා කොට, විමසා **එවං මෙ වෙදනා හොතීති **කුශල වේදනාවම, සැප වේදනාවම වේවා, **එවං මෙ සඤ්ඤාහොතු** කුසල සංඥාවම වේවා, සොම්නස් හැඟීමම වේවා, සංස්කාර විඤ්ඤාණයන්හි ද මෙම න්‍යායමැයි. **මා අහොසි **මෙහි කියන ලද්දට වෙනස්ව අරුත් දතයුතුයි. **කල්ලංසු** යුතු ද සුදුසු ද **සමනුපස්සිතුං **මෙය මාගේ ය. මෙතෙම මම වෙමි. මේ මගේ ආත්මයය, මෙසේ තෘෂ්ණා මාන විසින් දකින්නට, **නො හිදං භො ගොතම** භවත් ගෞතමයිනි. මෙය යුතු නො වෙයි. සර්පයෙකු විසින් දෂ්ට කිරීමෙන් ඇතිවන සර්ප විෂය. ඒ සර්පයා ලවාම විස උරවන්නෙකු නසවන්නෙකු මෙන්, භාග්‍යවතුන් වහන්සේ සච්චක නිගණ්ඨයා ලවා ම, ඒ පිරිස් මැදදීම, ඔහුගේ කටින් පංචස්කන්‍ධය අනිත්‍ය ය, දුකය, අනාත්මයයි කියවීය.
**දුක්ඛං අලලීනො** මේ පංචස්කන්ධ දුක්ඛය තෘෂ්ණා දිට්ඨි ආදියෙහි ඇලුනේ, **උපගතො අජඣාසිතො** යනු තෘෂ්ණා දෘෂ්ටි වශයෙන් ම දතයුතු. **දුක්ඛං එතං මමා** යනාදියෙහි පංචස්කන්ධ දුඃඛය තෘෂ්ණා දෘෂ්ටි මාන වශයන් සිහිකළ යුතුය යන අර්ථයි. **පරිජානෙය්‍ය** අනිත්‍ය දුක්ඛ අනාත්ම බව තීරණ පරිඤ්ඤාවෙන් දැන ගත්තේ ය. **පරික්ඛෙපෙත්‍වා** යනු විනාශයට, අවසානයට නිමාවට අනුත්පාදයට පමුණුවා,
**නවං **යනු තරුණ **අකුක්කජාතං** යනු මල් හටගන්නා වකවානුවේ ඇතුළත අඟල් අටක් පමණ වූ එක් ඝන වූ දණ්ඩක් හටගනී. එයින් විරහිත යන අර්ථයි. **රිත්තො** ශූන්‍ය වූ, හර රහිත වූ, හිස් වූ බැවින් **තුච්ඡො**, **අපරද්ධො** පරදන ලදුයේ **භාසිතා ඛො පන තෙති** මෙය භාග්‍යවතුන් වහන්සේ ඔහුගේ මුඛරි බව පවසා නිග්‍රහ කරමින් වදාළහ. ඔහු වනාහි පෙර පූරණාදී ෂට් ශාස්තෲන් වෙත එළඹ ප්‍රශ්න විචාරයි. ඔවුනට ඒවා විසඳිය නො හැකි වෙති. එකල්හි ඔවුන්ට පිරිස් මැද මහත් සිනහ නගා ජය ප්‍රකාශ කර යයි. හේ සම්‍යක් සම්බුද්ධයන් ද එසේ වෙහෙස කරන්නේ ය යන සිතින් පැමිණ,
එම්බා නිසරු රුක! යම් රුකෙක්හි එකම පහරින් මුදුනම (උතුමග) සිඳින ලද්දේ ද, සියුම් කොළ ඇති කටු සහිත වූ මේ රුක කිනම්ද?
මේ නිසරු රුක පුරුදු වූ මෙලෙක් තුඩැති ලිහිණියා කිහිරි රුකට කෙටුවද, සර්වඥතාඥාන නමැති අරටුව සහිත වූ නුවණැති රුකට කෙටීමට පැමිණියද, සර්වඥතාඥානයේ හරවත් බව තද බව දැනගත්තේය. ඔහුගේ මුඛරි බව ඒ පිරිස මැද ප්‍රකාශ කරන භාග්‍යවතුන් වහන්සේ **භාසිතා ඛො පන තො** යනාදිය වදාළේය.
එහි **එතරහී** උපාදින්නක ශරීරයේ, තෘෂ්ණාදීන් විසින් ගන්නා ලද ස්කන්ධ පරම්පරාවේ දහදිය නම් නැතැයි නො කිව යුතුය. එහෙත් නැතැයි කියති. **සුවණ්ණ වණ්ණං කායං විවරි** යනු සියලු කය විවෘත නො කළහ. බුදුවරයෝ නම් ගැටවටු ගන්වා (දෙවුරට වසා සිවුර පොරවා) පිළිසන් සිරුරින්ම පිරිසට දහම් දෙසති. එකල භාග්‍යවතුන් වහන්සේ ගලවළුව හමු වූ තැන (බෙල්ලේ වල ඇති තැනින්) සිවුර ගෙන සතරඟුල් පමණ බහාලූහ. එය බහාලූ කෙණෙහි රන්වන් රැස් ගුලි ගුලි වැ, රන් කළයකින් රත්රන් දියර සෙයින් ද, රන්වලා ගැබකින් විදුලිය මෙන් ද නික්මී රන් මිහිඟුවක් බඳු මහකඳ ඇති උතුම් හිස පැදකුණු කරමින් අහසෙහි වැඩ හුන්හ.
භාග්‍යවතුන් වහන්සේ කවර හෙයකින් මෙසේ කළේ ද, මහජනයාගේ සැකය දුරලනු පිණිසය. මහජනයා ‘ශ්‍රමණ ගෞතමයෝ මාගේ දහදිය නැතැයි කියති. සච්චක නිගණ්ඨ පුත්‍රයාගේ ඉහින් කනින් යන්ත්‍රයකින් මෙන් දහදිය වැගිරෙති. ශ්‍රමණ ගෞතමයෝ ගන දෙපටසිවුර පොරවා සිටියහ. ඇතුළත දහදිය ඇති නැති බව කෙසේ දැනගන්නදැයි සැක කරන්නේය. ඒ මහජනයාගේ සැක දුරු කරනු පිණිස මෙසේ කළ සේක.
**මංකුභූතො** තෙද රහිත වූයේ, **පත්තක්ඛන්‍ධො** හෙලූ කඳ ඇතියේ, **අප්පටිභානො** පිළිතුරක් නොදන්නේ, **නිසීදි** පා ඇගිලිවලින් බිම සාරමින් ඉරි අඳිමින් සිටියහ.
**දුම්මුඛො **යනු විරූප වූ මුහුණ ඇත්තේ නොවේ. හේ අභිරූප වූයේ ප්‍රසාදය ඇතිවන්නේ ම ය. ඔහුගේ ක්‍රමය එයයි. **අභබ්බො තං පොක්ඛරණිං පුන ඔතුරිතුං** සියලු සම්පත් සියලු කරුණු නැති වූ හෙයින්, පසුගමන් ඇත්තේ, බැසගැනීමට නුසුදුසු වූයේ එහිම කවුඩු ගිජුලිහිණි ආදීන්ට ආහාර වේයයි දක්වයි. **විසූකායිතානි** යනු සම්‍යක් දෘෂ්ටියට වෙනස් වූ දෘෂ්ටීහු, **විසේවිතානා** දෘෂ්ටි සංචරිතයෝ, **විප්ඵන්‍දිතානි** යනු විරුද්ධ වූ දෘෂ්ටි කම්පනයෝ, **යදිදං වාදිස්සායො** යනු මෙහි යදිදං යනු නිපාතයකි. වාද කිරීමෙහි අදහස් ඇතිව, වාදාරෝපණය කරන්නෙමියි යන අදහසින් තවදුරටත් සිටින්නට නුසුදුසු වෙයි. එහෙත් බණ අසන්නේ යයි කැමති වෙයි. **දුම්මුඛං ලිච්ඡවි පුත්තං එතදවොච** දුර්මුඛ වූ ලිච්ඡවී රජදරුවෝ මෙසේ කීහ. කුමක් හෙයින් කීයේද? දුර්මුඛ වූ තැනැත්තා උපහාසයට ලක් කරනවිට ලිච්ඡවී කුමාරවරුන්ට මෙසේ සිතිණ. ‘මේ නිගණ්ඨයා විසින් අපට ශිල්ප උගන්වන විට බොහෝ අවමන් කළේය. දැන් මේ පසමිතුරා පිටුදකින්නට සුදුසු කාලයයි. අපි ද එක එක උපමාව ගෙන දක්වමින්, අතුල් පහරකින් වැටුණු අයකුට මුගුරකින් තලන්නාක් මෙන් නැවත ඔහුට මෙවැනි පිරිස් මැද හිස ඔසවන්නට නො හැකි වන පරිද්දෙන් කටයුතු කළ යුතුයි.’ ඔව්හූ දුර්මුඛයාගේ කථාවසානය බලමින් හුන්නාහුය. සච්චක ද ඔවුන්ගේ අදහස් දැන මොවුහූ සියල්ලෝම බෙලි දික්කොට සැලෙන තොල්වලින් සිටිති. නැවත වෙනම මා වෙත උපහාස එල්ල කරන්නේ නම් යළි මට පිරිස් මැද හිස ඔසවන්නට බැරි වේ. මම නිශ්ශබ්ද නො වී, වෙනත් අයකුට ඉඩක් නොලැබෙන පරිද්දෙන්, ශ්‍රමණ ගෞතමයන් සමගම කථා සල්ලාපය ආරම්භ කරමි. ප්‍රශ්න විචාරන්නෙමි. එහෙයින් මෙය කීය. එහි **ආගමෙහි** යනු සිටුව, යළි කථා නො කරව.
**තිටඨතෙක භො ගොතම** භවත් ගෞතමයනි, අපගේ හා අන්‍ය වූ බොහෝ මහණ බමුණගේ වචන කිම තිබියේවා. **ඵලාපං විලපිතං මඤ්ඤෙ **මේ වචනය විලාප මාත්‍රයක් වෙයි යන අර්ථයි. **තිට්ඨ තෙසා** යන මෙහි ‘කථා’ යන්න හැර කිවයුතුයි. **වාචා විලාපං විනපිතං මඤ්ඤෙ** යන මෙහි වනාහි කථා කිරිම විප්‍රලාප කීමක් මෙන් වන්නේ ය.
මෙවිට ප්‍රශ්න විමසන්නේ **කිත්තාවතා** යනාදිය කීය. එහි **වෙසාරජ්ජප්පත්තො** විශාරද ඤාණයට පැමිණියේ, **අපරප්පච්චයො** පර ප්‍රත්‍ය රහිත වූයේ, ඉක්බිති භාග්‍යවතුන් වහන්සේ ඔහුගේ පැන විසඳන සේක් **ඉධ අග්ගිවෙස්සන** යනාදිය වදාළහ. යම්හෙයකින් මෙහි ‘පසසති’ යි කී බැවින් ශෛක්‍ෂ භූමිය දක්වන ලදී. එහෙයින් දෙවැනිව අශෛක්‍ෂ ප්‍රශ්නය විමසන්නේ දෙවෙනි ප්‍රශ්නය විචාළේය. එයද භාග්‍යවතුන් වහන්සේ ප්‍රකාශ කළහ.
එහි **දස්සනානුත්තරියෙන** යනාදියෙහි **දස්සනානුත්තරිය** යනු ලෞකික ලෝකෝත්තර ප්‍රඥාවයි. **පටිපදානුත්තරියං** යනු ලෞකික ලෝකෝත්තර ප්‍රතිපදාවයි. **විමුත්තානුත්තරියං** යනු ලෞකික ලෝකෝත්තර විමුක්තියයි. නොහොත් ශුද්ධ ලෝකෝත්තමයි. **දස්සනානුත්තරියං** අර්හත් මාර්ග සම්‍යක් දෘෂ්ටියයි. **පටිපදානුත්තරිය** යනු සෙසු මාර්ගයෝය. **විමුත්තානුත්තරිය** යනු මාර්ගඵල විමුක්තිය නොහොත් ක්‍ෂීණාශ්‍රවයාගේ නිර්වාණ දර්ශනයයි. **දස්සනානුත්තරිය** නම් ආර්ය අෂ්ටාංගික මාර්ගයෝය. **පටිපදානුත්තරිය** නම් අග්‍රඵලය **විමුත්තානුත්තරිය** නමැයි දතයුතු.
**බුද්ධො සො භගවා** ඒ භාග්‍යවතුන් වහන්සේ තමන්ම සිව්සස් අවබෝධ කළහ. **බොධයා** අනුන්ට චතුරාර්ය සත්‍යය අවබෝධ කරවීමට දහම් දෙසති. **දන්තො** ඉන්‍ද්‍රිය දමනයෙන් යුක්ත වූයේ **දමථාය** නිර්වාණය පිණිස. **සමථාය** කෙලෙස් සන්සිඳීම පිණිස, **තිණ්ණො** සතර ඕඝයන් තරණය කළේ, තරණය සතර ඕඝ තරණය පිණිස, **පරිනිබ්බුතො** ක්ලේශ පරිනිර්වාණයෙන් පිරිනිවියේ, **පරිනිබ්බාණය** කෙලෙස් නැතිකිරීම නිවාරණය සඳහා දහම් දෙසයි.
**ධංසී** ගුණ නසන්නාහු, **පගබ්භා**, වාක් - බුහුටිකමින් යුක්තවූවාහු, **ආසාදෙතබ්බං** ගැටිය යුතුය, **ආසජ්ජා නත්‍ථෙව භවන්තං ගොතමං** භවත් ගෞතමයන් ගටා කිසිවකුට තමාගේ නොනට සියලු වාද ගෙන යන්නට ශක්තිය නැතැයි කියයි. භාග්‍යවතුන් වහන්සේ තිරිසනුන් මෙන් කිසිවකුට ජීවිත අන්තරායක් නො කරති.
මේ නිගණ්ඨයා වූ කලී මේ උපමා තුන භාග්‍යවතුන් වහන්සේ උත්කර්ෂය ශ්‍රේෂ්ඨත්වය පිණිස ඉදිරිපත් නො කළේය. තමන්ට උත්කර්ෂය, ශ්‍රේෂ්ඨත්වය පිණිසම ඉදිරිපත් කළේය. යම්සේ රජු කිසියම් පසමිතුරෙකු නසා මෙසේත් සූර වූ, මෙසේ බලසම්පන්න වූ, පුද්ගලයෙක් වන්නේ යයි පසමිතුරා වර්ණනා කරන්නේ නමුත් තමන්ටම ප්‍රශංසා කරයිද, එපරිද්දෙන් මෙතෙමේත්, **සියාභි භො ගොතම සත්‍ථිප්පභින්නං** යනාදීන් භාග්‍යවතුන් වහන්සේම උසස් කරන්නේ අපිම ශූරයෝ වම්හ. අපිම පණ්ඩිතයෝ වම්හ. අපිම බහුශ්‍රැතයෝ වම්භ. යම් අපි මෙසේ මත් ඇතෙකු කරා මෙන්ම දිලිසෙන ගිනිකඳක් කරා මෙන් ද, වෙන් කළ සර්පයකු කරා මෙන් ද, වාද කිරීම සඳහාම එළඹියේ දැයි තමන්ම උසස් කෙරේ. මෙසේ තමා උසස්කොට භාග්‍යවතුන් පවරන්නේ **අධිවාසෙතු මෙ** යනාදිය කීහ.
එහි **අධිවාසෙතු** යනු පිළිගනීවා, **ස්වාතනායා** යනු ඔබ කෙරෙහි සත්කාර කරන්නා වූ මට යම් පිනකුත් ප්‍රීතියකුත් ශ්‍රේෂ්ඨ වන්නේ ද, ඒ සඳහා **අධිවාසෙතු භගවා තුණ්හීභාවෙන** භාග්‍යවතුන් වහන්සේ **කායංග වාචං** මෙහෙයවීමක් නො කොට, ඇතුළතින්ම ක්‍ෂාන්තිය දරන්නේ නිශ්ශබ්දතාවයෙන් ඉවසා වදාළේය. සච්චකයාට අනුග්‍රහ කරනු පිණිස සිතින්ම පිළිගත් සේක.
**යමස්ස පතිරූපං මඤ්ඤෙය්‍යථ,** යනු ඒ ලිච්ඡවීහූ ඔහුට පන්සියයක් බත්සැළි නිති බත් දෙති. ඒ සඳහාම මොහු ‘හෙට තෙපි යමක් සුදුසු යයි කැප යයි සිතන්නහු නම් එය ගෙන එන්න. යම්හෙයකින් තෙපි ශ්‍රමණ ගෞතමයන්ගේ පිරිවර නිසා කැප අකැප යුතු අයුතු දේ දන්නහුය. එහෙයින් **‘භත්තාභි භාරං අභිහරිංසු’** එසවිය යුතු බත් එළවූහු.
**පණීතෙන** යනු උතුම් වූ **සහත්‍ථා** සියතින් **සන්තප්පෙත්‍වා** මනාව භෝජනයෙන් සම්පූර්ණ කරවා, පිංගියකු යැපුනෙකු කොට, **සම්පවාරෙත්‍වා** මනාව පවරා ඇතැයි අතින් ප්‍රතික්‍ෂේප කරද්දී **භුත්තාවී **වැළඳුවහු **ඔණීතපත්තපාණිං** පාත්‍රයෙන් ඉවතට ගත් අත් ඇත්තාහු, **ඔහිත පත්තපාණී** යනු ද පාඨයකි. අතින් බැහැර වූ වෙන් වූ පාත්‍ර මොහුටනුයි **ඔහිතපත්තපාණි** නමි. අත් ද පාත්‍රය ද සෝදා එක් පසෙක තබා යන අර්ථයි. **එකමන්තං නිසීදි.** භාග්‍යවතුන් වහන්සේ එක් අවකාශයක හුන්නේය යන තේරුමයි.
**පුඤ්ඤංච පුඤ්ඤම්හ** මේ දානයෙහි පින ඉදිරියේ මහත් විපාක දේ යන අර්ථයි. **පුඤ්ඤම්හි** විපාක ස්කන්‍ධයාගේ ම පිරිවර වේ. **තං දායකානං සුඛාය හොතු** යනු මේ ලිච්ඡවී සුවය පිණිසම වේවා, මෙහි වනාහි ‘මා පැවිද්දෙකු නම් පැවිද්දෙකු විසින් තමාගේ දන පාවාදෙන්ට අයුතුය’ යි ඔවුනට පාවා දෙමින් මෙසේ කීය.
ඉක්බිති භාග්‍යවතුන් වහන්සේ යම්හෙයකින් ලිච්ඡවීන් විසින් සච්චකට දෙන ලද ද, එහෙයින් එකරුණ දක්වන සේක් **සංඛො අග්ගිවෙස්සන** යනාදිය වදාළහ. මෙසේ භාග්‍යවතුන් වහන්සේ සිතක් නැතිවම නිගණ්ඨයා විසින් තමන්ට දුන් දක්‍ෂිණාව නිගණ්ඨයාටම පාවා දුන්හ. ඒ දක්‍ෂිණාව අනාගතයේ ඔහුට වාසනාව ගෙන එන්නේය කියායි.
**එවම්මෙසුතං **මහා සච්චක සූත්‍රයයි. එහි **එකං සමයං** යන්න ද **තෙනඛොපන සමයෙන** යන්න ද **පුබ්බණ්හසමයං** යන්න ද මේ පද තුනම එකම වකවානුව කාලය කියන ලදී. භික්‍ෂූන් වහන්සේලා වත්පිළිවෙත් කොට මුව සෝදා පා සිවුරු ගෙන සෑය වැඳ කවර ගමකට යන්නමෝදැයි විතර්ක කරමින් සිටි කාලය වේ. එබඳු කල භාග්‍යවතුන් වහන්සේ රක්ත වර්ණ දෙපට අඳනය ඇඳ, කාය බන්‍ධනය (පටිය) බැඳ පාංශුකූල චීවරය ඒකාංශ කොට **පවිසිතු කාමො** පිඬු පිණිස වැඩිය යුතු යයි සනිටුහන් ඇතිව (සච්චක තෙමේ භාග්‍යවතුන් වෙත එළඹියේය) කවර හෙයකින් පැමිණියේද, වාදාරෝපණය කරන අදහසිනි. ඔහුට මෙසේ සිතුණේල. පළමුව මම නොවියත් බැවින් විශාලා මහනුවරින් මහ සෙනග පිරිවර ගෙන ශ්‍රමණ ගෞතමයන් වෙත ගොස් මතු වූයෙමි. ලජ්ජාවට පත් වූයෙමි. දැන් එසේ නොකොට හුදෙකලාවම ගොස් වාදාරෝපණය කරන්නෙමි. ඉදින් ශ්‍රමණ ගෞතමයන් පරදවන්නට හැකි වන්නෙම් ද, එකල මාගේ ලබ්ධිය ප්‍රකාශ කොට ජය ලබන්නෙමි. ඉදින් ශ්‍රමණ ගෞතමයන් ජය ගත්තේ නම් එකල අඳුරේ රඟපෑ නාඩගමක් මෙන් කිසිවෙක් නො දන්නේ යයි සිතා නිද්‍රා ප්‍රශ්නය නම් ප්‍රශ්නයක් ගෙන වාද කිරීමේ අදහසින් වෙත එළඹියේය.
**අනුකම්පං උපාදාය** සච්චක නිගණ්ඨ පුත්‍රයාට අනුකම්පා පිණිස ආනන්ද තෙරුන්ට මෙසේ සිතීල. ‘භාග්‍යවතුන් වහන්සේ මොහොතක් හෝ වැඩහුන් කල බුද්ධ දර්ශනය ද ධර්මශ්‍රවණය ද ලැබෙන්නේ එය ඔහුට දිගු කලක් හිතසුව සඳහා පවතින්නේය’ එහෙයින් භාග්‍යවතුන් වහන්සේ අයැද පාංශුකූල චීවරය සතරට නවා අසුන් පනවා වැඩහුන මැනවැයි ඇරයුම් කළේය. භාග්‍යවතුන් වහන්සේ ද ආනන්ද තෙරුන් වැදගත් දෙයක් ඉදිරිපත් කරන්නේ යයි පැනවූ අසුනෙහි වැඩහුන් සේක්’
**භගවන්තං එතදවොච** යම්කිසි ප්‍රශ්නයක් කලින් සිතාගෙන සාරය කොටගෙන ආයේ ද, එය තබා පසෙකින් ගෙන හැසිරෙමින් මේ **සන්තිගොතම** ආදී වචන කීහ.
**ඵුසන්ති හි භො ගොතම** යනු ඒ මහණ බමුණේ සිරුරෙහි උපන් ශාරීරික දුක් වේදනාව ස්පර්ශ කරති. ලබති. විඳිති යන අර්ථයි. **ඌරුක්ඛම්හො** කකුල් තද වී සෙලවිය නො හැකි බව, ඌරුස්තද්ධ බව යන අර්ථයි. මෙහි විෂ්මයාර්ථ වශයෙන් **භවිස්සති** අනාගත තාල වචනයෙන් දක්වන ලදී. **කායත්‍වයං හොති** යනු කය අනුව ගියේ, ශරීරය වශයෙන් පවතිනුයේ,
**කායභාවනා** යනු විදර්ශනාව කියනු ලැබේ. එයින් චිත්ත වික්‍ෂේපයට පැමිණෙන්නෙක් නම් නැද්ද, එහෙයින් නිගණ්ඨ තෙමේ යමක් අවිද්‍යමාන ද අභූත ද, නැත්තේ ද එයම කීය. **චිත්තභාවනා** යනු සමථය කියයි. සමාධියෙන් යුත් පුද්ගලයාට කකුල් පණ නැතිවීමක් නැත. මෙසේ නිගණ්ඨයා අභූතයක්ම කීහ. යම්සේ ‘භූතපුබ්බං’ කියා, **‘ඌරුක්ඛම්හො නාම භවිස්සති’** ආදිය කියන්නහුට අනාගත රූපය නො සම වේ. සුදුසු නොවේ. එසේ අර්ථය ද සම නො වෙයි. සිදුනොවන දෙයක් නො ඇසූ දෙයක් නැති දෙයක් කීය.
**නො කාය භාවනං - පඤ්චතාප** තැවීම් ආදී වූ අත්තකිලමථානු යෝගය සඳහා කීය. මේ ඔවුන්ගේ කාය භාවනා නම් වේ. කුමක් හෙයින් ඔහු මෙසේ කියත් ද, හේ වනාහි දිවා කාලයේ විහාරයට එයි. එ සමයෙහි භික්‍ෂූන් පාසිවුරු සකස්කොට තබා, තමන්ගේ රාත්‍රීස්ථාන දිවාස්ථානයන්හි සමාධියට පැමිණෙති. හෙතෙම ඒ සමාධියට පැමිණෙන්නවුන් දැක, මොව්හූ චිත්තභාවනා මාත්‍රයක යෙදෙති. එහෙත් මොවුන්ට කාය භාවනාවක් නැතැයි සිතා මෙසේ කීය.
එකල භාග්‍යවතුන් වහන්සේ ඔහු මෙහෙයවමින් **කිත්තිපන තෙ අග්ගි වෙස්සන කාය භාවනා සුතා** යි වදාළහ. හේ එය විස්තර කරමින් **සෙය්‍යථිදං නන්‍දො වච්ඡො** ආදිය කීහ. එහි **නන්‍දො** යනු ඔහුගේ නමයි. **වච්ඡො** යනු ගෝත්‍රයයි. **කිසො** යනු නමයි, **සංකිච්චො** යනු ගෝත්‍රයයි. **මක්ඛලි ගෝසාලො** පළමු ආයේමය. **එතෙ** මේ තුන් දෙන, කිලිටි තපස් පිළිබඳව මුදුන්පැමිණි අය වූහ. **උළාරානි උළාරානි** ප්‍රණීත ප්‍රණීත වූ **ගාහෙන්ති නාම** බලය ගන්වති නමි. **බ්‍රෑහෙන්ති** වඩති. **මෙදෙන්ති** හටගත් මේදස් ඇති කෙරෙති. **පුරිමං පහායති** පළමු දුෂ්කර ක්‍රියාව හැර, **පච්ඡා උපවිනන්ති** පසුව ප්‍රණිත කෑම් බීම්වලින් සන්තර්පණය වෙති. **ආචයා පචයො හොති** වැඩීම ද නො වැඩීම ද වෙයි. මෙසේ මේ කාලයාගේ වැඩීම් පිරිහීම් පමණක්ම පෙනේ. කාය භාවනාව වූ කලී නො පෙනේයයි දක්වා චිත්ත භාවනාව විචාරන්නේ **කිත්ති පන තෙ අග්ගි වෙස්සන චිත්ත භාවනා සුතා **යයි වදාළහ. සකස්කොට කියන්නට නො හැකි විය. බාල පෘථග්ජනයෝ එසේය.
**කුතෙ පන ත්‍වං** යම්බඳු තෙපි මෙසේ ඕළාරික වූ දුවල භාවනාව නො දනීද, ඒ තෙපි කෙළෙසක නම් සිලිටු වූ චිත්ත භාවනාව දැන ගන්නෙහි ද, මෙතැන්හි වනාහි ශොණරවිය තෙරුන් වහන්සේ ‘මේ පදය බුද්ධ වචනය නොවේ යයි’ විජිනිපත තබා නික්ම ගියහ. ඉක්බිති ඔහුට ‘මහාසිව’ තෙරුන් වහන්සේ මෙසේ කීහ. **‘දිස්සති භික්ඛවෙ ඉමස්ස චාතුම්මහා භූතිකස්ස කායස්ස ආචයොපි අපචයොපි ආදානම්පි නික්ඛමනම්පි’** මහණෙනි සතරමහා භූතමය වූ මේ කායයාගේ වැඩීම ද නැසීම ද ඉපදීම ද චුතවීම ද දක්නා ලැබේ. ඒ අසා ඕලාරික ශරීරය පරිග්‍රහ කරන්නවුන්ට උපන් විදර්ශනාව ඕදාරික කියන්ට වටීයයි සැළකීය.
සුබ සාරාගී සැපයෙන් බහුළ රාගයෙන් සමන්විත වූයේ, සුඛාය වෙදනාය නිරොධා උප්පජ්ජති, දුක්ඛා වෙදනා අනතුරුව නො උපදී. සැපදුක් දෙදෙනාගේ අනන්තර ප්‍රත්‍යභාවය පට්ඨානයෙහි දක්වා ඇත. යම්හෙයකින් සැපය නිරුද්ධ නොවූ කල්හි දුක නූපදී. එහෙයින් මෙහි මෙසේ කියන ලදී. **පරියාදාය තිට්ඨතීති,** ගෙවා ග්‍රහණය කොටගෙන සිටී. **උභතො පක්ඛං** සැපය එක් (පසෙකය) එක් පැත්තකය. දුක එක් පැත්තකය. මෙසේ දෙපැත්තක් ව,
**උප්පන්නාපි සුඛා වෙදනා චිත්තං න පරියාදාය තිට්ඨති භාවිතත්තා කායස්ස උප්පන්නාපි දුක්ඛා වෙදනා චිත්තං නපරිදාය තිට්ඨති භාවිතත්ත චිත්තස්ස** මෙහි කාය භාවනා නම් විපස්සනාවයි. චිත්ත භාවනා නම් සමාධියි. විදර්ශනාව සුවයට විරුද්ධ වූයේ දුකට ආසන්න වූයේ වෙයි. සමාධිය දුකට විරුද්ධ වූයේ සැපයට සමීප වෙයි. කෙසේද?
විදසුන් පිහිටුවා උන්නහුට කල් යාමෙන් ඒ ඒ තැන ගිනි නැගීමක් මෙන් වෙයි. කිහිලිවලින් දහඩිය ගලයි. මුදුනෙන් ගිනි වැටි වැටීමක් මෙන් වෙයි. සිත පෙළෙයි. වෙසෙසින් පෙළෙයි. සැලෙයි. මෙසේ විදර්ශනා සැපයට විරුද්ධව දුකට ආසන්න වේ. කායික හෝ චෛතසික වූ දුක උපන්කල, ඒ දුක යටපත්කොට සමවතට සමවදින්නහුට සමාපත්තියට සමවැදුණු කෙණෙහි දුක දුරට පහව යන්නේ වේ. අනල්ප වූ සැපය පැමිණෙයි. මෙසේ සමාධිය දුකට විරුද්ධ වූයේ, සැපයට ආසන්න වේ. මෙසේ විදර්ශනාව සුවයට විරුද්ධ වී දුකට ආසන්න වේද, සමාධිය එසේ නොවේ. දුකට විරුද්ධ වී දුකට ආසන්න වේද, සමාධිය එසේ නොවේ. දුකට විරුද්ධ වී සැපයට ආසන්න වේ. විදර්ශනාව එසේ නොවේ. **උප්පන්නා සුඛා වෙදනා චිත්තං න පරියාදාය තිට්ඨති භාවිතත්තා කායස්ස උප්පන්නාපි දුක්ඛා වෙදනා චිත්තං න පරියාදාය තිට්ඨති භාවිතතතා චිත්තස්සා **යනු එහෙයින් කියන ලදී.
**ආසජ්ජ උපනාය** යනු ගුණයෙහි ගටාත් එළවති. **තං වත මෙ** ඒකාන්තයෙන් මගේ මේ සිත
**කිරහි නොසියා අග්ගිවෙස්සන,** අග්නි වෙස්සන, කිම නොවන්නේ ද, වන්නේම ය. මෙවැනි අදහස් හැඟීම් ඇතිකර නොගන්න. මට සැප වූද දුක් වූද වේදනා උපන්නේ ම ය. එසේ වුවත් ඒ උපන් වේදනාවට මගේ සිත මැඩලන්නට නො දෙමි.
දැන් ඔහුට ඒ කරුණු ප්‍රකාශ කරනු පිණිස මත්තෙහි සතුට ගෙනෙන ධර්ම දේශනාව දෙසනු කැමැත්තේ, මුල පටන් මහාභිනිෂ්ක්‍රමණයේ පටන් ආරම්භ කළේය. එහි **ඉධ මෙ අග්ගිවෙස්සන පුබ්බෙව සම්බොධා -පෙ- තත්‍ථෙව නිසීදිං අලමිදං පධානායා** මේ සියල්ල කලින් පාසරාසි සූත්‍රයේ කී පරිද්දෙන් දතයුතුයි. මේ විශේෂයයි. එහි බෝපලඟ සිටය, මෙහි දුෂ්කර ක්‍රියාවේ සිටය.
**අල්ලංකට්ඨං** අමු දිඹුල් අත්තක්, **සසෙනහං** කිරි වෑහෙන කාමෙහි. වස්තුකාමයන් විසින්, **අවුපකට්ඨො** පහ නො වූයේ, **කාමච්ඡන්‍දො** යනාදියෙහි ක්ලේශ කාමය කැමතිවීම් වශයෙන් **ඡන්‍දො** ඡන්‍ද නමි. ආදරය කිරීම් වශයෙන් **ස්නෙහ** නමි.
[missing word] වශයෙන් **මුච්ඡා** නමි. **තිබ්භවීම්** වශයෙන් **පිපාසා** නමි. දැවීම් වශයෙන් **පරිළාහො** යනුයි දතයුතු. **ඔපක්කමිකා** උපක්‍රමයෙන් උපදවන ලද **ඤාණදස්සනාය අනුත්තරාය සම්බොධාය** මේ සියල්ල නිර්වාණයට සමාන වචනයි.
දැන් වනාහි උපමා උපමේය සැසඳීම දක්වයි - කිරි සහිත අමු දිඹුල් අතු කැබැල්ලක් මෙන් ක්ලේශ කාමය හේතු කොටගෙන, වස්තු කාමයෙන් නො නික්මුණු පුද්ගලයා වේ. දියෙහි එබූ බව මෙන් ක්ලේශ කාමයෙන් තෙත් බව වෙයි. ඇතිල්ලීමෙන් ද ගිනි නො ඉපදීම මෙන් ක්ලේශ කාමය හේතුකොටගෙන වස්තු කාමයෙන් බැහැර නොවූවන්ගේ උපක්‍රමයෙන් උපදවන ලද, වේදනාවලින් නිවන්මග නො ලැබීම වෙයි. ඇතිල්ලීමක් නැතිවද ගිනි නො ඉපදීම මෙන් ඒ පුද්ගලයන්ගේ උපක්‍රමයෙන් උපදනා ලද වේදනාවලින් වෙන්ව ද නිවන්මග නො ලැබීම වෙයි. දෙවෙනි උපමාව ද මේ ක්‍රමයෙන් ම දතයුතුය. මෙය වූ කලි විශේෂයයි. පළමු කියන ලද්ද දු දරු අඹුවන් සහිත ප්‍රවෘජ්‍යාව පිළිබඳ උපමායි. පසුව කියන ලද බ්‍රාහ්මණ ධාර්මික ප්‍රවෘජ්‍යාව පිළිබඳවයි.
තුන්වෙනි උපමාවෙහි **කොලාපං** සිඳුණු තෙත ඇති, දිය රහිත වූ, **ථලෙ නිකඛිත්තං** යනු ගල් තලාවෙහි හෝ පොළෝ තලයෙහි බහාලන ලද, එහි ද මේ උපමා සන්සන්දනයයි. වියලුණු කොලපුවක් මෙන් ක්ලේශකාමය හේතුකොටගෙන වස්තුකාමයෙන් නික්මුණු පුද්ගලයා වෙයි. ජලයෙන් වෙන්කොට ගොඩබහාලූ බව මෙන් ක්ලේශකාමයන් නො තෙත් බව වෙයි. ඇතිල්ලීමෙන් ගිනි ඉපදීම මෙන් ක්ලේශකාමය හේතුකොට ගෙන වස්තු කාමයෙන් බැහැර වූවන්ගේ අම්භොකාසික නේසජ්ජිකාදී වශයෙන් උපක්‍රමයෙන් උපදවන ලද්දා වූද, වේදනාවලින් ලොව්තුරා මග ලැබීම වෙයි. නො ඇතිල්ලීමෙන් අනෙක් ගසක වියලි අත්තක් සමග ගැටීම් පමණකින්ම ගිනි ඉපදීම මෙන් උපක්‍රමයෙන් උපදවන ලද වේදනාවලින් වෙන්ව සුව වූ පිළිවෙතින් ම ලොව්තුරා මග ලැබීම වේ යයි මේ උපමාව භාග්‍යවතුන් වහන්සේ විසින් තමන් උදෙසා කියන ලදි.
දැන් තමන්ගේ දුෂ්කර ක්‍රියාව දක්වන්නේ **තස්සමය්හං** ආදිය වදාළහ. කිමෙක්ද භාග්‍යවතුන් වහන්සේට දුෂ්කර ක්‍රියා නො කොට බුදුවන්නට නො හැක්කේ ද, සමත් නොවන්නේ ද, දුෂ්කර ක්‍රියා කොට ද නොකොට ද සමථයහ. එසේ නම් කුමක් නිසා දුෂ්කර ක්‍රියා කළේ ද, ‘දෙවියන් සහිත ලෝකයාට තමන් දක්වන්නෙම්, තව ද ඒ වීර්යයෙන් කෙලෙස් ඇලලීම් ගුණය මා සතුටු කරවන්නේ ය’ යුද හමුදාව ගෙන සංග්‍රාමයේ යෙදී දෙතුන් වරක් යුද්ධ කොට සතුරන් නසා පැමිණි යම් රජෙක් වේද, ඔහු රජ මැදුරේ සිට පරපුරෙන් උරුමයෙන් ආ රජය ලැබ සතුටු වූයෙක් නොවේමය. සටන්කොට රජය ගෙන රජසිරි වළඳන රජු තමන්ගේ බලපරාක්‍රමය සිහිකොට, ‘අසවල් අසවල් තැන්හි යුදකොට අසවල් අසවල් සතුරන් නසා අසවල් අසවල් රජුන් පරාජය කොට රජසිරි පැමිණියෙමි යි සිතන්නහුට බලවත් සොම්නසක් උපදී. එපරිද්දෙන් භාග්‍යවතුන් වහන්සේ ද දෙවියන් සහිත ලෝකයාට පරාක්‍රමය දැක්වීමෙන් ඒ පරාක්‍රමය මා අතිශයින් සතුටු කරවන්නේ ය. සොම්නස් උපදවන්නේ යයි දුෂ්කරක්‍රියා කළහ.
තව ද පශ්චිම ජනතාවට අනුකම්පාවෙන් කළ සේක. භාග්‍යවතුන් වහන්සේ චතුරාසංඛ්‍ය කල්ප ලක්‍ෂයක් පෙරුම් පුරා ද ප්‍රධන් වීර්යය කොටම බුද්ධත්වයට පැමිණියේය. අප ද ප්‍රධන් වීර්යය කටයුතුම යයි පශ්චිම ජනතාව සිතන්නේ ය. එසේ ප්‍රධන් වීර්යය කිරිමෙන් ම ජාති ජරා මරණ කෙළවර කළ යුතුයයි පශ්චිම ජනතාවට අවබෝධ කිරීමට අනුකම්පාවෙන්ම දුෂ්කර ක්‍රියා කළහ.
**දන්තෙහි දන්ත මාධාය** යට දත උඩ උඩු දත තබා **චෙතසා චිත්තං** කුසල් සිතින් අකුසල් සිත, **අභි නිග්ගණ්හෙය්‍යං** නිග්‍රහ කෙරෙම් නම්, **අභිනිප්පීලෙය්‍ය** වෙලම් නම් **අභිසන්තාපෙය්‍ය** තවා වීර්යයෙන් අල්ලන ලද්දක් කෙරෙම් නම් **සාරද්ධො** වෙහෙස සහිත වූයේ **පමානාභි භුත්තස්ස** වීර්යයෙන් මඩන ලද්දහුගේ,
**අප්පාණකං** ආශ්වාස රහිත වූ, **කම්මාර ගග්ගරියා** කම්මල්කරුගේ මයිනහම, **භීස වෙදනා හොන්ති** කිසි තැනෙකින් නික්මෙන්නට නො හැකි වාතය, නිසා උපදවන ලද හිසේ කැක්කුම වෙති. **සීස වෙඨං දදෙය්‍ය** හිස් වෙළුමක් දෙන්නේ ය. **දේවතා **බෝසතුන්ගේ සක්මන් කෙළවර හාත්පස අධිගෘහිත දේවතාවෝ,
එදවස බෝසතුන්ට අධිමාත්‍ර වූ ශාරීරික දාහය උපන් වේලේ මූර්ඡාව උපනේ ය. බෝසත්හු සක්මනෙහිම සිටියදී වැටුණාහු ල, ඒ දුටු දේවතාවෝ මෙසේ කීහ. **විහාරොත්‍වෙවෙසො අරහතො** රහත්හු නම් මෙබඳුම වෙති. මළවුන් සමාන වෙති. පිළිගැනීමෙන් කීහ. එහි සමහර දේවතා කෙනෙක් **කාලක තොති ආහංසු** කළුරිය කළේ යයි කීහු. ඔව්හූ ගොස් ඔබගේ පුතා කළුරිය කළේ යයි සුද්ධෝදන රජුට කීහ. මාගේ පුත්‍රයා බුදු වී කළුරිය කළේ ද? එසේ නොවේදැයි ඇසීය. බුදුවන්නට නො හැකි විය. ප්‍රධන් වීර්යය වඩද්දී කලුරිය කළේය. එය මම නො අදහමි. මගේ පුතා බෝධියට නො පැමිණ කළුරිය කරන්නේ නැත.
පසුකාලයෙහි දම්සක් පවත්වා පිළිවෙළින් රජගහ නුවරට ගොස් කපිලවත්‍ථු පුරයට පැමිණ බුදුන් වහන්සේට සුදොවුන් රජු ප්‍රසාදයට නංවා කැඳ පිළිගන්වා බතට පෙර, මේ පුවත (සුදොවුන් රජු තථාගතයන්ට) දැන්වීය. භාග්‍යවතුන් වහන්ස, නුඹවහන්සේ ප්‍රධන් වීර්යය කරන දවස්වල දේවතාවෝ ඇවිත් මහරජ, නුඹේ පුතා කළුරිය කළේ යයි මට කීහ. මහරජ, එය ඇදහීද? භාග්‍යවතුන් වහන්ස, මම නො ඇදහීමි. මහරජ, දැන් සිහින පිළිගැනීමේ පටන් ආශ්චර්ය දේ දකිමින් ම මේ කීම කෙසේ අදහයිද? මම බුදු වූයෙමි. ඔබද බුදුන්ට පිය වූයෙහිය. අතීතයේ මා මෝරා ගිය නුවණක් නැතිව සිටියදීම, බෝධිචර්යාවෙහි හැසිරෙන කාලයේ ධර්මපාල කුමාර කාලයේ ශිල්ප උගන්නට ගිය කල්හි ‘තොපගේ පුත් ධර්මපාල කුමරු මළේය. මෙන්න ඇට’ යයි එළු ඇට ගෙනැවිත් දැක් වූ දවසේ දී, ‘මපුතුන්ගේ අඩු වයස් මරණයක් නම් නැත. මම නො අදහමි’ යි කියා නො ඇදවූහ’යි ධර්මපාල ජාතකය දක්වා අතීත අර්ථෝත්පත්තිය විස්තර කළහ.
**මා ඛො ත්‍වං මාරිස** යනු අතිශය කැමැත්තෙන් කීහ. යම් මේ ‘මාරිස’ යන වචනය දෙවිවරුන්ගේ ප්‍රියමනාප වචනයක් ල. **අජද්ධුකං** නො වැළඳීම **හලන්ති වදාමි** ‘අලං’ යයි කියමි. මෙයින් කම් නැත. එසේ නො කරව. මම යැපෙන්නෙමි. ආහාර නො ගැනීමෙන් වළකිමි යන අර්ථයි. **මංගුරච්ඡවි** මගුරු මසෙකුගේ සිවිය, **තාව පරමං** ඒ වේදනාවන්ට මෙයම පරම වූ ප්‍රමාණයයි.
**පිතුසක්කස්ස කම්මන්තෙ -පෙ- පඨමජ්ඣානං උපසම්පජ්ජ විහරිතා** යනු පියරජුගේ වප්මගුල් දවසක් විය. එදවස විවිධ වූ කෑම් බීම් ද්‍රව්‍ය පිළියෙළ කරති. නගරයේ වීදි පිරිසිදු කරවා පුන්කලස් තබා, ධජ පතාක ඔසවා මුළු මහත් නගරයම දෙව් විමනක් මෙන් අලංකාර කරති. සරසති. සියලු දැසි දස් කම්කරුවෝ, අලුත් රෙදි පිළි හැඳ සුවඳ මලින් සැරසී රජන්ගෙදරට එක්රැස් වෙති. මේ රාජකීය කෘෂි කර්මාන්තය සඳහා නගුල් දහසක් යොදයි. එදවස්හි එකක් අඩු අටසියයක් නගුල් යොදවති. සියලු නගුල් සමග ගවයන් ද ජානුස්සෝණි බමුණාගේ රථය මෙන් රිදී පැහැයෙන් අලංකාර කරති. රජුන්ගේ නගුල රත්රනින් සරසන ලදී. ගවයන්ගේ අං ද, රැහැන් හා කෙවිටි ද රන්වන්ව සරසති. රජු මහ පිරිවරින් පිටත්වන්නේ පුතාවද ගෙන පිටත්විය.
සී සාන කුඹුර අසල, මනාව වැඩුණු කොල ඇති සිසිල් සෙවණ ඇති දඹගසක් යට යහනක් පනවා රන්වන් තරුවලින් විසිතුරු කළ වියනක් බඳවා සතර වටේට තිර ඇද වටකොට, රැකවරණ යොදා රජු සියලු ආභරණයෙන් සැරසී දැකුම්කළුව, ඇමති සමූහයා පිරිවරා සී සානා තැනට ගියහ. එහිදී රජු රන් නගුල ගත්තේය. ඇමතිවරු හත්සිය අනූනවය රිදී නගුල් ගත්හ. ගොවියෝ සෙසු නගුල් ගත්හ. ඔව්හූ ඒ නගුල් එහා මෙහා සාති. රජතුමා මේ කෙළවරේ සිට එහාට යති. එහා කෙළවරේ සිට මෙහාට එති. මෙතැන මහා උත්සව සිරියත් ගත්තේය. බෝසතුන් පිරිවරා සිටි කිරි මව්වරු ‘රජුගේ උත්සවශ්‍රීය බලන්නෙමු’යි ඇතුළු තිරවලින් පිටතට නික්මුණහ.
බෝසත්හු වටපිටාව බලන්නේ කිසිවෙකු නො දැක, සයනයෙන් නැගිට පලක් බැඳ හුස්ම ඉහළ පහළ ගැනීමේ (ආනාපාන සතිය) පළමුවන දැහැන වැඩූහ. කිරිමව්වරු කමින් බොමින් ප්‍රීතිවෙමින් මදක් කල් යැවූහ. අනෙක් ගස්වල ඡායාව සෙවණැලි නැවතී දඹරුක් සෙවණට පරිමණ්ඩලව කවාකාරව පිහිටියහ. කිරිමව්වරු ආර්යපුත්‍රයා කුමාරයා තනිවම නොවේදැයි, වහා තිරය ඔසවා බැලූහ. ඔව්හූ ඇතුළ පිවිසෙන්නාහු බෝසතුන් යහන මත ඌරුබද්ධාසනව සිටිනු දැක වහාම ගොස් රජුට දැන්වීය. මහරජතුමනි, කුමාරයා මෙසේ හුන්නේ ය. ගස්වල සෙවණ දඹරුක හාත්පස වැටී තිබේ. රජු වහ වහා ගොස් මේ පෙළහර දැක ‘පුත නුඹට මේ දෙවන වැඳුම’යයි පුතුට වැන්දහ. **‘පිතු සක්කස්ස කම්මන්තෙ -පෙ- පඨමජ්ඣානං උපසම්පජ්ජ විහරිතා’** යනු එහෙයි කියන ලදී.
**සියානුඛො එසො මග්ගො බෝධාය** මේ ආනාපාන සති පළමුවන ධ්‍යානය සිව්සස් අවබෝධය පිණිස මාර්ගය වන්නේදැයි **සතානුසාරී විඤ්ඤාණං** මේ දුෂ්කර ක්‍රියාව (අත්තකිලමත්‍ථානු යෝගය) සත්‍යවබෝධයට මාර්ගය නො වන්නේය. ආනාපානසති ප්‍රථමධ්‍යානය එයට මාර්ගය වන්නේ යයි.
**පච්චුපට්ඨිතා හොන්ති** පන්සල්මළුව හැමදීම් ආදී වත් කිරීමෙන් එළඹ සිටියාහූ, **බාහුලිකතො** ප්‍රත්‍ය බහුලකොට ඇත්තේ, **ආවත්තොබාහුල්ලය** රජයෙහි ගිජු වී ප්‍රණීත පිණ්ඩපාතය සඳහා පෙළඹුණෝ, **නිබ්බිජ්ජ පක්කමිංසු** උකටලීව ධර්ම නියමයෙන් පළා ගියාහුය. බෝසතුන් සම්බෝධියට පත් වූ පසුව කාය විවේකයට අවස්ථාව ඉඩකඩ ලබාදීම් වශයෙන් ස්වභාව ධර්මතාව අනුව පළා ගියාහුය. වෙන තැනක නොගොස් බරණැසටම ගියාහුය. බෝසත්හු ඔවුන් ගිය කල්හි අඩ මසක් කාය විවේකය ලබා බෝමැඩ පරාජිත නොවන්නා වූ පලඟෙහි වැඩහිඳ සර්වඥතාඥානය අවබෝධ කරගත්හ.
**විවිච්චෙව කාමෙහි** ආදී වශයෙන් භයභේරව සූත්‍රයෙහි විස්තර කරන ලද ක්‍රමයෙන් දතයුතුයි.
**අභිජානාමි ඛො පනාහං** යන්න වෙනම අනුසන්ධියෙකි. නිගණ්ඨයා මෙසේ සිතයි. මේ ශ්‍රමණ භවත් ගෞතමයන්ගෙන් මම එක පැනයක් විමසුවෙමි. ශ්‍රමණ ගෞතමයෝ ‘අපරාපි මං අග්ගි වෙස්සන අපරාපි මං අග්ගිවෙස්සන’, කෙළවරක් නො දක්වමින් වදාරමින් සිටී. ඔහු කිපියාහුද, ඉක්බිති භාග්‍යවතුන් වහන්සේ අග්ගිවෙස්සන! සිය දහස් ගණන් දෙනාට බණ කියන කල්හි තථාගතයන් කිපියේ යයි කියා කිසි කෙනෙක් නැත. අන්‍යයන්ගේ අවබෝධය පිණිස ප්‍රතිවේධය පිණිස තථාගතයෝ ධර්ම දේශනා කරති’යි දක්වමින් මෙම දේශනාව ආරම්භ කළේය.
එහි **ආරබ්භා **සඳහා **යාවදෙවා** ප්‍රයෝජනවත් වන අයුරින් බෙදා දැක්වීමයි. නියම කිරීම දක්වන ලදී. අනුන්ට ධර්මාවබෝධය ලබාදීමට තථාගතයන්ගේ ධර්මදේශනා කිරීමෙහි ප්‍රයෝජනයයි. එහෙයින් එක් අයෙකු සඳහාම නො දෙසයි. අවබෝධ කිරීමට යම්තාක් දෙනා ඇත්නම් ඒ සියල්ලන් සඳහා දේශනා කරයි.
**තස්මිං යෙව පුරිමස්මිං** යනු මෙහි කුමක් දක්වත්ද, සච්චක තෙමේ සිතයි. ශ්‍රමණ ගෞතමයෝ සිත්ගන්නා සුළුය. දුටුවන් පහදින්නේ ය. දෙතොල මනා සේ පිහිටා ඇත්තේ ය. දිව මොළොක්ය. මිහිරි ශබ්ද කිරීම් ඇත්තේය. හඬ ඇත්තේය. බස මිහිරිය. පිරිස තමන් වෙත රඳවා ගැනීමෙහි සමත්ය. මගේ වනාහි සිතේ එකඟ බව නැති. ඉක්බිති ඔහුට භාග්‍යවතුන් වහන්සේ ගිනි වෙස්න, තථාගතයන් පිරිස රඳමින් නො හැසිරෙති. සක්වල කෙළවර කොට ඇති සියලු පිරිසට තථාගතයෝ දහම් දෙසති. (ඒ පිරිස් කෙරෙහි) වෙසෙසින් නො ඇලුනාහු, පැමිණද නොඇලුනාහූ ඒකාන්තයෙන්, අසහාය විහරණ ඇතිව, ශුන්‍යතා ඵල සමාපත්තියෙහි යෙදුනාහු දහම් දෙසති.
**අජ්ඣත්තමෙව** ගෝචරාධ්‍යාත්මයෙහි ද, **සන්නිසාදෙමි** හිඳුවමි. තථාගතයෝ ධර්මය දෙසද්දී, මිනිසුන් යම් ඇසිල්ලක සාධුකාර දෙයිද, ඒ ඇසිල්ලෙහි පූර්වභෝගයෙන් පිරිසිඳ ඵලසමාපත්තියට සමවදිති. සාධුකාර ශබ්දයාගේ නාදය නො සුන් කල්හිම සමවතින් නැගිට, නැවැත්වූ තැන සිට නැවත ධර්ම දේශනා කරති. බුදුවරුන්ගේ භවාංගයෙහි විසීම ඉතා සුළු වේලාවක් වේ. ආශ්වාස වාරයක් පාසා ඵල සමාපත්තිහි යෙදෙයි. **යෙන සුදං නිච්ච කප්පන්ති** යම් ශුන්‍යතා ඵල සමාපත්තියෙහි යෙදී නිරතුරුව වෙසේද, ඒ සමාධි නිමිත්තෙහි සිත මනාකොට පිහිටුවමියි දක්වයි.
**ඔකප්ප නියමෙතං** මෙය ඇදහිය යුතුය. මෙසේ භාග්‍යවතුන් වහන්සේගේ එකඟ සිත් ඇති බව පිළිගෙන, දැන් තමන් විසින් පිළියෙළ කොට සඟවා ගත් ප්‍රශ්නයේ සාරය පුළුවුස්නේ (විමසන්නේ) **අභිජානාති පන භවං ගොතමො දිවා සුපිතා** යනු කීය. යම්සේ සුනඛයෙක් නොමුසු කිරෙන් පිසූ කිරිබත් ගිතෙලින් අනා බඩ පුරා කවන ලද්දේ නමුත්, අසූචි දැක නොකා යන්නට නොහැකි වේද, කන්නේ නැතිනම් ඉව අල්ලා බලාවත් යන්නේද, තව ද ඉවවත් අල්ලා නො ගියහොත් ඔහුගේ හිස රුදා කෙරේල. එපරිද්දෙන් මේ සච්චක හට ද ශාස්තෲන් වහන්සේ නොමුසු කිරිබතක් වැනි අභිනිෂ්ක්‍රමණයේ පටන් ආශ්‍රවක්‍ෂය කිරීම දක්වා වූ පැහැදිය යුතු ධර්මය දෙසූ සේක. එතකුදු වුවත් ඒ දහම් දෙසීම අසාත් තථාගතයන් කෙරෙහි පැහැදීමක් නුවූයේ ය. එහෙයින් තමන් සිතේ සඟවාගෙන ආ ප්‍රශ්නය නො විචාරා යන්නට නො හැකි වන්නේ මෙසේය කීය.
ඉක්බිති යම්හෙයකින් පීනමිද්ධය සියලු ක්‍ෂීණාශ්‍රවයන් ගේ රහත් මගින්ම ප්‍රහීණ වේද, කාය දරථය උපාදින්නක කායයෙහිත් අනුපාදින්නක කායයෙහිත් ඇතිවේද, පියුම්, උපුල් ආදිය එක් කලෙක පිපෙති. එක් කලෙක පරවෙති. සමහර ගස්වල කොල සවසට මැලවෙති. උදයට පිබිදෙති. එපරිද්දෙන් උපදින්න කායයාගේ දරථය ද විඩා වශයෙන් භවාංග ස්‍රොතය ද මෙහි නිද්දා යන්නෙන් අදහස් කරන ලදී. එය ක්‍ෂිණාශ්‍රවයන්ට ද එසේම වේ. ඒ සඳහා **අභිජානාමතං** යනාදිය කීහ. **සම්මොහ විහාරස්මිං වදන්ති** මුළා විහරණයකැයි කියති.
**ආසජ්ජ ආසජ්ජ** ගට ගටා **උපනීතෙහි උපනීතෙහි** එළව එළවා කියන ලද **වචනපථෙහි** වචනයන් විසින් **අභිනන්‍දිත්‍වා**, **අනුමොදිත්‍වා** සිතින් පිළිගනිමින් සතුටුව, වචනයෙන් ප්‍රශංසා කරන්නේ අනුමෝදන්ව, භාග්‍යවතුන් වහන්සේ විසින් මේ නිගණ්ඨයාට සූත්‍ර දෙකක් වදාරණ ලදී. පළමු සූත්‍රය එක් බණවරෙක. මෙය දෙ අඩ බණවරකි. මෙසේ අඩු තුන් බණවරක් අසාත් මේ නුවටුවා අධිගමයට නො පැමිණියේය. සරණයෙහි නො පිහිටියේය. මොහුට භාග්‍යවතුන් වහන්සේ කුමක් හෙයින් දහම් දෙසූ සේක්ද, අනාගතයෙහි යහපත සඳහාය. භාග්‍යවතුන් වහන්සේ එය දුටු සේක. මොහුට දැන් වැඩක් නැත. එහෙත් පිරිනිවනින් පසු අවුරුදු දෙසීයක් ඇවෑමෙන් තම්බපණ්ණි දීපයේ බුදු සසුන පිහිටන්නේ ය. එහි මොහු එක් කුලගෙයක ඉපිද, පැවිදිව ත්‍රිපිටකය උගෙන විදසුන් වඩා සිව්පිළිසිඹියා පත් රහත්බවට පැමිණ කාලබුද්ධ රක්ඛිත නම් ක්‍ෂීණාශ්‍රවයන් වන්නේ ය. මේ අනාගත වාසනාව සම්පත බලා දහම් දෙසූ සේක්.
හෙතෙමේ ද තම්බපණ්ණි දිවයිනේ සසුන් පිහිටි කල දෙව්ලොවින් චුතව දකුණුගිරි වෙහෙර ගොදුරු ගමෙහි එක් ඇමති කුලයක උපන්නේ, පැවිදි වීමට සුදුසු සමයේ පැවිදිව, ත්‍රිපිටක බුද්ධවචනය අසා උගෙන, සංඝ සමූහයා පිරිවර කොට ඇතිව උපාධ්‍යායන් වහන්සේ දක්නට ගියේය. ඉක්බිති උපාධ්‍යායයන් වහන්සේ අතවැසියාට චෝදනා කරමින්, ත්‍රිපිටක ධර්මධරව පැමිණි ඔහු සමග කථා නො කළේය.
හෙතෙම සවස්භාගයේ තෙරුන් සමීපයට ගොස් ස්වාමීනි, මා ත්‍රිපිටක ග්‍රන්ථධරව ඔබවහන්සේ සමීපයට ආ වේලේ සිනා සී කථාවක්වත් නො කරයි. මගේ කවර දෝෂයක්දැයි විචාළේය. උපාධ්‍යායයන් වහන්සේ මෙසේ වදාළහ. ඇවැත් බුද්ධරක්ඛිතයෙනි, ඔබ ත්‍රිපිටකධාරී වූ පමණින් ප්‍රවෘජ්‍යා කෘත්‍යය සම්පූර්ණ කළේයයි සිතන්නේද, ස්වාමීනි කුමක් කරන්නේද, ‘සමූහවාසය අත්හැර, ප්‍රපඤ්චයන් සිඳ වාකිරිගල විහාරයට (වාත=වා, කසිතපබ්බතවිහාරං - කිරිගල්පව් වෙහෙර) ගොස් මහණදම් පුරව. හෙතෙම උපාධ්‍යායයන් වහන්සේ ගේ අවවාදය පිළිගෙන එසේ විදසුන් වඩා සිව්පිළිසිඹියාපත් මහරහත් බවට පැමිණ රාජපූජිතව මහා සඟ ගණ පිරිවරා සෑගිරි) පව්වෙහි විසීය.
එකල තිස්ස මහාරජු උපසම්පදා කර්මය කරවන්නේ චේතිය පර්වතයේ රාජලෙණෙහි වසයි. සද්ධාතිස්ස රජු තෙරුන්ගේ උපස්ථායක භික්‍ෂුවක් මගින් මෙසේ දැන්වීය. ‘යම් කලෙක බුද්ධරක්ඛිත හිමියන් දහම් පැන විසඳන්නේ ද, එ දවස මට ද දැනුම් දෙන්නැයි කීය. අද මගේ පැණ විසඳන දවසයි. බණ ද කියන දවසයි. මේ පණිවුඩය රජුට දෙන්නැයි කීහ. තෙරුන් වහන්සේ ද එදින ධමශ්‍රවණය සඳහා භික්‍ෂූන් රැස්වූ කල්හි, භික්‍ෂු සංඝයා පිරිවරා කණ්ටක චෛත්‍ය මළුවට පැමිණ සෑය වැඳ කලුතිඹිරි රුක්මුල සිටියේය. ඉක්බිති එක් පිණ්ඩපාතික තෙර නමක් කාලකාරාම සූත්‍රයෙන් ප්‍රශ්නයක් විචාළේය. ස්ථවිරයෝ ඇවැත්නි, අද බණ කියන දවස නොවේද, එසේය ස්වාමීනි. අද බණ කියන දවසයි. එසේනම් ආසනයක් ගෙන එන්නැයි කියා, මෙහිම ඉඳගෙන ධර්ම ශ්‍රවණය කරන්නෙමියි, ඒ ගසමුලම අසුන් පණවා දුන්හ. ස්ථවිරයන් වහන්සේ පූර්වගාථා වදාරා කාලකාරාම සූත්‍රයෙන් ධර්ම දේශනාව ඇරඹීය.
උන්වහන්සේ උපස්ථායක තෙරණ ඒ බව රජුට දැන්වීය. රජු පූර්ව ගාථාව අවසන් වන්නට කලින්ම එහි පැමිණියේය. පැමිණ අප්‍රසිද්ධ වේශයෙන් පිරිස් කෙළවර සිට තුන්යම පුරා ධර්මය අසා, තෙරුන් වහසේ ‘ඉදමවොච භගවා’යි කී කල්හි රජු සාධුකාර දුන්නේ ය. තෙරුන් වහන්සේ ඒ රජු බව දැන මහරජ, කොයි වෙලේ ආවේද ඇසීය. ස්වාමීනි, පූර්වගාථා අවසන් වන්නට පෙර පැමිණියෙමි යි කීය. මහරජ, ඔබ විසින් මහා අමාරු දුෂ්කර කාරියක් කළේය. නැත ස්වාමීනි, එවැනි දුෂ්කර කාර්යයක් නොවේ. යම්කිසි අයුරකින් ආර්යයන් වහන්සේ බණ දේශනාව ඇරඹු තැන් සිට එක පදයක්වත්, මට අමතක වී ගියේ නම් මේ තම්බපණ්ණි දීපයේ එක් කෙවිටක් ගහන ප්‍රමාණයකද මගේ රජ බවක් නොවේවයි දිවුළේය.
ඒ සූත්‍රයෙහි බුදුගුණම විස්තර කර දක්වන ලදී. එහෙයින් රජතුමා විචාළහ. ස්වාමීනි, බුදුගුණ මෙතෙක්මද, නොහොත් තවත් ඇත්ද, මහරජ, මා විසින් කියන ලද්ද ටිකය. නොකියූ බුදුගුණ බොහෝය. උපමාවක් කිව මැනවි. අමුණු දහසක් පමණ වූ හැල්කෙතක එක හැල් කරලකට වඩා ඉතිරි හැල් බොහෝ වෙත්ද, එපරිද්දෙන් මා කී ගුණ ටිකය. ඉතිරි ගුණ බොහෝය. ස්වාමීනි, තවත් උපමාවක් කිව මැනවි. මහරජ, යම්සේ සැඩ පහරින් පිරුණු මහා ගංගාවෙහි, ඉඳිකටු සිදුරක් තරම් කාණුවක් ගිය දිය ටිකක් වේද ඉතිරි දිය බොහෝ වේ ද එපරිද්දෙන් මා විසින් කී ගුණයෝ ටිකය. මා විසින් නොකී ගුණයෝ බොහෝ වෙති. ස්වාමීනි, තවත් උපමාවක් කියනු මැනවි. මහරජ, වැහිලිහිණි අහසේ පියාසර කරන තැන් බොහෝ වේද, අහස බොහෝ වේද, ස්වාමීනි, කුමක් වදාරයි ද, වැහිළිහිණියා පියාපත් සරණ තැන් ඉතා ටිකය. අහස බොහෝය. එපරිද්දෙන් මහරජ, මා කී බුදුගුණ ඉතා මදය. සෙසු ගුණයෝම බොහෝය.
ස්වාමීනි මනාකොට පැහැදිලිව කියන ලද්ද අනන්ත වූ බුදුගුණ අනන්ත වූ අහස සමගම සසඳන ලදහ. අපි ඔබවහන්සේට පැහැදුනෙමු. එසේ වුවත් සුදුසු පූජාවක් කරන්නට නො හැක්කෙමි. මගේ මේ දුගී පූජාවෙක. මේ සියක් යොදුන් තම්බපණ්ණි දිවයිනේ රාජ්‍යය ඔබවහන්සේට පුදමි. මහරජ, ඔබ විසින් පැහැදුනු ආකාරය කරන ලද, අපට තොප දුන් රජය තොපටම දෙමි. මහරජ, දැහැමෙන් සෙමෙන් රජය කරනු මැනවි.
**එවම්මෙසුතං** චූළ තණ්හාසංඛය සූත්‍රයයි. එහි **පුබ්බාරාමෙ මිගාරමාතු පාසාදෙ** පූර්වාරාම නම් විහාරයේ මිගාර මව විසින් කරවන ලද ප්‍රාසාදයෙහි, මේ එහි අනුපිළිවෙළ කථාවයි. යටගිය දවස කල්ප ලක්‍ෂයකින් මත්තෙහි එක් උපාසිකාවක් පදුමුත්තර භාග්‍යවතුන් වහන්සේට ආරාධනා කොට, බුදුන් ප්‍රමුඛ මහා සංඝයාට දන් දී භාග්‍යවතුන් වහන්සේගේ පාමුල වැඳ වැටී මතු දවසක ඔබවහන්සේ වැනි බුදුවරයකුගේ අග උපස්ථායිකා වෙමියි ප්‍රාර්ථනා කළාය.
ඕ තොමෝ කල්ප ලක්‍ෂයක් දිව්‍ය මනුෂ්‍ය ලෝකයන්හි සැරිසරා අපගේ භාග්‍යවතුන් වහන්සේගේ කාලයෙහි භද්දිය නුවර මෙණ්ඩක සිටු ගේ පුත් වූ ධනංජය සිටුගේ ගෙයි සුමනා දේවියගේ කුසෙහි පිළිසිඳ ගත්තීය. උපන් දවස්වලම ඇයට විසාඛා යයි නම් තැබීය. ඕ තොමෝ, භාග්‍යවතුන් වහන්සේ භද්දිය නුවරට වැඩම වූ දිනයේ, පන්සියයක් දැරියන් සමග පෙරගමන් ගියහ. බුදුන්ගේ පළමු සමුවීමේදීම සෝවාන් ඵලයට පැමිණියාය. වියපත් වූ කල්හි සැවැත්නුවර මිගාර සිටුවරයාගේ පුත් වූ පුණ්‍යවර්ධන කුමාරයාගේ ගෙට ගියාය. (විවාහ වූවාය) එහිදී ඇයව මිගාර සිටුවරයා විසින් මව් තනතුරෙන් පුදන ලදී. එහෙයින් ‘මිගාර මාතා’ නම් විය.
පතිකුලයට යන්නා වූ ඇයට, ඇගේ පියා විසින් ‘මහලිය’ පළඳනා නම් වූ පළඳනාවක් දුන්නේ ය. එම පළඳනාවෙහි විසිතුරු කිරීමට වජිර (මුතු) නැළි සතරක් යෙදීය. මුතු නැළි එකොළසකි. පබළු නැලි විසි දෙකකි. මැණික් නැළි තිස්තුනකි. මෙයට අමතරව සප්තවර්ණ උතුම් රත්නයෝ ද යොදා විසිතුරු නිමාවට පත්කළහ. එය ඇගේ හිසැ පැළඳූ විට පාපිට දක්වා වැටේ. මේ පළඳනාව දරන්නට ඇතුන් පස් දෙනෙකුගේ ශක්තිය ජවය ඇති කාන්තාවක්ම විය යුතුය.
ඕ තොමෝ පසුකලෙක දශබලධාරීන්ගේ අග්‍ර උපස්ථායිකාව වී, ඒ මහාළිය පළඳනාව විකුණා නවකෝටියක් වැයකොට භාග්‍යවතුන් වහන්සේ විහාරයක් කරවන්නී කිරියක් පමණ බිම් කොටසක විහාරය කරවූවාය. ඒ වෙහෙර උඩුමහලේ කාමර පන්සියයකි. යටිමහලේ කාමර පන්සීයකි. ඕ මේ තනි ප්‍රාසාදය පමණක් ප්‍රමාණවත් නො වන්නේ යයි, කුළුගෙවල් පන්සියයක් ද, කුඩාම කාමර පන්සියයක් ද, දික්සාලා මම පන්සියයක් ද කරවූවාය. විහාර කර්මාන්තයට මාස හතරක් ගතවිය.
වනිතාවක් වශයෙන් විශාඛාවගේ මේ ධන පරිත්‍යාගය හැරුණුකොට මේ බුදුසසුනේ වෙනත් වනිතාවක් මෙවැන්නක් සිදු නොකළේමැයි. පිරිමියෙකු වශයෙන් අනේපිඬු සිටාණන් හැර, වෙනත් පිරිමියෙකුගේ පරිත්‍යාගයක් නැත්තේම ය. හේ වනාහි සූපනස් කෙළක් වියදම්කොට සැවැත්නුවරින් දකුණු පැත්තේ අනුරාධපුරයේ මහා විහාරයට සමාන ලෙස ජේතවන විහාරය කරවීය. විශාඛාවෝ සැවැත්නුවරින් නැගෙන හිර දෙස උත්තමදේවී විහාරයට සමානව පූර්වාරාම විහාරය කරවූවාය. භාග්‍යවතුන් වහන්සේ මේ දෙකුලයන්ට අනුග්‍රහ පිණිස සැවැත්නුවර ඇසිරිකොට වාසය කරන සේක්, මේ විහාර දෙක්හි නිරතුරුව වැඩිකලක් වාසය කළහ. එක් ඇතුලුවසක් ජේතවනයේද එක් ඇතුලු වසක් පූර්වාරාමයේ ද වාසය කළහ. **පුබ්බාරාමෙ මිගාරමාතු පාසාදෙ** යන්න එහෙයින් කියන ලදී.
**කිත්තාවතානු ඛො භන්තෙ** ස්වාමීනි, කොපමණකින්, **සංඛිත්තෙන තණ්හාසංඛය විමුත්තො හොතී** තණ්හාව නැතිකිරීම නම් වූ නිවනෙහි එය අරමුණු කොට මිදුණු සිත් ඇති බැවින්, තණ්හාවෙන් විමුක්ත වූවෙක් නම් සැකෙවින් කොපමණකින් වේද, නිවන් අරමුණු කොට කෙලෙසුන් කෙරෙන් මිදුනේ වේද, ක්‍ෂීණාශ්‍රව ඒ භික්‍ෂූහුගේ ඒ පූර්වභාග ප්‍රතිපදාව මට කෙටියෙන් දේශනා කළ මැනවි. විචාරයි.
**අච්චන්ත නිට්ඨො** ඇතිවීම නැතිවීම නම් වූ ක්‍ෂය ච්‍යය අනන්තය කෙළවර ඉක්මවන ලදනුයි ‘අච්චන්තා’ නම් වේ. අත්‍යන්ත වූ නිෂ්ඨාව මොහුටනුයි ‘අච්චන්ත නිට්ඨ’ නම් වේ. නිරතුරු නිෂ්ඨා ඇත්තේ යන අදහසයි. අන්තය ඉක්මවන ලද යෝගක්‍ෂේම ඇත්තේනුයි **අච්චන්ත යොගක්ඛෙම** නමි. නිරතුරු සතර ඕඝයෙන් වෙන් වූයේ යන අර්ථයි. නිත්‍ය බ්‍රහ්මචරියාව ඇත්තේ යන අර්ථයි. අත්‍යන්ත වූ පරියාවසානය - මොහුටනුයි **අච්චන්ත පරියොසාන** නම් වේ. **සෙට්ඨො දෙව මනුස්සානං **දෙවියන්ට ද මිනිසුන්ට ද ශ්‍රේෂ්ඨ වූයේ උතුම් වූයේ මෙබඳු මහණ කොපමණකින් වේද, වහාම සැකෙවින් මොහුගේ පිළිවෙත වදාළ මැනැවි’ යි භාග්‍යවතුන් වහන්සේ වෙත යාඥා කෙරේ. කුමක් හෙයින් මෙතෙම මෙසේ යුහුසුළු වේද, ක්‍රීඩා සුඛය විඳිනු සඳහාය.
මෙතෙම වනාහි උද්‍යාන ක්‍රීඩාවන් අණකොට විධානකොට, සතරවරම් දෙවිමහරජවරුන් ලවා සතර දිසාවන් ආරක්‍ෂා කරවා දෙදෙව්ලොව දේව සමූහයා විසින් පිරිවරන ලදුව, අඩු තුන් කෙළක් නළුවන් සමග ඓරාවණ ඇතුපිට නැගී උයන්දොර සිටියේ මේ ප්‍රශ්නය සැලකීය. ‘කොපමණකින් නිවන් අරමුණුකොට කෙලෙසුන් කෙරෙන් මිදුනු රහත්හුගේ සැකෙවින් පැමිණිය යුතු පූර්වභාග ප්‍රතිපදාව වේද,’ අනතුරුව ඔහු මෙසේ සිතීය. මේ ප්‍රශ්නය ඉතාම වැදගත්ය. බැරෑරුම්ය. මම මේ ප්‍රශ්නය නො ඉගෙන උයනට පිවිසියෙම් නම් සදොර අරමුණුවලින් අලලන ලද්දෙමි. යළි මේ ප්‍රශ්නය නො සළකන්නෙමි. උද්‍යාන ක්‍රීඩාව පසෙක තිබියේවා. ශාස්තෲන් සමීපයට ගොස් මේ ප්‍රශ්නය විමසා පිළිතුරු උගෙනම උයනෙහි ක්‍රීඩා කරන්නෙමි. ඇතුපිට සිටිද්දීම අතුරුදන් වූයේ භාග්‍යවතුන් වහන්සේ සමීපයේ පහළ විය. සතරවරම් රජවරු අරක්ගත් ස්ථානවලම සිටියාහුය. පිරිවර දිව්‍ය සමූහයා ද නළුනිළියෝ ද ඓරාවණ ඇතු ද උයන්දොරම සිටියෝය. මෙසේ මෙතෙම ක්‍රීඩාලෝලී වූ බැවින් ඉවසුම් නැතිවම මෙසේ කීය.
**සබ්බෙ ධම්මා නාලං අභිනිවෙසායා** යන මෙහි සියලු ධර්මයෝ නම් පංචස්කන්ධය, දොළොස් ආයතන, අටළොස් ධාතු, ඒ සියල්ල තෘෂ්ණා දිට්ඨි වශයෙන් ඇතුළත්ව ගැනීමට නුසුදුසුය. නො පිරියත්හුය. නො සමත්ය. අයුතු වූයේය. කවර හෙයින්ද, ගත් ආකාරයෙන් ම නොසිටින හෙයින්ය. යම්හෙයකින් එය නිත්‍යයයි ගන්නා ලද නමුත් අනිත්‍යයෝ ම වෙත්. සැප වූයේ යයි ගතහොත් දුක් වූවාහු නම් වෙත්, ආත්මයයි ගතහොත් අනාත්මය ම වේ. එහෙයින් තෘෂ්ණා දෘෂ්ටි ඇතුළත්ව ගැනීමට නො සුදුසුයි.
**අභිජානාති** යනු අනිත්‍ය, දුක්ඛ, අනාත්ම යයි ඥාත පරිඥාවෙන් මැනවින් දැනගනී. **පරිජානාති** එසේම තීරණ පරිඥාවෙන් සම්පුර්ණයෙන් දැනගනී. **යං කිඤ්චි වෙදනං** යටත් පිරිසෙයින් පංච විඤ්ඤාණය සමග යෙදුනා වූද, ටිකක් ස්වල්පයක් වූද, වේදනාවක් විඳීද මෙයින් භාග්‍යවතුන් වහන්සේ සක්දෙවිඳුට වේදනා වශයෙන් විභාගකොට, විවේචනය කොට අරූප පරිග්‍රහය දැක්වූ සේක. ඉදින් වේදනා කර්මස්ථානය මුලින් නොකීවේ නම් මෙතැන්හි කිවයුතු වන්නේය. යම් විධියකින් මුලින් (යට) කියන ලද එය සතිපට්ඨානයෙහි කී අයුරින්ම දතයුතුය.
**අනිච්චානුපස්සී** මෙහි අනිත්‍යය දතයුතුයි. අනිත්‍යානු දර්ශනා දතයුතුය. එහි අනිච්ච යනු මෙහි අනිච්ච නම් පංචස්කන්ධයෝය. **අනිච්චානුපස්සනා** නම් පංචස්කන්ධය ක්‍ෂය වශයෙන් ද්වය වශයෙන් ද දතයුතුය. ඒ නුවණය. **අනිච්චානුපස්සී **යනු ඒ නුවණින් යුතු පුද්ගලයාය. එහෙයින් **අනිච්චානුපස්සී විහරති** අනිත්‍ය වශයෙන් නැවත නැවත නුවණින් බලමින් වෙසෙයි යන මේ අර්ථයි.
**විරාගානුපස්සී** මෙහි විරාග දෙකක් දක්වයි. ඛය විරාගය හා අත්‍යන්ත විරාගයයි. එහි සංස්කාරයන්ගේ ක්‍ෂයවීම ක්‍ෂය වශයෙන් දක්නා විදර්ශනාවද අත්‍යන්ත විරාග වූ නිවන විරාග හෙයින් දක්වා මාර්ගඥානය ද ‘විරාගානුපස්සනා’ නම් වේ. මේ දෙකින්ම යුක්ත වූ පුද්ගලයා විරාගානුපස්සී නම් වේ. ඔහු සඳහා කියන ලදී. විරාගානුපස්සී යනු විරාග වශයෙන් නැවත නැවත නුවණින් බලන්නේය යන අර්ථයි. **නිරොධානු පස්සම්හි** මෙම ක්‍රමයමැයි. නිරෝධය ද ඛය නිරෝධ අච්චන්ත නිරෝධයයි දෙපරිදිය.
**පටිනිස්සග්ගානු පස්සී** යන මෙහි දුරලීම පටිනිස්සග්ග යයි කියනු ලැබේ. එය පරිච්චාග වොස්සග්ග, පක්ඛන්‍දන වොස්සග්ග යයි දෙපරිදිය. එහි පරිච්චාග වොස්සග්ගය නම් විපස්සනාවයි. එහි තදංග වශයෙන් කෙලෙසුන් ද, ස්කන්ධයන් ද දුරලයි. පක්ඛන්‍දන වොස්සග්ගය නම් මාර්ගයයි. හේ නිවනට අරමුණු වශයෙන් පැනසිටීම කරයි. දෙකරුණෙන්ම ඒ මාර්ගය වොස්සග්ගයමැයි. සමුච්ඡේද වශයෙන් ස්කන්ධයන්ගේ ද, ක්ලේශයන්ගේ ද දුරලීම කරන හෙයින් ද නිර්වාණයෙන් පැනසිටින හෙයින්ද වේ. එහෙයින් කෙලෙසුන් ද ස්කන්ධයන් ද, පරිත්‍යාග කෙරේනුයි පරිච්චාග වොස්සග්ග නම් වේ. නිරෝධ නම් වන නිර්වාණ ධාතුවෙහි සිත ඉදිරිපත් කෙරේනුයි පක්ඛන්‍දන වොස්සග්ගය. මේ දෙකම මාර්ගයෙහි සම වෙයි. ඒ දෙකින්ම යුක්ත වූ පුද්ගලයා මේ පටිනිස්සග්ගානු පස්සනාවෙන් යුක්ත වන හෙයින් පටිනිස්සග්ගානු පස්සී නම් වෙයි. පටිනිස්සග්ගානු පස්සතී යන්න එහෙයින් කියන ලදී.
**නච කිඤ්චිලොකෙ උපාදියති** යනු කිසියම් එකද සංස්කාරයක්වත් තෘෂ්ණා වශයෙන් උපාදානය නො කෙරෙයි. නො ගනී. පරාමර්ශනය නො කරයි. **අනුපාදියං න පරිතස්සති** නොගන්නේ තණ්හා පරිතස්සනාවෙන් ත්‍රස්ත නො වෙයි. **පච්චත්තං යෙව පරිනිබ්බායති** තමාම ක්ලේශ පරිනිර්වාණයෙන් පිරිනිවෙයි. **ඛීණා ජාතීහි** ආදියෙන් ඔහුගේ ප්‍රත්‍යවේක්‍ෂාව දක්වන ලදී. මෙසේ භාග්‍යවතුන් වහන්සේ සක්දෙවි රජුට කෙටියෙන් ක්‍ෂීණාශ්‍රවයන් ගේ පූර්වභාග ප්‍රතිපදාව විචාරන ලදුව සැහැල්ලුකොට කෙටියෙන් වහා වදාළ සේක.
**අවිදූරෙ නිසින්නො හොති** යනු කුළුගෙයි හුන් වේ **අභිසමෙච්චාති** නුවණින් අභිසමය කොට දැන යන අර්ථයි. මෙය කියන ලද්දේ වේ. කිමෙක්ද ඔහු එය දැනගෙනම අනුමෝදන් වීද, නැතිනම් නො දැනම හිස සැලීද, කුමක් නිසා මෙසේ සිතින්ද ස්ථවිරයෝ වනාහී භාග්‍යවතුන් වහන්සේගේ පැන විසඳුමෙහි ශබ්දය නො ඇසූහ. එහෙත් සක්දෙවියන්ගේ **එවමෙතං භගවා**, **එව මෙතං සුගතා** යන අනුමෝදනා ශබ්දය ඇසීය. සක්දෙව් රජ මහ හඬින් අනුමෝදන් වීය.
ඉක්බිති කුමක් හෙයින් භාග්‍යවතුන් වහන්සේගේ ශබ්ද නො ඇසීද, පිරිසේ ප්‍රමාණයට ශබ්දය පවතින බැවිනි. බුදුවරුන්ගේ ධර්මය එකට බැඳුනු සක්වළ කෙළවර ඉන්නා අයට ද ඇසේ. එහෙත් කෙළවර ඉක්මවා අඟලකුත් නො ඇසේ. කවර හෙයින්ද, මෙබඳු වූ මිහිරි කථා නිරර්ථක නොවනු සඳහාය. එදිනද භාග්‍යවතුන් වහන්සේ මිගාරමාතු ප්‍රාසාදයේ සත්රුවන්මය වූ කූටාගාරයේ සිරියහන් ගැබ වැඩසිටි සේක. එහි දකුණුපස සැරියුත් මහතෙරුන් වසන කුටාගාරය ද විය. ඇතුළතින් සිදුරකින් විවර වූ අවකාශයක් ඉඩක්වත් නැත. එහෙයින් තෙරුන්ට භාග්‍යවතුන්ගේ හඬ නො ඇසින. ශක්‍රයාගේ ශබ්දයම ඇසූහ.
**පඤ්චහි තුරිය සතෙහි** පඤ්චාංගික තූර්ය පන්සියයක, පංචාගික තූර්ය නමි. ආතතය, විතතය, ආතතවිතතය, සුසිරය, ඝණය යන මේ පසෙන් යුක්තය. එහි **ආතතය** නම් සමින් වෙළන ලද බෙර ආදීන් අතුරෙන් එක් මුහුණක් ඇති තුර්ය භාණ්ඩයයි. **විතත** නම් දෙපැත්තේම මුහුණු ඇති තූර්ය භාණ්ඩයයි. **ආතතවිතත **නම් තතින් බඳනා ලද ගැටබෙර ආදියයි. **සුසිර** නම් වස්කුලල් ආදියයි. (බටනලා ආදිය) **ඝණං** කුළු තාලම් = තාලම්පට ආදියයි. **සමප්පිතො** යුක්ත වූයේ, **සමංගීභූතො** යනු එයටම සමාන අදහසයි. **පරිවාරෙති** සැපත් අනුභව කරමින් ඒ ඒ තැන ඉඳුරන් හසුරුවයි. පන්සියයක් පංච තූර්යනාදයන්ගෙන් යුක්තව දිවසැප වළඳන බව කියූ අයුරුයි.
**පටිප්පණාමෙත්‍වා** ඉවත්කරවා නිහඬ කරවා යන අදහසයි. ගෞරවණීය වූ භික්‍ෂූන් වහන්සේ නමක් පැමිණෙනවිට ශ්‍රද්ධාවන්ත රජෙක් අසවල් ස්වාමීන් වැඩම කරයි. ඒ නිසා ගායනය නො කරව්. වාදනය නො කරව්, නො නටව් ආදී වශයෙන් නළුවන් ගායක ගායිකාවන් නවත්වන්නේ ද, එසේම ශක්‍රයා ද මුගලන් තෙරුන් වහන්සේ දැක එසේ කළේය.
**චිරස්සං ඛො මාරිස මොග්ගල්ලාන ඉමං පරියාය මකාසී** යනු ලෝකයෙහි මෙබඳු වූ ප්‍රිය උපදවන වචන වෙයි. ලෝවැස්සෝ කලකින් ආවා වූ ද, නො ආ විරූද, මන වඩන ප්‍රියමනාප කෙනෙකු බොහෝ කලකින් ආවිට එසේ ආවාහු දැක (පින්වත, හිතවත මිත්‍රය) කොහි සිට ආයේද, කාලෙකින් ආවේ වේද, කෙසේනම් මගතොට හඳුනා ගත්තේද, පාර නිවැරදිව දැනගත්තේද, මංමුළා වූයේද යනාදිය අසයි. කියයි. මේ වූ කලී පෙර ද පැමිණි බැවින් මෙසේ කීය. තෙරුන් වහන්සේ කලින් කල දේවලෝක චාරිකාවේ යන සේක්මය. එහි **පරියාමකාසි** වාරය කළේය. **යදිදං ඉධාගමනාය** යම් මේ මෙහි පැමිණීමට වාරයක් වේද, එය කලෙකින් කළේ යයි කියන ලද වේ. **ඉදමාසනං පඤ්ඤත්තං** යනු යොදුන් උස ඇති මිණිපළඟක් පණවා මෙසේ කීය.
**බහුකිච්චා බහු කරණීයා** යන මෙහි යම්කිසිවෙකුට බොහෝ කටයුතු වෙත්ද, ඔව්හූ බහුකිච්ච නම් වෙති. **බහුකරණීයා** යනු එයටම සමාන වචනයි. **අප්පෙව සකෙන කරණීයෙන** යනු තමන්ගේ කටයුතු මොහුට අල්පය. බොහෝ නොවේ. එහෙත් දෙවියන්ගේ කටයුතු බොහෝයි. මහපොළවේ පටන් කප්රුක්, ස්ත්‍රීන් සඳහා යුක්ති විසඳීම් ආදී කළයුතු දේ ශක්‍රයා සමීපයේම සිඳෙයි. එහෙයින් නියම කරමින් කීය. **අපිච දෙවානංයෙව තාවතිංසානං කරණීයෙන** දෙවිවරුන්ගේ දූවරුන් ද, පුතුන් ද ඇකයෙහි උපදිත්, පාද පරිචාරිකා ස්ත්‍රීහූ යහනෙහි උපදිති. ඔවුන්ගේ සැරසීම්, පැළඳීම් ආදිය කරන දේවතාවෝ යහන පිරිවරා උපදිත්. වතාවත්කරුවෝ විමන ඇතුළේ උපදිත්. මොවුන් සඳහා නැත. එහෙත් යම්කෙනෙක් සීමා අතර ඉපදුනහොත් ඔවුන් මා සතුද වෙන අයෙක් සතුද යන්න නිශ්චය කරන්නට නො හැකි වූ විට සක්දෙව් රජුගෙන් විමසති. උපන් තැනැත්තා යමෙකුගේ විමානය සමීපයේ උපන්නේ ද ඔහු සතු වේ. ඉදින් විමන් දෙකක් සමීපව උපන්නේ ද, එකල යමෙකුගේ විමන බලමින් සිටියේ නම් ඔහු සතු යයි කියයි. ඉදින් එකකුදු නො බලා නම් ඔවුන්ගේ කලහ සන්සිඳුවීම සඳහා තමන් සතු කරයි. මේ සඳහා **දෙවානං යෙව තාවතිංසානං කරණීයෙනා** යන්න කියන ලදී. තව ද ඔහුට ක්‍රීඩා ද කරන්නට සිදු වේ.
**යං නො ඛිප්පමෙව අන්තරධායතී** යනු යම්හෙයකින් අඳුරෙහි රූපයක් මෙන් ඉතා ඉක්මණින් අපගේ රූප නො පෙනී යයි. ස්වාමීනි, ඒ කරුණෙන් මම ඒ පැනවිසඳුම් නො සලකම්. දක්වයි. ස්ථවිර තෙමේ, කුමක් හෙයින් මේ දේවිය, නොසලකන බව දක්වයිද, පසෙකින් ගෙන හැසිරේද යන්න ආවර්ජනය කරන්නේ, දෙවිවරු නම් මහා මෝඩයෝ වෙති. සදොරෙහි අරමුණුවලින් කැළඹෙනු ලබන්නේ තමන් කෑ නොකෑ බව ද, බිව් නොබිව් බව ද නො දනිති. මෙහි කරන ලද්ද එතැන්හිම මුලාවී ඇතැයි දැනගත්හ.
සමහරු මෙසේ කීහ. තෙරුන් වහන්සේ මොහු විසින් ගරුබුහුමන් කළයුතුය. එහෙයින් දැන්ම ලෝකයේ අග්‍ර පුද්ගලයන් සමීපයේ ප්‍රශ්න උගෙන ආයේ දැන්ම නළුවන් අතරට පිවිසියේ යයි, මට තෙරුන් වහන්සේ තර්ජනය කරති යි බියෙන් මෙසේ කීය. එය වූ කලී කොහොන් බව, කුහක බව නම් වේ. ආර්ය ශ්‍රාවකයන් තුළ කුහක බවක් නැත. එහෙයින් මුළා වූ බැවින් නො සැළකීයයි දතයුතු. කුමක් හෙයින් මත්තෙහි සැලකීද ස්ථවිරයෝ ඔහුට සතුට - සංවේගය උපදවා මෝහය බැහැර කළහ. ඒ නිසා එසේ සැලකීය.
දැන් ශක්‍රයා තමන් පිළිබඳව කළ එක් කරුණක් තෙරුන්වහන්සේට කීමට **භූත පුබ්බං** යනාදිය කීහ. එහි **සමූපබ්බූළ්හො** රැස් වූයේ **අසුරා පරාජිනිංසු** අසුරයෝ පරාජයට පත්වූහ. නැවත කවරදා ඔවුන් පරාජය කරන ලද්දේද, ශක්‍රයා උපන් කල්හිය.
ශක්‍රයා වනාහි එක්තරා ආත්මභාවයක මගධරට මචල නම් ගමැ **මස** නමින් මාණවකයෙක් විය. බෝසතුන්ගේ ක්‍රියාපිළිවෙළ මෙන් ක්‍රියා පිළිවෙළක් ඔහුට ද විය. හේ පණ්ඩිතය. ව්‍යක්තය. ඔහු තෙතිසක් පමණ මිනිසුන් සමග යහපත් කටයුතු (කුසල්) කළේය. එක් දවසක් තමාගේම නුවණින් විමසා ගමමැද මහජනයා රැස් වූ තැන කැළි කසල බැහැරකොට රමණීය පෙදෙසක් කළේය. නැවත එහි මණ්ඩපයක් කළේය. පසුව කල් ගතවෙත්ම ශාලාවක් කරවීය. තව ද ගව්වක් අඩ යොදුනක් තුන් ගව්වක් ද යොදුනක් ද හැසිර ඒ යහලුවන් සමග උස් මිටි තැන් සමතලා කළේය. ඔවුන් සියල්ලෝ ඒ ඒ තැන ඒදණ්ඩක් පාලමක් කරන්ට සුදුසු තැන ඒදඬු පාලම් ද, ප්‍රජාශාලා, පොකුණු, මල්වතු, උයන්වතු කරවිය යුතු තැන්වල ඒවා ද කළහ. මෙසේ බොහෝ කුසල් රැස්කළහ. මඝ මාණවකයෝ සත් වත පද පුරා, මරණයෙන් පසු තව්තිසා දෙව්ලොව උපන්හ. ඔහුගේ යහළුවෝ ද ඔහු සමගම එහි උපන්නාහ.
ඒ කාලයේ අසුර සමූහයා තව්තිසා භවනයේ පදිංචිකරුවෝ වූහ. ඔව්හු ද දෙවියන් හා සමාන සමාන වයස් ඇත්තේ ද සමාන වර්ණ ඇත්තෝ ද වූහ. ඔව්හු (ශක්‍රයා) අලුත උපන් දෙවියා හා ඔහුගේ පිරිස දැක අළුත් දිව්‍ය පුත්‍රයෝ පහළ වූහයි මහා පානයක් (උපන්දින සාදයක්) පිළියෙළ කළහ. ශක්‍රයා (නව නායක දෙවියා) තමන්ගේ පිරිසට සංඥාවක් දී, අපි කුසල් කරන්නමෝ අනුන් සමග සාධාරණ නො වමු. එහෙයින් ඔබලා මේ මහා පානය - ගණ්ඩපානය නො නොබොවු. බොන පමණක්ම දක්වමු. ඔව්හූ ද එසේ කළහ. මෝඩ අසුරයෝ ගණ්ඩපානය මහත් සේ බීමෙන් මත් වී නින්දට වන්නාහ. ශක්‍රයා නව දෙවිවරුන්ගේ නායකයා අනෙක් නව දෙවිවරුන්ට සංඥා දී, අසුරයන් කකුල්වලින් ඔසවා සිනේරු පර්වත පාදයට වීසි කළහ. සිනේරු පර්වතය යට පැත්තේ අසුර භවනය පිහිටා තිබේ. එය තව්තිසා දෙව්ලොව තරම්ම වේ. එහි අසුරයෝ වෙසෙති. ඔවුන්ට සිත්පළොල් නම් රුකක් ඇත. ඒ ගසෙහි මල් පිපෙන කල මේ තව්තිසා දෙව්ලොව නොවේයයි දැන ගනිති. මේ තව්තිසාව නොවේ. ශක්‍රයා විසින් අපි වංචා කරන ලද්දෝ වෙමු. ඔහු ගනිව් යයි කියා, වැසි කලට තුඹසකින් මෙරු නගින්නාක් මෙන් අසුරයෝ සිනේරු පව්ව උඩට නගිති. එහි එක් කලෙක අසුරයෝ දිනත්. තවත් කලෙක සුරයෝ දිනති. මෙකල සූරයන්ට දෙවියන්ට ජය නියත කාලයයි. අසුරයන් මුහුදු වෙරළ තෙක් ලුහුබඳිති. අසුරයන්ට ජය අත්වන කල දෙවිවරුන් වේදිකා තලය තෙක් ලුහුබඳිති. මෙකල්හි දෙවියන්ට ජය අත් වේ. දෙවිවරු අසුරයන් මුහුදු වෙරළ දක්වා ලුහුබැන්දාහ. ශක්‍රයා අසුරයන් පළවාහැර, පස් තැනෙක ආරක්‍ෂාව පිහිටුවීය. එසේ ආරක්‍ෂාව පිහිටුවා වේදිකා තලයෙහි වජ්‍රායුධය අතින් ගත් ඉන්‍ද්‍රයාගේ පිළිමයක් තැබීය. අසුරයෝ වරින්වර නැගී ඒ ප්‍රතිමාව දැක, ශක්‍රයා අප්‍රමාදීව සිටීයයි එහිම නවතිත්. **තතො පටිනිවත්තිත්‍වා** දිනූ තැනින් නැවතී **පරිවාරිකායො** මල් ගෙතීම් ආදී කාර්යයන් කරන්නා වූ,
**වෙස්සවණො මහාරාජා** ඔහු වනාහි ශක්‍රයාට පක්‍ෂපාතීයහ. ඉතා විශ්වාසවන්තය. එහෙයින් ශක්‍රයා සමග ගියේය. **පුරක්ඛත්‍වා** පෙරටු කරගෙන, **පවිසිංසූ** පිවිස දොරවල් අඩවල්කොට බලා සිටියාහ.
**ඉදම්පි මාරිස මොග්ගල්ලාන වෙජයන්තස්ස පාසාදස්ස රාමණෙය්‍යකං** මුගලන් තෙරුන් වහන්ස, විජයොත්පහයේ මේ රමණිය විසිතුරු බව බලනු මැනවි. රන් කුළුණු, මැණික් කුළුණු, මුතු කුළුණු, පියුම්රාමිණි කුළුණු, මැසිරිගල් කුළුණු, මුතු කුළුණු, සත්රුවන් කුළුණු, ස්වර්ණමයාදී වූ පේකඩවල ව්‍යාළ රූප බලනු මැනවි. මෙසේ ටැම්පෙළ ආදිය දක්වමින් මෙසේ කීහ. **යථා තං පුබ්බෙ කත පුඤ්ඤස්ස** පෙර පින් ඇත්තෙකුගේ පරිභෝගස්ථානයක් හෙබිය යුතු යම්සේද, එසේ මේ හැම දෙයකින්ම ශෝභමාන වී සුන්දර වී යන අර්ථයි.
**අති බාළ්හං ඛො අයං යක්ඛො පමත්තො විහරතී ති **තමන්ගේ ප්‍රාසාදයෙහි සම්පත්ති වශයෙන් නළු නිළියන් පිරිවරාගෙන සම්පත්තියෙන් මත් වූයේ,
**ඉධාභිසංඛාරං අභිසංඛාසී **ඍද්ධියක් කළේය. ආපෝ කසිණයට සමවැද ප්‍රාසාදය පිහිටි ඉඩකඩ ජලය වේවයි ඉටා ප්‍රාසාදයේ කැණිමඬල පය මහපට ඇඟිල්ලෙන් හෙල්ලුවේය. ජලයෙහි තැබූ පාත්‍රයක් ඇඟිල්ලෙන් තල්ලු කළ කල්හි යම්සේ කම්පාවේද සැලේද, නො පිහිටාද එපරිද්දෙන් ඒ ප්‍රාසාදය සෙළවිණි. අතිශයින් සෙලවිණි. කළුණු, දොර ජනෙල්, කැණිමඬල ආදිය කර කර යන ශබ්ද නගමින් වැටෙන්නට මෙන් පටන් ගත්හ. **සංකම්පෙසි - සම්පකම්පෙණි**, **සම්පවෙධෙසි** යනු එහෙයින් කියන ලදී.
**අච්ඡරියබ්භූත චිත්ත ජාතා** අහෝ පුදුමයි. මෙසේ හටගත් ආශ්චර්යය අභූත ය. මෙසේ හටගත් පුදුම උපදවන සිදුවීම් දැක බලවත් සතුටට පත්වූවාහු වෙති. **සංවිග්ගං **උද්වේග වූවහු, සැලුණාහු, **ලොමහට්ඨ ජාතං** ලොම් කෙලින් සිටියාහු, රත්තරන් බිත්තියක තැබූ ඇත්දත් මෙන් උඩු අතට පිහිටි ලොම් දැහැ ගැනීමෙන් සතුටට පත්, සොම්නසින් ද, දොම්නසින් ද වේ. තෙරුන්වහන්සේ ශක්‍රයා සොම්නසින් සංවේගයෙන් යුක්ත කරන්නට ප්‍රාතිහාර්යය කළේය. එහෙයින් සොම්නස් සංවේගයෙන් සංවේගයට පත්ව ලොම් කෙලින් සිටීම වින්දේය යන අර්ථයි.
**ඉදහං මාරිසා** මෙවිට යම්හෙයකින් තෙරුන්වහන්සේ විසින් සොම්නස් සංවේග උපදවා මොහඳුරු දුරු කරන ලදද ඒ බව සලකා මෙසේ කීහ. **එසො තෙ මාරිස සො භගවා සත්‍ථා** නිදුකාණනි, තෙපි කොහි ගියහුදැයි කී කල ‘මාගේ ශාස්තෲන් වෙතට’ යයි කියමු. මේ දෙව්ලොව එක් පියකින් මෙන් සිටිවු. යමෙක් මෙසේ කියයි නම් නිදුකාණනි, මේ තොපගේ භගවත් ශාස්තෲදැයි විචාළාහුය. **සබ්‍රහ්මචාරී සො එසො** යන මෙහි එකක් ඇත. තෙරුන් වහන්සේ අනගාරියහ. අභිනීහාර සම්පන්න වූ අග්‍රශ්‍රාවක වූහ. ශක්‍රයා අගාරිකය. එහෙත් මාර්ග බ්‍රහ්මචරියා වශයෙන් සබ්‍රහ්මචාරීහූ වෙති. එහෙයින් මෙසේ කීහ. **අහො නූන තෙ භගවා සත්‍ථා** තොපගේ සබ්‍රහ්මචාරී තෙමේත් මෙසේ මහත් සෘද්ධි ඇත්තේ ය. තොපගේ භගවත් ශාස්තෲන් වහන්සේ ආශ්චර්යය. ඒකාන්තයෙන් මහත් සෘද්ධි ඇත්තාහුය. ශාස්තෲන් වහන්සේ ගේ සෘද්ධි ප්‍රාතිහාර්ය දැකීමෙහි උපන් කැමැත්ත ඇතිව මෙසේ කීහ.
**අභිඤ්ඤාතඤ්ඤාතරස්ස** ප්‍රසිද්ධ වූවන් අතුරෙන් එක්තරා කෙනෙකුගේ, ශක්‍රයා ප්‍රසිද්ධ වූවන් අතුරෙන් අන්‍යතරයෙකි. සෙස්ස සියලු තැන්හි ප්‍රකටය. භාග්‍යවතුන් වහන්සේ දේශනාව අනුසන්ධි වූ ලෙසින් ම නිම වූ සේක.
**එවම්මෙසුතං** මහා තණ්හාක්ඛය සූත්‍රයයි. එහි **දිට්ඨිගතං** අලගද සූත්‍රයෙහි ලබ්ධිමාත්‍රය දිටඨිගත යයි කියන ලදී. මෙහි ශාස්වත දෘෂ්ටියයි. ඒ මහණ තෙමේ ද බහුශ්‍රැතය. මේ තැනැත්තා අල්පශ්‍රැතය. ජාතක භාණකයෙකි. භාග්‍යවතුන් වහන්සේ ජාතකයක් දේශනා කොට, මහණෙනි, මම ඒ සමයෙහි වෙසතුරු වීමි. මහෞෂධ වීමි. විධුර වීමි. සේනක වීමි. මහාජනක රජු වීමි. පූර්වාපර සන්ධි ගැළපීම අසයි. එකල ඔහුට මේ සිත විය. මේ රූප වේදනා සඤ්ඤා සංඛාරයෝ ඒ ඒ තන්හිම නිරුද්ධ වෙති. විඤ්ඤාණය වනාහි මෙලොවින් පරලොවට, පරලොවින් මේ ලෝකයට මාරුවෙයි. දිවෙයි. හැසිරෙයි. ශාස්වත දෘෂ්ටිය උපදියි. **තදෙවිදං විඤ්ඤාණං සන්‍ධාවති, සංසරති, අනඤ්ඤති** යන්න එහෙයින් කියන ලදී.
සම්මා සම්බුදුන් විසින්, විඤ්ඤාණය ප්‍රත්‍යය ඇති කල්හි උපදී. විඤඤාණය ප්‍රත්‍යයෙන් උපදී. ප්‍රත්‍යයෙන් වෙන්ව විඥානයාගේ උත්පත්තියක් නැතැයි කියන ලදී. එහෙයින් මේ භික්‍ෂුව බුදුන් විසින් නො වදාරණ ලද්දක් කියයි. ජින චක්‍රයෙහි පහර දෙයි. වෛසාරද්‍ය ඤාණය පිටුදකියි. ශ්‍රාවක ජනයා වංචා කෙරේ. (ආර්ය පථයෙහි) ආර්ය මාර්ගයෙහි හරහට වැටී මහජනයාට අහිත පිණිස දුක පිණිස පිළිපන්නේ වෙයි. යම්සේ රජුගේ රාජ්‍යයෙහි මහ සොරෙක් වේද, හේ මහජනයාට අහිත, බිය, දුක උපදවයි. එසේම ජින ශාසනයෙහි සොරෙක් වී මහජනයාට අහිත බව, දුක උපදවන්නේ යයි දතයුතු.
**සම්බහුලා භික්ඛූ **ජනපදවාසී පිණ්ඩපාතික භික්‍ෂූහු **තෙනුපසංකමිංසු** මේසා පිරිසක් ලැබ ශාසනය ද අතුරුදන් කරවන්නේ ය. යම්සක් පක්‍ෂය, නොලබයිද ඒ තාක් ඔහු දෘෂ්ටියෙන් වෙන් කරමුයි ඇසූ ඇසු තැන්වලම නොසිට නොහිඳ එළණියාහුය.
**තතමං සාති විඤ්ඤාණං** යනු සතිය ඔබ යම්කිසි විඤ්ඤාණයක් ගැන කීවේද, ඒ විඤ්ඤාණය කුමක්ද? **ය්වායං භන්තෙ වදෙ වෙදෙෙය්‍යා තත්‍ර තත්‍ර කල්‍යාණ පාපකානං කම්මානං විපාකං පටිසංවෙදෙති** ස්වාමීනි, මේ යමෙක් කියයිද, කථා කරයිද, විඳියිද, මේ යමෙකුත් ඒ ඒ තැන්වල කුශලාකුශල කර්මයන්ගේ විපාකය විඳී ද, ස්වාමීනි, යමක් සඳහා මම කියම්ද. ඒ විඤ්ඤාණ යයි. **කස්සනුඛො නාමා** කවර ක්‍ෂත්‍රියකුට හෝ බ්‍රාහ්මණයකුට, වෛශ්‍රවණයකුට, ශුද්‍රයකුට, ගෘහස්ථයකුට, පැවිද්දෙකුට, දෙවියකුට හෝ මිනිසකුට මේ අය අතරින් එකකුට.
**අථඛො සො භගවා භික්ඛූ ආමන්තෙසි** කුමක් සඳහා ආමන්ත්‍රණය කරයිද, සාති භික්‍ෂුවට යම්හෙයකින් මෙබඳු සිතක් වීද, ශාස්තෲන් වහන්සේ මට මෝඝ පුරුෂයා යයි කී පමණින් මාර්ගඵලයන්ට උපනිශ්‍රය නොවන්නේ ය. ‘අතිලහුං ඛො මොඝපුරිස බාහුල්ලාය ආවත්තො’ වදාරන ලද උපසේන තෙර ද, මෑත කාලයෙහි ගැටෙමින් වෑයම් කරමින් අභිඥාවන් ප්‍රත්‍යක්‍ෂ කළේද, මමත් වීර්යය දැඩිව ගෙන මගපලයන් පසක් කරන්නෙමි’ එකල ඔහුට භාග්‍යවතුන් වහන්සේ සිඳුණු ප්‍රත්‍ය ඇති මේ තෙම ශාසනයෙහි නො වැඩෙන ස්වභාව ඇත්තෙකැයි දක්වන්නේ භික්‍ෂූන් ඇමතූ සේක. **උස්මීකතො** යට කියන ලද අදහස් ඇත්තේම වේ.
**අථ ඛො භගවා** යන මෙය ද වෙනම අනුසන්ධියකි. සාති භික්‍ෂුවට මෙසේ සිතිණ. ‘භාග්‍යවතුන් වහන්සේ මාගේ මාර්ගඵලයන්ට උපනිශ්‍රය නැතැයි වදාරති. උපනිශ්‍රය නැත්තේ නම් කුමක් කරන්නේද, තථාගතයෝ උපනිශ්‍රය සහිත වූවන්ට පමණක් දහම් නො දෙසයි. අනෙක් අයටද දේශනා කරන්නේ ය. මම බුදුන්ගෙන් සුගතෝවාදය ලැබ සැපතට පැමිණිය හැකි කුශලයක් කරන්නෙමි. ඉක්බිති ඔහුට භාග්‍යවතුන් වහන්සේ හිස් පුරුෂය, මම තට අවවාදයක් හෝ අනුශාසනයක් නො කරන්නෙමි. සුගතෝවාදය සේක් මේ දේශනාව ආරම්භ කළහ. එහි අර්ථය යට කී ආකාරයෙන්ම දතයුතුය. දැන් පිරිසේ ලබ්ධිය දුරුකරන සේක් පිරිසිදු කරන සේක්, **ඉධාහං භික්ඛු පටිපුච්ඡිස්සාමි** යනාදිය වදාළහ. ඒ සියල්ල පළමු කී පරිද්දෙන් ම දතයුතුය.
දැන් විඤ්ඤාණයේ ප්‍රත්‍ය සහිත බව දක්වන සේක් **යඤ්ඤදෙව භික්ඛවෙ** යනාදිය වදාළහ. එහි **මනඤ්ච පටිච්ච ධම්මෙචාති** ආවර්ජනය සහිත භවාංග සිතද, ත්‍රෛභූමක ධර්මයන්ද නිසා **කට්ඨඤ්ච පටිච්ච** ආදී උපමාව දක්වන සේක. එයින් කුමක් කියන්නේද, දක්වන්නේ ද, දොරකින් දොරකට මාරුවීම පැමිණීම නැති බවය. ඒ එසේමය. යම්සේ දර ලීයක් නිසා ඇතිවන ගින්න දර නමැති ප්‍රත්‍යය නිසාම දැල්වේද, එය නැතිකල්හි ප්‍රත්‍යයාගේ වෙන්වීම නිසා එහිම නිවී යන්නේද, රුක් පොතු ආදියට මාරු වී සියල්ල ගිනි ගන්නා තත්ත්වයට නො ඒද, එපරිද්දෙන්ම ඇස නිසාත් රූපය නිසාත් උපන් විඥානය ඒ ද්වාරයෙහි චක්ඛු, රූප ආලෝක මනසිකාර සංඛ්‍යාත ප්‍රත්‍යය ඇතිකල්හිම උපදී. එය නැතිකල්හි ප්‍රත්‍යය වෙනස්වීමෙන් එහිම නිරුද්ධ වෙයි. ශ්‍රොතාදියට මාරු නොවී ශ්‍රෝත විඥාන යනාදී සංඛ්‍යා නොඒ. සියලු වාරයන්හි මේ ක්‍රමයමැයි. මෙසේ භාග්‍යවතුන් වහන්සේ ‘මම විඥානයාගේ ප්‍රවෘත්තියෙහි ද්වාර සංක්‍රාන්තිය පමණකුදු නො කියමි. එහෙත් මේ සාති මෝඝ පුරුෂයා භව සංක්‍රාන්තිය කියා යයි සිතා මහණ හට නිග්‍රහ කළේය.
මෙසේ විඤ්ඤාණයේ ප්‍රත්‍ය සහිත බව දක්වා, දැන් යළි ස්කන්ධයන්ගේ සප්‍රත්‍ය බව දක්වමින් **භූතමිදං** ආදිය කීහ. එහි **භූතමිදං** යනු මේ පංචස්කන්ධය. ජාත ය භූත ය. නිවංතිය මහණෙනි, ඔබ ද මේ පංචස්කන්ධය ප්‍රත්‍යයෙන් උපනැයි පිළිගනිත්ද, **තදාහාර සම්භවං** ඒ මේ පංචස්කන්ධය වනාහි ආහාරයෙන් උපන්නේ ය. ප්‍රත්‍යයෙන් උපන්නේ ය. එය ප්‍රත්‍යය ඇති කල්හිම උපදින්නේ යයි දකින්ද, යයි විචාරණ සේක් **තදාහාර නිරොධා** ඒ ප්‍රත්‍යයාගේ නිරෝධයෙන් **භූතමිදං නො’ස්සූ** මෙය උපන්නේ ද නූපන්නේ ද, **තදාහාර සම්භවං නො’ස්සු** යළි ඒ උපන් පංචස්කන්ධය ප්‍රත්‍යයෙන් උපන්නේ ද නො උපන්නේ ද, **තදාහාර නිරොධා** ඒ ප්‍රත්‍යයාගේ නිරෝධයෙන්, **නිරොධ ධමමං නු’ස්සු** නිරුද්ධ වන ස්වභාවය ඇත්තේ ද නැත්තේ ද,
**සම්පඤ්ඤාය පස්සතො** මේ පංචස්කන්‍ධ ජාතය, භූතය නිපන්යැයි තතු සේ කෘත්‍ය වශයෙන් ලක්‍ෂණ වශයෙන් විදසුන් නැණින් දක්නහුට **පඤ්ඤාය සුදිට්ඨ** යනු විදසුන් නුවණින් මනාකොට දක්නා ලද, මෙසේ යම්කිසි කෙනෙක් ඒ ප්‍රශ්නය සැලකූහුද, ඔවුනොවුන්ගේ ප්‍රතිඥාව ගනිමින් පංචස්කන්ධයෝ ප්‍රත්‍ය සහිත බව දැක්වූ සේක.
මෙවිට යම් නුවණකින් ඔවුන් විසින් ඒ ප්‍රත්‍ය සහිත වූ, නිරෝධ සහිත වූ පංචස්කන්ධය මනාකොට දක්නා ලද ද, එහි තෘෂ්ණා රහිත බව විචාරමින් **ඉමඤ්චෙ තුම්හෙ** යනාදිය වදාළහ. එහි **දිට්ඨි **විදර්ශනා සම්‍යක් දෘෂ්ටිය ස්වභාව දර්ශනයෙන් **පරිසුද්ධං** පිරිසිදුය. ප්‍රත්‍ය දර්ශනයෙන් **පරියොදාතා අල්ලීයෙථ** තෘෂ්ණා දෘෂ්ටියෙහි ඇලීගෙන වාසය කරන්නේද, **කෙලායෙථ** තෘෂ්ණා දෘෂ්ටියෙන් ක්‍රීඩා කරමින් වාසය කරන්නේ ද, **ධනායෙථ** ධනයක් මෙන් කැමති වෙමින් තෘෂ්ණාවට පැමිණෙන්නහුද, **මමායෙථ** තෘෂ්ණා දෘෂ්ටි මමත්වය උපදවන්නාහුද **නිත්‍ථරණත්‍ථාය නො ගහණත්‍ථාය** මා විසින් සතර ඕඝයන් නිස්තරණය පිණිස යම් ධර්මයක් පහුරකට උපමා කර දෙසන ලද්දේ ද, බදාගැනීම කරගසා ගැනීම පිණිස නො දෙසන ලද්දේ ද, තෙපි එය දන්නහුද, විපර්යාසයෙන් යහපත් පැත්ත ගතයුතුය.
දැන් ඒ ස්කන්ධයාගේ ප්‍රත්‍ය දක්වන සේක් **චත්තාරො භික්ඛවෙ** ආහාර යනාදිය වදාළහ. එහි අදහස කියන ලද්දේමය. යම්සේ වනාහි ‘මොහු දනීදැ’යි කියන ලද්දේ, ‘හුදෙක් මොහු නොව මොහුගේ මව ද දනිමි. මවගේ මව ද දනිමි’ මෙසේ ප්‍රවේණි වශයෙන් දන්නේ මනාකොට දනී නම්, එපරිද්දෙන් ම භාග්‍යවතුන් වහන්සේ හුදෙක් ස්කන්ධ මාත්‍රයක්ම නො දනිති. ස්කන්ධයන්ගේ ප්‍රත්‍යය ද, ඒ ප්‍රත්‍යයන් ප්‍රත්‍යය දැයි මෙසේ සියලු ප්‍රත්‍ය පරම්පරාව දකී. මේ බව දක්වන්නට **ඉමමෙව භික්ඛවෙ චත්තාරො ආහාරා** යන්න කියන ලදී. එය කියන ලද අර්ථමයි. **ඉති ඛො භික්ඛවෙ අවිජ්ජා පච්චයා සංඛාරා -පෙ- දුක්ඛක්ඛන්‍ධස්ස සමුදයො හොති** යන මෙහි ප්‍රතීත්‍ය සමුප්පාද කථාව විස්තර කළයුතු වන්නේ ය. ඕ විසුද්ධි මාර්ගයෙහි විස්තර කරන ලදී.
**ඉමස්මිං සති ඉදං හොති මේ අවිද්‍යා** ආදී ප්‍රත්‍යය ඇති කල්හි මේ සංස්කාර ආදී ඵලය වේ. **ඉමස්සු පාදා ඉදං උප්පජ්ජති** අවිද්‍යාදී ප්‍රත්‍යයාගේ ඉපදීමෙන් මේ සංස්කාරාදී ඵලය උපදී. **යදිදං අවිජ්ජාපච්චයා සංඛාරා -පෙ- සමුදයො හොති** යනු එහෙයින් වදාළහ.
මෙසේ වෘත්තය දැන් විවෘත්තය දක්වන්නේ **අවිජ්ජායත්‍ථෙව අසෙස නිරොධා** යනාදිය කීහ. එහි **අවිජ්ජා යත්‍ථෙව** නැවත අවිද්‍යාවගේම **අසෙස විරාග නිරොධා** විරාග සංඛ්‍යාත මාර්ගයෙන්........නිරුද්ධ කිරීමෙන්, **සංඛාර නිරොධො** සංස්කාරයන්ගේ අනුත්පාද නිරෝධය වෙයි. යළි මෙසේ නිරුද්ධ වූ සංස්කාරයන්ගේ නිරෝධයෙන් විඥානය නිරුද්ධ වෙයි. විඥානාදීන්ගේ නිරෝධයෙන් නව රූපාදීහු නිරුද්ධ වූවාහුම වෙති. එය දක්වන්නට, **සංඛාර නිරොධා විඤ්ඤාණ නිරොධො** යනාදිය වදාරා **එවමෙතස්ස කෙවලස්ස දුක්ඛක්ඛන්‍ධස්ස නිරොධො හොති** යන්න වදාරණ ලදී. එහි **කෙවලස්ස** සියලු නොහොත් සුද්ධ වූ, සත්ත්ව විරහිත වූ යන අර්ථයි. **දුක්ඛක්ඛන්‍ධස්ස** යනු දුක් රාශීහුගේ, **නිරොධො හොතීති** අනුත්පාද වෙයි.
**ඉමස්මිං අසති** යනාදිය කියන ලද්දට විරුද්ධ ලෙස දතයුතුයි.
මෙසේ වෘත්තය ද විවෘත්තය ද දක්වා දැන් මේ දොළොස් ආකාර ප්‍රත්‍යය වෘත්තය විදර්ශනා ඤාණ සහිත මාර්ගයෙන් දන්නහුගේ යම් පසු දීමක් ප්‍රහීණ වේද, ඒ ධාවනයාගේ අභාවය විචාරන්නේ **අපි නු තුම්හෙ භික්ඛවෙ** ආදිය කීහ. එහි **එවං ජානන්ත** යනු මෙසේ විදර්ශනා සහිත මාර්ගයෙන් දන්නාහූ. **එවං පස්සන්තා** යනු ඊටම සමාන වචනයි. **පුබ්බත්තං** පළමු කොටස අතීත ස්කන්ධ ධාතු ආයතනයන් යන අර්ථයි. **පටිධාවෙය්‍යතා** තෘෂ්ණා දෘෂ්ටි වශයෙන් ප්‍රතිධාවනය කරවුද, සබ්බාසව සූත්‍රයේ විස්තර කර ඇත.
දැන් මොවුන්ගේ එහි නිශ්චල බව විමසන්නේ **අපිනු තුම්හෙ භික්ඛවෙ එවං ජානන්තා එවං පස්සන්තා එවං වදෙය්‍යාථ, සත්‍ථානො ගරු** යනාදිය වදාළහ. එහි **ගරූ** බරක් වූයේ, නො කැමැත්තෙන් අනුව පැවතිය යුත්තේ, **සමණො** බුද්ධශ්‍රමණ **අඤ්ඤං සත්‍ථාරං උද්දිසෙය්‍යාථ** මේ ශාස්තෲ තෙම අපගේ කාර්යය ඉටු කරන්නට අසමත් වෙයි. නොහැකි වෙයි. කිම මෙසේ අදහස් කොට අනෙක් බාහිර ශාස්තෲ කෙනෙක් උදෙසා වසවුද? **පුථු සමණ බ්‍රාහ්මණානං** බොහෝ වූ තීර්ථක ශ්‍රමණයන්ගේ ද බ්‍රාහ්මණයන්ගේ ද, **වත කුතුහල මංගලානි**, ව්‍රත සමාදානයේ ද, දෘෂ්ටි කුතුහලයෝ ද, දුටු, ඇසූ, කෑ මංගලයෝ ද, **තානි සාරතො පච්චා ගච්ඡෙය්‍යාථ** ඔවුන් සාර යයි හැඟීම් ඇතුව නැවත ගනියි ද, මෙසේ හරනා ලද්දාවූත් නැවත ගනියිද, යන අර්ථයි. **සාමං ඤාතං** තමන් විසින් නුවණින් දන්නා ලද, **සාමං දිට්ඨං** තමන් විසින් නුවණින් දක්නා ලද, **සමං විදිතං** තමන් විසින් ප්‍රකට කරන ලද, **උපනීතා ඛො මෙ තුම්හෙ** මහණෙනි, මා විසින් තෙපි මේ සන්දිට්ඨිකාදී ස්වභාව ඇති ධර්මයන් පමුණුවන ලද්දාහූ යන අර්ථයි. **සන්‍ධිට්ඨිකො** යනාදියෙහි අරුත් විශුද්ධි මාර්ගයෙහි විස්තර කරන ලදී. **ඉදමෙතං පටිච්ච වුත්තං** මේ වචනය තොප විසින් ස්වයං ඤාතාදී භාවය සඳහා වදාරණ ලදී.
**තිණ්ණං ඛො පන මෙ තුම්හෙ** යනු කුමක් හෙයින් ආරම්භ කළ සේක්ද, යට වට්ට විවට්ට වශයෙන් දේශනා මුදුන් පමුණුවද්දී, එසේ පමුණුවන ලදී. මේ වූ කලී වෙනම අනුසන්ධියකි. මෙහි ලෝවැසි සත්ත්ව සමූහයා ප්‍රතිසන්ධියෙන් විශේෂයෙන් මෝඩය. එබැවින් ඔවුන්ගේ මුලාවන තැන නිසා ප්‍රකට කරන්නෙමි යි මේ දේශනාව ආරම්භ කළහ.
[missing trans]
එහි **සන්තිපාතා** සමවධානයෙන් පිඬු බැවින් **ගබ්භ** ගැබ උපදනා සත්ත්වයාගේ **අවක්කන්ති හොති** ඉපදීම වේ. තව ද සමහර තැනක ‘ගබ්භ’ මව්කුස කියන ලදී.
සත්ත්ව තෙමේ රැයක් මුළුල්ලෙහි පළමුකොට පිළිසිඳි කෙණෙහි මව්කුස වෙසේද, මරණයට අභිමුඛව නැගී සිටියේම ඒ මානවයා යයි මය. හෙතෙම යන්නේ ඇසිල්ලකුදු නො නවතී.
කිසිතැනක ගර්භයෙහි උපදනා සත්ත්වයා වදාළේය. ‘ආනන්ද, යම් සේ අන්‍ය ස්ත්‍රීහූ නව මසක් හෝ දස මසක් දරුගැබ කුසින් දරා වදත්, ‘මෙහි සත්ත්වයාටම අදහස් කරන ලදී. **ගබ්භස්ස අවක්කන්ති හොති** යනු ඒ සඳහා කියන ලදී.
**ඉධ** මේ සත්ත්ව ලෝකයෙහි **මාතා ච උතුනී හොති** මෙය ඍතු කාලය සඳහා කියන ලදී. ස්ත්‍රී ගේ යම් අවකාශයක දරුවා උපදීද, එහි මහත් වූ ලේ පිළාවක් පිහිටා බිඳී වැගිරෙයි. වස්තුව පිරිසිදු වෙයි. වස්තුව පිරිසිදු වූ කල්හි සත් දවස තෙක් එයට සුදුසු කාලය වෙයි. කෙත වෙයි. ඒ කාලය තුළ අත් ගැනීම් හිසකේ ගැනීම් ආදී ශරීර පරාමර්ශයෙන් ද දරුවන් හටගනී. **ගන්‍ධබ්බො** එහි එළඹෙන සත්ත්වයා **පච්චුපට්ඨිතො හොති** ළඟ සිටියේ ම නො වේ. කර්මය නමැති යන්ත්‍රයෙන් ක්‍රියාත්මක වූ එක් සත්ත්වයෙක් ඒ අවකාශයෙහි උපදනේ වෙයි යන්න මෙහි අදහසයි.
**සංසයෙන** මා නිරෝගී වන්නෙම් ද, නැතිනම් මගේ දරුවා නිරෝගී වන්නේද, මහත් වූ ජීවිත සැකයෙන්, **ලෝහිතං හෙතං භික්ඛවෙ** එකල එතැනට පැමිණි මවගේ ලේ දරු සෙනෙහසින් පඬෙර වේද එහෙයින් මෙසේ වදාළහ. **වංකකං** දරුවන්ගේ කෙළිබඩු, කුඩා නගුල **ඝටිකා** දිග දණ්ඩකින් කෙටි දණ්ඩකට ගැසීමේ ක්‍රීඩාව, (කල්ලි ගැසීම) **මොක්ඛවිකං** හාත්පස පෙරළෙන ක්‍රීඩාව, දණ්ඩක් ගෙන අහසෙහි තබා හෝ හිසපිට තබා යට උඩ වශයෙන් පෙරළෙන ක්‍රීඩාව, **විංගුලකං** තල් කොළ ආදියෙන් කළ සුළං වැදීමෙන් කරකැවෙන චක්‍රය (හුළං පෙත්ත) **පත්තාළ්හ තං** කොළ නැළිය කියයි. එයින් වැලි ආදිය මනිමින් සෙල්ලම් කරති. **රථකං** කුඩා රථය **ධනුකං** කුඩා දුන්න,
**සාරජ්ජති** රාගය උපදවයි. **බ්‍යාපජ්ජතීති** ව්‍යාපාදය උපදවයි. **අනුපට්ඨිතකාය සතී** කයෙහි සිහිය කාය සති නමි. එහි නො එළවා යන අර්ථයි. **අනුරාධ විරෝධං** රාගය හා ද්වේෂය ද **අභිනන්‍දති** තෘෂ්ණා වශයෙහි සතුටු වෙයි. තෘෂ්ණා වශයෙන් අහෝ සැපයි යනාදිය කියයි. **අභිවදති** සතුටු වචන කියයි. **අජ්‍ඣොසාය තිට්ඨති** තෘෂ්ණාවෙන් ගිලී සැපය හෝ උපේක්‍ෂාව හෝ සතුටු වේවා. සැපය හෝ උපේක්‍ෂාව හෝ කැමති වේවා. දුක කෙසේ සතුටු වේද, මම දුප්පත්ය. මගේ දුකයයි ගන්නේ සතුටු වේ**. උප්පජ්ජති නන්‍දි** තණ්හාව උපදී. **තදුපාදානං** ඕ තෘෂ්ණාව ගැනීම් අර්ථයෙන් උපාදාන නමි. **තස්සුපාදාන පච්චයා භවො -පෙ- සමුදයො හොති** භාග්‍යවතුන් වහන්සේ විසින් නැවත එක්වරක් ද්විසන්ධි, ත්‍රිසන්‍ධි වශයෙන් මේ පටිච්ච සමුප්පාද වෘත්තය දක්වන ලදී.
දැන් විවෘත්තය දක්වන්නට **ඉධ ලොකෙ තථාගතො ලොකෙ උප්පජ්ජති** ආදිය වදාළහ. එහි **අප්පමාණ චෙතසො** යනු මාර්ග චිත්තය හා යුක්ත වූ යන අර්ථයි. **ඉමං ඛො තුම්හෙ භික්ඛවෙ සංඛිත්තෙන තණ්හා සංඛය විමුත්තිං ධාරෙථ **මහණෙනි, මෙසේ සැකෙවින් දේශනා කරන ලද මාගේ තෘෂ්ණා සංඛය දේශනාව තෙපි නිරතුරුව දැරිය යුතුය. නොනැසිය යුතුය. මෙහි දේශනාවම නිවන් ලැබීමට හේතු හෙයින් විමුත්ති යයි කියන ලදී.
**මහා තණ්හා ජාල තණ්හා සංඝාට පටිමුක්කන්ති** තෘෂ්ණාව මැසිම කළ අර්ථයෙන් මහා තණ්හා ජාලාය, ගැළපීම කළ අර්ථයෙන් සංඝාටය, මෙසේ මේ මහා තෘෂ්ණාජාල සංඛ්‍යාත තෘෂ්ණා සංඝාටයෙහි ද, බැඳුණෙකු කොට මේ කෙවුල් පුත් සාති මහණ සලකවු. ඇතුළත පිවිසියෙක. ඇතුළත් වූයෙක. ඔහු ධරන්නහුය යන අර්ථයි. සෙස්ස සියලු තන්හි ප්‍රකට අර්ථ ඇත්තේ ය.
**එවම්මෙසුතං** යනු මහා අස්සපුර සූත්‍රයයි. එහි **අංගෙසු** අංග ජනපදයේ රාජ කුමාරයෝ, ඔවුන් පදිංචිව සිටි එක් ජනපදයක්. ‘අංග’ යයි ව්‍යවහාර කරයි. ඒ අංග ජනපදයෙහි **අස්සපුර නාම අංගානං නිගමො** අස්සපුර යන නමින් හඳුන්වන එක් නියම්ගමකි. එය ගොදුරුගම් කොට වාසය කරයි යන අදහසයි. **භගවා එතදවොච** මේ අය **සමණා සමණාති භික්ඛවෙ ජනො සඤ්ජානාති.** මහණෙනි, ඔබලා ශ්‍රමණයෝ ශ්‍රමණයෝ යයි ජනයා විසින් හඳුන්වනු ලැබේ යයි වදාළ සේක.
[missing trans]
මෙසේ මේ අය ලජ්ජීහුය. සුපේශල ශික්‍ෂාකාමීහුය. උදාර ගුණ ඇත්තාහු වෙති. භික්‍ෂු සංඝයාගේ ගුණම කියති. කුඹුරෙන් හේනෙන් අවුත් රාත්‍රී කෑම ගත් පසුවද, ගෙදර ඉන්දදී ද නින්දට යනතෙක්ම භික්‍ෂු සංඝයාගේම ගුණ කියත්. භාග්‍යවතුන් වහන්සේ ඒ මිනිසුන්ගේ යටහත් පහත් ගති පැවතුම් දැන භික්‍ෂු සංඝයා පිඬුසිඟා යාමෙහි යොදවා මෙසේ වදාළ සේක.
**යෙ ධමමා සමණ කරණාච බ්‍රාහ්මණ කරණාච** යම් ධර්ම කෙනෙක් සමාදන්ව පුරන ලද්දාහු සමිතපාප ශ්‍රමණයකුත් බාහිතපාප බ්‍රාහ්මණයකුත් කෙරෙත් ද යන අර්ථයි. ‘ශ්‍රමණයා විසින් කළයුතු ධර්මයෝ මෙහි කියන ලදී. මහණෙනි, ශ්‍රමණයා විසින් කටයුතු තුනෙකි. කවර තුනක්ද යත්, අධිශීල ශික්‍ෂා සමාදානය, අධිචිත්ත ශික්‍ෂා සමාදානය, අධිප්‍රඥා ශික්‍ෂා සමාදානය යන තුනයි. ඔහු ශ්‍රමණ කරණයෝ වෙත්මැයි. මෙහි වනාහි හිරි ඔතප් ආදී වශයෙන් දේශනාව විස්තර කරන ලදී.
**එවං නො අයං අම්හාකං** යන මෙහි **නො** යනු නිපාත මාත්‍රයකි. අපගේ යන අර්ථයි. **මහප්ඵලා මහානිසංසා** යන දෙකම අර්ථ වශයෙන් එක සමානය. **අවඤ්ධා **නොසිස් වූවාහු **සඵලා** ඒ පදයේම අර්ථයි. යමකගේ ඵලයක් නැද්ද, ඕ වඳ වූවා නම් වේ. **සඋද්‍රයා** වැඩීම් සහිත වූවා ඒ සඵලයන්ගේම සමාන වචනයි. **එවංහි ඛො භික්ඛවෙ සික්ඛිතබ්බං** මහණෙනි, මෙසේ තොප විසින් හික්මිය යුතුය. මෙසේ භාග්‍යවතුන් වහන්සේ මේ මෙතෙක් කරුණුවලින් ලජ්ජා භය ආදී ධර්මයන්ගේ ගුණ වදාළ සේක.
කුමක් හෙයින් ද වචන මාර්ගය පසිඳිනා පිණිසය. ඉදින් පැවිදි වූ නොබෝ කල් ඇති කිසි බාල භික්‍ෂුවක් මෙසේ කියන්නේ නම් ‘භාග්‍යවතුන් වහන්සේ හිරි ඔතප් ආදී ධර්මයන් සමාදන්ව පවතීවයි වදාරති. ඒ ධර්මයන් සමාදන් වී පැවැත්මේ අනුසස් කවරේදැයි (අසති) ඔහුගේ වචන මග පසිඳිනා පිණිස මේ මේ ආනිසංස වේයයි (කීය) මේ ධර්මයෝ සමාදන්ව පුරන ලද්දාහූ සමිතපාප ශ්‍රමණයකු බාහිතපාප බ්‍රාහ්මණයකු යයි නම් කරති. සිව්පස ලාභය උපදවති. ප්‍රත්‍ය දායකයන්ට මහත්ඵල ආනිශංස ලබා දෙති. පැවිද්ද නො වඳ වූ සඵල වූ වැඩීම් සහිත වූවක් කෙරෙතියි ගුණ වදාළහ. මෙහි මෙය කෙටියෙන් කියන ලදී. විස්තර වශයෙන් කථාව සතිපට්ඨාන සූත්‍රයේ ආ පරිදිම දතයුත්තේය.
**හිරොත්තප්පෙන** යනු ‘යමකින් ලජ්ජාව උපදීද ඒ ලජ්ජාවමයි. යමකින් බිය උපදීද ඒ බියමයි. මෙසේ විස්තර කරන ලද ලජ්ජාවෙන් හා බියෙන් ද, තව ද මෙහි අධ්‍යාත්මයෙහි උපදින්නේ ලජ්ජාවයි. බාහිරව උපදින්නේ ඔත්තප්පයයි. ‘බය’යි. ලජ්ජාව තමන් අධිපතිකොට ඇත්තේය. බිය ලෝකය අධිපතිකොට ඇත්තේය. හිරි ලජ්ජා ස්වභාවයෙන් සිටී. ඔත්තප්පය භය ස්වභාවයෙන් සිටී. මේ ධර්ම දෙදෙන ලෝකය පාලනය කරන හෙයින් ලෝක පාලක ධර්මයෝ යයි කියන ලදී. මෙහි විස්තරාර්ථ කථා විශුද්ධි මාර්ගයෙහි කියන ලදී.
මහණෙනි, මේ ශුක්ල ධර්මයෝ දෙදෙනෙක් ලොව පාලනය කරති. කවර දෙදෙනෙක්ද යත්, හිරි ද ඔතප් ද යන දෙදෙනා විසිනි. මහණෙනි, මේ ශුක්ල ධර්මයෝ දෙදෙන ලොව රකිති. තව ද මහණෙනි, මේ ශුක්ල ධර්මයෝ දෙදෙන ලොව නො රක්නාහු නම් මේ ලෝකයේ මව්ය, කුඩා මව්ය, නැන්දාය, ඇදුරු බිරිය, ගුරුන්ගේ බිරිඳය යනාදී වශයෙන් වෙනසක් නො පෙනෙන්නේ ය. එළු බැටළුවන් මෙන් ද, ඌරු කුකුළු, ආදීන් මෙන් ද බලු සිවල්ලු යම්සේද එමෙන් ලෝවැසි මිනිස්සු ද යන්නෝ ය. මොව්හූ ජාතක යේ දේව ධර්මයයි කියන ලදී.
හිරි ඔතප් දෙකින් යුක්ත වූ, කුශල ධර්මයන්ගෙන් යුක්ත වූ, ශාන්ත වූ සත්පුරුෂයෝ ලෝකයේ දේව ධර්මයයි කියනු ලැබේ.
මහා චුන්ද ස්ථවිරයන්ට කෙලෙස් ලිහා දමන පිළිවෙත දක්වන ලදී වදාළේමය. ‘අන්‍යයෝ ලජ්ජා රහිතයෝ වන්නාහ. අපි මෙහි ලජ්ජා සිත් ඇත්තෝ වන්නෙමු’යි සැලකිය යුතුය. අන්‍යයෝ ඔතප් රහිතයෝ වන්නාහුය. අපි ඔතප් ඇතියෝ වන්නෙමු යයි සැලකිය යුතුය.
යළිත් මොව්හූ මහා කාශ්‍යප ස්ථවිරයන්ට අවවාදොප සම්පදාව කොට යයි දක්වන ලද්දාහුය. මෙසේ වදාරණ ලදී. ‘කාශ්‍යප එහෙයින් මෙහිලා තොප විසින් මෙසේ හික්මිය යුතුය. ස්ථවිර නවක මධ්‍යමයන් කෙරෙහි මාගේ දැඩි වූ හිරි ඔතප් එළඹ සිටියේ වන, කාශ්‍යප තොප විසින් මෙසේ හික්මිය යුතු’ මොව්හූ ‘ශ්‍රමණ ධර්මයෝ’ නමැයි දක්වන ලද්දාහුය.
යම්හෙයකින් මෙතෙකින් පැවිද්දෙහි ඵලය මුදුන්පැමිණියේ නම් නොවේද, එහෙයින් අනෙක් ශ්‍රමණ කරණ ධර්මයන් දැක්වීමට **සසියා ඛො පන භික්ඛවෙ තුම්හාකං** යනාදිය වදාළහ. එහි **සාමඤ්ඤත්‍ථො** යනු සංයුක්තකයේ මහණෙනි, ශ්‍රමණ බව කවරේද, මේ ආර්ය අෂ්ටාංගික මාර්ගයමැයි. සම්‍යක් දෘෂ්ටිය -පෙ- සම්‍යක් සමාධිය යන මොහුය. මහණෙනි, මේ ශ්‍රාමාණ්‍ය යයි කියනු ලැබේ. මහණෙනි, ශ්‍රාමාණ්‍යර්ථය කවරේද, මහණෙනි, යම් රාගය ක්‍ෂය කිරීමක්, ද්වේෂය ක්‍ෂය කිරීමක්, මෝහය ක්‍ෂය කිරීමක් වේද මහණෙනි, මේ ශ්‍රාමාණ්‍යර්ථයයි පැවිද්දේ ඵලය යයි කියනු ලැබේ. මාර්ගය ශ්‍රමණ බව යයිද, ඵල නිර්වාණ ශ්‍රමණ භාවයේ අර්ථයයිද වදාරන ලදී. එහෙත් මෙහිදී මාර්ගයත් ඵලයත් එක්කොට ශ්‍රාමාණ්‍යර්ථය වදාරන ලදැයි දතයුතු. **ආරොචයාමි** කියමි. **පටිවෙදයාමි** දන්වමි.
**පරිසුද්ධො නො කාය සමාචාරො** මෙහි කාය සමාචාරය පිරිසුදුය. අපිරිසිදු යයි දෙපරිදි වේ. යම් ශ්‍රමණයෙන් පරපණ නසා ද, සොරකම් වංචා කෙරේද, මිය හසරෙහි හැසිරේද ඔහුගේ කාය සමාචාරය අපිරිසිදු වූයේ වෙයි. මෙය කර්ම පථ වශයෙන් ම වළකන ලදී. යම්කිසි ශ්‍රමණයෙක් අතින් හෝ ගලකින් හෝ දණ්ඩකින් හෝ අනුන් පෙළයි ද, විශේෂයෙන් පීඩාවට පත් කරයිද, ඔහුගේ කාය සමාචාරය අපිරිසිදු වූයේ වේ. මෙය ශික්‍ෂාපද මගින්ම පණවන ලදී. මේ සූත්‍රයෙහි මේ දෙකම නො වදාරා පරම ස්ලේඛ නමැයි වදාරන ලදී. ඒ එසේමයි. යම් ශ්‍රමණයෙක් පැන් කළයෙහි පැන් බොන්නා වූ හෝ පාත්‍රයෙහි ආහාර ගන්නා වූ, කවුඩන් එළවීම් වශයෙන් අතක් හෝ ගලක් හෝ දණ්ඩක් හෝ නගාද, ඔහුගේ කාය සමාචාරය අපිරිසිදුය. ඒවායින් වෙන්වූයේ පිරිසිදු වේ. **උත්තානො **උද්ගත වූයේ ප්‍රකට වූයේ **විවටො** අනාවරණය වූයේ නොවැසුනේ දෙකින්ම පිරිසිදු බව දක්වයි. නච **ඡිද්දවා** සියලු කල එක සමාන වූයේ අතරින් සිදුරු රහිත වූයේ **සංවුතො** කෙලෙසුන්ට දොර වැසීමෙන් වූයේ වරද වැසීම සඳහා නොවූයේ,
**වචී සමාචාරෙපි** වාක් සමාචාරයෙහි, යම්කිසි භික්‍ෂුවක් බොරු කියයි ද, හිස් අර්ථ රහිත වචන කථා කරයි ද, ඵරුස වචන කියයි ද, සම්පප්‍රලාප කියයි ද, ඔහුගේ වාක් සමාචාරය අපිරිසිදු වූයේ නම් වේ. මේ අධර්ම කර්මපථ වශයෙන්ම වළකන ලදී. තව ද ගෘහපතියෝ යයි හෝ දාසයෝ යයි හෝ මෙහෙකරුවෝ යයි හෝ මේ ආදීන් ආක්‍රෝශ කරමින් කියාද ඔහුගේ වාක් සමාචාරය අපිරිසිදු වූයේ වෙයි. මෙයද ශික්‍ෂාපද මගින්ම ප්‍රතික්‍ෂිප්තය. මේ සූත්‍රයෙහි මේ දෙක නො වදාරා පරම සල්ලෙඛ නමින් වදාරා ඇත. යම් භික්‍ෂුවක් හෝ තරුණ මහණෙකු විසින් හෝ ළදරු සාමණේරයකු විසින් හෝ, වහන්ස කිමෙක්ද, අපගේ උපාධ්‍යායයන් වහන්සේ දැක්කේද, ඇසූවිට ඇවැත්නි, බොහෝ භික්‍ෂුණීහු එක් පෙදෙසක හැසිරුණහ. ඔබගේ උපාධ්‍යායන් ද විකිණිය හැකි පලා පොදියක් ඔසවාගෙන යන්නට ඇතැයි මේ ආදී නයින් සිනාසෙන සුළු කථා විහිළුවටවත් කියයිද, ඔහුගේ වාක් සමාචාරය අපිරිසිදුය. විපරීත පරිශුද්ධ නමි.
මනඃ සමාචාරයෙහි යම් මහණෙක් අභිධ්‍යා බහුල වීද, ව්‍යාපාදයට පැමිණි සිත් ඇත්තේ, මිථ්‍යාදෘෂ්ටි ගත්තේද, ඔහුගේ චිත්ත සමාචාරය අපිරිසිදු වූයේය. මේ වනාහි කර්මපථ විසින්ම වළකන ලදී. යමෙක් වනාහි එළවා තබන ලද රන් රිදී ඉවසාද, ඔහුගේ චිත්ත සමාචාරය අපිරිසිදු වූයේ වෙයි. මෙයද ශික්‍ෂාපද විසින්ම වළක්වන ලදී. මේ සූත්‍රයෙහි මේ දෙක නො වදාරා පරම සල්ලේඛ වශයෙන් වදාරණ ලදහ. ඒ එසේමැයි. යම් මහණෙක්, තරුණ මහණෙකු විසින් හෝ සාමණේර නමක විසින් හෝ කාම විතර්කයක්, ව්‍යාපාද විතර්කයක්, විහිංසා විතර්කයක් උපදවන ලද්දේ ද, ඔහුගේ චිත්ත සමාචාරය අපිරිසිදුය. විපරීත වූ පිරිසිදු නමි.
ආජීවයෙහි ‘යම් මහණෙක් ආජීවය හේතුකොට වෙදකම් ගිහියන්ගේ ලියුම් ගෙන යාම්, භාණ්ඩයන් රැකීම කෙරේද, වණවලට ආලේප දේද්ද, තෙල් සිඳීද’ එක්විසි අනේසනාවෙන් ජීවිකාව කෙරේද, යමෙක් සතුටුකොට වළඳාද, ඔහුගේ ආජීවය අපිරිසිදු වේ. මෙය වනාහි ශික්‍ෂාපද පැනවීමෙන් පිහිටුවා ස්ථාවර කොට ඇත. මේ සූත්‍රයෙහි මෙය නොවදාරා පරම සල්ලේඛ නමැයි වදාරණ ලදී. යම් මහණෙක් ගිතෙල් - වෙඬරු, තෙල්, මී, සකුරු ආදිය ලැබ ‘හෙට හෝ අනිද්දා ප්‍රයෝජනයට ගන්නේ යයි රැස්කොට වළඳාද, යමෙක් වනාහි නිමිබංකුරාදිය (කොසඹ) දැක සාමණේරයන්ට ‘ඇවැත්නි, අංකුර කවයි’ කියාද, සාමණේරයෝ ‘තෙරුන් වහන්සේ කනු කැමැත්තේ’ යයි සූදානම් කොට දෙද්ද, යළි තරුණ භික්‍ෂූන්ට හෝ සාමණේරයන්ට හෝ ඇවැත්නි, පැන් බොවයි කියාද, තෙරුන් වහන්සේ පැන් බොනු කැමැත්තාහයි පැන් සක සෝදා පැන් දෙත්ද, එය වළඳන්නහුගේ ආජීවය අපිරිසිදු වේ. පිරිසිදු බව විපරීත වේ.
**මත්තඤ්ඤූ** යනු සෙවීම, පිළිගැනීම, පරිභෝගය යන තන්හිදී පමණ දන්නා වූ, යුක්ත වූවාහු,
**ජාගරිය මනුයුත්තා** රෑ දාවල් සය කොටසක් කොට, එක් කොටසක සැතපී, නිදා නිදිවැරීමෙහි යෙදුනාහූ, **සීහ සෙය්‍යං **යන මෙහි කාමභෝගී සෙය්‍යාව, ප්‍රේත සෙය්‍යාව, සිංහ සෙය්‍යාව, තථාගත සෙය්‍යාව යයි නිදීමේ ක්‍රම හතරකි. ‘මහණෙනි, බොහෝසෙයින් කම්සුව වළඳන සත්ත්වයෝ වම් ඇලයෙන් නිදත්. මෙය කාමභෝගී සෙය්‍යාව නම්, ඔවුනතුරෙන් බොහෝසෙයින් දකුණු ඇලයෙන් නිදන්නෝ නම් නැත.
බොහෝසෙයින් මහණෙනි, ප්‍රේතයෝ උඩුකුරුව නිදත්. එය ප්‍රේත සෙය්‍යා නමි. මද වූ මස් ලේ ඇති බැවින් ඇටසැකිලි වලින් යුක්ත වූවන්ට එක් ඇලයකින් නිදන්ට නොහැකි නිසා උඩුකුරුව නිදති.
බොහෝසෙයින් මහණෙනි, සිංහ මිගරාජයෝ වලිගය කලවා අතර රුවා දකුණු ඇලයෙන් නිදති. මේ සිංහ සෙය්‍යාව යයි කියති. තේජසින් උණුසුම් බැවින් සිංහයෝ පෙර දෙපය එක තැනක තබා, වලිගය කලවා අතර තබා, පෙර පා පසු පා නගුට යන අංග සිටි සේ සලකා පෙර දෙපය ම ත්තෙහි හිස තබා නිදති. දවසක් නිදාගෙන වුව ද පුබුදින විට බිය රහිතව පුබුදියි. හිස නගා පෙර පා සිටි ආකාරය සලකයි. ඉදින් මද තැනක් හැර සිටියේ නම් මෙය තොපගේ ජාතියට, ශූරභාවයට නො සුදුසු යයි නො සතුටුව එහිම නිදත්. ගොදුරු පිණිස නොයයි. මද තැනක් හෝ නො හැර සිටියේ නම්, තාගේ ජාතියට ද, ශූර භාවයට ද සුදුසු යයි තුටු පහටුව නැගිට...............කෙසරු සලා සිංහනාද කොටගොදුරු සඳහා නික්මෙයි. චතුර්ථධ්‍යාන සෙය්‍යාව (නිදන පිළිවෙළ) තථාගත සෙය්‍යාව නම් වේ. ඔවුනතුරෙන් සිංහ සෙය්‍යාව ආයේය. මේ තේජසින් ද උණුසුම් බවින් ද යුතු නිසා උත්තම සෙය්‍යා නම් වේ.
**පාදෙ පාදං** දකුණු පාදය හා වම් පාදය, **අච්චාධායා** මඳක් ඉක්ම තබා, ගොප් ඇටයෙන් ගොස් ඇටය, දණහිසෙන් දණහිස ගැටෙනවිට වේදනාව උපදී. සිත එකඟ නොවේ. නිදිම අපහසු වේ. යම් සේ ඒ ස්ථාන නො ගැටේ. එසේ නොගැටෙන ලෙසින් තබාගැනීමෙන් වේදනාව නූපදී. සිත එකඟ වේ. නිදීම පහසු වේ. එහෙයින් මෙසේ කීහ.
**අභිජ්ඣං ලොකෙ** යනාදිය චුල්ල හත්ථි පදෝපම සූත්‍රයෙහි විස්තර කරන ලදී.
නැවත මෙය **සෙය්‍යථාපි භික්ඛවෙ** උපමාවක් වදාරණ ලද්දී ද, එහි **ඉණ ආධාය** පොලියට මුදල් ගෙන **බ්‍යන්ති කරෙය්‍ය** කෙළවර කරන්නේ යම්සේ ඔවුනතුරෙන් කහවණුවක් පමණකදු අන්තයක් ඉතිරි නො වන්නේ ද, එපරිද්දෙන්ම කරන්නේ ය. මුළුමනින් ම පෙරළා දමන්නේ ය යන අර්ථයි. **තතො නිදානං** ණය නැති බව නිසා, හෙතෙම ණය නැත්තෙමියි සිහි කරන්නේ බලවත් සතුටට පත් වේ. එහෙයින් වදාරණ ලදී. **ලභෙත පාමොජ්ජං අධිගච්ඡෙය්‍ය සොමනස්සං** යනු එහෙයින් කියන ලදී.
විසභාග අසමාන වූ වේදනාවන්ගේ ඉපදීමෙන් කියතකින් මෙන් සිව් ඉරියව් සිඳිමින් පෙළේ යන අදහසින් ‘ආබාධ’ නම් වේ. එයින් උපදනා දුකින් දුකට පත්වූයේ **දුක්ඛිත** නමි. දැඩි සේ ගිලන් වූයේ **බාළ්හගිලාන** නමි. **නච්ඡා දෙය්‍යා** දැඩි වූ ලෙඩ රෝගවලින් පීඩිත බැවින් රුචි නො වන්නේ ය. **බලමත්තා** බලයමැයි. ඔහුගේ කයෙහි බලය නො වන්නේ ය යන අර්ථයි. **තතො නිදානං** යනු නිරෝගි බව කරුණුකොට, යහෙයකින් අරෝග වෙමි. මෙනෙහි කරන ඔහුට ඒ දෙකම වේ. එහෙයින් වදාරන ලදී. **ලභෙථ පාමොජ්ජං, අධිගච්ඡෙය්‍ය සොමනස්සං **
**න චස්ස කිඤ්චි භොගානං වයො** කහවණුවක් පමණකුදු භෝගයන්ගේ විනාශයක් නො වන්නේ ය. **තතො නිදානං** බන්‍ධනයෙන් මිදීම කරණ කොට, ඉතිරි සියල්ල පෙර කී අයුරින් සියලු පදයන්හි යෙදිය යුතුය.
**අනත්තාධිනො** තමන් කෙරෙහි ප්‍රධාන නො වූයේ, තමා ගේ කැමැත්තෙන් කිසිවක් කරන්නට නො ලබයි. **පරාධීනො** අනුන් කෙරෙහි ප්‍රධාන වූයේ, අනුන්ගේම කැමැත්තෙන් පවතී. **න යෙන කාමංගමො** යම් දිසාවකට යාමට ඔහු කැමති වේද, රුචිය උපදීද එහි යන්නට නො ලබයි. **දාසව්‍යා** දාස භාවයෙන්, **භුජිස්සො** තමන් සතු වූයේ, **තතො නිදානං** ක්‍ෂේම භූමිය නිදානය කොට කරුණු කොට,
**ඉමෙ පඤ්චනීවරණෙ අප්පහීනෙ** යන මෙහි භාග්‍යවතුන් වහන්සේ ප්‍රහීණ නොවූ කාමච්ඡන්‍ද නීවරණය ණය සමානකොට අනෙක් අය රෝගාදීන් සමාන වූවන් කොට දක්වයි. එහි මොවුන් සමාන බවය. යමෙක් වනාහි අන්‍යයන්ගේ ණය ගෙන විනාශ කෙරේද ඔවුන් විසින් ‘ණය දෙවයි’ ඉල්ලා සිටිනු ලබන්නේද, ඵරුෂ වචන කියනු ලබන්නේ ද, බඳිනු ලබන්නේ ද විරුද්ධව කිසිවක් කියන්ට නොහැකි වෙයි. සියල්ල ඉවසයි. යම් හෙයකින් ඒ ණය ඔහුගේ ඉවසීමට කරුණු වේද එහෙයිනි. එපරිද්දෙන්ම යමෙක් යමෙකු කෙරෙහි කාමච්ඡන්‍දයෙන් ඇලේද, තෘෂ්ණාවෙන් යුතුව ඒ වස්තුව ගනීද, හෙතෙම ඔහු විසින් බැණවදිනු ලබන්නේද, බඳිනු ලබන්නේද, පහර දෙනු ලබන්නේද, සියල්ල ඉවසයි. යම්හෙයකින් ඒ කාමච්ඡන්‍දය ඔහුගේ ඉවසීමට කරුණු වේද, එහෙයිනි. ගෙහිමියන් විසින් වධ කරනු ලබන්නා වූ දාසියන් මෙනැයි, මෙසේ ණයක් මෙන් කාමච්ඡන්‍දය ගතයුතුය.
යම්සේ පිත්ත රෝගයෙන් ආතුර වූවෙකුට මීසකුරු ආදිය දුන්නේ වී නමුත් පිත්ත රෝගයෙන් ආතුර නිසා මී සකුරු ආදීන්ගේ පැණිරස නො විඳීද, තිත්ත යයි කියා වමාරන්නේද එපරිද්දෙන් ව්‍යාපාදයට පැමිණි සිත් ඇත්තා වැඩ කැමති ආචාර්ය උපාධ්‍යාය ආදීන් අවවාද දුන්නත් ඒ අවවාද පිළි නො ගනී ද, ‘තෙපි මට ඉතා උපද්‍රවකාරී කියා සිවුරු හරිද, පිත්තයෙන් ආතුර වූ තැනැත්තා මී-උක් රස හරනාක් මෙන් ක්‍රෝධයෙන් ආතුර වූ තැනැත්තා එසේ ආතුර බැවින්ම ධ්‍යාන සුව ඇති ශාසන රසය නො විඳී. මෙසේ රෝගයක් මෙන් ව්‍යාපාදය පිළිගත යුතුය.
යම් නැකැත් දිනයෙක සිපිරිගෙයි සිටි කෙනෙක් නැකැත් කෙළි නො දකීද, හෙතෙම දෙවන දවසේ නිදහස් වූයේ, අහෝ ඊයේ නැකැත් කෙළි, නැටුම් ගැයුම් වැයුම් ඉතා මනස්කාන්තයයි අසාත් පිළිතුරු නො දේද, එයට හේතුව නැකැත් කෙළි නො දැකීමයි. නො විඳීමයි. එපරිද්දෙන් ථිනමිද්ධයෙන් මඩනා ලද ශ්‍රමණයා විසිතුර න්‍යාය ඇති ක්‍රම ඇති ධර්මශ්‍රවණය පවත්නා කල්හි එහි මුල මැද අග අවබෝධ කර නොගනී. හෙතෙම ධර්මශ්‍රවණය අවසන් වූ කල අහෝ ධර්මශ්‍රවණය, කාරණය උපමාව, අර්ථවත් බව යයි ධර්ම දේශනාවන්ගේ ගුණ කියන්නවුන් ගේ වචන අසා නිහඬව සිටී. පිළිතුරු නොදේ. ඇයිද යත් ථිනමිද්ධය නිසා ධර්මය ශ්‍රවණය නො කළ බැවිනි. මෙසේ ථීනමිද්ධය සිරගෙයක් මෙන් දතයුතුය.
නැකැත් කෙළි කෙළින්නා වූ දාසයෙක් ‘තොපට ඉක්මන් කටයුත්තක් ඇත වහා යව, ‘නොගියේ නම් අත් පා හෝ කන් නාසා සිඳිණු ඇත’යි කියන ලද්දේ නම් වහා දුවයයි. නැකැත්කෙළියේ මුල මැද අග විඳින්නට ඔහුට නො හැකි වේ. කුමක් හෙයින්ද, පරාධීන බැවිනි. එ පරිද්දෙන් විනයෙහි ප්‍රගුණ නො වූ අය, ආරණ්‍යගත වුවද කැප මසෙහි අකැපය යන හැඟීම උපන් කල්හි විවේකය හැර සිල් පිරිසිදු කරනු පිණිස විනයධරයකු වෙත යා යුතු වෙයි. විවේක සුව විඳින්නට නො ලැබේ. කවර හෙයින්ද, උද්ධච්ච කුක්කුච්චයෙන් යුක්ත, මඩනා ලද බැවිනි. මෙසේ උද්ධච්ච කුක්කුච්චය දාස බව මෙන් දතයුතුය.
යම්සේ කාන්තාර මගකට පිළිපන් පුරුෂයා, සොරුන් විසින් මිනිසුන්ගේ ධනය පැහැරගත් තැන්, ආගිය තැන්, දඬු ශබ්දයෙන් ද පක්‍ෂීන්ගේ හඬින් ද, සොරු ආවාහු යයි (හැඟී) (ඔවුන්) සිටියේ නමුත් ගියේ නමුත් හටගත් සැක ඇතිව, හාත්පස සැක ඇතිව සිටින්නේ ද, ගිය තැනට වඩා ආ තැනම බොහෝ වේද, හෙතෙම දුකින් මහන්සියෙන් ක්‍ෂේම භූමියට පැමිණෙන්නේ හෝ නො පැමිණෙන්නේ හෝ වෙයි. එපරිද්දෙන් යමෙකුට බුද්ධාදී අටතැන්හි සැකය උපන්නේද, ‘හෙතෙම බුදු වූයේ ද, බුදු නොවූයේ ද ආදී වශයෙන් සැක කරන්නේ ද, ගුණ සලකා ශ්‍රද්ධාවෙන් ගන්නට නො හැකි වේ. නො හැකි වන නිසා මාර්ගයට හෝ ඵලයට නො පැමිණේ නුයි, මෙපරිද්දෙන් කාන්තාර මාර්ගයේ සොරු ඇත්දැයි නැද්දැයි නිතර නිතර නැවත සිතන්නේ ද, එසේ සිතමින් ඉදිරියට යාම ආපසු යාම, හාත්පස යාම බැසගැනීම, තැති ගැනීම, උපදවමින් අභය භූමියට පැමිණීමට අනතුරක් කෙරේද, එපරිද්දෙන් සැකයද, ‘බුදුහු වීද බුදු නොවීද ආදී වශයෙන් සැකය ඇති කොට නැවත නැවත හිතේ ඉදිරියට, පසුපසට-හාත්පසට, බැසගැනීම තැති ගැනීම උපදවන්නා වූ අයට ආර්ය භූමියට පැමිණීමට අන්තරා කිරීම කාන්තාර මාර්ගය වශයෙන් දතයුතුය.
දැන් **සෙය්‍යථාපි භිකඛවෙ ආනණ්‍යං** යන මෙහි භාග්‍යවතුන් වහන්සේ ප්‍රහීණ වූ කාමච්ඡන්‍ද නීවරණය ණය නැති බවට සමානකොට අනෙක් නීවරණයන් නිරෝගි බවට සමකොට දක්වයි. මේ එහි සමාන බවයි. යම්සේ පුරුෂයෙක් ණය ගෙන, කර්මාන්තයන්හි යොදවා කර්මාන්තය දියුණු කොට ‘ණය නම් පළිබෝධයට මුල’ යයි සිතා පොළිය සහිත ණය ගෙවා, ගිවිසුම ඉරා දමන්නේ ද, එතැන් පටන් ඔහු නැවත දූතයන් හෝ පණිවුඩකරුවන් හෝ හසුන් නො එවන්නේද, ඒ ණය හිමියන් හමුවීත් ඉදින් කැමති නම් තම ආසනයෙන් නැගිටින්නේ ද, කැමති නම් නො නැගිටින්නේ ද වේ. කවර හෙයින්ද, ඔහු සමග බැඳීම් නැති හෙයිනි. ඇලීමක් නැති හෙයිනි. එපරිද්දෙන්ම මහණතෙම කාමච්ඡන්‍ද නම් වූ පලිබෝධ මූලය, සතිපට්ඨානයෙහි කී අයුරින් අශුභ නිමිත්ත ආදී සය ධර්මයන් වඩා කාමච්ඡන්‍ද නීවරණය ප්‍රහීණ කරයි. මෙසේ දුරුකළ කාමච්ඡන්‍දය ඇති ඔහුට, යම්සේ ණයෙන් මිදුණු පුද්ගලයාට ණය හිමියන් දැක බියක් ඇති නොවේ ද, තැති ගැනීමක් ඇති නොවේ ද, එපරිද්දෙන් අනුන් සතු වස්තුව කෙරෙහි ඇලීමක් බැඳීමක් ඇති වේ. දෙවඟනන්ගේ රූ දිටුවත් කෙලෙස් නූපදී. එහෙයින් භාග්‍යවතුන් වහන්සේ ණය නැති බව මෙන් කාමච්ඡන්‍ද නීවරණය උපමාකොට දක්වා වදාළ සේක.
නැවත යම්සේ පිත් රෝගයෙන් පෙළෙන්නා වූ පුද්ගලයාට බෙහෙත් කිරීමෙන් ඒ රෝගය සුවකොට එතැන් පටන් මී-සකුරු ආදීන්ගේ රස විඳීද, එපරිද්දෙන් ශ්‍රමණ තෙමේ, මේ ‘ව්‍යාපාදය අනර්ථකාරී’ යයි (මෛත්‍රී ආදී) ධර්ම සය වඩා ව්‍යාපාද නීවරණය දුරු කෙරේ. හෙතෙම ප්‍රහීණ වූ ව්‍යාපාද ඇත්තේ, යම්සේ පිත් රෝගයෙන් සුව වූ පුද්ගලයා, මී උක්සකුරු ආදී මිහිරි රසයන් ප්‍රිය කෙරෙමින් පරිභෝග කෙරේද, එපරිද්දෙන් ආචාර ප්‍රඥප්තීන්ගෙන් හික්මවනු ලබන්නේ හිසින් පිළිගෙන ප්‍රිය කෙරෙමින් හික්මෙයි. එහෙයින් භාග්‍යවතුන් වහන්සේ නිරෝගී බව මෙන් ව්‍යාපාද ප්‍රහීණය දක්වා වදාළහ.
යම්සේ උත්සව දවසෙහි සිරගෙට ඇතුල් කළ පුරුෂයා අනෙක් උත්සව දිනයෙහි ‘පෙරත් මම ප්‍රමාද දෝෂයෙන් බඳනා ලද්දේ ඒ උත්සව දින ප්‍රීතිය නො වින්දෙමි. මෙවිට ප්‍රමාද නො වන්නෙමි.’ යම්සේ ඔහුගේ පසමිතුරෝ අවකාශ නො ලබත්ද, එපරිද්දෙන් අප්‍රමාදීව උත්සව ප්‍රීතිය විඳ අහෝ, උත්සවය ප්‍රීතියයි උදම් අනන්නේ ද, එපරිද්දෙන් ශ්‍රමණ තෙමේ ‘මේ ථිනමිද්ධය නම් මහා අනර්ථකාරීයයි භෝජනයේ පමණ දැනීම ආදී ධර්ම සය වඩා ථිනමිද්ධය දුරු කරයි. හෙතෙම මෙසේ ප්‍රහීණ කළ ථීනමිද්ධය ඇත්තේ, සිරගෙයින් මිදුණු පුද්ගලයා සතියක් පුරා උත්සවයේ මුල මැද අග යන තැන් තැන්හී සතුට විඳිමින් සිටීද, එපරිද්දෙන් දහම් නමැති උත්සවයේ මුල මැද අග විඳිමින් සිව්පිළිසිඹියා සමග රහත් බවට පැමිණෙයි. එහෙයින් භාග්‍යවතුන් වහන්සේ සිරගෙයින් නිදහස්වීම මෙන් ථිනමිද්ධයාගේ ප්‍රහාණය වදාළහ.
යම්සේ වනාහි දාසයෙක් කිසියම් මිත්‍රයෙකු ඇසුරුකොට වහල්හිමියාට මුදල් දී තමන් දාසබවින් මුදා එවක් පටන් තමන් කැමති යමක් කරන්නේ ද එපරිද්දෙන් ශ්‍රමණයා මේ ‘උද්ධච්ච කුක්කුච්චය’ නම් මහා අනර්ථකාරීය. ධර්මසය වඩා (බහුශ්‍රැත භාවය ආදී) උද්ධච්ච කුක්කුච්චය දුරු කෙරේද, හෙතෙම මෙසේ පහ වූ උද්ධච්ච කුක්කුච්චය ඇත්තේ, යම්සේ දාස භාවයෙන් මිදුණු පුද්ගලයා යම්දෙයක් කැමතිනම් එය කෙරේද, කිසිවෙක් බලහත්කාරයෙන් ඔහු නො වළකාද, එපරිද්දෙන් භික්‍ෂුව කැමති සේ නෛෂ්ක්‍රම්‍ය ප්‍රතිපදාවට පැමිණේ. ඔහු උද්ධච්ච කුක්කුච්චය බලාත්කාරයෙන් එයින් නො නවත්වයි. එහෙයින් භාග්‍යවතුන් වහන්සේ දාස භාවයෙන් මිදීම මෙන් උද්ධච්ච කුක්කුච්චයාගේ ප්‍රහාණය වදාළහ.
යම්සේ බලවත් පුරුෂයෙක් මිලමුදල් ආදී ධනය ගෙන, ආයුධ සහිත මිනිසුන් පිරිවරා කාන්තාරයට පිවිසෙන්නේ ද, සොරු ඔහු දුරදීම දැක පළා යන්නේද, හෙතෙම සුවසේ කාන්තාරයෙන් එතෙර වී ක්‍ෂේම භූමියට පැමිණ සතුටු වන්නේද, එපරිද්දෙන් ශ්‍රමණයා ‘මේ විචිකිච්ඡාව මහත් අනර්ථකාරීය’යි බහුශ්‍රැතභාවය ආදී සය ධර්මයන් වඩා විචිකිච්ඡාව දුරු කරන්නේද, හෙතෙම එසේ දුරු කළා වූ විචිකිච්ඡාව ඇත්තේ යම්සේ බලවත්ව සෑදුණ අවිආයුධ ඇති සපරිවාර පුරුෂයෙක් සොරුන් දැක නිර්භය වූයේ, සොරුන් තණකොළ ගහක් කොටද, නො සිතා සුවසේ පැමිණ ක්‍ෂේමභූමියට පැමිණේද එපරිද්දෙන් දුෂ්කර වූ දුශ්චරිත නමැති කාන්තාරය තරණයකොට පරම ක්‍ෂේම භූමිය වූ නිවනට පැමිණේ. එහෙයින් භාග්‍යවතුන් වහන්සේ විචිකිච්ඡා ප්‍රහාණය ක්‍ෂේමභූමියක් මෙන් වදාළහ.
**ඉමමෙව කායං** මේ කරජකාය **අභිසන්‍දෙති** තෙමයි. ස්නේහ කරයි. සියලු තැන්හි ප්‍රීතිසුවය පතුරුවයි. **පරිසන්‍දෙති** හාත්පසින් තෙමයි. **පරිපූරෙහි** වාතයෙන් පසුම්බියක් මෙන් පුරයි. **පරිප්ඵරති** හාත්පසින් ස්පර්ශ කෙරෙයි. **සබ්බාවතො කායස්මා** ඒ භික්‍ෂුවගේ සියලු කොටස් ඇති ශරීරය පිළිබඳ උපාදින්නක සන්තතිය පවත්නා තැන්හි සිවි මස් ලේ අනුව ගිය කිසි මද පමණකුදු තැනකි. පළමුවන දැහැන් සුවයෙන් ස්පර්ශ කරන ලද්දේ නොවේ.
**දක්ඛො** නානසුණු චූර්ණ කරන්නට ද, යොදන්නට ද, පිඬු කරන්නටද දක්‍ෂ වූ, **කංසථාලෙ** ලෝහ වර්ගයකින් කරන ලද භාජනයක, මැටි බඳුන ස්ථිර නොවේද පිඬු කරනවිට බිඳේ ද, එනිසා එය නො දක්වයි. **පරිප්ඵොසකං පරිප්ඵොසකං** ඉසිමින් **සන්තෙය්‍ය **වමතින් යකඩ භාජනය ගෙන, දකුණතින් ප්‍රමාණයට දිය ඉසිමින් පිරිමදිමින් පිඬු කරන්නේය. **ස්නෙහානුගතා** උදක ස්නේහයෙන් යුක්ත වූයේ **ස්නෙහ පරෙතා** උදක ස්නේහයෙන් හාත්පසින් යුක්ත වූයේ, **සන්තර බාහිර** ඇතුළු පෙදෙසද පිට පෙදෙස ද යන සියලු තැනම දිය තෙතින් ස්පර්ශ කරන ලද්දේ යන අර්ථයි. **නච පග්ඝරණී** බිඳ බිඳ දිය නො වැගිරේ. අතින් ද දෑඟිලිවලින් ද ගන්නටත් වැටි කරන්නටත් හැකිවේ යන අර්ථයි.
ද්විතීයධ්‍යාන පිළිබඳ උපමාවෙහි **උබ්භිතොදකො** පොළව බිඳී උඩට නගින දිය ඇත්තේ, යට බිඳී උඩට නගින දිය නොවේ. වැලි ඇතුළතම උපදින දිය ඇති යන අර්ථයි. **ආය මුඛං** එන මග, **දෙවො** වැස්ස, **කාලෙන කාලං** අඩමසක් පාසා හෝ දසදිනක් පාසා හෝ යන අර්ථයි. **ධාරං** වැහිපොද, **නානුප්පචෙච්ඡෙය්‍ය** නො පිවිසෙන්නේ ය. නො වස්නේ ය යන අර්ථයි. **සිතා වාරිධාරා උබ්භිජ්ජිත්‍වා **සිහිල් දිය ඒ විල පුරමින් ඉපිද, යටින් උඩට නගින දිය, උඩට නැගී බිඳෙන්නේ දිය අලලයි. සිව්දෙසින් ගලා එන දිය පරඬැල්, තණ, දර, ලීදඬු ආදියෙන් දිය කළඹයි. ධාරානිපාත වැස්සෙන් ඇතිවූ දිය බුබුළු ජලය කළඹයි. වැඩහිටිමින්ම සිද්ධියෙන් නිර්මාණය කරන ලද වැහිදිය මේ පෙදෙස පැතිරෙයි. නො පැතිරෙන ප්‍රදේශයක් නැත. එහෙයින් ස්පර්ශ නො කළ ප්‍රදේශයක් නැත. එහි ජලය මෙන් කරජකායයි. ජලය මෙන් දුතියධ්‍යානයයි, සෙස්ස කලින් කියන ලද ක්‍රමයෙන්ම දතයුතු.
තතියධ්‍යානය පිළිබඳ උපමාවෙහි, උපුල් මෙහි ඇත්තේනුයි **උප්පලීනි** නම් වේ. සෙසු දෙපදයෙහි ද මෙම ක්‍රමයමැයි. මෙහි සුදු, රතු, නිල් යම්කිසි උපුලක්ව, උපුල්මැයි, උනු සියපත් ඇතියේ පුණ්ඩරීක නමි. **පුණ්ඩරීක** සියපත් ඇත්තේ **පදුම** නමි. නැතිනම් පත්‍ර නියමයක් නැතිවම සුදු වූයේ පදුම නමි. රත් වූයේ **පුණ්ඩරීක** යයි මෙහි විනිශ්චය මැයි.
**උදකානුග්ගතානි** ජලයෙන් නො නැංගාහූ. **අන්තො නිමුග්ග පොසිනී** ජලයෙහි ඇතුලෙම වැඩී පෝෂණය වේ. වැඩේ යන අර්ථයි. සෙස්ස පෙර කී නයින්ම දතයුතු.
චතුර්ථධ්‍යාන සුවය පිළිබඳ උපමාවෙහි **පරිසුද්ධෙන චෙතසා පරියොදාතෙන** මෙහි උපක්ලේශ නැත්තේය යන අර්ථයෙන් **පරිසුද්ධ** ප්‍රභාස්වර විහිදෙන්නේය යන අර්ථයෙන් **පරියොදාතය** දතයුතු. **ඔදාතවත්‍ථෙන** මෙය ඍතු පැතිරිම සඳහා කියන ලදී. කිලිටි වතින් ඍතු පැතිරීමක් නොවේ. එකෙණෙහිදු සේදූ පිරිසිදු වතින් ගුණ පැතිරීම බලවත් වේ.
යම්හෙයකින් මෙම උපමාවෙහි වස්ත්‍රය මෙන් කරජකාය වේද, ඍතු පැතිරීම මෙන් සතරවන දැහැන්සුවය වේ. එහෙයින් යම්සේ මනාකොට ස්නානය කොට පිරිසිදු වතක් හිස සහිත පොරවා, හුන් පුරුෂයාගේ ශරීරයෙන් සෘතුගුණය සම්පූර්ණ වස්ත්‍රය පුරා පැතිරේද, වස්ත්‍රයේ කිසි ස්පර්ශයක් නො කළ, ඉඩකඩක් නොවේද, එපරිද්දෙන් සතරවන දැහැන් සුවයෙන් භික්‍ෂූහුගේ කරජකාය පිළිබඳ කිසි අවකාශයෙක් ස්පර්ශ නො කරන ලද්දේ නොවේයයි අරුත් දතයුතුයි. චතුර්ථධ්‍යාන චිත්තයම පොරවන ලද වස්ත්‍රය මෙන් වෙයි. එයින් උපදනා රූපය සෘතු විපර්යාසය මෙනි. යම්සේ සුදු වස්ත්‍රය ශරීරය ස්පර්ශ නොකරන කල්හි එයින් උපදනා සෘතුවෙන් සියලු තන්හි වූම කය ස්පර්ශ කරන ලදී. එපරිද්දෙන් චතුර්ථධ්‍යානයෙන් උපන් සියුම් රූපයෙන් භික්‍ෂූහුගේ සම්පුර්ණ කය ස්පර්ශ කරන ලද්දේ වේ යයි ද අර්ථ කිවහැකිය.
පූර්වේනිවාසානුස්මෘති උපමාවෙහි එදවස කළ ක්‍රියාව ප්‍රකට වේ. එදවස ගිය ගම් තුනක්ම ගන්නා ලදී. එහි ගම් තුනට ගිය පුරුෂයා මෙන්, පූර්වේනිවාසානුස්මෘති ඤාණලාභියා දතයුතුය. ගම් තුන මෙන් තුන් භවය ගතයුතුය. ඒ පුරුෂයාට ගම් තුනෙහි එදවස කළ ක්‍රියාව ප්‍රකට වීම මෙන් පූර්වේනිවාසානුස්මෘතිය පිණිස සිත එළවා හුන් මහණහට තුන්භවයෙහි කළ ක්‍රියාවන් පහළවීම දතයුතු.
දිවැස් උපමාවෙහි** ද්වෙ අගාරා** ගෙවල් දෙකක් **සද්වාරා** මුඛවාරම සහිත වූ, **අනුචංකමන්තෙ** ඔබිනොබ සක්මන් කරන්නේ, **අනුවිචරෙන්ති** එහා මෙහා හැසිරෙන්නේ මේ ගෙයින් නික්ම අනෙක් ගෙට ද, ඒ ගෙයින් නික්මීම හෝ මේ ගෙට පැමිණීම ද, ඒ ගෙයින් ද නික්ම ඒ ගෙයින් මෙම ගෙට ද පැමිණීම දතයුතුය. ඒ උපමාවෙහි ගෘහද්වාර සහිත ගෙවල් දෙක මෙන් චුතිප්‍රතිසන්‍ධි දෙක දතයුතුයි. ඇස් ඇති පුරුෂයා මෙන් දිව්‍යචක්‍ෂුලාභියා දතයුතුයි. ගෙවල් දෙක අතර සිට බලන්නා වූ ඇස් ඇති පුරුෂයාට ගෙවල් දෙක අතර අතර පිවිසෙන නික්මෙන පුරුෂයන් දුටු කාලය මෙන් ආලෝකය වඩා බලන්නා වූ දිවැස්ලාභී හට චුතවන උපදින සත්ත්වයන් දුටු කාලය වේ. කිමෙක්ද, ඔහු ඤාණය ප්‍රකට වූ පුද්ගලයාද නුවණට ප්‍රකට වූවාහුද, යත් නුවණටය. යළිත් ඒ නුවණට ප්‍රකට බැවින් පුද්ගලයා හට ප්‍රකට වූවාහුම වෙති.
ආසවක්‍ෂය ඤාණ උපමාවෙහි **පබ්බසංකපෙති** පර්වතය මුදුනේ, **අනාවිලො** මඩ රහිත වූ බැවින් සිප්පි බෙල්ලෝ ද රන්වන් බෙල්ලෝ ද, **සිප්පිසම්බුකං** නම් කැට කැබලිති ද, **සක්ඛරකඨල** නම් මසුන්ගේ සමූහ යනුයි. **මච්ඡගුම්බ** නමි. **තිට්ඨන්තම්පි චිරත්තම්පි** මෙහි කැටකැබලිති ඇත්තේමය. සෙස්සෝ හැසිරෙන්නාහු සිටින්නාහු යම්සේ අතරින් පතර සිටියා වූ ද, ඉන්නා වූ ද හෝනා වූ ද දෙනුන් ඇති කල්හි ‘මේ දෙන්නු හැසිරෙති’ ඇවිදින දෙනුන් සඳහා අන්‍යයෝත් ඇවිදිති’ කියනු ලැබෙත්ද, එපරිද්දෙන් සිටිනා වූ කැට කැබලිති ගෙන ඉතිරි දෙක ද, ‘තිට්ඨන්තං’යී කියන ලද නැවත නැවත හැසිරෙන්නා වූ ඉතිරි දෙක ගෙන කැට කැබලිතිද, ‘චරන්තං’ යයි කියන ලදී.
එහි ඉවුරෙහි සිට බලන්නා වූ ඇස් ඇති පුරුෂයාට සිප්පි සම්බුකාදීන් ප්‍රකට කාලය මෙන් ආශ්‍රවයන් ක්‍ෂය කිරීම පිණිස සිත එළවාගත් මහණ හට සිව්සස් ප්‍රකට වූ කාලය සේ දතයුතු.
‘දැන් සත් ආකාරයකින් සමාන ලිංග වශයෙන් සමාන ගුණ වශයෙන් ක්‍ෂීණාශ්‍රවයාගේ නම ගන්නා වූ **‘අයං වුච්චති භික්ඛවෙ භික්ඛු සමණො ඉතිපි’** යනාදිය වදාළහ. එහි **‘එවං ඛො භික්ඛවෙ භික්ඛු සමණො හොති** ආදියෙහි මහණෙනි, භික්‍ෂුව සන්සිඳුවන ලද පව් ඇති බැවින් ශ්‍රමණ වේ. බැහැරකළ පව් ඇති බැවින් බ්‍රාහ්මණ නම් වේ. කෙලෙස් ඇති බැවින් **නහාතක** නම් වේ. සෝදන ලද කෙලෙස් ඇත්තේ යන අර්ථයි. සිවුමග නුවණ නම් වූ වේදයන් විසින් අකුසල ධර්ම නසන ලද බැවින් **වෙදගු** වේ. විඳිනු ලබයි යන අර්ථයි. එම නිසා **විදිතාස්ස හොන්ති** ආදිය කීහ. කෙළෙස් නසන ලද බැවින් **සොත්තිය** නම් වේ. නිශ්‍රිත බැවින් පහවූ යන අර්ථයි. කෙලෙසුන් දුරුකළ බැවින් **අරිය** නම් වේ. දුරු වූ බැවින් යන අර්ථයි. ඉතිරි වූ සියල්ල ප්‍රකට වූයේම වේ.
**එවම්මෙසුතං** චූළ අස්සපුර සූත්‍රයයි. දේශනාකරණය පළමු සූත්‍රය හා සමාන වේ. **සමණසාමීචි පටිපදා** භික්‍ෂූන්ට සුදුසු වූ, භික්‍ෂූන්ගේ අනුලෝම පිළිවෙත.
**සමණමලානං** යනාදියෙහි මේ ධර්මයෝ උපදනාහු භික්‍ෂූන් මලිනයන් මල ගත්තවුන් කෙරෙති. එහෙයින් **සමණමල** යයි කියනු ලැබෙත්. මොවුන් විසින් භික්‍ෂූහු දූෂ්‍ය කරනු ලැබෙත්. ප්‍රදූෂ්‍ය කරනු ලැබෙති. එහෙයින් **සමණෙදාස** යයි කියනු ලැබේ. මොව්හූ ඉපිද භික්‍ෂූන් කසටයන්, ඕජස් නැත්තවුන් කරත්. මලානික කෙරෙත්. එහෙයින් **සමණ කසට** යයි කියනු ලැබේ. **අපායිකානං ඨානානං** අපායෙහි උපදවන කාරණයන්ට, **දුග්ග නිවෙද නීයානං** දුගතියෙහි විපාක විඳින්නට නියම වූවන්ට, **මතජං නාමාති** මිනිස්සු තියුණු මුවහත් යකඩ පීරෙන් පහර දී ඒ යහුණු මස් සමග කළවම්කොට කොස්වාලිහිණියන්ට කවති. උන්ට මළපහ කිරීමට නො හැක්කාහු මැරෙති. ඉදින් නො මැරෙන්නේ නම් පහර දී මරති. ඉක්බිති ඔවුන්ගේ බඩ පලා අතුණු ජලයෙන් සෝදා සුණු ගෙන මස් සමග කළවම්කොට නැවත කවත්, මෙසේ සත්ත්වරක් කවාගත් යකඩ කුඩුවලින් ආයුධ තනති. එය මැනැවින් පුහුණු වූ ලොහොකරුවෝ බොහෝ කම්මල්වල වැඩ කරත්. ඒ මළ ළිහිණියාගෙන් උපන් හෙයින් මතජ යයි කියති. ඉතා තියුණු වේ. **පීත නිසිතං** දිය බොන ලද්දා වූද, ගලෙහි මැනවින් ගටන ලද්දා වූ ද, **සංඝාටියා** කොපුවෙන් **සම්පාරුතං** හාත්පසින් වසන ලද්දේ, වෙලන ලද්දේ.
**රජො ජල්ලිකස්ස** රජස් දැළි දරන්නහුගේ **උදකො රොහකස්ස** දවසට තුන්වරක් දියට බස්නහුගේ, **රුක්ඛමූලිකස්සා** රුක්මුල්හි වසන්නහුගේ **අබ්භොකාසිකස්ස** අභ්‍යවකාශයෙහි වසන්නහුගේ **උබ්භට්ඨකස්ස** උඩුබැලිව සිටින්නහුගේ, **පරියාභත්තිකස්ස** මසකට වරක් හෝ අඩමසකට වරක් වළඳන්නහුගේ මේ සියල්ල බාහිර සමයෙන්ම කියන ලදී. මේ සසුනෙහි සිවුරු දරන භික්‍ෂූහු, සංඝාටික යයි නො කියනු ලැබේ. රජස් දැලි දැරීම් ආදී, ව්‍රතයෝ ද මේ ශාසනයෙහි නැත්තේම ය. බුද්ධ වචනයට ‘බුද්ධ වචනයම’ යයි නාමයයි. ‘මන්ත’ යයි නාමයක් නැත. ‘රුක්ඛමූලිකය. අබ්භොකාසිකය’ යන මෙතෙක් ම ලැබෙයි. එය ද මෙහි බාහිර සමයෙන්ම කියන ලදී.
**ජාතමෙවනං** උපන්දිනයෙහි උපන් මොහොතක් ඇත්තා වූම ඔහු **සංඝාටිකං කරෙය්‍යුං** සඟලවතක් හඳවා පෙරවා, සංඝාටිකයකු කරන්නාහුය. සියලු තන්හි මේ ක්‍රමයයි.
**විසුද්ධ මත්තානං සමනුපස්සති** තමන් විසුද්ධියෙකැයි දනී. එහෙත් ඒ තාක් විසුද්ධ යයි නොකිව යුතු. **පාමුජ්ජං ජායති** සතුටු ආකාරය උපදී. **පමුදිතස්ස පීති** සතුටු වූවහුගේ සියලු ශරීරය අලලමින් ප්‍රීතිය උපදී. **පීතිමනස්සකායො** ප්‍රීතියෙන් යුක්ත වූ පුද්ගලයාගේ නාම කාය, **පස්සම්භති** පහ වූ විඩා ඇත්තේ වෙයි. **සුඛං වෙදෙති** කායික වූ ද, මානසික වූ ද සුවය විඳී. **චිත්තං සමාධියති** මේ නෛෂ්ක්‍රම්‍ය සුවයෙන් සුවපත් වූවහුගේ සිත එකඟ වේ. අර්පණාවට පැමිණියාක් මෙන් වෙයි.
**සො මෙත්තා සහගතෙන චෙතසා** යට කෙලෙස් වශයෙන් පටන් ගත් දේශනාව පර්වතයෙහි වට වැස්ස ගඟට යන්නාක් මෙන් අනුසන්ධි නො ඉක්මවා බ්‍රහ්මවිහාර භාවනාවට බැස ගන්නා ලද්දීය. එහි යමක් කියනු කැමැත්තේ නම් ඒ සියල්ල විශුද්ධි මාර්ගයෙහි කියන ලද්දේය. **සෙය්‍යථාපි භික්ඛවෙ පොක්ඛරණී** මහා සීහනාද සූත්‍රයෙහි පොකුණට මාර්ගය උපමා කරන ලදී. මෙහි ශාසනය උපමා කරන ලද්දේයයි දතයුතු. **ආසවානං ඛයා සමණොහොති** සියලු කෙළෙසුන් සන්සිඳුවන ලද බැවින් පරමාර්ථ ශ්‍රමණ වූයේ වේ. සෙස්ස සියලු තන්හි ප්‍රකට වූයේමය.
චූල යමක වර්ගය
**එවම්මෙසුතං** සාලෙය්‍යක සූත්‍රයයි. එහි** කොසලෙසු** කෝසල නම් ජනපදයේ රාජ කුමාරයා ඔවුගේ පදිංචිය වූ එක් ජනපදයෙක, සමානාර්ථයෙන් කෝසල යයි කියයි. ඒ කෝසල ජනපදයෙහි පැරණි ආචාර්යවරු මෙසේ කීහ. යම්හෙයකින් පෙර මහාපනාද නම් රාජකුමාරයා නොයෙක් විධියේ නළුනිළියන් දැකත්, මදකුත් සිනහ නො වන්නේ යයි අසා රජු මෙසේ කීහ. ‘යම්කිසි කෙනෙකු මගේ පුතා සිනහ ගැන්වීමට සමත් වෙතොත් ඔහු සර්වාලංකාරයෙන් සරසවමි. අලංකාර කරමි.’ ඉක්බිති මහජනයා සිය වගා කිරීම්, කුඹුරු කෙටීම් කර්මාන්ත ආදිය අත්හැර රැස්ව නොයෙක් විධියේ නැටුම් ආදී විවිධ උපා යෙදුවත් හත් අවුරුද්දක් මුළුල්ලේත් ඒ කුමරු සිනා ගන්වන්නට නො හැකි විය. ඉක්බිති සක්දෙවි දිව්‍ය නළුවන් එවීය. ඒ දිව්‍ය නළුවා නාට්‍ය දක්වා සිනහ ගැන්වීය. එකල්හි මිනිස්සු තම තමන්ගේ නිවාසස්ථානවලට ගියාහුය. ඔව්හූ සමුවන සමුවන මිතුරන් දැක ‘කිම සුවදැයි’ ඇසූහ. එහෙයින් ඒ කුසලය කුසලය යන වචනය ගෙන ඒ ප්‍රදේශය කෝසල නම් වීය.
**චාරිකං චරමානො** අතුරිත චාරිකාවෙහි හැසිරෙන සේක්, **මහතා භිකඛු සංඝෙන සද්ධිං** සියයක් හෝ දහසක් හෝ ලක්‍ෂයක් දැයි මෙසේ පිරිසිඳීම් රහිත භික්‍ෂු සංඝයා සමග, **බ්‍රාහ්මණගාමො** බමුණන් සමූහ වශයෙන් හැසිරෙන පෙදෙස බමුණුගම නමින් හැඳින්වේ. ඒ බමුණන්ගේ ගොදුරුගම, **තදවසරි** ඒ ගමට ඇතුල්විය. පැමිණියහ යන අර්ථයි. මෙහි විහාරයක් නියම කර නැත. එහෙයින් එයට නුදුරු බුදුනට ගැලපෙන සුදුසු වූ එක් වනලැහැබක් යයි ගතයුතුය. ශාස්තෲන් වහන්සේ ඒ වනලැහැබට වැඩි සේකැයි දතයුතුය.
**අස්සොසුං** ඇසූහ. ලැබූහ. ශ්‍රෝතද්වාරයට පැමිණි වචනයේ ශබ්දානුසාරයෙන් දැනගත්හ. **ඛො** යනු අවධාරණාර්ථයෙහි, පද පූරණයෙහි නිපාතය එහි අවධාරණාර්ථයෙන් ‘ඇසුවාහුමය’ ඔවුන්ට කිසි ශ්‍රවණාන්තරායෙක් නො වීය. මේ අර්ථය දතයුතුය. පද පූරණයේ බ්‍යඤ්ජනයාගේ සිලුටු බව පමණක්මැයි.
මෙවිට යම් කරුණක් ඇසුවාහුද, එය ප්‍රකාශ කරන්ට **සමණෙ ඛලු භො ගොතමො** ආදිය කියන ලදී. එහි සන්සිඳුවන ලද පව් ඇත්තේනුයි සමණ නමි. **ඛලූ** අනුශ්‍රවණ අර්ථයෙහි නිපාතයි.** භො** යනු ඔවුනොවුන් ඇමතීම් මාත්‍රයෙකි. **ගොතමො** යනු භාග්‍යවතුන් වහන්සේ ගෝත්‍ර වශයෙන් ඇමතීමයි. එහෙයින් සමණෙ ඛලු භො ගොතමො යන මෙහි පින්වත ශ්‍රමණයෝ ගෞතම ගෝත්‍ර ඇත්තාහු. මෙසේ අර්ථ දතයුතුයි. **සක්‍යකුලො පබ්බජිතො** යනු සැදැහැයෙන් පැවිදි වූයේ යන අර්ථයි. කිසිදු පිරිහීමකින් නො මඩනා ලද, ක්‍ෂය නොවූ ඒ කුලය හැර, ශ්‍රද්ධාවෙන් පැවිදි වූයේ ය යන අර්ථයි. එයින් මත්තෙහි කියන ලද අරුත් ඇත්තේම ය.
**තං ඛොපනා** යනු මෙය මෙසේ වූයේය යන අර්ථයේ කර්මවචනයි. ඒ භවත් ගෞතමයන්ගේ යන අර්ථයි. **කල්‍යාණො** යහපත් ගුණයෙන් සමන්විත වූ, ශ්‍රේෂ්ඨ යයි කියන ලදී. **කිත්තිසද්දො** කීර්තියමයි, ස්තුති ඝෝෂාවයි. **අබ්භුග්ගතො** දෙවියන් සහිත ලොව යටකරගෙන උඩට නැංගේ. කුමක්ද, **ඉතිපි සො භගවා -පෙ- බුද්ධො භගවා**
මේ එහි පද සම්බන්ධයයි. ‘සො භගවා ඉතිපි’ ‘අරහං’ ඉතිපි සම්මා සම්බුද්ධො -පෙ ඉතිරි, භගවා’ මේ මේ කරුණු සඳහා කියන ලදී. එහි පළමුකොට කෙලෙසුන් කෙරෙන් දුරු වූ හෙයින්, සතුරන් ද දැවි ද නැසූ හෙයින් ය. ප්‍රත්‍යයාදීන්ට සුදුසු වූ හෙයින් ය. පව් කිරීමෙහි රහස් නැති හෙයින්ය. මේ කාරණයන්ගෙන් ඒ භගවත්හු අරහ නම් වන්නේ ය. යනාදී ක්‍රමයෙන් මාතෘකාවට අනුව මේ සියලු පද විශුද්ධි මාර්ගයෙහි බුද්ධානුස්සති නිර්දේශයේ විස්තර කරන ලදී. එහෙයින් ඒ පදයන්ගේ විස්තර දතයුතු.
**සාධු ඛො පන** සුන්දරය. අර්ථ එළවන්නේ ය. සුව එළවන්නේ ය. කිය යුතුය. **තථාරූපානං අරහතං** ඒ ගෞතම බුදුරදු යම්බඳු ද, එබඳු වූ නොයෙක් කප් කෙළ දහසකිනුදු දුර්ලභ වූ දර්ශන ඇති, ව්‍යාම ප්‍රභාවෙන්, බඹයක් හරහා විහිදෙන රැස් වළල්ලෙන් යුක්ත වූ, අසූ අනූ ව්‍යඤ්ජන නමැති රත්නයෙන් සැදුම් ලත් උතුම් වූ දෙතිස්මහා පුරුෂ ලක්‍ෂණයෙන් හෙබි මනහර ශරීර ඇති, දැක, බලා, ඇතිවීමක් නැති දර්ශන ඇති, ඉතා මිහිරි වූ ධර්ම ඝෝෂා ඇති, විද්‍යමාන වූ ගුණයන්ට පැමිණීමෙන් ලෝකයේ ‘අරහන්තා’ නමින් හඳුන්වන රහතුන් ගේ **දස්සනං හොති** ප්‍රසාදයෙන් සෞම්‍ය වූ, දෙනෙත් උන්මීලනය කොට දැකීම් මාත්‍රයකු යහපත්ම වේ. ඉදින් අෂ්ටාංග සමන්නාගත බ්‍රහ්ම ස්වරයෙන් ධර්මය දේශනා කරන්නේ එක පදයක් හෝ අසන්නට, ලැබෙත් නම් එය යහපත් වන්නේ යයි මෙසේ අදහසක් ප්‍රාර්ථනයක් කොට,
**යෙන භගවා තෙනුපසංකමිංසු** සියලු කටයුතු හැරදමා ප්‍රසාදයට පත් වූ සිතින් පැමිණියාහුය. **එතදවොචුං** ප්‍රශ්නය දෙවදෑරුම්ය. අගාරිය ප්‍රශ්නය ද අනගාරිය ප්‍රශ්නය ද වේ. ‘කිං භන්තෙ කුසලං කිං අකුසලං’ යනු විසින් අගාරිය ප්‍රශ්නය ආයේය. ‘ඉමෙ නු ඛො භන්තෙ පඤ්චුපාදානක්ඛන්‍ධා’ මේ නයින් අනගාරිය ප්‍රශ්නය ආයේය. මොව්හූ වූ කලි තමහට අනුරූප වූ අගාරිය පෘච්ඡාව විචාරන්නාහු **එතං කොනු ඛො භො ගොතම හෙතු, කො පච්චයො **ආදි වචන කීහු.
භාග්‍යවතුන් වහන්සේ ඔවුනට යම් සේ සලකන්නට නො හැකි වෙත්ද, මෙසේ සැකෙවින් පළමුකොට ප්‍රශ්නය විසඳන සේක්, **අධම්මචරියා විසමචරියා හෙතු ඛො ගහපතයො** ආදිය වදාළහ. කවර හෙයින් භාග්‍යවතුන් වහන්සේ යම්සේ නො සැලකිය හැකි වෙත්නම් එය විසඳූ සේක් ද, ඔහු යම්හෙයකින් අප පණ්ඩිතයම්හයි මාන ඇත්තාහු වෙත්ද, පළමුව මාතෘකාව තබා යම්සේ සැලකිය හැකි වෙත් ද, එසේ අර්ථය විස්තර කරද්දී දේශනාව නො ගැඹුරු යයි සිතමින් අවමන් කෙරේද, අපිත් කියන්නෙමු නම් මෙසේ කියන්නෝ වෙමු කියන්නාහු වෙත්ද එහෙයිනි. එහෙයින් ඔවුන්ට පළමුව සලකන්නට නො හැකි වේද, ඒ සඳහා මෙසේ සංක්‍ෂේපයෙන් ප්‍රශ්නය විසඳූහ.
ඉක්බිති සලකන්නට තේරුම් ගන්නට, නො හැකි වන්නේ ම විස්තර වශයෙන් දේශනා කරන ලෙස ඉල්ලා සිටින්නේ අයැද සිටින්නේ, සවිස්තරව දේශනා කිරීම පිණිස, **තෙනහි ගහපතයො** ආදිය කීහ. එහි **තෙනහි** යනු කරණාර්ථයෙහි නිපාතයි. යම්හෙයකින් තෙපි මා යාඥා කරවුද, එහෙයින් යන අර්ථයි.
**තිවිධං** යනු කොටස් තුනකින්, **කායෙන** කායද්වාරයෙන්, **අධම්ම චරියා විසම චරියා** අධර්ම චරියා සංඛ්‍යාත විෂම චරියාව, මේ වනාහි පදාර්ථයි. දහමින් තොර හැසිරීම, වැරදි ලෙස හැසිරීම අධම්මචරියා නම් වේ. දහමින් තොර ක්‍රියාව යන අර්ථයි. විෂම හැසිරීම, අසමාන ක්‍රියාවන් කිරීම අසමාන කර්මයන්හි හැසිරීම, විසමචරියා නමි. ධර්මානුකූල නොවන හැසිරීම ද, අසමාන වූ හැසිරීම ද වේනුයි අධම්මචරියා - විසමචරියා නම් වේ. මේ උපායෙන් ක්‍රමයෙන් ම සියලු කලු සුදු පදයන්හි අරුත් දතයුතුය.
**ලුද්දො** කර්කශ වූ දරුණු වූ, සාහසික වූ, **ලොහිතපාණි** අනුන් ජිවිතයෙන් තොර කරන්නන්ගේ දෙඅත් ලේවලින් කිලිටි වේ. ඉදින් නො තැවරෙන්නේ නමුත්, එසේ ලේ තැවරුණු අත් යයි කියනු ලැබේ. **හත පහතෙ නිවිට්ඨො** නැසීමෙහි, අනුන්ට පහර දීමෙහි අනුන් මැරීමෙහි තත්පර වූයේ, **යා පනෙනා** කරුණ රහිත බවට පැමිණියේ,
**යං තං පරස්සා** යනු යම් ඒ අනුන් සතු වූවක් **පරචිත්තූපකරණං** යනු ඒ අනුන් සතු වූ සතුට උපදවන උපකරණ සතුට ඇතිකරන පිරිකර භාණ්ඩ, **ගාමගතංවො** ඇතුලුගම තබන ලද **අරඤ්ඤකගතංවා** ගස් අග, අතු අග, පර්වත මුදුන් ආදියෙහි තබන ලද **අදින්නං** අනුන් විසින් කයින් හෝ වචනයෙන් නො දෙන ලද, **ථෙය්‍ය සංඛාතං** යනු එහි ථෙන නම් සොරායි. සොරකම් කරන බව සොරකම් සිත, පැහැර ගැනීමේ සිතට මේ නමකි. **සංඛාතං** ‘සංඛාතං’ යනු අර්ථ හෙයින් එක් කොටසකට මේ නමකි. **සඤ්ඤා නිදානා හි පපඤ්ච සංඛ** යනාදී තන්හි මෙනි. ථෙය්‍ය (සොරසිත) වූයේත් සංඛ්‍යාත වූයේත් එකම යයි ථෙය්‍ය සංඛ්‍යාත නමි. ථෙය්‍ය චිත්ත සංඛ්‍යාත වූ එක් චිත්ත කොට්ඨාශයක යන අර්ථයි. තව ද මේ කරණාර්ථයෙහි කර්ම වචනයි. එහෙයින් ථෙය්‍ය සංඛ්‍යාත වූ සිතින් යයි අර්ථ දතයුතුය.
**මාතුරක්ඛිතා** පියා මියගිය කල්හි වස්ත්‍ර ආහාර ආදියෙන් පිළිදැගුම් කරමින්, වියපත් යමෙක් කුලගෙය පාවාදෙන්නෙමියි මව් රකී ද මෝ මාතුරක්ඛිතා නමි. මේ ක්‍රමයෙන් ම පිතුරක්ඛිතා යන්න ද දතයුතුය. සමාන කුලයෙන් දරුගැබක් කුස පිහිටි කල්හි කතිකා කරති. ඉදින් මට පුතෙකුත් නුඹට දුවෙකුත් වී නම් වෙනත් තැනක යන්නට නො ලැබෙන්නේ ය. මගේ පුතාටම වේවයි මෙසේ ගැබෙහිදීම අයත් කරන ලද්දේ **සස්සාමිකා** නමි. යමෙක් මේ නම් ස්ත්‍රිය කරා යේනම් ඔහුට මෙතෙක් දඩ යයි මෙසේ ගමක හෝ වීදියක හෝ නගරයක හෝ තැබූ දඬුවම් ඇත්තී **සපරිදණ්ඩා** නමු. **අන්තමසො මාලාගුණ පරික්ඛිත්තාපි** යම් ස්ත්‍රියක් හැමට යටත්පිරිසෙයින් මෝ මට භාර්යා වන්නේ යයි ඇගේ ඇඟෙහි මල්දම් දමන්නා වූ කිසිවකු විසින් මල්දම් පමණකින්ම පරික්‍ෂිප්ත වූවා වේද, **තථාරූපාසු වාරිත්තං ආපජ්ජිතා හොති** මෙබඳු ස්ත්‍රීන් කෙරෙහි සම්මාදිට්ඨි සූත්‍රයෙහි කී මිථ්‍යාචාරයේ ලක්‍ෂණ වශයෙන් කරන්නේ වේ.
**සභග්ගතො** සභාවෙහි සිටියේ, **පරිසග්ගතො** ගම පිරිස් මැද සිටියේ, **ඤාති මජ්ඣගතො** දායාදයන් මැද සිටියේ, **පූගමජ්ඣගතො** ශ්‍රේණිය (සමූහයා) මැද සිටියේ, **රාජකුලමජ්ඣගතො** රජකුලයන් මැද මහා විනිශ්චයෙහි සිටියේ, **අභිනීතො** ප්‍රශ්න කරනු සඳහා කැඳවන ලද්දේ. **සක්ඛිපුට්ඨො** සාක්‍ෂිකොට විචාරන ලද්දේ, **එතම්හො පුරිසා** ඇමතීමයි. **අත්තහෙතුවා පරහෙතුවා** තමාගේ හෝ අනුන්ගේ හෝ අත් පා නිසා හෝ ධනය නිසා හෝ, **ආමිසකිඤ්චික්ඛහෙතු වා** මෙහි ‘ආමිස’ යන්නෙන් ‘අත්ලස්’ අදහස් කරන ලදී. ‘කිඤ්චික්ඛං’ යන්නෙන් ඉතා සුළු දෙයක් හෝ අවම වශයෙන් තිත්වටුවෙක්, ගිතෙල් පිඬක්, වෙඬරු පිඩක් ආදී වූ සුළු අත්ලසක්, හේතුකොටගෙන යන අර්ථයි. **සම්පජාන මුසා භාවිතො හොති** දැනුවත්වම මුසාවාද කියන්නේ වේ.
**ඉමෙසං භෙදායා** යමෙකුන්ට, **ඉතො** මෙයින් යම් කෙනෙකුන් ඉදිරිපිටදී අසන ලද්දේ වේද, ඔවුන්ගේ භේදය පිණිස **අමුසං හෙදාය** ඔවුන්ගේ **අමුත්‍රා** අසවල් තැනයයි කියන ලද ද ඔවුන්ගේ භේදය පිණිස, **ඉති සමග්ගානංවා හෙන්තා** මෙසේ සමගි වූ යහළුවන් දෙදෙනෙකු භේද කරන්නේ, **භින්නානංවා අනුප්පදාතා** ඔහු හරණ වූ තොප විසින් කරන ලද්ද මැනව, කීප දිනකින්ම තිට අවැඩක් කරන්නේ යයි, මෙසේ වෙනස් වූවන්ගේ නැවත සමගි නො වීමට, උදව් දෙන්නේ කරුණු දක්වන්නේ යන අර්ථයි. වෙන්වීම සිත් ඇලවූයේ යහපත් වූයේ මොහුටනුයි වග්ගාරාම නමි. වෙන්වීමේ ඇලුනේ යන අර්ථයේ **වග්ගරත** නම් වේ. අසමගි වූවන් අසා සතුටු වන්නේ යන අර්ථයෙන් **වග්ගනන්‍දි** නම් වේ. **වග්ගකරණී වාචං** යම් වචනයක් සමග වූ සත්ත්වයන් වර්ග කෙරේද, බිඳුවාද, ඒ කලහකාරී වචන කියන්නේ වෙයි.
**අණ්ඩකා** යම්සේ උවදුරු සහිත ගසෙක බිත්තර දමන්නේ ද, එසේ වැරදි සදොස් බවින් ආක්‍රොශය පහත් කිරීමය ආදී වචනයන්ගෙන් හටගත් බිජුවට ඇති, **කක්කසා** කුණු වූ ඕ යම් සේ නම් කුණු වූ වෘක්‍ෂය කලක වූයේ, වැගිරෙන සුණු ඇත්තේ වේද, එසේ කුණු වූවා වෙයි. කණට ගසමින් මෙන් පිවිසෙයි. එයින් කියන ලදී. **කක්කසා** යනු. **පරකුටකා** අන්‍යයන්ට කටුක වූ, සිතට අප්‍රිය උපදවන, **පරාභිසජ්ජනී** වක් වූ කටු අත්තක් මෙන්.............අනුන් අලවන්නී යනු කැමැත්ත ඇති අයට යන්ට නොදී, ඇලීම් කරන්නා වූ **කොධසාමන්තා** ක්‍රෝෂ්ඨයට ආසන්න වූ, **අසමාධි සංවත්තනිකා** අර්පණා සමාධියට හෝ උපචාර සමාධියට නො පවත්නී වූ, මේ සියල්ල ‘සදොස’ වචනයට නිර්වචනයි. සමාන අදහස් ඇති වචනයි.
**අකාලවාදී **නො කල්හි කියන, **අභූතවාදිනී** නැති දෙයක් කියන, **අනත්‍ථවාදී** නිකරුණේ අර්ථයක් නැති වචන කියන, **අවිනයවාදී **සංවර විනයට පටහැනි දේ කියන, **අධම්මවාදී** අස්වාභාවය කියන, **අනිධානවතිං වාචං **හදවතෙහි තබාගැනීමට නුසුදුසු වචන කියන, **අකාලෙන** කීමට සුදුසු කාලයට පෙර හෝ පසුව නො කිවයුතු කල කියන, **අනපදෙසං** සූත්‍ර ධර්මයන්ට නො ගැළපෙන සේ කියන, **අපරියන්තිවතිං** කොටස් කිරීම් රහිත, සූත්‍රයක් හෝ ජාතකයක් හෝ අත්හැර ඒ සූත්‍රයට හෝ ජාතකයට හේ යෙදිය යුතු උපමාවක් හෝ වස්තුවක් හෝ නො එළවා, බාහිර කථාවක්ම කියයි. පළමු කියන ලදීද කී පමණකින්ම වේ. සූත්‍රයක් කියන්නේ ද ජාතකයක් කියන්නේ ද යනුවෙන් නිශ්චිතයක් අරමුණක් කෙළවරක් නො දක්නෙමුයි කිවයුතු බවට පැමිණෙයි. යම්සේ නුගරුක අතු ගිය ගිය තැන අරලු (අතුවලින් ඇතිවන මුල්) බසිත්ද, වැටුණු වැටුණ තන්හි පොළව පිහිටාගෙන නැවත වැඩෙත්ද, මෙසේ අඩ යොදුනක්, යොදුනක් පමණ යමින් යමින් මුල් රුක විනාශ වේද, ප්‍රවේණියෙන් හටගත්තාහුම සිටිති. එපරිද්දෙන් මේ අයත් ‘නිග්‍රෝධ ධර්ම කථික’ නම් වෙත්. කියන ලද්දම කියන ලද කොටස් පහකින් ගනිමින් සිටියි. යමෙක් බොහෝ දේ කියන්නේ ද, ඒ සඳහා මෙය කියන ලදී. එළව එළවා දක්වන්නට හැක්කේ ද, ඔහුගේ කීම වටී. **අනත්‍ථ සංහිතො** අනර්ථය පිණිස හේතු වූ.
**අභිජ්ඣාතා හොති** යනු අභිධ්‍යාවෙන් බලන්නේ වෙයි. **අභොවත** යනු ප්‍රාර්ථනාර්ථයෙහි නිපාතයි. තව ද, දැඩි ලෝභයෙන් බැලූ පමණකින් කර්මපථ භේදය නොවේ. යම්කලෙක මෙය මා සතු වන්නේ ද, මම මෙහි අධිපති වන්නේ ද, එය ඉතා යෙහෙකැයි තමන්ට පිරිනමයිද, එකල්හි කර්මපථ භේදය වෙයි. මේ මෙහි අදහසයි.
**බ්‍යාපන්නචිත්තො** විරුද්ධ බවට පැමිණි සිත් ඇත්තේ, කුණු වූ සිත් ඇත්තේ, **පදුට්ඨමනසංකප්පො** ද්වේෂයෙන් දූෂිත වූ සිත් ඇත්තේ, හඤ්ඤන්තු නසනු ලැබෙත්වා. **වජ්ඣන්තු **වධයට පැමිණෙත්වා. **මාවා අහෙසුං** කිසිවකුදු නොවේවා. මෙහිද කෝප මාත්‍රයකින් කර්මපථ භේදය නොවෙයි. නසනු ලැබෙත්වා යන සිතීමෙන්ම වේ. එහෙයින් මෙසේ කියන ලදී.
**මිච්ඡාදිට්ඨිකො** යනු අකුශල දර්ශන ඇත්තේ, **විපරීත දස්සනො** විපර්යාස වූ දර්ශන ඇත්තේ, **නත්‍ථි දින්නං** දුන් දෙයෙහි විපාකය සඳහා කියන ලදී. **යිට්ඨං** මහා යාගය කියනු ලැබේ. **හුතං** පඬුරුකොට යවන සත්කාරය කියන ලදී. එහි ද ඒ දෙකම එලාභාවය සඳහා ප්‍රතික්‍ෂේප කරති. **සුතං දුක්කටානං** යහපත් අයහපත්, කුසල් අකුසල් යන අර්ථයි. **ඵලං විපාකො** යම්කිසි ඵලයක් හෝ විපාකයක් හෝ කියයි. එය නැතැයි කියයි. **නත්‍ථි අයං ලොකො** පරලොව සිටියවුනට මෙලොවක් නැතැයි කියයි. **නත්‍ථි පරො ලොකො** මෙලොව සිටින්නවුන්ට පරලොවක් නැතැයි කියයි. සියල්ලෝ ඒ ඒ තන්හි අවසානයට පැමිණේයයි කියයි. **නත්‍ථි මාතා නත්‍ථි පිතා** දෙමාපියන් කෙරෙහි සම්‍යක් ප්‍රතිපත්ති, මිථ්‍යා ප්‍රතිපත්ති (හොඳ නරක කිරිමෙන්) ප්‍රතිඵල නැති බව කියයි. **නත්‍ථි සත්තා ඔපපාතිකා** චුත වැ උපදනා සත්ත්වයෝ නැතැයි කියයි. **සයං අභිඤ්ඤා සච්ඡිකත්‍වා පවෙදෙන්ති** යමෙක් මෙලොවද පරලොව ද අති විශිෂ්ට ඤාණයෙන් තෙමේම අවබෝධ කරගෙන, ප්‍රකාශ එවැනි කෙනෙක් නැතැයි කියයි. සර්වඥ බුදුවරුන් නැති බව දක්වයි. මෙසේ දශවස්තුක මිථ්‍යාදෘෂ්ටිය කියන ලද දේ වේ.
**පාණාතිපාතං පහාය** යනාදී සත්වැදෑරුම් කර්මපථ චූළ හත්‍ථිපදෝපම සූත්‍රයෙහි විස්තර කරන ලදී. අනභිධ්‍යාදියෙහි කරුණු ප්‍රකටය.
**සහව්‍යතං උපපජ්ජෙය්‍යං** සහභාවයට පැමිණෙන්නෙමි. **බ්‍රහ්මකායිකානං දෙවානං** ප්‍රථමධ්‍යාන භූමි දෙවිවරුන්ගේ **ආභානං දෙවානං** ආභා යයි වෙනම නැත. පරිත්තාභ, අවීපමාණාභ, ආභස්සර දෙවියන්ට මේ නමයි. **පරිත්තාභානං** යනාදිය එක්කොට නොගෙන ඔවුන්ගේම භේද වශයෙන් ගැනීමය. **සුභානං පරිත්තසුභානං** යනාදියෙහි ද මේ ක්‍රමයමැයි. මෙපරිද්දෙන් භාග්‍යවතුන් වහන්සේ ආශ්‍රවයන් නැතිකිරීම දක්වා අර්හත්වයට කුළුගන්වා දේශනාව අවසන් කළ සේක.
නැවත මෙහි සිට දිව්‍යලෝක දැක්විය යුතුය. පළමුව ත්‍රිවිධ ධ්‍යානභූමි වශයෙන් නව බ්‍රහ්මලෝක වෙති. පංච ශුද්ධාවාස, සතර අරූපී බඹලෝ සමග නවයක්ම යයි දහඅටෙකි. වෘහත්ඵලයන් සමග දහනවයෙකි. ඔව්හූ අසංඥතලය මහා බ්‍රහ්මලෝක විස්ස වෙති. මෙසේ කාමාවචර සය සමග සවිසි දිව්‍යලෝක වෙති. භාග්‍යවතුන් වහන්සේ ඒ සියල්ලන්ගේම දශකුශල කර්මපථයන්ගේ ඉපදීම දක්වති.
එහි කාමාවචර සයෙහි තුන් කුසලයන්ගේ විපාකයන්ගෙන් ම උපැදීම ලබයි. එහෙත් මතු දිව්‍ය ලෝකයන්ට මේ කර්මපථයෝ උපනිශ්‍රය වශයෙන් කියන ලද්දාහුය. ඒ එසේමැයි. දශකුශල කර්මපථයෝ ශීලය ය. සිල්වතුන්ගේම කසිණ පරිකර්ම සමෘද්ධ වන බැවින් සීලයෙහි පිහිටා කසිණ වඩා පළමුවන ධ්‍යානය උපදවා දෙවෙනි දහම් ආදිය වඩා ද්විතීය ධ්‍යාන භූමියෙහි උපදී. රූපාවචර ධ්‍යානය පාදක කොට විදසුන් වඩා අනාගාමි ඵලයෙහි පිහිටියේ පංචශුද්ධා වාසයන්හි උපදී. රූපාවචර ධ්‍යානය පාදක කොට අරූපාවචර සමාපත්තිය උපදවා, සතර ආරුප්පයන්හි උපදී. රූපාවචර ධ්‍යානය පාදකකොට විදසුන් වඩා රහත්ඵලයට පැමිණෙයි. අසංඥසත්ත්වයා වූ කලී බාහිර වූ පිරිවැජියන් විසින් පුරුදු කරන ලද්දක් වන නිසා මෙහි නො දැක්වේ. ඉතිරිය සියලු තැන පැහැදිලි අර්ථ ඇත්තේය.
**එවම්මෙසුතං** මේ වේරඤ්ජක සූත්‍රයයි. එහි** වෙරඤ්ජකා** වේරඤ්ජවාසීහූ, **කෙනචි දෙව කරණීයෙන **කිසියම් නියම නොකළ කටයුත්තකින්, සෙසු සියල්ල පළමු සූත්‍රයෙහි කී ආකාරයෙන්ම දතයුතුය. එකෙක් ඇත. හුදෙක් මෙහි **අධම්මචාරී**, **විසමචාරී** මෙසේ පුද්ගලාධිෂ්ඨාන දේශනාව කරන ලද්දීය. පෙර සූත්‍රයෙහි ධර්මාධිෂ්ඨාන දේශනාවයි. මෙහි විශේෂය මෙපමණය.
**එවම්මෙසුතං** මේ මහා වේදල්ල සූත්‍රයයි. එහි **ආයස්මා** යනු ගරුත්ව සහිත වචනයකි. **මහා කොටඨිතො** ඒ තෙරුන් වහන්සේ ගේ නමයි. **පටිසල්ලාණා වුට්ඨිතො** පල සමවතින් නැගී සිටියේ, **දුප්පඤ්ඤො දුප්පඤ්ඤො** මෙහි ප්‍රඥාවගේ දුෂ්ටත්වයක් නැත. නුවණ නැති යන අර්ථයි. **කිත්තානුවතානු ඛො** කරුණු, කොටස්, වෙන්කිරීම් විමසීමයි. කොපමණකින් මෙසේ වේද යන අර්ථයි. තව ද මේ විචාරීම නම්, අදිට්ඨ ජොතනා පුච්ඡා (නො දන්නා ධර්මයන්ගේ ලක්‍ෂණ විචාරීම) දිටඨ සංසන්‍දනා පුච්ඡා (දන්නා ලද ධර්මයන් ගැන විමසීම) විමතිච්ඡදනා පුච්ඡා (සැක දුරුකිරීම පිණිස විමසීම) අනුමති පුච්ඡා, (අනුමතිය ලැබීම සඳහා විමසීම) කථෙතු කම්‍යතා පුච්ඡා (භික්‍ෂු සංඝයා විසින් ම විචාරා පිළිතුරු සැපයීම) යනුවෙන් පස්වැදෑරුම් වෙයි. ඔවුන්ගේ මේ විවිධත්වය, විවිධ ස්වරූප ය -
එහි **අදිට්ඨජොතිකා පුච්ඡා** නම් කවරේද, ධර්මයන්ගේ ස්වභාව ලක්‍ෂණ නො දන්නේ නො දක්නේ, ප්‍රමාණ නො කරන ලද්දේ, තීරණය නො කරන ලද්දේ. පැහැදිලි නොවූයේ, නුවණින් නො වඩනා ලද්දේ, ඒ ධර්මයේ ලක්‍ෂණ දැනගැනීම පිණිස, තුලනය පිණිස, පැහැදිලි කරගැනීම පිණිස, විභාග කිරීම පිණිස ප්‍රශ්න විචාරීම ‘අදිට්ඨ ජොතනා පුච්ඡා’ නම් වේ.
**දිටඨ සංසන්‍දනා පුච්ඡා** නම් කවරේද, ස්වභාවයෙන් ධර්ම ලක්‍ෂණ දන්නා ලද්දේ, දක්නා ලද්දේ, තුලනය කරන ලද්දේ, තීරණය කරන ලද්දේ, පැහැදිලි වූයේ, නුවණින් වඩනා ලදුව, අනෙක් උගතුන් සමග සැසඳීම පිණිස ප්‍රශ්න විචාරීම දිට්ඨ සංසන්දනා පුච්ඡා නම් වේ.
**විමතිච්ඡෙදනා පුච්ඡා** නමි. ස්වභාවයෙන්ම සැකයට පැමිණියේ, විමතියට පැමිණියේ, මෙසේ වේද නොවේද, කිමෙක් ද, කෙසේ ද, වශයෙන් දෙපැත්තකින් හටගත් සැක ඇත්තේ, හෙතෙම ඒ ඒ විමතිය විසඳීම පිණිස ප්‍රශ්න විචාරීම විමතිච්ඡෙදනා පුච්ඡා නම් වේ.
මහණෙනි, ඒ කුමක්දැයි සිතවුද, රූපය නිත්‍ය වේද, අනිත්‍ය වේද, වහන්ස අනිත්‍යයයි. මේ අන්දමින් දහම් දෙසන කල අනුමතිය ගෙන විචාරීම **අනුමති පුච්ඡා** නමි.
මහණෙනි, මෙසේ සීවටන් සතරකි. කවර සතරක් ද, භික්‍ෂු සංඝයා තුමූ ම විචාරා තුමූම විසඳනු කැමති සර්වඥයන් වහන්සේගේ මෙබඳු ප්‍රශ්න **කථෙතු කම්‍යතා පුච්ඡා** නමි. ඔවුන් අතුරෙන් මෙහි දිට්ඨ සන්සන්දනා පෘච්ඡාව අදහස් කරන ලදී.
තෙරුන් වහන්සේ තමන්ගේ දිවාස්ථානයෙහිම සිට තුමූ ම ප්‍රශ්නය උපදවා, තුමූ ම විසඳමින් මේ සූත්‍රය මුල පටන් මුදුන් පැමිණවූහ. එක් අයෙක් ප්‍රශ්නය උපදවන්නට හැකිවෙයි. විසඳන්නට නො හැකිවෙයි. එක් අයෙක් විසඳන්නට හැකිවෙයි. ප්‍රශ්න උපදවන්නට නො හැකි වෙයි. තව අයෙක් මේ දෙකම නො හැකි වෙයි. තව කෙනෙක් දෙකම හැකි වෙයි. ඔවුන් අතුරෙන් මහාකොට්ඨිත තෙරුන් වහන්සේට දෙකම හැකිවෙයි. කවර හෙයින්ද මහාප්‍රාඥ වන හෙයිනි. මහා ප්‍රඥාව නිසා මේ ශාසනයෙහි සැරියුත් තෙරුන්, මහා කච්චායන තෙරුන්, පුණ්ණ තෙරුන්, කුමාරකාශ්‍යප තෙරුන්, ආනන්ද තෙරුන්, මේ ස්ථවිරයන් වහන්සේලා විශේෂස්ථානයට පැමිණියාහුය.
මද පමණ වූ නුවණින් යුත් මහණකු විසින් ශ්‍රාවක පාරමී ඥානයාගේ උපරිම තලයට පැමිණීමට නො හැක්කේ ය. මහා ප්‍රාඥයකු විසින් ම හැකියේය. මහාප්‍රාඥ බැවින් සැරියුත් ස්ථවිරයන් වහන්සේ ඒ තනතුරට පැමිණියහ. ප්‍රඥාවෙන් ඒ තෙරුන් හා සමානයෙක් නැත. එහෙයින් භාග්‍යවතුන් වහන්සේ ඒ ස්ථවිරයන් ඒතදග්‍රයෙහි තැබූ සේක. **එතදග්ගං භික්ඛවෙ මම සාවකානං භික්ඛූනං මහා පඤ්ඤානං යදිදං සාරිපුත්තො**
එපරිද්දෙන් මද පමණ වූ නුවණින් යුත්, භික්‍ෂුව විසින් භාග්‍යවතුන් වහන්සේ සැකෙවින් වදාළ ධර්මය, සර්වඥතාඥානය සමග සන්සන්දනය කොට සමානකොට විස්තර වශයෙන් අර්ථය විසඳන්නට නො හැක්ක. මහා ප්‍රාඥයකුටම හැකිවන නිසා මහා ප්‍රාඥ වූ කච්චායන ස්ථවිරයන් වහන්සේ එයට ඉදිරිපත් වූහ. එහෙයින්ම භාග්‍යවතුන් වහන්සේ කාත්‍යායන හිමියන්, **එතදග්ගං භික්ඛවෙ මම සාවකානං භික්ඛූනං සංඛිත්තෙන භාසිතස්ස විත්‍ථාරෙන අත්‍ථං විභජනතා යදිදං මහා කච්චානො**’ යි ඒතදග්‍රයෙහි තැබූ සේක.
මද පමණ ප්‍රඥාවෙන් යුක්ත වූ භික්‍ෂුව ධර්මකථාව කියන්නාහු දශකථා වස්තූන් ඉදිරිපත් කර, සප්ත විශුද්ධි විභාග කරන්නහු විසින් ධර්මකථාව කියන්නට නො හැක්ක. යළි මහා ප්‍රාඥයෙකුට හැකි නිසා මහා ප්‍රාඥ බැවින් පුණ්ණ තෙරුන් වහන්සේ සිව්පිරිස් මැද අලංකාර ධර්මාසනයෙහි විජිනිපත ද ගෙන උන්නේ පුන්සඳ මෙන් බැබලෙමින් ධර්මකථාව වදාරති. එහෙයින් භාග්‍යවතුන් වහන්සේ පුණ්ණ ස්ථවිරයන් **එතදග්ගං භික්ඛවෙ මම සාවකානං භික්ඛූනං ධම්මකථිකානං යදිදං පුණ්ණෙ මන්තානි පුත්තො **යනුවෙන් ඒ තෙරුන් ඒතදග්‍රස්ථානයේ තැබූ සේක.
නැවත යම් ඒ අල්පමාත්‍ර වූ ප්‍රඥාවෙන් සමන්විත භික්‍ෂුව ධර්මකථාව කියන්නේ මෙතැනින් හෝ එතැනින් සැරයටියක් ගෙන මගට බට අන්ධයකු මෙන් ද, එක් කොටසක් පමණක් ඇති ඒදණ්ඩක යන්නෙකු මෙන් ද යෙයි. එසේ වුවත් මහා ප්‍රාඥ තෙම සතරපද ගාථාවක් මාතෘකා තබා විස්තර වර්ණනා උපමා මගින් බුදුවදන් උඩු යටිකුරු කරමින් කියයි. එසේ මහ නුවණැති බැවින් කුමාර කාශ්‍යප තෙරණුවෝ සිව්පද ගාථාවක් කියා උපමා ද කරුණු ද දක්වා ඒ උපමා ප්‍රස්තුතයන් සමග යොදමින්, විලක පස්වනක් මල් පුබුදුවන්නාක් මෙන් තෙවලා බුදුවදන් සවිස්තරව දෙසති. එහෙයින්ම භාග්‍යවතුන් වහන්සේ ඒ තෙරුන් ‘**එතදග්ගං භික්ඛවෙ මම සාවකානං භික්ඛූනං චිත්තකථිකානං යදිදං කුමාරකස්සපො**’ යනුවෙන් එතදග්‍ර ස්ථානයෙහි තැබූ සේක.
මද පමණ නුවණින් යුත් භික්‍ෂුව සිව්මසකින් සතරපද ගාථාවක් ඉගෙන ගන්නට නො හැක්කේ ය. එහෙත් මහ නුවණැත්තෙක් එක පියවරේම සිට පද සියයක්, පද දහසක්, උගෙන ගනියි. ආනන්ද ස්ථවිරයෝ මහා ප්‍රාඥ බැවින් එක් පියවරක්ම සිට එක්වරක්ම අසා නැවත නො විචාරා පද සැටදහසක් හෝ ගාථා පසළොස් දහසක්, වැලකින් මල් නෙලා ගන්නාක් මෙන් එක් වරකින් ධාරණය කරති. ධාරණය කරන කරන ලද පද ගලෙහි කටු අකුරු මෙන්, රන්බඳුනෙහි දැමු සිංහතෙල් මෙන්, ගත් පමණින්ම මතකයේ රැඳෙයි. එහෙයින් භාග්‍යවතුන් වහන්සේ **‘එතදග්ගං භික්ඛවෙ මම සාවකානං භික්ඛූනං ගතිමන්තානං යදිදං ආනන්‍දො සතිමන්තානං, ධිතිමන්තානං, බහුස්සුතානං, උපට්ඨකානං යදිදං ආනන්‍දො’** ආදී වශයෙන් ඒතදග්‍ර ස්ථානයෙහි තැබූ සේක.
අල්පමාත්‍ර ප්‍රඥාවෙන් යුත් මහණකුහට සිව්පිළිසිඹියා ප්‍රභේදයාගේ මුදුනට පැමිණෙන්නට නො පුළුවන. මහා ප්‍රාඥයකුටම පුළුවන් වන්නේය. මහා ප්‍රඥා ඇති මහා කොට්ඨිත ස්ථවිරයෝ අධිගම පරිපච්ඡා, ශ්‍රවණ, පූර්ව යෝගයන්ගේ වශයෙන් විවිධ ආකාරයෙන් ප්‍රශස්ත වූ, උත්සන්න වූ, ප්‍රතිසම්භිදා ප්‍රභේදයට පැමිණියහ. එහෙයින් භාග්‍යවතුන් වහන්සේ **එතදග්ගං භික්ඛවෙ මම සාවකානං භිකඛුනං පටිසම්භිදාප්පත්තං යදිදං මහා කොටඨිතො** යනුවෙන් ඒතදග්‍රස්ථානයේ තැබූහ.
මෙසේ තෙරුන් වහන්සේ මහා ප්‍රාඥ බැවින් ප්‍රශ්න උපදවන්නටද විචාරන්නට ද සමථයහ. හෙතෙම දිවාකාලය ගෙවා තෙමේ ම සියලු ප්‍රශ්න උපදවා, තෙමේම විසඳන්නේ මේ සූත්‍රයේ මුල පටන්ම මුදුන් පමුණුවා ‘මේ ධර්මදේශනාව ඉතා මනහරය. දෙටු සොයුරු ධර්මසේනාධිපතීන් හා සන්සන්දනය කරමි. නැවත මේ ධර්ම කරුණු අප දෙදෙනාගේම ඒකමතික බවින් එකම අදහසින් තබන ලද්දී නම් ඉතා ගරුකටයුතු වන්නේ ය. පහණ සතක් සමාන වන්නීය. චතුරෝඝතරණය කරනු කැමැත්තන්ට නැව්තොට තැබූ නැවක් වැන්න. දෙව්ලෝ යනු කැමැත්තන්ට දහසක් ආජානීය අසුන් යෙදූ රථයක් වැන්න. බොහෝ උපකාර වන්නීය යයි සන්සන්දනය සඳහා ප්‍රශ්න විමසීම කැමැත්ත දැක්වීය.
**නප්පජානාති නප්පජානාති** යන මෙහි යම්හෙයකින් නො දන්නේද, එහෙයින් දුප්පඤ්ඤ යයි කියයි. සියලු තන්හි මේ ක්‍රමයයි. **ඉදං දුක්ඛන්ති නප්පජානා** මේ උපාදානස්කන්ධ පහ දුකය. මෙතෙක් දුකය. මෙයින් පිට දුකක් නැත්තේය. දුක්ඛ සත්‍යය තතුසේ සිරස් ලක්‍ෂණ වශයෙන් නො දනීස. **අයං දුක්ඛ සමුදයො** මේ දුක උපදවයි. පවත්වාගෙන යයි. දුක උපදවන්නා වූ තෘෂ්ණාව සමුදය සත්‍යයයි. **අයං දුක්ඛං නිරෝධං** මේ දුක ද, දුක ඉපදීමේ හේතුව ද මෙතැනට පැමිණ අභාවයට යේ නිරුද්ධ වේ. දෙදෙනාගේම නො පැවැත්ම වේ යන අරුතින් නිරෝධ සත්‍යයේ පරිපූර්ණ ලක්‍ෂණ හෙයින් නොදනී. **අයං දුක්ඛ නිරොධ ගාමිනී පටිපදා** මේ ප්‍රතිපදාව දුක් නිවාරණයට පැමිණේ යයි මාර්ග සත්‍යයේ පරිපූර්ණ ලක්‍ෂණ වශයෙන් නො දනීද, මෙයට අමතරව මෙසේ අර්ථ දතයුතුයි. [missing sentence]
මෙයින් ඉතා කෙටියෙන් චතුස්සත්‍ය කර්මස්ථානික චතුරාර්ය සත්‍යය ඇසීමෙන් උගනී. තෘෂ්ණාව තබා, ත්‍රෛභූමික ධර්මයෝ දුක්ඛ සත්‍යයයි. තෘෂ්ණාව සමුදය සත්‍යයයි. ඒ දෙදෙනා නො පවතින්නා වූ නිවන නිරෝධ සත්‍යයයි. නිරෝධය දැනගන්නා වූ මාර්ගය මාර්ග සත්‍යයයි. මෙසේ ඉගෙන ගනියි. ඒ සත්‍යයන් අතුරෙන් පූර්ව සත්‍ය දෙක වෘත්තය - සසරය. අවසාන සත්‍ය දෙක විවෘත්තය. සසරින් එතරවීමය. සංසාරයේ අභිනිවේසය වේ. විවෘතයෙහි නොවේ. මෙතෙම අභිනිවේසය කරන්නේ දුක්ඛ සත්‍යයේ මොහු අභිනිවේසය කරයි.
දුක්ඛ සත්‍යය නම් නාමරූපාදී පංචස්කන්ධයයි. ඒ පංචස්කන්ධය නිශ්චය කරන්නට චතුධාතු කර්මස්ථාන වශයෙන් බැස සතරමහා භූතයන්ගේ උපාදාය රූප රූපයයි නිශ්චය කරයි. ඒ රූපයට අරමුණු වූ වේදනාය, සංඥාය, සංස්කාරයා විඥානය, ‘නාම’ යයි තරුණ තල්කඳක් බිඳින්නකු මෙන් මේ ධර්ම දෙදෙන නාමරූප යයි නිශ්චය කරයි.
ඒ නාමරූප දෙක අහේතුක නොවේ. සහේතුකය. ප්‍රත්‍ය සහිතය. ඔහුගේ ප්‍රත්‍ය කවරේද, අවිද්‍යාදී ධර්මයෝ යයි මෙසේ ප්‍රත්‍ය ද ප්‍රත්‍යයෙන් උපන් ධර්ම ද නිශ්චය කොට මේ සියලු ධර්මයෝ ඇතිව නැසෙන අර්ථයෙන් අනිත්‍ය වන්නේ යයි අනිත්‍ය ලක්‍ෂණයට ආරෝපණය කරයි. නැවත ඇතිවීම හා නැතිවීම (උදයව්‍යය) දෙකින් පෙලෙන අයුරින් දුක්ඛය තමාගේ වශයෙන් නො පවත්නා අයුරින් අනාත්මයෝ යයි ත්‍රිලක්‍ෂණයට නගා විදර්ශනා ප්‍රතිපදාවෙන් නැවත නැවත මෙනෙහි කරන්නේ ලොව්තුරා මගට පැමිණේ.
මාර්ගක්‍ෂණයෙහි චතුරාර්ය සත්‍යයන් එකප්‍රතිවේධයෙන්ම අවබෝධ කරයි. ඒකාවබෝධයෙන්ම අවබෝධ කරයි. දුක්ඛ සත්‍යය නුවණින් දැන ගනියි. සමුදය ප්‍රහාණාභිසමයෙන්, නිරෝධය මාර්ග භාවනාභිසමයෙන් අභිසමය කෙරෙයි. නුවණින් දැනගනියි. ඒ දුක්ඛ සමුදය මාර්ග යන තුන් සත්‍යය කෘත්‍ය හෙයින් නිරෝධන අරමුණ හෙයින් ප්‍රතිවේධ කෙරෙයි. තව ද ඕ හට එකෙණෙහි ‘මම දුක හාත්පසින් දැනගනිමි. සමුදය හේතුව දුරු කෙරෙමි. නිරෝධය පසක් කෙරෙමි. මාර්ගය වඩමි’ ආභෝගයක් සිත් එළවීමක්, මෙනෙහි කිරීමක් ප්‍රත්‍යවේක්‍ෂාවක් නැත. යම්හෙයකින් චතුස්සත්‍ය කර්මස්ථාන වඩන මහණ පරිග්‍රහණය කරත් කරත්ම. මාර්ගය තෙම තුන් සත්‍යයන්ම පරිඥාදී කෘත්‍ය සිදුකරමින්ම නිරෝධය අරමුණු හෙයින් ප්‍රතිවේධ කෙරේ.
**තස්මා පඤ්ඤාවා වුච්චති ති** මෙහි යටත් පිරිසෙයින් සෝවාන් ද, උඩත් පිරිසෙයින් රහතන් වහන්සේගේ ද ප්‍රඥාව දක්වයි. යම්කිසිවෙක් ත්‍රිපිටක බුද්ධවචනය පාලි වශයෙන් ද, අටුවා වශයෙන් ද, අනුසන්ධි වශයෙන් ද පූර්වාපර වශයෙන් ද, උගෙන උඩුයටි කෙරෙමින් හැසිරෙයි. අනිත්‍ය දුක්ඛ අනාත්ම වශයෙන් පරිග්ගහ මාත්‍රයකුත් නැත්ද, මෙතෙමේ ප්‍රාඥයෙකැයි කියයි. මෝඩයෙක් දුෂ්ප්‍රාඥයෙක් නොවේ යයි සේවනය කරන්නවුන් ප්‍රාඥ පක්‍ෂයම ඇසුරු කරයි. සූත්‍රයෙහි වූ කලී ප්‍රතිවේධයම කියන ලදී.
**විඤ්ඤාණං විඤ්ඤාණන්ති** මෙහි කුමක් විචාරයි ද, යම් විඥානයකින් සංස්කාරයන් පිරිසිඳ බලා මෙතෙර ප්‍රඥාවත් නම් වූයේ ද, ඔහුගේ ආගමනීය විදර්හනා විඥාන කර්මය කළ සිත විචාරමි. විචාරයි. **සුඛන්ති විජානාති** සැපවේදනාව දැනගනී. මතු පද දෙකෙහිද මෙම ක්‍රමයමැයි. මෙයින් තෙරුන් වහන්සේ **‘සුඛ වෙදනං වෙදියමානො සුඛං වෙදනං වෙදියාමීති පජානාති’** යනාදී ක්‍රමයෙන් ආ වේදනාව වශයෙන් අරූප කර්මස්ථානය වදාළේය. එහි අර්ථය සතිපට්ඨානයෙහි කී අයුරින්ම දතයුතුය.
**සංසට්ඨා** ඒකෝත්පාදාදී ලක්‍ෂණ වූ සංසර්ගයෙන් මිශ්‍ර වූවාහු ද, නොහොත් අමිශ්‍ර වූවාහු ද විචාරති. තව ද මෙහි තෙරුන් වහන්සේ, මාර්ග ප්‍රඥාව ද විදර්ශනා ඤාණයද යන මේ ලෞකික ලෝකෝත්තර ධර්මයන් දෙදෙන මිශ්‍රකොට භුම්‍යන්තරය බිඳ සමය නොදන්නකු වීමෙන් විචාරති යි නො දතයුතු. මාර්ග ප්‍රඥාවගේ මාර්ග විඤ්ඤාණය සමග ද, විදර්ශනා ප්‍රඥාවගේ විදර්ශනා විඥානය සමග ද මිශ්‍ර බව විචාරතියි දතයුතු. තෙරුන් වහන්සේ ද (සැරියුත්) ඒ තෙරුන්ගේ (කොට්ඨිත) අර්ථයම විසඳන සේක්. **ඉමෙ ධම්මා සංසට්ඨා** යනාදිය කීහ.
එහි **නච ලබ්භා ඉමෙසං ධම්මානං** යනු ලෞකික මාර්ගක්‍ෂණයෙහි ද, ලෝකෝත්තර මාර්ග ක්‍ෂණයෙහි ද, එක්විට උපන් ධර්මයන් දෙදෙනාගේ **විනිබ්භුජිත්‍වා විනිබ්භුජිත්‍වා** විනිරිභෝග කරමින්, විනිවර්තනය කරමින් ආරම්මණ වශයෙන් හෝ වස්තු වශයෙන් හෝ, උත්පාද වශයෙන් හෝ නිරෝධ හෙයින් හෝ වෙනත් කරුණක් දක්වන්නට නො හැක්කේය යන අර්ථයි. ඒ ඒ ධර්මයන්ගේ විෂය නම් ඇත. ලෞකික ධර්මයට පැමිණ සිත දෙටු වෙයි. පෙරදැරි වෙයි. ලෝකෝත්තර ධර්මයට පැමිණ ප්‍රඥාව පෙරදැරි වෙයි.
සම්මා සම්බුදුන් වහන්සේ ලෞකික ධර්ම විචාරන්නේ මහණ, තෙපි කවර ප්‍රඥාවට පැමිණියේ ද, ප්‍රථම මාර්ග ප්‍රඥාවට ද, නොහොත් ද්විතීය, තෘතීය, චතුර්ථ මාර්ග ප්‍රඥාවට ද, මෙසේ නො විචාරති. තෙපි කවර ස්පර්ශ ඇත්තේ ද, කවර සංඥා ඇත්තේ ද, කවර චේතනා ඇත්තේද, කියාත් නො විචාරති. එහෙත් සිත් වශයෙන් මහණ තෙපි කවර සිත් ඇත්තේ වේදැයි විචාරති. කුසලා කුසල පනවන්නාහු ‘මනො පුබ්බංගමා ධම්මා, මනො සෙට්ඨා මනොමයා, යිද, කතමෙ ධම්මා කුසලා යසමි සමයෙ කාමාවචර කුසල චිත්තං උප්පන්නං හොති, මෙසේ චිත්තයාගේ වශයෙන් පනවන සේක. නැවත ලොව්තුරු දහම් විමසන්නේ, මහණ තෙපි කවර ස්පර්ශ ඇත්තේ කවර වේදනා ඇත්තේ, කවර සංඥා ඇත්තේ, කවර චේතනා ඇත්තේ වෙහිදැයි නො විචාරති. මහණ තොප විසින් කවර ප්‍රඥාවක් ලබන ලදද. කිම ප්‍රථම මාර්ග ප්‍රඥාවද, නොහොත් ද්විතීය, තෘතීය, චතුර්, මාර්ග ප්‍රඥාවදැයි ප්‍රඥා වශයෙන්ම විචාරති.
ඉන්‍ද්‍රිය සංයුත්තයෙහි ද, මහණෙනි, ඉන්‍ද්‍රියයෝ පස්දෙනෙක් වෙති. කවර පස්දෙනෙක්ද යත්, ශ්‍රද්ධා ඉන්‍ද්‍රිය, විරිය ඉන්‍ද්‍රිය, ස්මෘති ඉන්‍ද්‍රිය, සමාධි ඉන්‍ද්‍රිය, ප්‍රඥා ඉන්‍ද්‍රිය යන මොහුයි. මහණෙනි, කොතැන්හි ශ්‍රද්ධා ඉන්‍ද්‍රිය දැක්ක යුතුද, සිව් සෝතාපත්ති අංගවලය. මෙහි සද්ධා ඉන්‍ද්‍රිය දැකිය යුතුය. කොතැන්හි විරිය ඉන්‍ද්‍රිය දැක්ක යුතුද, චතුසම්පදාන වීර්යයෙහිය. මෙහි විරියින්‍ද්‍රිය දැක්ක යුතුය. කොතැන්හී ස්මෘති ඉන්‍ද්‍රිය දැක්ක යුතුද, සතර සීවටන්වලදීය. මෙසේ ස්මෘති ඉන්‍ද්‍රිය දැකිය යුතුය. කොතැන්හි සමාධි ඉන්‍ද්‍රිය දැකිය යුතුද, සිව්දැහැන් (ධ්‍යාන) වලය. මෙහි සමාධි ඉන්‍ද්‍රිය දැකිය යුතුය. කොතැන්හි ප්‍රඥා ඉන්‍ද්‍රිය දැකිය යුතුයි. චතුරාර්ය සත්‍යයේය. මෙහි ප්‍රඥා ඉන්‍ද්‍රිය දැක්ක යුතුය. මෙසේ තමන්ගේ විෂයයෙහිම ලෞකික ලෝකෝත්තර ධර්මයෝ වදාළහ.
යම් සේ වනාහි රජු පස්වෙනි කොට ඇති සිටුපුත්‍රයෝ පස්දෙනෙක් නැකැත් කෙළි කෙළින්නෙමු යයි වීදියට බැස එක් සිටු පුත්‍රයකුගේ ගෙට ගිය කල ඉතිරි සතරදෙනා කථා නො කර සිටිති. ගෙහිමියාම මේ අයට කෑම් බීම් සුවඳ මල් ආභරණ ආදිය දිය යුතුයයි විධාන කෙරේ. දෙවෙනි තුන්වෙනි සතරවැනි සිටු පුතුන්ගේ ගෙවලට ගිය කල්හි ඉතිරි සතරදෙන නිහඬව සිටිති. ගෙහිමියාම මොවුනට කැඳ බත් ආහාරපාන සුවඳමල් දිය යුතුයයි විධාන කෙරෙයි. නැවත සියල්ලට පසුව රජුගේ මාලිගාවට ගිය කල්හි රජු සියලු තන්හි අධිපති වූයේ නමුත්, මෙවේලේ තමාගේ මාලිගයේදීම, මොවුන්ට කෑම් බීම්, සුවඳ විලවුන් අලංකාර ආභරණ දිය යුතුයයි විධාන කෙරේ. නියම කෙරේ. එපරිද්දෙන් ශ්‍රද්ධාව පස්වෙනි කොට ඇති ඉන්‍ද්‍රියයන්, ඒ යහළුවන් පස්දෙන එකතුව වීදියට සේන්දු වූවාක් මෙන්, එක අරමුණෙහි උපදිනා විටත්, යම්සේ පළමුවැන්නාගේ ගෙයි ඉතිරි සතරදෙනා නිහඬව සිටිත්ද, ගෙහිමියාම විධාන කෙරේද, එපරිද්දෙන් සෝවාන් ආදී අංගයන්ට පැමිණ, අධිමෝක්‍ෂ ලක්‍ෂණය වූ ශ්‍රද්ධාවම ප්‍රධාන වෙයි. පෙරදැරි වෙයි. අනෙක් අය ඒ අනුව ගියාහු වෙති. යම්සේ දෙවැන්නාගේ ගෙහි ඉතිරි සතරදෙන නිහඬව සිටිත්ද, ගෙහිමියාම විධාන කෙරෙත්ද, එපරිද්දෙන් සම්‍යක් ප්‍රධානයට පැමිණ ප්‍රගහ ලක්‍ෂණය වූ වීර්ය ඉන්‍ද්‍රියම ප්‍රධාන වෙයි. පෙරදැරි වෙයි. සෙසෝ ඒ අනුව ගියාහු වෙති. යම්සේ තෙවැන්නාගේ ගෙහි ඉතිරි සතරදෙන නිහඬව සිටිත්ද, ගෙහිමියාම විධාන කෙරෙත්ද, එපරිද්දෙන් සතිපට්ඨානයන්ට පැමිණ උපස්ථාන ලක්‍ෂණ වූ ස්මෘති ඉන්‍ද්‍රියම දෙටු වෙයි. පෙරදැරි වෙයි. සෙස්සෝ ඒ අනුව ගියහ. යම්සේ සතරවැන්නාගේ ගෙහි ඉතිරි සතරදෙන නිහඬව සිටීද, ගෙහිමියාම විධාන කෙරේද, එසේ ධ්‍යාන විමෝක්‍ෂයන්ට පැමිණි අවික්‍ෂේප ලක්‍ෂණ වූ සමාධි ඉන්‍ද්‍රියම පෙරදැරි වෙයි. ප්‍රධාන වෙයි. සෙස්සෝ ඒ අනුව ගියාහු වෙති. රජ මාලිගාවට ගිය කල්හි ඉතිරි සතරදෙන නිහඬව සිටීද, රජ තෙමේ සියලු සංග්‍රහ කෙරේද, එපරිද්දෙන් ආර්ය සත්‍යයන්ට පැමිණ පජානන ලක්‍ෂණ වූ ප්‍රඥා ඉන්‍ද්‍රියම ප්‍රධාන වෙයි. පෙරදැරි වෙයි. සෙස්සෝ ඒ අනුව ගියාහු වෙති.
මෙසේ පිළිසිඹියාවූවන් අතුරෙන් අගතැන්හි තැබූ මහාකොට්ඨිත තෙරුන් වහන්සේ ලෞකික ධර්මය විචාරන්නාහු සිත ප්‍රධානකොට සිත පෙරදැරිකොට විචාළහ. ලෝකෝත්තර ධර්ම විමසන්නාහූ ප්‍රඥාව දෙටු කොට ප්‍රඥාව පෙරදැරි කොට විචාළහ. දම්සෙනෙවි සැරියුත් තෙරුන් වහන්සේ ද එසේම විසඳූ සේක.
**යං භාවුසො පජානාති** යම් චතුරාර්ය සත්‍ය ධර්මයක් මේ දුකය යනාදී වශයෙන් මාර්ග ප්‍රඥාව දැනගනීද, **තං විජානාති** මාර්ග චිත්තය ද එසේම දැනගනී. **යං විජානාති** යම් සංස්කාරයක් අනිත්‍යය ආදී න්‍යායයෙන් විදර්ශනා චිත්තය දැනගනීද, **තං පජානාති** විදර්ශනා ප්‍රඥාවද එසේම දැනගනී. **තස්මා ඉමෙ ධම්මා** ඒ කාරණයෙන් මේ ධර්මයෝ **සංසට්ඨා** ඒකුප්පාද, ඒකනිරෝධ - ඒකවත්‍ථුක, ඒකාරම්මණ බැවින් සංයුක්ත වූවාහුය.
**පඤ්ඤා භාවෙ තබ්බා** මෙය මාර්ග ප්‍රඥාව සඳහා කියන ලදී. ඒ මාර්ග ප්‍රඥාව හා සම්ප්‍රයුක්ත එකට යෙදුනු ප්‍රඥාව ඒ ප්‍රඥාව සමගම වැඩිය යුතු වෙයි. **විඤ්ඤාණං පරිඤ්ඤෙය්‍යං** මෙය විදර්ශනා සිත ගැන කියන ලදී. ඒ විඤ්ඤාණය හා එකට යෙදුනු ප්‍රඥාව ඒ විඤ්ඤාණය සමගම හාත්පසින්ම දැනගත යුත්තේ වේ.
**වෙදනා වෙදනා** යන මෙය කුමක් හෙයින් විචාරත්ද, වේදනා ලක්‍ෂණය දැනගැනීම සඳහා විචාරයි. මෙසේ ඇති කල්හිද ත්‍රෛභූමක සම්මර්ශන වාරයෙහි, වේදනාවම අදහස් කරන ලද්දේයයි සැලකිය යුතුය. **සුඛම්පි වෙදෙති** සුව අරමුණ විඳියි. අනුභව කරයි. මතු දෙපදයෙහි ද මේ ක්‍රමයමැයි. මහාලී! යම් හෙයකින් මේ රූපය ද, ඒකාන්තයෙන් අනිෂ්ට වූයේ, එනිසාම දුක් වූයේ දුක් වේදනාවෙන් බැසගන්නා ලද්දේ. දුකින් අවක්‍රාන්ත වූයේ, එසේ වන්නේ නම් සත්ත්වයෝ රූපයෙහි නො ඇලෙන්නේය. තව ද මහාලී යම්හෙයකින් රූපය සැප වූයේ ද, සැපයෙන් බැසගන්නා ලද ද, සැපයෙන් අවක්‍රාන්ත ද දුකින් අනවක්‍රාන්ත ද, එහෙයින් රූපයෙහි ඇලෙති. ඇලීම හේතුකොටගෙන සංයෝග වෙති. සංයෝගය හේතුකොටගෙන කෙලෙසෙත්. ‘මේ මහා සූත්‍ර පරියායෙන් ද මෙහි ආලම්බනය සැපය, දුක්ය, උපේක්‍ෂාය යි කියන ලදී. තව ද පූර්ව වූ සුඛවේදනාව අරමුණු කොටගෙන අනෙක් (අපර) සුඛ වේදනාවන් විඳී. පෙර වූ දුක් වේදනාව අරමුණු කොට මතු දුක් වේදනා විඳී. යටගිය උපේක්‍ෂා වේදනාව අරමුණු කොට මතු දුක් වේදනා විඳී. මෙසේ මෙහි අර්ථ දතයුතු. වේදනාව තමන්ම විඳිය යුතුය. එය විඳින්නා වූ වෙන කිසිවෙක් නම් නැතැයි කියන ලදී.
**සඤ්ඤා සඤ්ඤාය** මේ කුමක්දැයි විචාරයි. සංඥාවගේ ලක්‍ෂණ විචාරති. කිම සියල්ලෙන් යුක්ත වූ (සර්වත්‍ර) සංඥාවගේ ද, සංඥාවගේ ලක්‍ෂණ යයි ද, සර්වත්‍ර සංඥාවගේ ලක්‍ෂණ යයි ද මේ එකකි. මෙසේ ඇතිකල්හි ත්‍රෛභූමක සම්මර්ශනවාර සංඥාවම අදහස් කරන ලදැයි සැළකිය යුතුය. **නීලම්පි සඤ්ජානාති** නිල් මලක් හෝ නිල් වස්ත්‍රයක් පරිකර්මකොට උපචාරයට හෝ අර්පණාවට පමුණුවමින් හැඳින ගනී. මේ අර්ථයෙහි පරිකර්ම සංඥාවද, උපචාර සංඥාවද, අර්පණා සංඥාවද වටී. නිල්පාටෙහි නීල යයි උපදනා සංඥාව ද, සුදුසුමය. වටින්නේමය. පීතාදියෙහි ද මෙම ක්‍රමයමැයි.
**යං චාවුසො වෙදනා** යන මෙහි වේදනාය, සංඥාය, විඤ්ඤාණය යන මේ තුන ගෙන ප්‍රඥාව කුමක් හෙයින් නො ගත්තේද, සියල්ලෙහි ඇතුළත් නොවන හෙයිනි. ප්‍රඥාව ගත් කල්හි ප්‍රඥාවෙහි යෙදුනා වූ වේදනාදියද ලැබෙති. වෙන් වූවාහු නො ලැබෙති. නැවත ඒ ප්‍රඥාව නොගෙන මොවුන් ගත්කල්හි ප්‍රඥා සම්ප්‍රයුක්ත වූද, විප්‍රයුක්ත වූද, දෙපස් විඤ්ඤාණ ධර්මයෝ ලැබෙති. යම්සේ පුරුෂයෝ තිදෙනෙක් නූල් නූල් යයි කියති. සතරවැන්න රතු ඇමුණූ නූලක් යයි කියන්නාහුද, ඒ පළමු පුරුෂයෝ තිදෙන නූල් කටින ‘තක්ක’ යෙහි වූ නූල්, වෙළන ලද ‘පරිවට්ටාදියෙහි’ වූ බොහෝ වෙනත් නුල් ලබත් ද, යටත්පිරිසෙයින් මකුළු හුයකුදු ලබත්ද, රුවන් ඇමුණූ නූල සොයන තැනැත්තේ ටිකක් ලබයිද. මේ කරුණ එපරිද්දෙන් දතයුතු. නොහොත් යටින් ප්‍රඥාව විඤ්ඤාණය සමග සම්ප්‍රයෝග ලබා හරන ලද්දේ යයි කියනුයේ හළ බැවින්ද, මෙහි නො ගන්නා ලද්දේ යයි කියත්. **යංහාවුසො වෙදෙති** යම් අරමුණක් වේදනාව විඳීද, සංඥාව එය හැඳිනගනී. **යංසඤ්ජානන්ති** යම් අරමුණක් සංඥාව විසින් හඳුනාගනු ලබන්නේද, විඥානයත් එම ම දැනගනු ලබන්නේ ය යන අර්ථයි.
මෙවිට **සඤ්ජානාති විජානාති** යන මෙහි විශේෂය ද, අවිශේෂය ද දතයුතු. එහි උපසර්ගය යෙදීමම විශේෂයි. ‘ජානාති’ යන පදය අවිශේෂයි. ඒ පදයේ ජනනාර්ථය විශේෂයෙන් දතයුතුය. සංඥාව වනාහී නීලා දී වශයෙන් අරමුණු හැඳිනීම පමණක් කරයි. අනිත්‍යය, දුකය, අනාත්මයය යන ලක්‍ෂණ අවබෝධයට හරවන්නට නොහැකි වෙයි. විඥානය නීලාදී අරමුණු දැනගැනීම කරයි. අනිත්‍යාදී ලක්‍ෂණ අවබෝධයටත් පමුණුවයි. එහෙත් උත්සාහකොට මාර්ගයට පමුණුවන්නට නොහැකි වෙයි. ප්‍රඥාව වූ කලී නීලාදී වශයෙන් අරමුණක් හැඳිනගනී. අනිත්‍යාදී වශයෙන් ලක්‍ෂණද අවබෝධ කරගනියි. උත්සාහකොට මාර්ගයටත් පමුණුවයි.
උපමාව මෙසේය. රන්කරුවාගේ මේසය උඩ කහවණු රැසක් දැමු කල්හී නුවණ නොමේරූ දරුවෙක් ද, ගැමියෙක් ද, මහාරන්කරුය යන තිදෙනෙක් බලාසිටිති. මේ තිදෙනා අතුරෙන් නුවණ නොමේරූ දරුවා කහවණු පිළිබඳව දිලිසෙන ස්වභාවය, රන්වන් පැහැය, හැඩය, පමණක් දැනගනී. මේ මිනිසුන්ගේ පරිහරණයට සුදුසු රත්තරන් යයි නො හැඳින ගනී. ගැමියා රන්වන්ව දිලිසෙන බවත්, මිනිසුන්ගේ උපභෝග පරිභෝග රත්තරන් බවත්, දැනගනී. එහෙත් ඒවායේ බාල බව හෝ වටිනාකම් පිළිබඳව යමක් නො දනී. රන්කරු දිලිසෙනසුළු බව ද, බබළන බව ද, නියම රත්තරන් ද බාල රත්තරන් ද, කළවම් රත්තරන් ද ආදී සියලු විස්තර දැනගනී. එසේ දැනගන්නා අතර එහි හැඩ රුව අනුව ද, ශබ්දය බලාද, අතින් බර සැහැල්ලු බව අනුවද, අසවල් රටේ කරන ලද ය, අසවල් ගල සෙවණේ, අසවල් ගං ඉවුරේ, අසවල් කම්හලේ, අසවල් කර්මාන්තකරු විසින් කරන ලද්දේය යනුවෙනුත් දැනගනී. එපරිද්දෙන් සංඥා තොමෝ නොමේරූ නුවණැති ළදරුවා ගේ කහවණු දැකීම මෙන් නීලාදි වශයෙන් අරමුණු පමණක් දැනගනී. විඥානය ගැමියාගේ කහවණු දැනීම මෙන්, නීලාදී වශයෙන් අරමුණත් දැනගනී. අනිත්‍යාදී වශයෙන් ලක්‍ෂණත් අවබෝධ කරගනී. ප්‍රඥාව මහා රන්කරුවාගේ දැකීම මෙන්, නීලාදී වශයෙන් අරමුණ දැනගනී. අනිත්‍යාදී වශයෙන් ලක්‍ෂණ ද අවබෝධ කරගනී. උත්සාහවත්ව මාර්ගයාගේ පහළවීමටත් පමුණුවයි. ඔවුන්ගේ ඒ දැනීම් විශේෂය දුකසේ අවබෝධ කටයුත්තේය.
එහෙයින් නාගසේන ස්ථවිරයෝ ‘මහරජ, භාග්‍යවතුන් වහන්සේ දුෂ්කර දෙයක්ම කරන ලදැයි කීහ. භවත් නාගසේනයන් වහන්ස, කවර දුෂ්කර දෙයක් කරන ලදද. මහරජ, භාග්‍යවතුන් වහන්සේ දුෂ්කර දෙයක්ම කළහ. එක් අරමුණෙහි පවත්නා වූ, අරූපී චෛතසික ධර්මයන්ගේ මේ ස්පර්ශය, මෝ වේදනාවය, මෝ සංඥාය. මේ චේතනාය. මේ චිත්ත යයි යම් විභාගයක් වදාරණ ලද ද, යම් සේ තලතෙල්, අබ තෙල්, මීතෙල්, එරඩු තෙල්, චුරුණු තෙල් යන මේ පස්තෙල් එක් සැළියෙක බහා දවසක් පැත්තකින් අළලා (කළවම්කර) ඉක්බිති නැවත මේ තලතෙල්ය, මේ අබතෙල්ය, වශයෙන් එකක් එකක් වෙන් වෙන්ව වෙන්කිරීම, දුෂ්කර වේද, මෙය ඊට වඩා අතිශයින් දුෂ්කර වෙයි. භාග්‍යවතුන් වහන්සේ සර්වඥතාඥානය මැනවින් අවබෝධ කළ බැවින් ධර්මස්වාමී, ධර්මරාජන් වූ බැවින්ම එක් අරමුණෙහි පවත්නා වූ මේ අරූපී ධර්මයන්ගේ විභාගය බෙදීම කළ සේක. පංචමහා ගංගා මුහුදට වැටෙන තැන දී, මේ යමුනා නදියේ ජලය ය, මේ ගංගා නම් ජලය ය, මෙසේ ජලය වෙන්කර දැක්වීමේ උපමාව ද මේ හා සම වේ.
**නිස්සට්ඨෙන** යනු නික්මුනා වූ නොහොත් හරන ලද්දා වූ, එහි නික්මුණු යන අර්ථය ඇතිකල්හි පසිඳුරන් කෙරෙහි අවධි අර්ථයයි. හරණ ලද යන අර්ථය ඇති කල්හි කරණ වචනය දතයුතු. පසිඳුරන් කෙරෙන් නික්ම මනෝද්වාරයෙහි පැවැතියා වූ, නොහොත් පසිඳුරන් කරණකොට ගෙන ඔහුගේ වස්තු බවට නො පැමිණෙන බැවින්, පරිත්‍යාග කරන ලද **පරිසුද්ධෙන** උපක්ලේශ රහිත වූ **මනොවිඤ්ඤාණෙන** යනු රූපාවචර චතුර්ථධ්‍යාන සිතෙන්, **කීංනෙය්‍ය** කුමක් දතයුතුද, ‘යංකිඤ්චි නෙය්‍යං නාම අත්‍ථි ධම්මං’ යනාදිය මෙන් දතයුත්ත නෙය්‍ය යයි කියන ලදී. **ආකාසානඤ්චායතනං - නෙය්‍යං** යනු රූපාවචර චතුර්ථධ්‍යාන චිත්තයෙන් අරූපාවචර සමාපත්ති කෙසේ දතයුතුද, රූපාවචර චතුර්ථ ධ්‍යානයෙහි සිටියවුන් විසින් අරූපාවචර සමාපත්තිය පිහිටුවන්නට හැකි වෙයි. යම්හෙයකින් මෙහි සිටියහුට, ඒ සමාපත්ති සමෘද්ධ වේද, එහෙයින් ‘ආකාසානඤ්චායතනං නෙය්‍යං’ යනාදිය කීහ.
නැවත නේවසඤ්ඤා නාසඤ්ඤායතනය කුමක් හෙයින් නො කියන ලදද, වෙන වෙනම අභිනිවේශයක් නැති හෙයිනි. යම්හෙයකින් එහි කලාප හෙයින් නය හෙයින් සම්මර්ශනය ලැබේද දම්සෙනෙවි වැනි මහා තෙරුන්ට ද වෙන වෙනම අභිනිවේශයක් නොවේද, එහෙයින් තෙරුන් වහන්සේත් මෙසේ වනාහි මේ ධර්මයෝ අභිනිවේශ නොවී, පහළ වෙති. පහළවී නැසෙති. කලාප හෙයින් නය හෙයින් සම්මර්ශනය කරමින් විසඳූහ. භාග්‍යවතුන් වහන්සේ වූ කලී සර්වඥතාඥානය අත්පත් කරගත් බැවින් නේවසඤ්ඤා නාසඤ්ඤා සමාපත්තියෙහි ද පරෝ පණස් ධර්මයන් වෙන වෙනම අංගෝද්ධාරයෙන්ම, නගා, ‘යාවතා සඤ්ඤා සමාපත්ති, තාවතා අඤ්ඤො පටිවෙධො’ යනාදිය කීහ.
**පඤ්ඤා චක්ඛුනා පජානාතී** යනු දැකීමේ පරිණායක අර්ථයෙන් ඇසක් වැනි වූ ප්‍රඥාවෙන් දැනගනී. එහි ප්‍රඥාවෝ දෙදෙනෙක් දක්වති. සමාධි ප්‍රඥා, විදර්ශනා ප්‍රඥා වශයෙන් සමාධි ප්‍රඥාවෙන් කෘත්‍ය හෙයින්ද, අසම්මූළ්හ වශයෙන් දැනගනී. විදර්ශනා ප්‍රඥාවෙන් ලක්‍ෂණ අවබෝධයෙන් අරමුණු හෙයින් දැනීම කියන ලදී.
**කිමත්‍ථියා** යනු ඒ ප්‍රඥාවගේ අර්ථය කවරේද, **අභිඤ්ඤත්‍ථා** යනාදියෙහි දතයුතු ධර්මයන් විශේෂයෙන් දැනගනී යන අර්ථයෙන් අභිඤ්ඤත්‍ථා වේ. අවබෝධ කරගත යුතු පිරිසිඳ දැනගතයුතු ධර්මයන් දැනගත්තේය යන අර්ථයෙන් **පරිඤ්ඤත්‍ථා** නම් වේ. පහ කළයුතු ධර්මයන් පහකළේය යන අර්ථයෙන් **පහානත්‍ථා** නම් වේ. ඒ මේ ප්‍රඥාව ලෞකික වූයේ ද, අභිඥාව ප්‍රයෝජනකොට ඇත්තේත්, පරිඤ්ඤාව ප්‍රයෝජනකොට ඇත්තේත්, විෂ්කම්භන වශයෙන් ප්‍රහාණය ප්‍රයෝජනකොට ඇත්තේත් වේ. ලෝකෝත්තර වූයේ ද අභිඥාව ප්‍රයෝජනකොට ඇත්තේත්, පරිඤ්ඤාව ප්‍රයෝජනකොට ඇත්තේත්, සමුච්ඡේද වශයෙන් ප්‍රහාණය ප්‍රයෝජනකොට ඇත්තේත්, සමුච්ඡේද වශයෙන් ප්‍රහාණය ප්‍රයෝජනකොට ඇත්තේත් වේ. එහි ලෞකික ප්‍රඥාව කෘත්‍ය වශයෙන් ද නො මුළා වශයෙන් ද, දැනගනී. ලෝකෝත්තර ප්‍රඥාව නො මුළා වශයෙන් දැනගනී.
**සම්මා දිට්ඨියා උපාදාය** විදර්ශනා සම්‍යග් දෘෂ්ටියේද, මාර්ග සම්‍යග් දෘෂ්ටියේ ද, **පරතො ඝොසො** සත්ප්‍රාය වූ සැප වූ, ධර්මශ්‍රවණය. **යොනිසොච මනසිකාරො** තමන්ගේ උපාය මනසිකාරය එහි ශ්‍රාවකයන් අතුරෙහි දම්සෙනෙවියන්ට ද ප්‍රත්‍ය දෙක ලබන්ට සුදුසුමැයි. තෙරුන්වහන්සේ කල්ප ලක්‍ෂයක් අධික කොට ඇති එක් අසංඛ්‍යයක් පෙරුම් පුරාම තමන්ගේ ධර්මතාවය අනුමාත්‍ර වූ ක්ලේශයන් දුරුකිරීමට නොහැකි විය. ‘යෙ ධම්මා හේතුප්පභවා’ යනාදී වශයෙන් අස්සජි තෙරුන් විසින් දේශිත ගාථාව අසාම ඒ තෙරුන්ගේ ප්‍රතිවේධය විය. පසේබුදුවරුන් වනාහි සර්වඥ බුදුවරුන්ටද අනුන්ගේ ඝෝෂාවෙන් අර්ථයක් නැත. මැනවින් සිහිය පිහිටුවීමේ සිට ප්‍රත්‍යෙක බෝධිය ද, සර්වඥතාඥාන ගුණයම පිහිටුවත්.
**අනුග්ගහිතාය** ලබන ලද උපකාර ඇත්තේ, **සම්මා දිට්ඨි** අර්හත් මාර්ග සම්‍යක් දෘෂ්ටිය, ඵලක්‍ෂණයෙහි උපන් චේතෝ විමුක්තිය මේ අයට ඇතැයි **චෙතො විමුත්ති ඵලා** නම් එම චෙතො විමුත්ති ඵලයම මේ අයගේ ප්‍රතිඵලය නම් වේනුයි. **චෙතො විමුත්ති ඵලානිසංසො** යයි කියන ලදී. දෙවන පදයේද මේ ක්‍රමයමැයි. මෙහි ද සතරවන ඵල ප්‍රඥාව **පඤ්ඤා විමුත්ති** නම් වේ. අවශේෂ ධර්මයෝ **චෙතො විමුත්ති** යයි දතයුතු.
**සීලානුග්ගහිතා** යනාදියෙහි **සීලං** යනු සිව් පිරිසිදු සිල්ය. **සුතං** යනු සත්ප්‍රාය වූ ධර්මශ්‍රවණයයි. **සාකච්ඡා** නම් කර්මස්ථානයන්හි සැලීම් පැකිලීම් සිඳීම් කථාවයි. **සමථො** යනු විදර්ශනාපාදක වූ අෂ්ට සමාපත්තීහුය. **විපස්සනා** යනු සත්වැදෑරුම් අනුපස්සනාවෝය. සිව් පිරිසිදු සිල් පුරන්නා හට සත්ප්‍රාය වූ ගැලපෙන්නා වූ ධර්මකථා අසන්නාට, කර්මස්ථානයෙහි සැලීම් පැකිලීම් සිඳින්නහුට විදර්ශනාවට පාදක වූ අෂ්ට සමාපත්තීන් කෙරෙහි කර්ම කරන්නහුට සත්වැදෑරුම් අනුපස්සනාවේ වසන්නහුට රහත්මග ඉපිද ඵලය ගෙන දෙයි.
යම්සේ මිහිරි වූ අඹ ගෙඩියක් වළඳනු කැමැත්තේ අඹපැලය වටා දිය කොටුවක් ස්ථිරකොට බඳී. කළයක් ගෙන කලින් කල දිය වත්කරයි. දිය බැහැර නො යාම පිණිස ඉවුර උස්සා තර කරයි. සමීපයේ වැලක් හෝ දණ්ඩක් හෝ දිමිගොටු ආදියක් හෝ මකුළුදැලක් හෝ තිබේනම් ඒවා ඉවත් කරයි. සාරන ආයුධයක් ගෙන වරින්වර මුල් අවට පස් බුරුල් කරයි. මෙසේ මේ පස් ආකාර සත්කාර කරන්නා වූ ඔහුට අඹ ගස වැඩී ඵල ලබාදෙයි. මෙසේ ඒ කරුණ දතයුතුයි.
අඹ පැලය වටා කොටුව බැඳීම මෙන් සිවු පිරිසිදු ශීලය දතයුතුය. කලින් කල ජලය ඉසීම මෙන් ධර්ම ශ්‍රවණය ද, ඉවුර තර කිරීම මෙන් ශමථය ද, සමීපයේ වැල් ආදිය බැහැර කිරීම මෙන් කමටහන්හි සැලීම් බිඳීම් සිඳීම ද, කලින් කල පස් බුරුල් කිරීම මෙන් සත්වැදෑරුම් අනුපස්සනාවන්ගේ භාවනාව ද, ඒ කරුණු පසින් සාරවත්ව අඹරුක මිහිරි ඵල දෙන කලක් මෙන් මේ මහණ හට පංච ධර්මයන්ගෙන් අනුව යන ලද සම්‍යක් දෘෂ්ටියේ රහත් ඵලය ලැබීම ද දතයුතුයි.
**කති පනාවුසො භවා** මෙහි කුමක් විචාරත්ද, මුලටම ගියා වූ අනුසන්ධියයි. අනුවණ තැනැත්තේ යම් භවයන්ගෙන් නො නැගී සිටීද, එය විචාරන්නෙමියි විචාරයි. එහි **කාමභවො** කාම භවයට යන කර්මයද කර්මයෙන් උපදනා ලද උපාදින්න ස්කන්ධයෝ ද, මේ දෙක එක්තැන් කොට ‘කාම භවො’ යයි කීහ. රූපා රූප භවයන් හි ද මේ ක්‍රමයමැයි.
**ආයතිං** අනාගතයෙහි නැවත භවයේ ඉපදීම **පුනබ්භවා නිබ්බන්ති** නම් වේ. මෙහි වර්තය (පැවැත්ම) විචාරමියි විචාරයි. **තත්‍ර තත්‍රාභි නන්‍දනා** රූපයෙහි සතුටු වීමය. ශබ්දයෙහි සතුටු වීමය. මෙසේ ඒ ඒ තැන සතුටු වීම තව ද මේ කාරණයෙහි ප්‍රථමා ය, ඒ ඒ තන්හි අභිනන්දනය නිසා නැවත ඉපදීම සිදුවේය යන අර්ථයි. මෙතෙකින් ගමන වෙයි. ආපසු ඒම වෙයි. ගමනාගමනය වෙයි. වර්තය පවතී යයි වර්තය මුදුන් පමුණුවා දැක්වූ සේක.
දැන් විවර්තය විමසන්නාහූ **කථං පනාවුසො** යනාදිය කීහ. එය විසඳීමෙහි **අවිජ්ජාරාගා** අවිද්‍යාවේ ක්‍ෂය විරාගයෙන් **විජ්ජුප්පාදා** අර්හත් මාර්ග විද්‍යාවගේ ඉපදීමෙන් කිම අවිද්‍යාව පළමුව නිරුද්ධ වූයේ ද, විද්‍යාව උපන්නීද? මේ දෙකම නො කිය යුතුමය. පහන දැල්වීමෙන් අඳුර නැති වූවා සේ, විද්‍යාව ඉපදීමෙන් අවිද්‍යාව දුරු වූයේම වේ. **තණ්හා නිරොධා** යනු තෘෂ්ණාවේ විනාශය යයි කියන නිරෝධයෙන්, **පුනබ්භවො නිබ්බන්ති නහොති** මෙසේ මතුයෙහි පුනර්භවයාගේ පහළවීම නොවෙයි. ගමනය ආගමනය සිඳෙයි. සසර පැවැත්ම (වර්තය) නො පවතී යයි විවර්තය (නිවන) මුදුන්පමුණුවා දැක්වූහ.
**කතමං පනාවුසො** මෙහි කුමක් විචාරත්ද, උභතො භාග විමුත්ත වූ භික්‍ෂුව කලින් කල නිරෝධයට සමවදියි. ඔහුගේ නිරෝධපාදක වූ ප්‍රථමධ්‍යනය ප්‍රශ්න කරමියි විචාරයි. **පඨමං පනාවුසොජ්ඣානං** මෙහි කුමක් විචාරයිද, නිරෝධයට සමවදනා මහණ විසින් අංග ව්‍යවස්ථාවය. කොට්ඨාශ පරිච්ඡේදය දතයුත්තේය. මේ ධ්‍යානය පස් ආකාරය. මේ ධ්‍යානය සතරාකාරය. මෙය තෙයාකාරය. මෙය දෙයාකාරය. ඒ අංග ව්‍යවස්ථාව හා කොට්ඨාස පරිච්ඡේදය විචාරති. **විතක්කො** යනාදියෙහි නැගීම ලක්‍ෂණ වූයේ **විතක්ක **නමි. පිරිමැදීම් ලක්‍ෂණ වූයේ **විචාර** නමි. පැතිරීම් ලක්‍ෂණ වූයේ **පීති** නමි. සැපය ලක්‍ෂණ වූයේ **සුඛ** නමි. අවික්‍ෂේපය ලක්‍ෂණ වූයේ **චිත්තෙකග්ගතා** නමි. මේ ධර්ම පස පවතිත්.
**කතංග විපපහීණං** මෙහි කුමක් විචාරන්‍ද, නිරෝධ සමාපත්තියට සමවදින්නා වූ මහණ විසින් උපකාර වූද අනුපකාර වූ ද, අංගයෝ දතයුත්තාහ. ඒ විචාරන්නෙමියි විචාරත්. විසඳුම වනාහි පතළමය. මෙසේ යට නිරෝධය පාදක වූ ප්‍රථමධ්‍යානය ගන්නා ලදී. මත්තෙහි ඒ නිරෝධයට අනන්තර ප්‍රත්‍ය වූ නේවසඤ්ඤා නාසඤ්ඤායතන සමාපත්තිය විචාරන්නේ ය. යළි අතරත ෂට් සමාපත්තීහූ කෙටි කරන ලද්දාහු න්‍යාය දක්වා විසඳන ලද්දේ යයි දතයුතු.
දැන් විඥානයට උපකාරි වූ පංච ප්‍රසාදයන් විමසන්නාහූ **පඤ්චිමානි ආවුසො** ආදිය කීයේය. එහි **ගොචර විසයං** යනු ගෝචර විෂයයි. **අඤ්ඤ මඤ්ඤස්ස **යනු චක්‍ෂුන්‍ද්‍රිය ශ්‍රෝත ඉන්‍ද්‍රියයාගේ ද, ශ්‍රොතෙන්‍ද්‍රිය හෝ චක්‍ෂුන්‍ද්‍රියාගේ ද මෙසේ එකක් එකක්හුගේ ගෝචර විෂය නො විඳී. ඉදින් නීලාදී භේද වූ රූපාරම්මණය රැස්කොට ශ්‍රෝතෙන්‍ද්‍රියට ‘මේ කිනම් අරමුණක්දැයි විනිශ්චය කරව, සලකවයි කියන්නේ නම්, එ විඥානය මුඛයක් නැති නමුදු තමාගේ ප්‍රකෘතියෙන් මෙසේ කියන්නේ ය. බොල මෝඩය, අවුරුදු සියයක් හෝ දහසක් හෝ හාත්පස දුවන්නේ මා හැර මොහුගේ දැනීමක් කොහි ලබන්නෙහි ද, ගෙනෙව. එය චක්‍ෂු ප්‍රසාදයෙහි එළවව. නිල් වූයේ හෝ කසාවත් වූයේ හෝ මම මේ අරමුණ දැනගන්නෙමි. මෙතෙම අනෙකෙකුට විෂය වූයේ නොවේමැයි. මෙතෙම මට ම විෂය වෙයි. සෙසු තන්හි ද මෙම න්‍යායමැයි. මෙසේ මොව්හූ එකිනෙකාගේ ගෝචර විෂය නො විඳිත්. **කිං පටිසරණං** මොවුන්ගේ පිළිසරණ කුමක්ද? මොව්හූ කුමක් පිළිසරණ කෙරෙත්ද යනුවෙන් විමසයි. **මනො පටිසරණං **යනු ජවන් සිත පිළිසරණය. **මනොච නෙසං** මනෝද්වාරික ජවන් සිත හෝ පංචද්වාරික ජවන් සිත හෝ මොවුන්ගේ ගෝචර විෂය ඇලීම් ආදියෙන් විඳී. චක්‍ෂුර් විඥානය රූප දැකීමේ මාත්‍රයක් ම වෙයි. මෙහි ඇළීමක් හෝ නො සතුටක් හෝ මුළාවක් හෝ නැත. මේ චක්‍ෂුර් ද්වාරයෙහි ජවනය ඇලෙන්නේ හෝ කිපෙන්නේ හෝ මුළාවන්නේ හෝ වෙයි. ශ්‍රෝත විඥානාදියෙහි ද මෙම ක්‍රමයමැයි.
මේ ඒ පිළිබඳ උපමාවයි. දුර්වල වූ භෝජකයෝ මුලාදෑනිවරු පස්දෙනෙක් රජු ඇසුරුකොට දුකසේ ඉතා දුකසේ වෙසෙන්නා වූ කුල පසක් ඇති එක්තරා ගමක ස්වල්ප වූ ආදායම ලැබූහ. ඔවුන්ට එහි මත්ස්‍ය භාගය හෝ මාංශ භාගය යුක්ත එක කහවණුවක් හෝ අනු කහවණුවක් හෝ මාස කහවණුවක් හෝ අට කහවණුවක් හෝ සොළොස් කහවණුවක් හෝ දෙතිස් කහවණුවක් හෝ සුසැට කහවණුවක් හෝ දඩ මුදල් පමණක්ම ලැබේ. සියගණන් හෝ දහස් ගණන් වන අයබදු මහරජුම ගනී. ඒ උපමාවෙහි කුල පහකින් යුත් ගම මෙන් ප්‍රසාද පහ දතයුතුය. දුර්වල මුලාදෑනිවරු පස්දෙන මෙන් පංච විඤ්ඤාණයෝ ද, රජු මෙන් ජවන ද, මුලාදෑනීන්ට ලැබෙන සුළු ආදායම මෙන් චක්‍ෂුර් විඥානාදීන්ගේ රූප දර්ශන ආදියද දතයුතුය. ඇලීම් ආදිය වනාහි මේ චක්‍ෂුර් විඥානාදියෙහි නැත. රජුගේ මහා ආදායම් ගැනීම මෙන් ඒ ද්වාරයන් ජවනයාගේ ඇලීම දතයුතු.
**පඤ්චිමා නි ආවුසො** මෙහි කුමක් විචාරත් ද ඇතුලු නිරෝධයෙහි පංච ප්‍රසාදයන් ක්‍රියාමය ප්‍රවෘත්තියෙහි පවත්නා කල්හි අරූප ධර්මයෝ ප්‍රසාදයන්ගේ බලවත් ප්‍රත්‍යයෙන් වෙති. යමෙක් ඒ පැවැත්ම නිරෝධ කොට නිරෝධ සමාපත්තිය සමවදින්නේ ද, ඔහුගේ ඇතුළු නිරෝධයෙහි පංච ප්‍රසාදයෝ කුමක් ඇසුරුකොට සිටිත්ද, මෙය විචාරති. **ආයුං පටිච්ච** ජීවිතේන්‍ද්‍රිය නිසා සිටී. **උසමං පටිච්ච **ජිවිතේන්‍ද්‍රිය කර්මජ තේජස නිසා සිටී. යම්හෙයකින් වනාහි කර්මජ තේජස් ද ජීවිතේන්‍ද්‍රියෙන් බාහිරව නො සිටී. එහෙයින් කර්මජ තේජස ආයුෂය නිසා සිටීයයි කීහ.
**ඣායතො** දැවෙන්නා වූ, **අච්චිං පටිච්ච** ගිනිසිළුව නිසා **ආභාපඤ්ඤායති** ආලෝකය නම් පෙනෙයි. **ආභං පටිච්ච අච්චි** ඒ ආලෝකය නිසා ගිනිදැල් පෙනෙයි.
**එවමෙව ඛො ආවුසො ආයු උස්මං පටිච්ච තිට්ඨති **යන මේ ගිනිසිළුව මෙන් කර්මජ තේජෝ ධාතුවය. ආලෝකය මෙන් ජීවිතේන්‍ද්‍රිය ය, ගිනිසිළුව උපදින්නේ ආලෝකය රැගෙනම උපදී. ඒ ගිනිසිළුව තමන් ඉපිද වූ ආලෝකයෙන් ම තොමෝත් සියුම්ය. මහත්ය. කෙටිය. දිගය යි පතළ වෙයි. එහි ගිනිසිළුව පැවැත්මෙන් ඉපිද වූ ආලෝකයෙන් ඒ ගිනිසිලුවේ පැවැත්ම ප්‍රකට වන්නා සේම, කර්මජ තේජස නිසා කර්මජ මහා භූතයන්ගෙන් හටගත් ජීවිතේන්‍ද්‍රිය විසින් කර්මජ තේජස්හුගේ පාලනය වෙයි. ජීවිතේන්‍ද්‍රිය ය දසවසකුදු විසිවසකදු සියක් වසකුදු කර්මජ තේජස්හුගේ පැවැත්ම පාලනය කෙරෙයි. මෙසේ මහාභූතයෝ උපාදාය රූපයන්ට නිශ්‍රය ප්‍රත්‍ය ආදීන්ගේ වශයෙන් ප්‍රත්‍ය වෙත්නුයි ජීවිතේන්‍ද්‍රිය කර්මජ තේජස නිසා සිටී. ජීවිතේන්‍ද්‍රිය මහාභූතයන් පාලනය කරන්නේ ය යන නිසා කර්මජ ත්තේජස ජීවිතේන්‍ද්‍රිය නිසා සිටී යයි දතයුතුය.
**ආයුසංඛාරා** ආයුෂය ජීවිතේන්‍ද්‍රියමයි. **වෙදනීයා ධම්මා** යනු වේදනා ධර්මයෝය. **වුට්ඨානං පඤ්ඤායති** යනු සමවතින් නැගී සිටීමයි. යම් භික්‍ෂුවක් අරූප ධර්මයන්ගේ පැවතීමෙහි උකටලීව සංඥාවද වේදනාවද නිරුද්ධකොට නිරෝධයට සමවදින්නේ ද, ඔහුට සීමිත කරන ලද කාලයාගේ වශයෙන්, රූප ජීවිතේන්‍ද්‍රියයාගේ ප්‍රත්‍යයෙන් අරූප ධර්මයෝ උපදිත්. යළි මෙපරිද්දෙන් රූපාරූප ප්‍රවෘත්ති පවතී. කුමක් මෙන් ද යම්සේ එක් පුරුෂයෙක් ගිනිදැල් පැවැත්මෙහි උකටලී වූයේ වතුර ගසා ගිනිදැල් නිවා අලුවලින් අඟුරු වසා නිහඬව සිටී ද, නැවත යම් විටක ගිනිවලින් ප්‍රයෝජනයක් වේ නම් අළු ඉවත්කොට අඟුරු උඩට ගෙන දර දමා කටින් පිඹ හෝ, යමකින් (තල්වැටකින්) පවන්සැලීම හෝ කරයි ද, එවිට යළි ගිනි ඇවිළේ ද, එපරිද්දෙන් ගිනිදැල් නැගීම මෙන් අරූප ධර්මයෝය, ගිනිදැල් අනවශ්‍ය වූ විට වතුර ගසා ගිනි නිවා අළුවලින් අඟුරු වසා නිශ්ශබ්දව සිටි පුරුෂයා මෙන් අරූප ධර්මයන්ගේ පැවැත්මෙහි උකටලීව සංඥාවත්, වේදනාවත් නිරුද්ධකොට, භික්‍ෂුවගේ නිරෝධයට සමවැදීමය. අළුවලින් වැසූ අඟුරු මෙන් රූප ජීවිතේන්‍ද්‍රිය ය. යළි ගිනිදැල්වලින් ප්‍රයෝජන ඇතිකල්හි පුරුෂයාගේ අළු ඉවත් කිරීම මෙන් භික්‍ෂුවගේ සීමිත කාලය ඉක්මීමය. ගිනිදැල් පැවැත්ම මෙන් යළි අරූප ධර්මයන් උපන් කල්හි රූපාරූපයන්ගේ පැවැත්ම දතයුතුය.
**ආයු උස්මා ච විඤ්ඤාණං **යනු රූප ජීවිතේන්‍ද්‍රිය, කර්ම තේජෝ ධාතුව ය, සිත ය, යන මේ ධර්ම තුන යම් කලෙක රූප කාය අතහරිත්ද, එකල්හි මේ කය සිත් නැති දඬු කඩක් මෙන් පොළවෙහි හැර දමන ලද්දේ වේ.
යම්කලෙක ජීවිතේන්‍ද්‍රිය ද, කර්මජ තේජස ද සිත ද, යන මොහු මේ කය හරිත්ද, එකල්හි බලාපොරොත්තු රහිතව හැරදමන ලද්දේ, බලු කැනහිල් ආදීන් විසින් කෑ යුතුව සිතිවිලි රහිතව හෝනේ ය.{1}
**කාය සංඛාරා** යනු ආශ්වාස ප්‍රශ්වාසයෝ, **වචී සංඛාරා** විතක්ක විචාර, **චිත්ත සංඛාරා** සංඥා වේදනා, **ආයු** රූප ජීවිතින්‍ද්‍රිය, **විපරිභින්නාති** විනාශ වූවාහු විශේෂයෙන් විනාශ වුවාහු, එහි කිසිවෙක් ‘නිරොධං සමාපන්නසස චිත්ත සංඛාරාච නිරුද්ධා’ යයි කී හෙයින් සිත අනිරුද්ධ වෙයි. එහෙයින් මේ සමාපත්තිය සවිතර්ක වූවායයි කියත්ද, ඔව්හූ එසේ කිවයුත්තාහ. **වචී සංඛාරා පිස්ස නිරුද්ධා** යි කී හෙයින් වචනය අනිරුද්ධ වෙයි. එහෙයින් නිරෝධ සමාපත්තියට සමවදින්නවුන් විසින්, බණ කියමින් ද සජ්ඣායනා කරමින් ද හිඳිය යුත්තාහ. ‘යොචායං මතො කාලකතො තස්සාපි චිත්ත සංඛාරා නිරුදධා’ යයි කී හෙයින් සිත අනිරුද්ධ වන්නේ ය. එහෙයින් කළුරිය කරන ලද මව්පියන් හෝ රහතුන් හෝ දවන්නහු විසින් ආනන්තරිය කර්මය කරන ලද්දේ වන්නේ ය. මෙසේ හෙයින් ව්‍යඤ්ජනයෙහි අභිනිවේශය නොකොට, ආචාර්යවරුන්ගේ න්‍යායයෙහි පිහිටා අර්ථය පරීක්‍ෂා කළ යුතුය. අර්ථයම පිහිටයි. බ්‍යඤ්ජනය පිහිට නොවේ.
**ඉන්‍ද්‍රියානු විප්පසන්නානි** යනු ක්‍රියාමය ප්‍රවෘත්ති පවත්නා කල්හි, බාහිර අරමුණු ප්‍රසාදයෙහි ගැටෙන කල්හි ඉන්‍ද්‍රියයෝ ක්ලාන්ත වෙත්ද, සුළඟින් නැගුණු දුහුවිලි ඇති සතරමං සන්ධියක තබන ලද කැඩපතක් මෙන් අරමුණුවලින් මැඩුනාහු වෙත් ද, තැවරුනාහු වෙත් ද, තව ද යම්සේ පසුම්බියක බහා පෙට්ටිවල තැබූ කැඩපත ඇතුළතම බබළයිද එපරිද්දෙන් නිරෝධයට සමවන් භික්‍ෂුවගේ ඇතුළු නිරෝධයෙහි පංච ප්‍රසාදයෝම ඉතාම බබළත්. **ඉන්‍ද්‍රියානි විප්පසන්නා** යන්න එහෙයින් කියන ලදී.
**කතී පනාවුසො පච්චයා** මෙහි කුමක් විචාරත්ද, නිරෝධයාගේ අන්තප්‍රත්‍යය වූ නේවසඤ්ඤා නාසඤ්ඤායතනය ප්‍රශ්න කරමියි විචාරයි. ඒ ප්‍රශ්නයේ විසඳීම වනාහි **සුඛස්සච පහානා** පභව යන සතර ප්‍රත්‍යයෝ කියන ලද්දේය.
**අනිමිත්තායා** යනුවෙන් කුමක් විචාරයි ද, නිරෝධයෙන් නැගී සිටිනා ඵල සමාපත්තිය විචාරයි. අවශේෂ සමාපත්තීන්හි නැගී සිටීම භවාංගයෙන් වෙයි. එහෙත් නිරෝධ සමාපත්තියෙන් නැගී සිටීම විදර්ශනානිසංස වූ ඵලසමාපත්තියෙන් වෙයි. මේ තෙරණුවෝ ඒ ඵලසමවත විචාරති. **සබ්බනිමිත්තානං** රූපාදී වූ සියළු අරමුණුවල **අනිමිත්තාය ච ධාතුයා මනසිකරොති** සියළු නිමිත්තයන්ගෙන් පහ වූ, නිර්වාණ ධාතුහුගේ මෙනෙහි කිරීම ඵල සමාපත්තිය හා සහජාත වූ මෙනෙහි කිරීම සඳහා කීහ. මෙසේ යට නිරෝධපාදක වූ ප්‍රථමධ්‍යානය ගන්නා ලදී. නිරෝධයාගේ අනන්තර ප්‍රත්‍යය වූ නේවසඤ්ඤා නාසඤ්ඤායතනය ගන්නා ලදී. මෙහි නිරෝධයෙන් නැගී සිටින ඵලසමාපත්තිය ගන්නා ලදී.
මෙතැන්හිදී නිරෝධ කථාව කිවයුතුය. ඕ තොමෝ විවිධ බලයන්ගෙන් යුක්ත බැවින් (සමථ-විදර්ශනා) ත්‍රිවිධ සංස්කාරයන්ගේ දුරලීමෙන් සොළොස් ඤාණ චරියාවන්ගෙන් ද නව සමාධි චරියාවන්ගෙන් ද වශීභාවය ඇති ප්‍රඥාව නිරෝධ සමාපත්තිය පිළිබඳ ඥානය යයි ප්‍රතිසම්භිදා මාර්ගයෙහි සඳහන් වේ. විශුද්ධි මාර්ගයෙහි ඒ නිරෝධ කථාවන්ගේ විනිශ්චය කථාව සම්පූර්ණයෙන් කියන ලද්දේය.
මෙවිට වළඳනා සමාපත්තිය විචාරන්නේ **කතිපනාවුසො පච්චයා** යනාදිය කීහ. නිරෝධයෙන් නැගී සිටිනා ඵල සමවත්හුගේ සිටීමක් නො වේද, චිත්තවාර එකක් දෙකක් පැවති භවාංගයට බසීද, මේ භික්‍ෂුව සත්දිනක් අරූප ධර්මයන් ගේ පැවැත්ම නිරෝධ කොට උන්නේ නිරෝධයෙන් නැගී සිටිනා ඵල සමාපත්තියෙහි කලක් නො සිටී. නැවත වලඤ්ජන සමාපත්තියෙහි කාල පරිච්ඡේදයම ප්‍රමාණ වෙයි. එහෙයින් ඒ වලඤ්ජන සමාපත්තියම ඨිති නම් වේ. එහෙයින් කියන ලදී. **අනිමිත්තාය චෙතො විමුත්තියා ඨිතියා** යනු ඒ සමාපත්තියගේ චිරස්ථිතිය පිණිස කෙතෙක් ප්‍රත්‍යයයෝ වෙත්ද, යන අර්ථයි. ඒ ප්‍රශ්නය විසඳීමෙහි **පුබ්බෙව අභිසංඛාරො** කාල පරිච්ඡේදය, **වුටඨානාය** මෙහි භවාංගයේ උට්ඨානය පිණිස විචාරති. ඒ ප්‍රශ්නය විසඳීමෙහි ද **සබ්බ නිමිත්තානඤ්ච මනසිකරොති** රූපාදී නිමිති වශයෙන් භවාංගය හා සහජාත වූ මනසිකාරය කියන ලදී.
**යාචායං ආවුසො** යනු මෙහි කුමක් විචාරත්ද, මෙහි වෙනත් අලුත් නමක් නැත. යට කියන ලද ධර්මයන්ම එකක් වශයෙන් එක්තැන්කොට විචාරමියි විචාරයි. මේ ධර්මයෝ කවර තැනෙක්හි කියන ලදද, ‘නීලම්පි සඤ්ජානාති පීතකම්පි ලොහිතකම්පි ඔදාතම්පි සඤ්ජානාති මෙතැන්හි අප්පමාණ චෙතො විමුක්තිය කියන ලදී. ‘නත්‍ථ කිඤ්චීති ආකිඤ්චඤ්ඤායතනං නෙය්‍යං’ යනු මෙහි ආකිඤ්චඤ්ඤායතනය කියන ලදී. ‘පඤ්ඤා චක්ඛු නා පජානාති’ මෙහි ශුන්‍යතා චේතො විමුත්තිය කියන ලදී. ‘කතිපනාවුසො පච්චයා අනිමිත්තාය චෙතො විමුත්තියා වුට්ඨානාය’ යන මෙහි අනිමිත්ත චෙතො විමුත්තිය කියන ලදී. මෙසේ ඉහත කියන ලද්දාහුම මෙතැන්හිදී එකක් වශයෙන් එක්රැස්කොට විචාරයි. එය ප්‍රතික්‍ෂේප කොට මේවා ඒ ඒ තැන්වල දක්වන ලද්දේ යයි කියා අනෙක් සතර ධර්මයක් එක් නම් ඇත්තාහු ඇති, එක් ධර්මයක් නම් සතරක් ඇත්තේය. මෙය පැහැදිලිකොට කියවන්නට මෙහි විචාරති යි අටුවාවෙහි සනිටුහන් කරන ලදී.
එය විසඳීම් වශයෙන්, **අයං වුච්චතාවුසො අප්පමාණා චෙතො විමුත්ත** යනු මෙය පැතිරීම අප්‍රමාණ බැවින් අප්‍රමාණ නම් අප්‍රමාණ වූ සත්ත්වයන් කෙරෙහි පතුරුවයි. එක් සත්ත්වයකු කෙරෙහි හෝ ඉතිරි නොකොට පතුරුවයි.
**අයං වුච්චතාවුසො ආකිඤ්චඤ්ඤා** ආරම්මණ පළිබෝධයාගේ අභාවයෙන් ආකිඤ්චඤ්ඤා වේ. **අත්තෙනවා** ආත්මභාව - පුරිස, පුද්ගල, සංඛ්‍යාත ආත්මයෙන් ශුන්‍යය. **අත්තනියෙන වා** යනු සිවුරු පිරිකර සංඛ්‍යාත තමා අයත් දෙයින් ශුන්‍යය. **අනිමිත්තානි** රාගාදී නිමිති නැති හෙයින් අභාවයෙන් ‘අනිමිත්තා’ නමි. අර්හත් ඵල සමාපත්තිය සඳහා කියන ලදී. **නානාට්ඨා චෙව නානාබ්‍යඤ්ජනානි** ඔවුන්ගේ ව්‍යඤ්ජනද අර්ථය ද විවිධය. එහි ව්‍යඤ්ජනයාගේ නානත්වය පැහැදිලිය. (ප්‍රකටය.)
අර්ථය වනාහි අප්‍රමාණ චේතෝ විමුත්තිය භූම්‍යන්තර හෙයින් මහග්ගත වේ. රූපාවචරය අරමුණ හෙයින් සත්ත්ව ප්‍රඥප්තිය අරමුණුකොට ඇත. ආකිඤ්චඤ්ඤායතන චේතෝ විමුත්තිය භූම්‍යන්තර හෙයින් මහද්ගතය. අරූපාවචරය. අරමුණු හෙයින් නවක්තව්‍යාරම්මණය, ශුන්‍යතා චේතො විමුත්තිය භූම්‍යන්තරය කාමාවචරය. අරමුණු වශයෙන් සංස්කාරාරම්මණය මෙහි විදර්ශනාව ‘සුඤ්ඤතා’ යයි අදහස් කරයි. අනිමිත්ත චේතො විමුත්තිය භූම්‍යන්තර වන අතර ලෝකෝත්තර වේ. අරමුණු වශයෙන් නිර්වාණාරම්මණය.
**රාගො චො ආවුසො පමාණ කරණෙන** ආදියෙහි යම්සේ පර්වත පාදයෙක්හි කුණු වූ කොලවලින් යුත් ජලය කළුපැහැ වන්නේ ද, බලන්නවුන්ට බඹ සියයක් පමණ ගැඹුර ඇති සේ පෙනේද, වැටහේද, රිටක් හෝ රැහැනක් හෝ ගෙන මනින්නහුට පිටිපතුල වැසෙන පමණකුත් නොවේද, එපරිද්දෙන් රාගාදීහු නූපදිත් ද, ඒතාක් පුද්ගලයා හැඳින ගන්නට නොහැකි වෙයි. සෝවාන් වූ අයෙකු මෙන් ද, සකෘදාගාමී වූ අයෙකු මෙන් ද, අනාගාමී වූ අයෙකු මෙන් ද, වැටහෙයි. එහෙත් යම්කලෙක රාගාදීහූ උපදිත් ද, එකල්හි (රත්තයෙක) ඇලුණෙකි. දුෂ්ටයෙකි. මෝඩයෙකි යනුවෙන් පෙනේ. මෙසේ ඒ රාගාදීහු මෙපමණකැයි පුද්ගලයාගේ ප්‍රමාණය දක්වන්නවුන් මෙන් උපදින්නේය යන අර්ථයෙන් ‘පමාණකරණ’ නමැයි කියන ලද්දාහුය.
**යාවතා ඛො ආවුසො අප්පමාණ චෙතො විමුත්තියා** යනු අප්පමණ චේතො විමුත්තිහු යම්තාක් වෙත්ද, නැවත ඔව්හූ කෙතෙක් වෙත්ද, සතර බ්‍රහ්ම විහාරයෝය. සතර මාර්ගයෝය. සතර ඵලයෝය යි. දොළොසකි. එම බ්‍රහ්මවිහාරයෝ ඵරණයාගේ අප්‍රමාණ්‍යයෙන් අප්‍රමාණයහ. සෙස්සෝ ප්‍රමාණයහ. ප්‍රමාණය කරන්නා වූ කෙලෙසුන්ගේ අභාවයෙන් නිර්මාණයත් අප්‍රමාණ ම වේ. එහෙත් චේතෝ විමුත්තිය නොවේ. එහෙයින් නො ගන්නා ලදී. **අකුප්පා** අර්හත්පල චේතො විමුත්තිය ඔවුන් අතුරෙන් සියල්ලන්ටම ජ්‍යෙෂ්ඨ වේද, එහෙයින් **අග්ගමක්ඛා** යයි කියන ලදී.
**රාගො ඛො ආවුසො කිඤ්චිනො **රාගය පුද්ගලයා පෙළයි. මඩියි. පළිබෝධ කෙරෙයි. එහෙයින් කිඤ්චන යයි කියන ලදී. මිනිස්සු ගොනුන් ලවා කමත මඩවනවිට කපිලය මඩව, කළුව මඩවයි කියත්ලු. මෙසේ මැඩීමේ අර්ථය කිඤ්චනාර්ථයයි දතයුතුය. ද්වේෂ මෝහයන්හිද එසේමැයි. **ආකිඤ්චඤ්ඤායතන චෙතො විමුත්තියො** ආකිඤ්චඤ්ඤායතන චේතො විමුත්තිය නම් ධර්ම නවයකි. ආකිඤ්චඤ්ඤායතනය හා මාර්ග ඵලයද යනුවෙනි. එහි ආකිඤ්චඤ්ඤායතනය, කිසි අරමුණක් එයට නැති නිසා ආකිඤ්චඤ්ඤායතන නමි. මාර්ගඵලයෝ මඩින පලිබෝධ කරන කෙලෙසුන් නැති බැවින් ‘ආකිඤ්චඤ්ඤා’ නමි. නිර්වාණය ද ආකිඤ්චඤ්ඤය. එහෙත් චේතෝ විමුත්තිය නොවේ. එනිසා එය නො ගනී.
**රාගො චො ආවුසො නිමිත්ත කරණො** ආදියෙහි කුල දෙකක සමාන වූ වස්සෝ දෙදෙනෙක් වෙත්ද, යම්තාක් ඔවුන්ගේ ලකුණු කිරීමක් (හංවඩු ගැසීමක්) නොකරන ලද්දේ ද, ඒ තාක් මේ අසවල් කුලයේ වස්සාය. මේ අසවල් කුලයේ වස්සා යයි හැඳින ගැනීමට නො හැකි වේද, යලි යම් දවසක ඔවුන්ගේ ලකුණු කිරීමක් කරන්නේ වේද, එකල්හි දැනගන්නට හැකිවෙත්ද, එපරිද්දෙන් යමෙකුට යම්තාක් රාගය නූපදීද, ඒ තාක් ආර්යයෙක් ද, පෘථග්ජනයෙක් දැයි දැනගැනීමට නොහැකි වෙති. යම් විධියකින් ඔහුට රාගය උපන්නේ ද, මේ පුද්ගලයා සරාගිකයෙක් යයි හැඳින ගන්නා නිමිත්ත උපදී ද, එහෙයින් නිමිත්තකරණයයි කියන ලදී. ද්වේෂ මෝහ දෙක පිළිබඳව ද මෙම ක්‍රමයමැයි.
**අනිමිත්ත චෙතො විමුත්තියො** අනිමිත්ත චේතෝ විමුක්තිය නම් විදර්ශනාවය. සතර ආරුප්‍යය, සතර ඵලයෝය යනුවෙන් ධර්ම තෙළෙසකි. එහි විදර්ශනා නිත්‍ය නිමිත්තය, සුඛ නිමිත්තය, ආත්ම නිමිත්තය යන මොවුන් ඉස්මතු කරන්නේයයි ‘අනිමිත්ත’ නම් මාර්ගඵලයෝ කෙලෙස් නැති හෙයින් අනිමිත්ත නම් වෙති. නිර්වාණය ද අනිමිත්තය. එහෙත් එය චේතෝ විමුත්ති නොවේ. එහෙයින් නො ගන්නා ලදී. කුමක්හෙයින් ශුන්‍යතා චේතෝ විමුත්තිය නො ගන්නේ ද, චේතෝ විමුත්තිය **සුඤ්ඤාරාගෙන** යනු කී හෙයින් හැමතැන්හිම නො පිවිසියේය. එහෙයින් වෙනම නොගන්නා ලදී. **එකට්ඨා** යනු අරමුණු වශයෙන් ඒකාර්ථයෝය. අප්පමාණය. ආකිඤ්චඤ්ඤය. සුඤ්ඤතය. අනිමිත්තය යන මේ සියල්ල නිවනට නම් වේ. මෙසේ මේ ක්‍රමයෙන් ඒකාර්ථයෝය. යළි අන් තැනක අප්‍රමාණ්‍යයෝ වෙති. අන් තැනක ආකිඤ්චඤ්ඤා වෙති. සමහර තැනක ශුන්‍යතා වෙති. තවත් තැනක අනිමිත්තා වෙති. මේ ක්‍රමයෙන් නා නා ව්‍යඤ්ජන ඇත්තාහු වෙත්.
මෙසේ තෙරුන් වහන්සේ අනුසන්ධි වූ පරිද්දෙන් දේශනාව නිමවූ සේක.
**එවම්මෙසුතං** චූළ වේදල්ල සූත්‍රයයි. එහි **විසාඛො උපාසකො** විසාඛ නම් වූ උපාසක තෙමේ. **යෙන ධම්මදින්නා** ධම්මදින්නා මෙහෙණ යම්තැනෙක සිටීද, එහි එළඹියේය. මේ විසාඛ කවරෙක්ද, ධම්මදින්නා කවරෙක්ද, කුමක් හෙයින් පැමිණියේද, විසාඛ නම් ධම්මදින්නාගේ ගිහිකල ස්වාමිපුරුෂයා වේ හෙතෙම, යම් දවසක භාග්‍යවතුන් වහන්සේ සම්මා සම්බුද්ධත්වය අවබෝධ කොට පවත්වන ලද උතුම් වූ දම්සක් ඇත්තේ, යස කුලපුත්‍ර ආදීන් හික්මවා උරුවෙල් දනව්වට වැඩ, දහසක් ජටිලයන් හික්මවා පැරණි ජටිල හා භික්‍ෂු සංඝයා සමග රජගහ නුවරට වැඩ, බුදුන් දැකීම සඳහා දොළොස් නහුතයක් සමග ආවා වූ බිම්බිසාර මහරජුට දහම් දෙසුයේද, එදා රජු සමග පැමිණි දොළොස් නහුතයක් වූ පිරිස් අතුරෙන් එක් නහුතයක් උපාසක බවට පැමිණියේය. එකොළොස් නහුතයක් බිම්බිසාර රජු සමග සෝවාන් පෙලෙහි පිහිටියාහුය. මේ උපාසකවරුන් අතුරෙන් එක් අයෙක් විසාඛය. ඔවුන් සමග පළමු හමුවීමේදීම සෝවාන් පෙලෙහි පිහිටා, නැවත එක්දිනක් බණ අසා සකෘදාගාමී ඵලයට පැමිණ, එයින් පසුදිනක බණ අසා අනාගාමී ඵලයෙහි පිහිටියේ ය.
(හේ අනාගාමී වී ගෙට එනවිට) පෙර දී ඔහු ගෙට එනවිට ඔබිමොබ බලමින්, සතුටුවෙමින්, සිනහවෙමින් එන්නේ ද, හේ අනාගාමී වී එනවිට සන්සුන් ඉඳුරන් ඇතිව ඔබිනොබ නොබලා, සන්සිඳුනු සිතින් යුතුව ආයේය.
ධම්මදින්නා ඔහු එන සන්හුන් විලාසය සීමැදුරු කවුළුව හැර බලා මේ කිමෙක්දෝ හෝ යි සිතා පෙර ගමන් යන්න තරප්පු පේලියේ සිට අල්ලා ගන්නා අත දිගු කළාය. උපාසක තෙමේ තම අත හැකිළීය. ඕ තොමෝ උදේ ආහාර ගන්නා විට දැනගනිමියි සිතුවාය. පෙරදී විසාඛ ආහාර ගන්නා විට ධම්මදින්නා සමග එකතුව ආහාර ගනියි. අද ඈ දෙස නො බලාම තනිවම යෝගාවචරයකු සේ ආහාර වළඳයි. ඕ නිදන කල දැනගන්නෙමියි සිතුවාය. උපාසකයා එදින සිරියහන්ගැබට නොපැමිණියේය. අනික් කාමරයක් පිරිසිදු කරවා සැප ඇඳක් පනවා එහි සැතපුණේය. ධම්මදින්නා මෙසේ සිතීය. කිමෙක්ද, මොහු තුළ වෙනත් බලාපොරොත්තුවක් ඇත්ද, නැතිනම් කේලාම් කියන්නකු විසින් කේලාම් කියා මා බිඳුවා පීද, එසේත් නැතිනම් මා අතින් වරදක් සිදුවීද, මෙසේ දොම්නස් දවසක් ගතවූවිට දැනගත හැකිවේයයි සිතා ඔහුට උපස්ථානය පිණිස ගොස් වැඳ සිටියාය.
උපාසක තෙමේ ඇයි ධම්මදින්නාවෙනි, අවේලාවේ පැමිණියේද, එසේය ස්වාමීනි, ආවෙමි. නුඹ පෙර මෙන් නොවේ. වෙනත් බලාපොරොත්තුවක් ඇත්ද, නැත ධම්මදින්නාවෙනි. අන්කිසිවකු කේලමක් කීයේද, එසේද නැත. මා අතින් කිසියම් වරදක් වූයේද, තොපගේ කිසිම දොසක් නැත. එසේ නම් මා සමග වෙනදා මෙන් කථාබහ කිරීමක්වත් නැත්තේ ඇයිද,
හෙතෙම මෙසේ සිතීය. ලොව්තුරු දහම් නම් ගරුය. බැරෑරුම්ය. නො පැවසිය යුතුය. එහෙත් ඉදින් මම නො කියන්නේ නම් මෝ මෙහි ම ළය පැලී මිය යනු ඇත. ඇයට අනුග්‍රහ පිණිස කිවයුතුය. ධම්මදින්නාවෙනි, මම ශාස්තෲන් වහන්සේගේ ධර්ම දේශනාව අසා ලොව්තුරා දහමට (තත්ත්වයට) පැමිණියේ වෙමි. එසේ පැමිණියහුට මෙබඳු ලෞකික ක්‍රියා නො වටී. ඉදින් ඔබ කැමැත්තෙහි නම්, මගේ සතලිස් කෝටියක ධනයත්, තිගේ සතලිස් කෝටියක ධනයත් යන අසූ කෝටියක් ධනයටම අධිපතිව ඉසුරුව, මගේ මව් තනතුරේ හෝ මගේ නැගනි තනතුරේ හෝ සිටුව. තී දෙන ආහාරවලින් පමණක් මම යැපෙන්නෙමි. නැවත ඔබ එසේ නො කැමති නම් මේ වස්තුව ගෙන ඔබේ දෙමාපියන් වෙත යන්න. එසේත් නැතිව වෙනත් බලාපොරොත්තුවක් ඇත්නම් මම තී නැගනි තනතුරේ හෝ දුවනි තනතුරේ තබා පෝෂණය කරන්නෙමි.
ඕ තොමෝ මෙසේ සිතුවාය. ස්වාභාවික පිරිමියෙක් නම් මෙසේ නො කියයි. ඒකාන්තයෙන්ම මොහු ලොව්තුරු දහම් ලබා ඇත. එහෙත් ඒ දහම පුරුෂයන් විසින් පමණක් අවබෝධ කළයුතුද, ස්ත්‍රීන්ට එය නුසුදුසු වන්නේද, ස්ත්‍රීන්ට අවබෝධ කළ නො හැකි වන්නේද, මෙසේ විසාඛට කීවාය. ධම්මදින්නාවෙනි, කුමක් කියන්නේද? යම්කෙනෙක් පිළිපදින්නේද ඔහුට මේ දායාදයයි. යම් යම් කෙනෙකුට උපනිශ්‍රය ඇත්ද ඒ ඒ අයට මෙය ලබාගත හැකිය. (විසාඛ කීයේය.) එසේනම් මට පැවිදි වන්නට අවසර දෙව, මැනවි සොඳුර, මම ද මේ මග යොදන්නට කැමැත්තෙන් සිටියෙමි. එහෙත් ඔබගේ අදහස් නොදන්නා බැවින් එය නො කීමි. එකෙණෙහිම විසාඛ බිම්බිසාර රජු සමීපයට ගොස් අභිවාදනය කොට සිටියේය.
රජ තෙමේ, ඇයිද ගෘහපතිය, මේ අවේලාවේ පැමිණියේ ද විචාළේය. මහරජ, ධම්මදින්නා පැවිදිවන්නෙමියි කියයි. ඈට කුමක් අවශ්‍ය වේද, දේවයිනි, ස්වර්ණ සිවිකාවක් ලබන්නට වටී. නගරය පිළිදැගුම් කරන්නට (පෙරහැරක් කරන්නට) වටී. රජු ස්වර්ණ සිවිකාවක් දී නුවර (පෙරහැර කරන්නට ද කටයුතු කළේය.) පිළිදැගුම් කරවීය.
විසාඛ තෙමේ ධම්මදින්නා සුවඳ පැනින් නාවා සියලු අලංකාරයෙන් සරසවා ස්වර්ණ සිවිකාවෙහි හිඳුවා, ඥාතීන් පිරිවරා සුවඳ මලින් සුවඳ දුමින් පුදමින් නුවර බැබළීම කරන්නෙකු මෙන් මෙහෙණ අසපුවට ගොස් ආර්යාවෙනි, ධම්මදින්නා පැවිදි කළ මැනවැයි කීය. භික්‍ෂුණීහූ ගෘහපතිය, එකක් හෝ දෙකක් දොස් ඉවසන්නට වටී යයි කීහ. ආර්යාවනි, නැත. කිසිම දොසක් නැත. ඕ ශ්‍රද්ධාවෙන්ම පැවිදි වන්නීය. ඉක්බිති ව්‍යක්ත වූ තෙරණියක් තච පංචක කර්මස්ථානය කියවා හිසකෙස් බහා පැවිදි කරවූය. විසාඛ තෙමේ, සිත් අලවා වාසය කරන්න, ධර්මය ස්වක්ඛාත වේ කියා වැඳ නික්ම ගියේය.
ඇය පැවිදි වූ දින පටන් ලාභසත්කාර උපන. ඒ පලිබෝධයෙන් මහණදම් පුරන්නට ඉඩක් නො ලැබිණ. එකල ආචාර්ය උපාධ්‍යාය තෙරණිවරුන් ද කැටුව අටතිස් අරමුණු අතුරෙන් සිතට රුචි වූ කමටහනක් කියවාගෙන මහණදම් පුරන්නට පටන් ගත්හ. අභිනීහාර සම්පන්න බැවින් බොහෝකලක් ක්ලාන්ත නොවීය.
මෙහි පටන් කල්ප ලක්‍ෂයකින් පෙර පදුමුත්තර සර්වඥයන් වහන්සේ ලොව උපන්හ. එකල්හී එකී කුලයක දාසියක වශයෙන් සිටියදී තමන්ගේ කෙස් විකුණා අග්‍රශ්‍රාවක වූ සුජාත තෙරුන්ට දන් දී ප්‍රාර්ථනයක් කළාය. එම ප්‍රාර්ථනාව මුදුන්පත් වීමෙන් බොහෝ කලක් ක්ලාන්ත නොවීය. කීප දිනකින්ම රහත්ඵලයට පැමිණියාය. ඉක්බිතිව ඕ මෙසේ සිතීය. ‘මා යම් ප්‍රයෝජනයක් සඳහා මේ බුදු සසුනේ පැවිදි වූයෙම් ද, ඒ අර්ථය මුදුන් පැමිණියේය. තවදුරටත් ජනපද වාසයෙන් කවර අර්ථද, මගේ නෑදෑයෝ පින් කරන්නාහුය. භික්‍ෂුණී සංඝයාත් ප්‍රත්‍යයෙන් නො වෙහෙසෙන්නෝය. රජගහ නුවරට යමි’යි භික්‍ෂුණී සංඝයා ද ගෙන රජගහ නුවරටම ගියාය. විසාඛ තෙමේ ධම්මදින්නා ආපසු ආවායයි අසා, පැවිදි වී කෙටි කලකින්ම ජනපදයට ගියාය. ගොස් කෙටි කලකින්ම ආපසු ආවාය. කුමක් සිදුවන්නේ ද, එහි ගොස් දැනගත යුතු යයි. දෙවෙනි ගමනින් උපාසිකාරාමයට ගියේය. **අථඛො විසාඛො උපාසකො යෙන ධම්මදින්නා භික්ඛුනී තෙනුපසංකමි** යන්න එහෙයින් කියන ලදී.
**එතදවොච මේ සක්කායො** යන වචනය කීයේය. කුමක් හෙයින් කීවේද, ඔහුට මෙසේ සිතිණ, ආර්යාවෙනි, සිත් අලවා වෙසෙයිද, නො වෙසෙයි ද, මෙසේ විචාරීම නුවණැත්තන්ගේ විචාරීමක් නොවේ. පංච උපාදානස්කන්ධය පිළිබඳ ප්‍රශ්න විචාරමි. පැන විසඳීමෙන් ඇගේ අභිරතිය (ඇල්ම) අනභිරතිය ද (නො ඇල්ම) දැනගනිමි. එහෙයින් කීහ.
ඒ අසා ඇවැත් විසාඛ, මා පැවිදි වී ටික කලක් ඉක්ම ගියේය. ස්වකාය හෝ පරකාය කොහෙන් දැනගන්නෙම්ද, අන්‍ය ස්ථවිරීන් කරා එළඹ විචාරවයි නො කියා, ප්‍රවේසම්කර තබන ලද්දක් ආපසු දෙන්නාක් මෙන්, එක් පාශයක් ඇති ගැටයක් ලිහන්නාක් මෙන්, කැලයෙන් වැසුනු තැනක ඇත්මග විවර කරන්නාක් මෙන්, කඩු තුඩකින් පෙට්ටියක් විවෘත කරන්නාක් මෙන්, විශ්ලේෂණාත්මක ඤාණයෙහි සිට ප්‍රශ්නය විසඳමිනි. **පඤ්ච ඛො ඉමෙ ආවුසො විසාඛ උපාදානක්ඛන්‍ධා **ආදිය කීහ. එහි **පඤ්ච** යනු ගණන දැක්වීමයි. **උපාදානක්ඛන්‍ධ** යනු උපාදානයන්ට ප්‍රත්‍ය වූ ස්කන්‍ධයෝ යනාදී වශයෙන් උපාදානස්කන්ධ කථාව විස්තරකොට කිවයුතු වේ. මේ ස්කන්ධ කථා විස්තරය විශුද්ධි මාර්ගයෙහි විස්තර කරන ලද්දේද, එසේ විස්තර කළ අනුසාරයෙන් දතයුතුය. සක්කාය සමුදය ආදිය පිළිබඳව යමක් කිවයුතු නම්, එය ඒ ඒ තැන කියන ලදී.
මේ (ධම්මදින්නාගේ) චතුරාර්ය සත්‍ය විස්තරය අසා විසාඛ තෙරණින් වහන්සේ බුදුසසුනේ ඇළුම් ඇති බව අවබෝධ කළේය. යමෙක් බුදුසසුනෙහි උකටලී වූයේ නම්, නො ඇලුනා වූ හෙතෙම මෙසේ ඇසූ ඇසූ ප්‍රශ්නය අඬුවකින් එක් නරකෙසක් ගන්නකු මෙන්, මහාමේරු පල්ලෙන් වැල් ගන්නකු සේ විසඳන්නට නො හැකි වෙයි.
යම් හෙයකින් වනාහි මේ සිවුසස් ලෝකයෙහි සඳ හිරු මෙන් බුදු සසුන්හි ප්‍රකට වෙත්ද, සිව්පිරිස් මැදට වන් භාග්‍යවතුන් වහන්සේත්, මහා තෙරවරුත් සිව්සස්ම දේශනා කරත් ද, (සත්‍යයම ප්‍රකාශ කරත්ද) භික්‍ෂු සංඝයා ද පැවිදි වූ දවසේ පටන් කුලපුතුන්ට සතර නම් කුමක්ද, සතරනම් ආර්ය සත්‍ය සතරය ප්‍රශ්නය උගන්වාද, මේ ධම්මදින්නා තොමෝත් උපාසක කුලයාගේ දියණිය වී පණ්ඩිත වූවාය. ව්‍යක්ත වූවාය. නීතිය ක්‍රමය ගෙන ඇසීමෙන් ද, කියන්ට සමර්ථ වූවාය. එහෙයින් මෙතෙකින් මැය සත්‍යයන් ප්‍රතිවේධ කළ බව දැනගන්නට නොහැක්ක. නැවත සත්‍ය විභාග ප්‍රශ්නය විසඳීමෙන් දැනගන්නට හැකියයි සිතා, යට කී සත්‍ය දෙක නවතා ගැට සහිත ප්‍රශ්නයක් ඉදිරිපත් කරන්නෙමියි විමසන්නේ, **තං යෙව නුධො අය්‍යෙ** ආදිය කීහ.
එය විසඳීමෙහි **නඛො ආවුසො විසාඛ තං දෙව උපාදානං **උපාදානය නම් සංස්කාර ස්කන්ධයාගේ එක දේශයක් බැවින් ඒ උපාදානයම පංචස්කන්ධයෝ නොවෙති. පංච උපාදානස්කන්ධයන් විනා උපදානයක් නැත. ඉදින් එයම වන්නේ නම් රූපාදි ස්වභාවයක් උපාදාන වන්නේද, උපාදාන ස්කන්‍ධයන් විනා උපාදානය වන්නේ නම් එකල්හි පරසමයෙහි සිතින් වෙන්වූ අනුසය මෙන් ද, ප්‍රඥප්තිය මෙන් ද, නිවන මෙන් ද, ස්කන්ධයෙන් තොර වූයේ වන්නේද හයවෙනි ස්කන්ධයක් හෝ පැනවිය හැකි වන්නේ ද, එහෙයින් මෙසේ පිළිතුරු දුන්නීය.
ඇගේ විසඳීම අසා මෝ තොමෝ පැමිණි ප්‍රතිවේධ ඇත්තී යයි විසාඛ තෙමේ නිගමනයට පැමිණියේය. ක්‍ෂීණාශ්‍රව නොවූවෙකුට නො ගැටෙමින් ව්‍යාකූල නොවෙමින්, පහන් දහසක් දල්වන්නකු මෙන්, මෙබඳු වූ සැඟවුණු තිලකුණෙන් මඩනා ලද ගැඹුරු වූ මෙබඳු ප්‍රශ්නයක් විසඳීමට නො හැක්කේමය යි නිගමනයට පැමිණ, නැවත මෝ ධම්මදින්නා ශාසනයෙහි ලද ප්‍රතිෂ්ඨා ඇත්තීය. අවබෝධ කළ පිළිසිඹියා ඇත්තීය. විශාරද බවට පැමිණියාය. භවය නසන ලද්දීය. මහා ක්‍ෂීණාශ්‍රව වූවාය. මා විමසන විමසන ප්‍රශ්න විසඳීමට සමර්ථ වන්නී යයි සිතීය. මෙවිට නැවත ඕවට්ටික සාරය කොට ප්‍රශ්නයක් සිතා එය විචාරන්නේ **කථං පනෙය්‍ය** ආදිය කීහ.
එය විසඳීමෙහි **අස්සුතවා** යනාදිය මූලපරියාය සූත්‍රයේ විස්තර කරන ලදී. **රූපං අත්තනො සමනුපස්සති** යනු මෙලොව කිසිවෙක් රූපය ආත්මය වශයෙන් දකී. යමෙක් රූපය ද හේ මමය, යමෙක් මම වෙමිද එය රූපයයි. රූපයත් ආත්මයත් දෙකක් නොවන සේ එකක්ම සේ දකී. දැල්වෙන තෙල් පහනෙක යම් ගිනිසිළුවක් වේද, එය වර්ණය - යම් වර්ණයක් වේද ඒ ගිනිසිලමය. මෙසේ අද්වය කොට දකී ද, එපරිද්දෙන් මෙලොව කිසිවෙක් රූපය ආත්ම වශයෙන් -පෙ- අද්වය කොට දකී. මෙසේ රූපය ආත්මයයි දෘෂ්ටි දර්ශනයෙන් දකී. ආත්මය රූපවත් යයි හෝ අරූපය ආත්මයයි ගෙන සෙවණැල්ලත් ගස මෙන් රූපවත් ආත්මය දකී. **අත්තනිවා රූපං** අරූපයම ආත්මයයි ගෙන, මලෙහි සුවඳ මෙන් ආත්මයෙහි රූපය දකී. **රූපස්මිං වා අත්තානං** අරූපයම ආත්මයයි ගෙන, කරඬුවෙහි මැණික් මෙන්, ආත්මය රූප විෂයෙහි ඇතැයි දකී. **වෙදනං අත්තනො** යනාදියෙහි ද මේ ක්‍රමයමයි.
එහි ශුද්ධ රූපයම ආත්මයයි කියන ලදී. ‘රූපවන්තං වා අත්තානං, අත්තනිවා රූපං, රූපස්මිං වා අත්තානං, වෙදනං, අත්තනො සඤ්ඤං සංඛාරෙ, විඤ්ඤාණං අත්තනො සමනුපස්සති’ යන මේ සත් තැනෙහි ම අරූපය ආත්මයයි කියන ලදී. ‘වෙදනාවන්තං වා අත්තානං, අත්තනි වා වෙදනං, වේදනාය වා අත්තානං’ යන මේ සතර ස්කන්ධයන්හි තුනක් තුනක්හුගේ වශයෙන්, දොළොස් තැනෙක්හි රූපාරූප මිශ්‍ර වූ ආත්මය කියන ලදී.
එහි ‘රූපං අත්තනො සමනුපස්සති, වෙදනං, සඤ්ඤං, සංඛාරෙ විඤ්ඤාණං, අත්තනො සමනුපස්සති යන මේ පස් තැනෙහි උච්ඡේද දෘෂ්ටිය කියන ලදී. අනෙක් තැන්හි ශාස්වත දෘෂ්ටිය කියයි. මෙසේ මෙහි භව දෘෂ්ටි පසළොසක් ද, විභව දෘෂ්ටි පසක් ද දැක්වේ.
**න රූපං අත්තනො** මෙහි රූපය ආත්මයයි නො දකී. අනිත්‍ය දුක්ඛ අනාත්ම යයි දකී. **න රූපවන්තං අත්තානං -පෙ- න විඤ්ඤාණස්මිං අත්තානං** මේ පඤ්චස්කන්ධයන් කිසිම අයුරකින් ආත්ම වශයෙන් නො දකී. එසේම සියලු ආකාරයෙන් අනිත්‍යයෝය. දුක්ඛයෝය. අනාත්මයෝ යයි දකී.
මෙතෙකින් ස්ථවිරීන් විසින් ඇවැත් විසාඛය, මෙසේ සක්කාය දිට්ඨිය වන්නේය. මෙසේ පළමු ප්‍රශ්නය විසඳන්නීය. මෙතෙකින් ගමනය වෙයි. ආගමනය වෙයි. ගමනාගමනය වේ. සංසාර වර්තය පවතී යයි වර්තය මුදුන් පමුණුවා දක්වයි. එවං ඛො විසාඛ සක්කාය දිට්ඨි න හොති යයි පශ්චිම ප්‍රශ්නය විසඳන්නීය. මෙතෙකින් ගමනය නොවෙයි. ආගමන නොවෙයි. ගමනාගමනය නොවෙයි. වර්තය නො පවතී. විවර්තය මුදුන් පමුණුවා දක්වන ලදී.
**කතයො පනෙය්‍ය අරියො අට්ඨංගිකො මග්ගො** මේ ප්‍රශ්නය තෙරණින් විමසා විසඳිය යුතු වන්නේය. ‘උපාසකය, ඔබ විසින් මේ මාර්ගය විමසන ලදී’ මෙහි කවර නම් මගක් විචාරයිද, කුමක් හෙයින් විචාරයිද, එහෙත් ඕ තොමෝ තමන් ව්‍යක්ත බැවින් පණ්ඩිත බැවින්, ඔහුගේ බලාපොරොත්තුව සැලකීය. මේ උපාසකයා විසින් ප්‍රතිපත්ති වශයෙන් මාර්ගය විචාරන ලද්දේ වන්නේය. මෙහි වනාහි එය සංඛත අසංඛත වශයෙන්, ලෞකික, ලෝකෝත්තර වශයෙන් සකස් කරන ලද හා සකස් නොකරන ලද වශයෙන්, විචාරන කැමැත්තේ වන්නේ ය. එහෙයින් නො පිළිවිසම යමක් යමක් විචාළේ නම් ඒ ඒ ප්‍රශ්නය විසඳීය. එහි **සංඛතො** යනු සිතන ලද, සලකන ලද, හාත්පසින් සලකන ලද, රැස්කරන ලද, උපදවන ලද, පැමිණෙන්නහු විසින් පැමිණිය යුතුයි.
**තීහිච ඛො ආවුසො විසාඛ - ඛන්‍ධෙහි අරියො අට්ඨංගිකො මග්ගො සංගහීතො** මෙහි යම්හෙයකින් මාර්ගය ප්‍රදේශ සහිතද, ස්කන්ධත්‍රය ප්‍රදේශ රහිත ද, එහෙයින් මේ මාර්ගය සප්‍රදේශ බැවින්, නගරය නිෂ්ප්‍රදේශ රාජ්‍යය මෙන් නිෂ්ප්‍රදේශ වූ තුන් ස්කන්ධයන්හි සංග්‍රහ කරන ලද්දේය. එහි සම්මා වාචාදී තිදෙන සීලය මැයි. එහෙයින් සමාන ජාති වශයෙන් සීලස්කන්ධ වශයෙන් දක්වන ලදී. යම්කිසි විදියකින් පාලියෙහි **සීලක්ඛන්‍ධෙ** ආධාරයෙන් මෙන් නිර්දේශ කර ඇත. එහෙත් අර්ථය කරුණු වශයෙන් දතයුතුය. සම්මා __වාචා__ ආදී තිදෙනාගේ සමාධිය තමාගේ ප්‍රකෘතියෙන් අරමුණෙහි එකඟ බැවින් පිහිටා සිටින්නට නො හැකි වෙයි. නැවත වීර්යය ප්‍රග්‍රහ කෘත්‍යය සිදුකරන කල්හි සිහියද අපිලාපන කෘත්‍යය සිදුකරන කල්හි ලද උපකාර ඇතිව නැතිවේ.
එහි උපමාව මෙසේය. යම්සේ නැකැත් ක්‍රීඩා කරන්නට උයනට පිවිසි යහළුවන් තිදෙනෙකු අතුරෙන් එකෙක් සපු ගසක් දැක අත ඔසවාද ගන්නට නො හැකි වෙයි. ඉක්බිති දෙවැන්නා පහතට නැවී පිට පාන්නේය. හෙතෙම ඔහුගේ පිට උඩ සිට ද වෙවුලමින් ගන්නට නොහැකි වන්නේ ය. එවිට තුන්වැන්නා උරහිස පාන්නේ ය. හෙතෙම එකකුගේ පිටෙහි සිට, අනෙකාගේ උරේ එල්ලී, කැමති පරිදි මල් කඩාගෙන නැකැත් ක්‍රීඩාවෙහි යෙදෙන්නේ ය. මේ කරුණ එපරිද්දෙන් දතයුතුයි.
එක්ව උයනට පිවිසි තුන් යහළුවන් මෙන් එක්ව උපන් සම්‍යක් ව්‍යායාමාදී ධර්ම තුනය. සුපිපි සපුගස මෙන් අරමුණුය. අත ඔසවාත් ගන්නට නොහැකි වූවාක් මෙන් තමන්ගේ ස්වභාවික අරමුණෙහි එකඟ සිතින් පිහිටන්නට නො හැකි වූ සමාධිය ය. පිට පා ආධාර කළ යහළුවා මෙන් ව්‍යායාම යැ. උරහිස පෑ යහළුවා මෙන් සිහියය, ඔවුන් අතුරෙන් එකකුගේ පිට නැගී, එකකුගේ උරහිසේ එල්ලී මල් නෙලා ගත්තාක් මෙන් වීර්ය ප්‍රග්‍රහ කෘත්‍යය ද, සිහිය අපිලාපන කෘත්‍යය ද සිදුකරන කල්හි ලද උපකාර ඇති සමාධිය අරමුණෙහි එකඟ බැවින් පිහිටා සිටින්නට හැකි වේ. එහෙයින් මෙහි සමාධියම සමාන ජාති වශයෙන් සමාධි ස්කන්ධයෙන් සංග්‍රහ කරන ලදී. ව්‍යායාම - සති වනාහි ක්‍රියා වශයෙන් සංග්‍රහ කර ඇත්තේය.
සම්මා දිට්ඨි සංකල්පයන් අතුරෙන් ප්‍රඥාව වූ කලී තමන්ගේ ධර්මභාවයෙන් අනිත්‍යය, දුක්ඛය, අනාත්මය එනිසා අරමුණු නිශ්චය කළ නො හැක්කේය. විතර්කය වනාහි එළව එළවා දෙන කල්හි හැකිවෙයි. කෙසේද, යම්සේ රන්කරුවා කහවණුව අතෙහි තබා සම්පූර්ණ කොටස් බලනු කැමති වන්නේ නමුත්, ඇසේ බලයෙන්ම පෙරලන්නට නො හැකි වෙයි. ඇඟිලි තුඩුවලින් පෙරලමින් එහා මෙහා (ඒ පැත්ත මේ පැත්ත) බලන්නට හැකිවෙයි. මෙම ප්‍රඥාව තමාගේ ධර්මතාවයෙන් අනිත්‍යාදී වශයෙන් අරමුණු නිශ්චය කරන්නට නො හැකිවෙයි. යම්හෙයකින් අරමුණට අභිමුඛ කොට නැංවීම ලක්‍ෂණකොට ඇති විතර්කය විසින් එළවන්නකු මෙන් ද පෙරළන්නෙකු මෙන් ද, ගෙන දෙන ලද්දම නිශ්චය කරන්නට හැකිවේද, එහෙයින් මෙහි ද සම්‍යක් දෘෂ්ටියම සමාන ජාති වශයෙන් ප්‍රඥා ස්කන්ධයෙන් සංග්‍රහ කරන ලද්දේ ය. සම්මා සංකල්පය වනාහි ක්‍රියා හෙයින් සංග්‍රහ කරන ලද්දේ ය. මෙසේ මේ තුන් ස්කන්ධයන් නිසා මාර්ගය සංග්‍රහයට පැමිණේ. **තීහිච ඛො ආවුසො විසාඛ බන්‍ධෙ හි අරියො අටඨංගිකො මග්ගො සංගහීතො **යන්න එහෙයින් කියන ලදී.
දැන් ඒක චිත්තක්‍ෂණික වූ නිමිති සහිත වූ පිරිවර සහිත වූ මාර්ග සමාධිය විචරන්නේ **කතමො පනෙය්‍ය** ආදිය කීහ. එය විසඳීමේදී **චත්තාරො සතිපට්ඨානා** සතර සතිපට්ඨානයෝ මාර්ග ක්‍ෂණයෙහි සතර කෘත්‍යයන් සිදුකිරීම් වශයෙන් උපන් සිහිය සමාධියට ප්‍රත්‍යාර්ථයෙන් **නිමිත්තා** නිමිති වෙත්, **චත්තාරො සම්මප්පධානා** සතර සම්‍යක් ප්‍රධන් වීර්යය සතර කෘත්‍යයන් සිදුකිරීම් වශයෙන් උපන් වීර්යයයි. එය පරිවාරාර්ථයෙන් **පරික්ඛාරො** පිරිකර වේ. **තෙසං යෙව ධම්මානං** ඒ මාර්ග සම්ප්‍රයුක්ත ධර්මයන්ගේ **ආසෙවනා** ඒක චිත්තක්‍ෂණික ආසෙවනාදිය කියන ලදී.
(විතණ්ඩවාදීහු) විරුද්ධවාදීහූ ඒක චිත්තක්‍ෂණික වූ මාර්ගයක් නැතැයි කියති. ‘එවං භාවෙය්‍ය සත්තවස්සානි’ යනු වචන හෙයින් සත් වසක් මාර්ග භාවනාව වෙයි. ක්ලේශයෝ වනාහි වහා සිඳෙන්නාහූ සප්ත අනුපස්සනා ඤාණයෙන් බිඳෙති’යි කියයි. හෙතෙම සුත්‍රයක් ඉදිරිපත්කොට කියවයි. කිවයුත්තේය. ඒකාන්තයෙන් අනෙක් සූත්‍රයක් නො දක්නේ **යා තෙසං යෙව ධම්මානං ආසෙවනා භාවනා බහුලී කම්මං** යන මෙය ගෙන දක්වා අන් සිතකින් ආසේවනය කරයි. අන් සිතකින් වඩයි. අන් සිතකින් බහුල කෙරේයයි කියයි. එහෙයින් මෙසේ කිවයුතුය. කිම මේ සුත්‍රය නෙය්‍යාර්ථද, නීතාර්ථද එහෙයින් කියයි. ‘නීතාර්ථය’ සූත්‍රය යම්සේද අර්ථයත් එසේමය.
මේ ඔහුගේ උත්තරයයි. මෙසේ ඇතිකල්හි සේවනය කරමින් උපන් එක් සිතකි. සේවනය කරමින් තවත් සිතකි. සේවනය කරමින් අනිකදු සිතකි. මෙසේ දවසක්ම ආසේවනය වන්නේ ය. වැඩීමක් කොයින්ද, බහුලීකරණයක් කොයින්ද, වඩමින් උපන් එක් සිතෙක, වඩමින් තවත් සිතෙක, වඩමින් අනෙකුදු සිතෙක, මෙසේ දවසම භාවනා වැඩීම වන්නේ ය. ආසේවනයක් කොයින්ද, බහුලීකරණයක් කොයින්ද, බහුල කරමින් උපන් එක් සිතෙක, බහුලීකරණයෙන් උපන් තවත් සිතකි. බහුලීකරණයෙන් උපන් අනිකුදු සිතකි. මෙසේ දවසක්ම බහුලීකරණය වන්නේ ය. ආසේවනයක් කොයින්ද? බහුලීකරණයක් කොයින්ද? භාවනාවක් කොයින්ද?
දැන් නැවත මෙසේ කියයි - එක් සිතකින් සේවනය කරයි. සිත් දෙකකින් වඩයි. තුන් සිතකින් බහුල කෙරෙයි. දෙසිතකින් හෝ සේවනය කෙරෙයි. තුන් සිතකින් වඩයි. එක් සිතකින් බහුල කෙරෙයි. තුන් සිතකින් හෝ ආසේවනය කරයි. එකකින් වඩයි. දෙසිතකින් බහුල කෙරෙයි. හෙතෙම මෙසේ කිවයුතුය. මා විසින් සූත්‍රයක් ලබන ලද්දේය. යම් ඒ කටට ආවක් ම නොකියව, ප්‍රශ්න විසඳන්නහු විසින් ගුරුවරුන් සමීපයේ වැඩි බුදුවදන් ඉගෙන, අරුත් රස විඳ කිවයුතු වෙයි. මේ ආසේවනා ඒක චිත්තක්‍ෂණික මැයි. භාවනා ඒක චිත්තක්‍ෂණිකය. බහුලීකරණය ඒක චිත්තක්‍ෂණිකය. ක්‍ෂයගාමී වූ ලෝකෝත්තර මාර්ගය බහුචිත්ත ක්‍ෂණික වූයේ නම් නැත. ඒකචිත්ත ක්‍ෂණික වූයේමය යයි දැක්විය යුතුය. ඉදින් එසේ හැඳින නො ගන්නේ නම් යව විභාරයට ගොස් කැඳ බොන්නැයි යැවිය යුත්තේය.
**කති පනෙය්‍ය සංඛාරා** මෙහි කුමක් විචාරයිද, යම් සංස්කාර කෙනෙක් නිරුද්ධකොට නිරෝධයට සමවදිත්ද, ඒ සංස්කාරයන් විචාරන්නෙමි යි විචාරයි. එයින්ම ඔහුගේ අදහස දැන ස්ථවිරීන් වහන්සේ පුණ්‍යාභිසංස්කාරාදී නොයෙක් සංස්කාරයන් ඇති කල්හිදු කාය සංස්කාරාදියම ප්‍රකාශ කරමින් **තයො මෙ ආවුසො** යනාදිය කීහ. එය කය පිළිබඳව නිසාත්, කයින් රැස්කරනු ලබන නිසාත්, කයින් උපදවනු ලැබෙන නිසාත් **කාය සංඛාර** නම් වේ. වචන පිළිබඳ බැවිනුත් වචනයෙන් රැස්කරනු ලබන නිසාත්, වචනයෙන් උපදවනු ලබන නිසාත්, **වචී සංඛාර** නමි. සිත පිළිබඳ බැවිනුත්, සිතින් රැස්කරනු ලබන නිසාත් සිතෙන් උපදවනු ලබන නිසාත් **චිත්ත සංඛාර** නම් වේ.
**කතමො පනෙය්‍ය** යනු මෙහි කුමක් විචාරයිද, යම්කිසි සංස්කාරයක් නිරුද්ධ කොට නිරෝධයට සමවදිත්ද, ඒ සංස්කාරයන් විචාරයි. ඔහුගේ අදහස එයින්ම දත් ස්ථවිරීන් වහන්සේ මේ සංස්කාරයෝ ඔවුනොවුන් මිශ්‍ර වූවාහු කැළඹුනාහූ අප්‍රකට වූවාහු දැක්වීමට දුෂ්කර වේ. කායද්වාරයෙහි අල්ලාගැනීම් සංඛ්‍යාත ගැනීමය. හැරීමය. සැලීමය යන මොවුන්ට පමුණුවා උපන් කාමාවචර කුසල චේතනා අටද, අකුසල චේතනා දොළහද, මෙසේ කුසල් අකුසල් චේතනා විස්ස ආශ්වාස ප්‍රශ්වාසයෝ ද කාය සංස්කාර යයි කියති. වාග් ද්වාරයෙහි හනු සැලීමට, වාග් භේදයට උපන් යට කියන ලද චේතනා විස්ස විතර්ක විචාරයෝ ද වාක් සංස්කාර නම් වෙයි. මෙසේ මේ සංස්කාරයෝ ඔවුනොවුන් කාය වාග් ද්වාරයන්හි චලනයට නො පැමිණ, රහසිගතව සිතන්නහුට උපන් කුසලා කුසල චේතනා විසි නවය ද සංඥාව හා වේදනාව ද, චිත්ත සංස්කාර නම් වේ. මෙසේ මේ සංස්කාරයෝ ඔවුනොවුන් මිශ්‍රයෝය. ඇලලුනාහුය. අප්‍රකටයහ. නොදැක්විය හැක්කාහු වෙති. ඔවුන් ප්‍රකට වූවක් විභූත වූවක් කොට කියවන්නෙමියි විචාරයි.
**කස්මාපනෙය්‍ය** මෙහි ‘කාය සංඛාර’ ආදී නාමයන්ගේ පදාර්ථ විචාරයි. එය විසඳීමෙහි කාය පටිබද්ධා කය ඇසුරු කළාහූ කය ඇතිකල්හි සිටිති. නැතිකල්හි නො සිටිති. **චිත්ත පටිබද්ධා** සිත ඇතිකල්හි සිටිති. සිත නැතිකල්හි නො සිටිති.
දැන් මේ සඤ්ඤායිත නිරෝග්ධය වළඳා ද, නො වළඳා ද, එහි වණ්ණවසී වෙයි ද වණ්ණවසී නො වෙයි ද, දැනගැනීම පිණිස විචාරන්නේ **කථං පනෙය්‍ය සඤ්ඤා වෙදයිත නිරොධ සමාපත්ති හොති** යයි කීහ. එය විසඳීමෙහි **සමාපජ්ජිස්සන්ති වා සමා පජ්ජාමීති වා** යන දෙපදයෙන් නේවසඤ්ඤා නාසඤ්ඤා සමාපත්ති කාලය කියන ලදී. **සමාපන්නො** යන පදයෙන් ඇතුළු නිරෝධය කියන ලදී. එසේම පළමු දෙපදයෙන් සචිත්ත කාලයද, පසුපදයෙන් අචිත්ත කාලයද කියන ලදී. **පුබ්බෙව තථා චිත්තං භාවිතං හොති** නිරෝධ සමාපත්තියෙන් පෙර කාලය පිරික්සන කල්හි මෙතෙක් කල් අචිත්තක වන්නෙම් කාල පරිච්ඡේද සිත මඩනා ලද වෙයි. **යං තං තථත්තාය උපනෙති** මෙසේ වඩන ලද යම් සිතක් ඒ පුද්ගලයා අචිත්තක භාවයට පමුණුවයිද,
**පඨමං නිරුජ්ඣති වචී සංඛාරො** සෙසු සංස්කාරයන්ගේ පළමුවෙනි දෙවෙනි දැහැන්හිම නිරුද්ධ වෙයි. **තතොකාය සංඛාරෙ** ඉන්පසු කාය සංස්කාරය සතරවන දැහැන්හිම නිරුද්ධ වෙයි. **තතො චිත්ත සංඛාරො** ඉන්පසු චිත්ත සංස්කාරය ඇතුළු නිරෝධයෙහි නිරුද්ධ වේ. **වුට්ඨභිස්සං වා වුට්ඨහාමී** යන පද ද්වයෙන් ඇතුළු නිරෝධ කාලය කියන ලදී. **වුට්ඨිතො** යන පදයෙන් ඵලසමාපත්ති කාලය කියන ලදී. එසේම මේ පළමු දෙපදයෙන් අචිත්තක කාලය කියන ලදී. පසුපදයෙන් චිත්ත කාලය කියන ලදී. **පුබ්බෙව කථං චිත්තං භාවිතං හොති** නිරෝධ සමාපත්තියෙන් පෙර කල් බලන කල්හි මෙතෙක් කල් අචිත්තකව සිට ඉන්පසු සචිත්තක වන්නෙමියි කාලය බෙදාගැනීමේ සිත වඩන ලද වෙයි. **යං තං තථත්තාය උපනෙති** මෙසේ වඩන ලද යම් සිතක් ඒ පුද්ගලයා පූර්ණ බවට සචිත්තක බවට පමුණුවාද, මෙසේ නිරෝධයට සමවදින කාලය ගන්නා ලදී. මෙහි නිරෝධයෙන් නැගී සිටින කාලය ගන්නා ලදී. දැන් නිරෝධ කථාව කියන්නට සුදුසු කාලය යයි නිරෝධ කථාව කියන්නේ ය.
දැන් නිරෝධ කථාව කියන්නට සුදුසු කාලය යයි නිරෝධ කථාව කිවයුතුයි. ඒ නිරෝධ කථාව වූ කලී, ‘දවීහි බලෙහි සමන්නාගතත්තා - තයො වා සංඛාරානං පටිප්පස්සද්ධියා සොළසෙහි ඤාණ චරියාහි නවහි සමාධි චරියාහි වසීභාවතා පඤ්ඤා නිරෝධ සමාපත්තියා ඤාණං’ යනුවෙන් මාතෘකා තබා සියලු ආකාරයෙන් විසුද්ධි මාර්ගයෙහි කියන ලදී. එහෙයින් එහි කියන ලද අයුරින් ගතයුතුය. (බල දෙකකින් සමන්විත හෙයින් ත්‍රිවිධ සංස්කාරයන් සංසිඳුවීමෙන්, සොළොස් ආකාර ඤාණයන්ගේ පැවැත්මෙන් ද, නව සමාධීන් ගේ පැවැත්මෙන් ද, වශීභාවයට පැමිණි ප්‍රඥාව නිරෝධ සමාපත්ති ඤාණයයි.)
මේ නිරෝධය නම් කවරේද, වේදනාදී සතර ස්කන්ධයන්ගේ ප්‍රත්‍යවේක්‍ෂාවෙන් නො පැවැත්මය. එකල්හි කුමක් හෙයින් මෙසේ සම වදිත්ද, සංස්කාරයන්ගේ පැවැත්මෙහි උකටලී වූවාහු සතියක් සිතින් තොරව සුවසේ වසන්නෙමු. ඒ නිරෝධය වූ කලී ‘දිට්ඨ ධම්ම නිබ්බාන’ (මෙලොවදීම ලබන නිවන්සුවය) මේ සඳහා සමවදිත්.
**පඨමං උප්පජ්ජති චිත්ත සංඛාරො** යනු නිරෝධයෙන් නැගී සිටින්නහුගේ ඵල සමාපත්ති සිත පළමුව උපදීද, එය හා එකට යෙදුනා වූ සංඥාවත් වේදනාවත් සඳහා ‘පඨමං උප්පජ්ජති චිත්ත සංඛාරො’ යන්න කීය. **තතො කාය සංඛාරො** ඉන්පසු භවාංග සමයෙහි කාය සංස්කාරය උපදී. ඵල සමාපත්තිය ආශ්වාස ප්‍රශ්වාසයෙන් නූපදවයිද, යම් හෙයකින් චතුර්ථධ්‍යාන ඵල සමාපත්තිය වේද, එහෙයින් කාය සංස්කාරය නූපදවයි. ඵල සමාපත්තිය ප්‍රථම ද්විතීය, තෘතීය, චතුර්ථ ධ්‍යානික වේද, ශාන්ත වූ සමාධියෙන් නැගී සිටි භික්‍ෂූහුගේ ආශ්වාස ප්‍රශ්වාසයෙන් ව්‍යාපාරයෙහි නො පවතී. මේ බව මේ තත්ත්වය සංජීව තෙරුන්ගේ වස්තුවෙන් දතයුතුය.
සංජීව තෙරුන් සමාපත්තියෙන් නැගිට කෑලමල් වැනි වූ ගිනිදැල් රහිත දිලිසෙන අඟුරු පාගමින් ගිය මුත් සිවුරෙහි නූල්පටක්වත් උණුසුම් වීම පමණකුදු නො වීය. මේ සමාපත්ති බලය නමැයි කියති. එපරිද්දෙන් ශාන්ත වූ සමාපත්තියෙන් නැගී සිටි භික්‍ෂූහුගේ ආශ්වාස ප්‍රශ්වාසයෝ අව්‍යවහාරික වෙති. මෙය භවාංග කාලයේම සිදුවේයයි දතයුතු.
**තතො වචීසංඛාරො** ඉන්පසු කාර්යයන්හි යෙදෙන කල්හි වචී සංඛාරය උපදී. භවාංගය විතර්ක විචාරය නූපදවයිද, උපදවයි. එහෙත් එයින් උපන් විතර්ක විචාරයෝ වචනය උපදවන්නට නො හැකි වෙත්. මෙය කාර්යයෙහි යෙදෙන කල්හිම කියන ලදී.
**සුඤ්ඤතො ඵස්සො** ආදිය සමාන ගුණයෙන් ද, ආරම්මණයෙන් ද, කිය යුතුය. පළමුව සමාන ගුණයෙන් කියනු ලැබේ. ‘සුඤ්ඤතා” නම් ඵල සමාපත්තියයි. ඒ ඵල සමවත සමග උපන් ස්පර්ශය සඳහා ‘සුඤ්ඤතො ඵස්සො’ යන්න කියන ලදී. අනිමිත්ත - අප්පණිහිත යන තන්හිද මෙම ක්‍රමය මැයි. ආරම්මණයෙන් වනාහි නිර්වාණය රාගාදියෙන් හිස් බැවින් ‘සුඤ්ඤත’ නම් වේ. රාග නිමිති නැති බැවින් ‘අනිමිත්ත’ වේ. රාග ද්වේෂ මෝහයන්ගේ අභාවය නිසා **අප්පණිහි** නම් වේ. මෙසේ ශුන්‍ය වූ නිර්වාණය අරමුණු කොට උපන් ඵලසමවතෙහි ස්පර්ශය සුඤ්ඤත නමින්ද, අනිමිත්ත අප්පණිහිත වශයෙන් ද දතයුතුයි.
අනෙක් වූ ආගමනීය කථා නම්, සුඤ්ඤතා, අනිමිත්තතා - අප්පණිහිතා යනු විසින් විදර්ශනාව කියනු ලැබේ. එහි යම් භික්‍ෂුවක් සංස්කාරයන් අනිත්‍ය වශයෙන් පරිග්‍රහණය කොට අනිත්‍ය වශයෙන් දැක, අනිත්‍යභාවයෙන් නැගී සිටීද, ඔහුගේ විදර්ශනාව උත්තානගාමිනී විදර්ශනාව ‘අනිමිත්තා’ නම් වෙයි. යම් භික්‍ෂුවක් දුක් වශයෙන් සලකා, දුක්ඛයෙන් නැගී සිටී ද, ඔහුගේ විදර්ශනාව ‘අප්පණිහිතා’ නමි. යම්කිසි භික්‍ෂුවක් අනාත්ම වශයෙන් සලකා අනාත්ම වශයෙන් දැක සංස්කාරයන්ගේ අනාත්ම වශයෙන් නැගී සිටීද, ඔහුගේ විදර්ශනාව ‘සුඤ්ඤතා’ නමි. එහි අනිමිත්ත විදර්ශනාවගේ මාර්ගය අනිමිත්ත නමි. අනිමිත්ත මාර්ගයාගේ ඵලය අනිමිත්ත ඵල නමි. අනිමිත්ත ඵල සමාපත්තිය හා එකට උපන් ස්පර්ශය ස්පර්ශ කරන කල්හි අනිමිත ස්පර්ශය ස්පර්ශ කරන්නේ යයි කියනු ලැබේ. අප්‍රණිහිත සුඤ්ඤ, තැන්වලද මෙම ක්‍රමයමැයි.
ආගමනීය කථාව කී කල්හි ශුන්‍යතා ස්පර්ශය හෝ අනිමිත්ත ස්පර්ශය අප්‍රණිහිත ස්පර්ශය හෝ විකල්පය පැමිණෙන්නේ ද එහෙයින් සමාන ගුණයෙන් හා ආරම්මණයෙන් ද කිවයුතුයි. එපරිද්දෙන් **තයො ඵස්සා ඵුසන්ති** යනු සම වේ.
**විවෙකනින්නං** යනු ‘නිවන’ විවේක නම්, ඒ නිවන නමැති විවෙකයෙහි නැමුණේ අවනත වූයේ යන අර්ථයෙන් ‘**විවෙක** නින්න’ නමි. විවේකයෙහි ප්‍රමාණය වූයේ අන් තැනක නොගොස් විවේකය යම් තැනකද එතැන්හි වැටෙන්නෙකු මෙන් සිටියේය යන අර්ථයෙන් **විවෙක පබ්භාර** නම් වේ.
දැන් යම් වේදනාවක් නිරුද්ධකොට නිරෝධ සමාපත්තියට සම වදීද, ඒ වේදනාවන් විචාරමි. **කති පෙභය්‍ය වේදනා** යනු කීය. **කායිකං වා** යනාදියෙහි පස්දොර උපන් සැපය **කායික** නම් වේ. මනෝද්වාරයෙහි උපනේ **චෙතසික** නම් වේ. එහි **සුඛං **යනු ස්වභාව නිර්දේශය. **සාතං **යනු ඔහුගේම මිහිරි බව දක්වන තවත් වචනයකි. **වෙදයිතං** යනු වේදනාභාවය දක්වන සියළු වේදනාවන්ට සාධාරණ වචනයි. අනෙක් පදයන්හිද මෙම ක්‍රමයමැයි.
**සුඛා වෙදනා ඨිති සුඛා විපරිණාම දුක්ඛා** යනාදියෙහි සැප වේදනාව ඇති බව සුවය, නැති බව දුකය. දුක් වේදනාව ඇති බව දුකය, නැති බව සුවය. උපේක්‍ෂා වේදනාව දන්නා බව සුවය නො දන්නා බව දුකය යන අදහසයි.
**කිං අනුසයො අනුසෙති** කවර අනුසයයෙක් අනුව සයනය කෙරේද, අප්‍රහීනාර්ථයෙන් සයනය කළ කෙනෙක් මෙන් වේද, අනුසය ප්‍රශ්නය විචාරයි. **න ඛො ආවුසො විසාඛ සබ්බාය සුඛාය වෙදනාය රාගානුසයො අනුසෙති** සියලු සැප වේදනාවෙහි රාගානුසය අනුසයනය නො කෙරෙයි. සියලු සැප වේදනාවෙහි හෝ අප්‍රහීන වූයේ නොවේ. සියලු සැප වේදනා අරභයා නූපදී යන අර්ථයි. සියලු තන්හි මෙම ක්‍රමයමැයි. **කිං පහාතබ්බං** මේ ප්‍රහාණ ප්‍රශ්නයයි.
**රාගං තෙන පජහති** මෙහි එක විසඳීමෙන් ප්‍රශ්න දෙකක් විසඳයි. මේ ශාසනයෙහි භික්‍ෂුව රාගානුසය යටපත්කොට ප්‍රථම ධ්‍යානයට සමවදියි. ධ්‍යානයෙන් යටපත් කළ රාගානුශය එන්සේ යටපත් කරන ලද්දක්ම කොට විදසුන් වඩා අනාගාමී මාර්ගය මගින් සමූලඝාතනය කෙරෙයි. හෙතෙම අනාගාමී මාර්ගයෙන් ප්‍රහීණ වූයේ නමුත් එසේ යටපත් කළ බැවින්ම ප්‍රථමධ්‍යානයේ අනුසයනය නො කෙරේ. **න තත්‍ථ රාගානුසයො අනුසෙති** යන්න එහෙයින් කියන ලදී.
**තදායතනං තං** + ආයතනං - පරමාස්වාස භාවයෙන් පිහිටුවන ලද අර්හත්වය යන අර්ථයි. **ඉති අනුත්තරෙසු** මෙසේ අනුත්තරය විමොක්ඛය, යන නම් ලද රහත්බැව්හී ප්‍රාර්ථනා තබන්නන්ට **උප්පජ්ජති පිහප්පච්චයා දොමනස්සං** ප්‍රාර්ථනාව තැබීම මුල්කොට ඇති දොම්නස උපදී. ඒ ප්‍රාර්ථනාව කොට නො ලබන්නහුට නො ලැබීම මුල්ව උපදනේ **උප්පජ්ජති පිහප්පච්චයා** යනු කියන ලදී. එහි දොම්නස නම් ඒකාන්ත අකුසල්ය. එහෙත් මේ සේවනය කළයුතු දොම්නස වටීයයි කියති. යෝගීහූ තෙමසකින් හෝ සයමසකින් හෝ නව මසකින් ප්‍රතිපදාව ගනිත්. ඔවුන් අතරෙන් යමෙක් ඒ ප්‍රතිපදාව ගෙන අතරතුර කාල පරිච්ඡේදයක දී අර්හත්වයට පැමිණෙන්නෙමියි වෑයම් කරමින්, ගැටෙමින්, සීමිත කාලයකදී පැමිණෙන්නට නො හැකි වේද, ඔහුට බලවත් දොම්නස උපදී. ආලින්දක වැසි මහාඵුස්ස තෙරුන්ට මෙන් කඳුළු ධාරා වැටෙත්. තෙරුන්වහන්සේ දහනව අවුරුද්දක් ගතපච්චාගත වත පිරූහ. මෙවර රහත්බව ලබන්නෙම්, විශුද්ධි පවාරණයෙන් පවරන්නෙමි යි මනසින් බැඳී ශ්‍රමණ ධර්මය කරන්නේ නමුත් දහනව වසක් ඉක්මවා පවාරණ දිනයෙහි පැමිණියා වු ඒ තෙරුන් ගේ කඳුළු නො වැගුණු දවසක් නම් නැත. අනතුරුව විසිවෙනි වස රහත්බවට පැමිණුනේය.
**පටිඝං තෙන පජහති** යනු දොම්නසින්ම ප්‍රතිඝය දුරුකෙරෙයි. ප්‍රතිඝයෙන් ප්‍රතිඝය දුරලීමක් හෝ දොම්නසින් දොම්නස දුරලීමක් නැත. මේ භික්‍ෂුව ත්‍රෛමාසික ආදී පිළිවෙත් අතුරෙන් එක් පිළිවෙතක් ගෙන මෙසේ ප්‍රත්‍යවේක්‍ෂා කෙරෙයි. බලව මහණ, කිම තොපගේ සීලයේ පිරිහිණු තැනක් ඇද්ද, නැතහොත් වීර්යයෙන්, නැතිනම් ප්‍රඥාවෙන් පිරිහුණු තැනක් ඇත්ද, ඒකාන්තයෙන් තොපගේ සීලය පිරිසිදු නොවේද, වීර්යය දැඩිකොට ගත්තේ නොවේද, ප්‍රඥාව ශුරව පැමිණියේ නොවේද, හෙතෙම මෙසේ නිතර නිතර නුවණින් සලකා නැවත දොම්නසට උපදින්නට ඉඩ නො දෙමියි වීර්යය දැඩිකොට ඉදිරි තුන්මසින් හෝ හයමසින් හෝ නවමසින් අනාගාමී මාර්ගයෙන් ඒ දොම්නස අවසන් කරයි. මේ ක්‍රමයෙන් ප්‍රතිඝයෙන් ප්‍රතිඝය දොම්නසින් දොම්නස දුරු කෙරෙයි.
**න තත්‍ථ පටිඝානුසයො අනුසෙතී** යන මෙහි මෙබඳු දොම්නසෙහි ප්‍රතිඝානුසය අනුසය නො කෙරෙයි. එය අරභයා නූපදී. එහි ප්‍රතිඝානුසය ප්‍රහීණය යන අර්ථයි.
**අවිජ්ජං තෙන පජහති** මේ සසුනෙහි භික්‍ෂුව අවිද්‍යානුසය යටපත්කොට සතරවන ධ්‍යානයට සමවදී. ධ්‍යානයෙන් යටපත් කළ අවිද්‍යානුසය එසේ යටපත් කරන ලද්දක්ම කොට විදසුන් වඩා රහත් මගින් සහමුලින්ම නසයි. රහත් මගින් ප්‍රහීණ වූයේ නමුත් එසේ යටපත් කරන ලද බැවින්ම චතුර්ථධ්‍යානයෙහි අනුසය නො කෙරෙයි නම් **න තත්‍ථ අවිජ්ජානුසයො අනුසෙති **යන්න එහෙයින් කියන ලදී.
මෙවිට ප්‍රතිභාග ප්‍රශ්නය විමසමින්, **සුඛාය පනෙය්‍ය** ආදිය කීහ. එය විසඳීමෙහි යම්හෙයකින් සැපයට දුකත්, දුකට සැපයත් විරුද්ධ ද, එබැවින් වේදනා දෙකෙහි නොගැළපෙන හා ගැළපෙන තත්වයන් කියන ලදී. උපේක්‍ෂාව වනාහි අන්ධකාරය අප්‍රකටය. දැක්වීමට දුෂ්කරය. අවිද්‍යාව හා සමානය. අවිද්‍යාවත් එබඳුමය. එබැවින් මෙහි සභාග - ප්‍රතිභාගය කියන ලදී. ‘යත්තකෙසු පන ඨානෙසු අවිජ්ජා තමං කරොති, තත්තකෙසු විජ්ජා තමං විනොදෙති’ යන මෙහි විසභාග ප්‍රතිභාගය කියන ලදී. **විජ්ජාය ඛො ආවුසො** මෙහි මේ ධර්ම දෙදෙනම අනාශ්‍රවයෝය. ලෝකෝත්තර යයි සභාග ප්‍රතිභාගයම කියන ලදී. **විමුත්තියා ඛො ආවුසො **මෙහි අනාශ්‍රව අර්ථයෙන් ද ලෝකෝත්තර අර්ථයෙන් ද, අව්‍යාකත අර්ථයෙන් ද, සභාග ප්‍රතිභාගය කියන ලදී.
**අච්චසරා** යනු ප්‍රශ්නය ඉක්මවා ගියේ යන අර්ථයි. **නාසක්ඛි පඤ්හානං පරියන්තං ග හෙතුං** ප්‍රශ්නයන්ගේ පරිච්ඡේදයක් ප්‍රමාණයක් ගන්නට නො හැකි වෙයි. අප්‍රතිභාග ධර්මයාගේ ප්‍රතිභාගය විචාළේය. නිර්වාණය නම් අප්‍රතිභාගය, නිල් පාටය කහ පාටය යනුවෙන් කිසි ධර්මයක් සමග සමානකොට දක්වන්නට නො හැක. එය තෙපි මේ අදහසින් විචාරයි යන අර්ථයි.
මෙතෙකින් මේ උපාසක තෙම යම්සේ හත්වැනි ගෙහි සලාක පිණ්ඩපාතය සඳහා ගිය භික්‍ෂුව ගෙවල් හතක් ඉක්මවා අටවෙනි ගෙදර සිටියේ ගෙවල් හතම වැරදුන බව දැන නොගත්තේ ද, එපරිද්දෙන් අප්‍රතිභාග ධර්මයාගේ ප්‍රතිභාගය විචාරන්නේ සියලුම ප්‍රතිභාග ප්‍රශ්න සතෙහි වැරදුනේ යයි දතයුතු. **නිබ්බාණොගධ** නිවනට ඇතුළත් වූයේ නිවනට පිවිසියේ **නිබ්බාන පරායණ** නිර්මාණය උතුම්ගතිය වූයේ එයින් මත්තෙහි නො යයි යන අර්ථයයි. නිර්වාණය අවසාන වූයේ මොහුටය යන තේරුමින් **නිබ්බාන පරියොසාන **නමි.
**පණ්ඩිතා **නුවණින් යුක්ත වූ, අටළොස් ධාතුවෙහි දක්‍ෂ වූ, දොළොස් ආයතනයෙහි දක්‍ෂ වූ පටිච්ච සමුප්පාදයෙහි දක්‍ෂ වූ, ස්ථානා ස්ථානයෙහි දක්‍ෂ වූ, **මහා පඤ්ඤා **මහත් අර්ථයන් මහත් ධර්මයන් මහත් නිරුක්තීන්, මහත් වූ ප්‍රතිභානයන් පරිග්‍රහණයෙන් සමර්ථ වූ ප්‍රඥාවෙන් යුක්ත වූ **යථා තං ධම්ම දිනනාය** ධම්මදින්නා භික්‍ෂුණිය විසින් යමක් පවසන ලද්දේ ද, මමත් එසේම ප්‍රකාශ කරන්නෙමි. තව ද මෙතෙකින් මේ සූත්‍රාන්තය ශ්‍රාවක භාෂිතයක් නොව, ජීන භාෂිතයක්ම විය. යම්සේ රාජකාරියෙහි නියුක්ත වූවන් විසින් ලියන ලද සන්නස රාජ මුද්‍රාවෙන් ලස් නොකරන ලද්දේ ද, ඒ තාක් එය රාජකීය සන්නසක් නොවේ. එහෙත් රාජ මුද්‍රාව තැබූ කල්හි රාජකීය සන්නසක් වේද, එපරිද්දෙන්ම **අහම්පි තං එවමෙව ව්‍යාකරෙය්‍යං** යන මේ ජින වචන මුද්‍රාවෙන් ලස් කළ බැවින් මේ සූත්‍රාන්තය එළවා කියන ලද වචනයෙන් ජීන භාෂිතයෙක්ම වන්නේ ය. සෙස්ස සියලු තන්හි ප්‍රකට අර්ථ ඇත්තේ ය.
**එවම්මෙසුතං** යනු චුල්ල ධම්ම සමාදාන සූත්‍රයයි. එහි **ධම්මසමාදානා** යන ධර්මයයි ගන්නා ලද ග්‍රහණයෝ ලබ්ධි **පච්චුප්පන්නාසුඛං **වර්තමානයෙහි සුව වූ, රැස්කරන අවධියේ සුව වූ, සුවසේ පුරන්නට හැකි, **ආයතිං දුක්ඛ විපාකං** විපාක දෙන කාලයෙහි දුක් වූ දුක් විපාක වූ, මේ ක්‍රමයෙන් සියලු පදයන්හි අර්ථ දතයුතු.
**නත්‍ථි කාමෙසු දොසො** වස්තු කාමයන්හි ද ක්ලේශ කාමයන්හි ද දොසක් නැති. **පාතව්‍යංතං ආපජ්ජන්ති** ඔව්හූ වස්තුකාම ක්ලේශ කාමයෙන් පියයුතු බවට කැමති සේ වැළඳිය යුතු බවට පැමිණෙත් යන අර්ථයි. **මොලි බද්ධාහි** ඔටුන්න මෙන් උඩට බඳින ලද කේශ කලාප ඇති තාපස පරිබ්‍රාජිකාවන් සමග **එවමාහංසු** මෙසේ කියත්. **පරිඤ්ඤං පඤ්ඤාපෙන්ති** ප්‍රහාණය ඉක්මවීම පනවති.
**මාලුවා - සිපාටිකා** දික් සටහන් ඇති මාලුවා කරලක් **ඵලෙය්‍ය** අව්වෙන් වියලී පැලෙන්නේ ය. **සාලමූලෙ** සල්රුක සමීපයෙහි, **සන්තාසං ආපජ්ජෙය්‍ය** යනු කුමක් හෙයින් පැමිණේ ද යත්, විමානය නැසෙන බියෙනි. රුක්මුල වැටුණු මාලුවා ඇටයෙන් වැලක් පැළ වී රුකට නගී. මහත් වූ ද බොහෝ වූ ද කොල ඇත්තේ කොබෝලීල කොල වැනි කොලවලින් යුක්ත වූයේ වෙයි. අනතුරුව ඒ ගස මුල පටන් බඳිමින් සියලු වෙළෙප් වසා මහත් වූ බරක් උපදවයි. සුළං හමන විට හෝ වැසි වසිනවිට යටට බර උපදවා ඒ ගසේ අතු බිඳී බිමට වැටේ. ඉක්බිතිව ඒ ගසෙහි පිහිටි විමන බිඳෙයි. වැනසෙයි. මෙසේ දේවතා විමානය වැනසේය යන බියෙන් තැති ගැනීමට පත්වෙයි.
**ආරාම දෙවතා** ඒ ඒ තැන පුෂ්පාරාම, ඵලාරාමයන්ට අධිපති දේවතාවෝ **වන දෙවතා** අන්ධවන සුභග වනයන්ට අධිගෘහිත දේවතාවෝ **රුක්ඛ දෙවතා** පූජ්‍යත්වයෙන් සලකනු ලබන නළෙරු පුචිමන්ද ආදී වූ වෘක්‍ෂයන්හි අධිපතිව වසන දේවතාවෝ **ඔසධී තිණ වනස්පතීසූ** අරළු නෙල්ලි ආදී බෙහෙත් වර්ගයන්හි ද, තල් පොල් ආදී ගස්වල ද වන දෙටුව වනස්පතී වෘක්‍ෂයන්හි වසන දේවතාවෝ ද, **වන කම්මිකා** වනයෙහි සී සෑම, ගොයම් කිරීම, දර ගෙන ඒම, ගෙරින් රැකීම ආදී කටයුතු කරමින් හැසිරෙන මිනිස්සු **උද්‍රභෙය්‍යුං** කන්නාහුය. **විලම්බිනී** යනු සුළඟින් පහල තැන්හි ක්‍රීඩා කරන්නහුගේ මෙන් එල්බෙන්නී, **සුඛො ඉමිස්සා** යනු මෙබඳු වූ මාලුවා වැලේ ස්පර්ශය ද, සුවඳ ද මාගේ දරුවන්ට අවන් මඩලක් වන්නේ ය. ක්‍රීඩා භූමියක් වන්නේ ය. මා විසින් දෙවෙනි විමනක් ලදැයි හටගත් සතුටින් යුතුව මෙසේ කීය.
**විටපිං කරෙය්‍ය** අතු උඩට වටේට කුඩයක් මෙන් සිටින්නේ ය. **ඔඝනං ජනෙය්‍ය **යටට යන බව උපදවන්නේ ය. උඩට නැගී මුළුගස හාත්පසින් වෙලා යළි යටට බස්නේ පොළව ගන්නේ ය. **පදා ලෙය්‍ය** මෙසේ යටට යන බව උපදවා, එතැන් පටන් මුල දක්වා බැසගත් අතුවලින් උඩට නගිමින් සියලු අතු වෙළමින් මුදුනට පැමිණ, නැවත ඒ ක්‍රමයෙන් ම බසී ද නගී ද, සියලු රුක වසා සියලු අතු යට කොට තමන් මතුයෙහි සිට සුළං හමන කල්හි වැසි වසින කල්හි පලන්නේ ය. බිඳින්නේ ය. කණු පමණක්ම සිටින්නේ ය. එහි යම් ශාඛාවක විමානයක් වේද, ඒ අතු බිඳෙන කල්හි ඒ ඒ තැනම බිඳී. සියලු අතු බිඳුණු කල්හි මුළු ගසම බිඳෙයි. රුකෙහි තිබූ විමානය වනාහි යම් ගසේ මුල පමණක් ඉතිරි වේද, ඒ තාක් විමානය පවතී. යම්හෙයකින් මේ විමන අත්තක පැවතියේ ද, සියලු අතු බිඳෙන කල්හි විමානය ද බිඳුනේ ය. දෙවියා දරුවන් ද ගෙන කණුවෙහි සිට හඬන්ට පටන් ගත්තේ ය.
**තිබ්බරාග ජාතිකො** බහුල වූ රාග ස්වභාව ඇති **රාගජං දුක්ඛං දොමනස්සං පටිසංවෙදෙති** තියුණු රාග ස්වභාව ඇති බැවින් දුටු දුටු අරමුණුවල නිමිති ගනී. ආචාර්ය උපාධ්‍යායයෝ ඔහුට දඬුවම් නියම කරති. හෙතෙම නිරතුරු දඬුවම් කරන්නේ දුක් දොම්නස් විදී. ව්‍යතික්‍රමණය නො කෙරෙයි. තියුණු ද්වේෂ ස්වභාව ඇති බැවින් මද පමණකින් කිපෙයි. තරුණ සාමණේරයන් සමග අත පය දිගහරිමින් කථා කරයි. හෙතෙමේ ද දඬුවම් හේතුවෙන් දුක් දොම්නස් විඳී. [missing trans]
**න තිබ්බරාග ජාතිකො** යනාදී කියන ලද්දට විරුද්ධ වශයෙන් දතයුතුය. කුමක් හෙයින් මෙහි කිසිවෙක් තියුණු රාග ස්වභාව ඇත්තේ වේද, කිසිවෙක් තියුණු රාග ස්වභාව නැත්තේ වේද, කර්ම නියමයෙහි, යමෙකුට කර්මය රැස්කරන වේලේ ලෝභය බලවත් වේද, අලෝභය මද වේද අද්වේෂ, අමෝහයෝ බලවත් වේ ද, ද්වේෂ මෝහයෝ මද වේද, ඔහුගේ මද වූ අලෝභය ලෝභය යටපත් කරන්නට නුපුළුවන් වෙයි. යම් හෙයකින් අද්වේෂ අමෝහ බලවත් වූ විට ද්වේෂ මෝහයන් යටපත් කරන්නට හැකි වෙත්ද, එහෙයින් හෙතෙම ඒ කර්මයෙන් දුන් ප්‍රතිසන්ධි වශයෙන් උපන්නේ ලෝභී වූයේ සැප විඳිනසුලු වූයේ ක්‍රෝධ නොකරන්නේ ප්‍රඥා ඇත්තේ වජ්‍රොපම ඤාණය ඇත්තේ වෙයි.
යමෙකුට කර්මය රැස්කරන වේලේ ලෝභ ද්වේෂ බලවත් වේද, අලෝභ අදෝස මද වේද, හෙතෙම පෙර කීවා සේම, ලෝභී වූයේත් දුෂ්ට වූයේත් වෙයි. යළි ප්‍රඥාවත් වූයේ විදුරුනැණ ඇත්තේ වෙයි. දන්තාභය තෙරුන් මෙනි.
යමෙකුට කර්මය රැස්කරන අවදියේ ලෝභ ද්වේෂ මෝහ බලවත් වේද, අනෙක්වා මඳ වෙත් ද, හෙතෙම පෙර කී අයුරින් ම ලෝභී වූයේත්, මද නුවණැත්තේත් වෙයි. සැප විඳිනසුලු වූයේ ක්‍රෝධ නො කරන්නේ වෙයි.
එසේ යමෙක් කර්ම රැස් කරන වේලේ ලෝභ, දෝස, මෝහ බලවත් වේ ද, අලෝභාදිය මද වේද, හෙතෙම පෙර කී අයුරින්ම ලෝභ ද වේ. දුෂ්ට ද මෝඩ ද වේ.
යමෙක් වනාහි කර්ම රැස්කරන විට අලෝභ, දෝස, මෝහ බලවත් වේද, ලෝභාදිය මද වේද, හෙතෙම අල්ප වූ ක්ලේශ ඇත්තේ වේ. දිව්‍යාරම්මණයකුදු දැක නිශ්චල වූයේ වෙයි. කිපෙනසුළු වූයේත් මද නුවණ ඇත්තේත් වෙයි.
යමෙක් කුසල් රැස්කරන අවදියේ අලෝභ අදෝස අමෝහයෝ බලවත් වේද, සෙස්සෝ මද වෙත් ද ඔහු අලෝභ වූයේත් සැප විඳිනසුළු වූයෙත් වේ. යළි මද නුවණැත්තේය.
යමෙකුට කර්ම රැස්කරන වේලේ අලෝභ දෝස අමෝහ බලවත් වේද, සෙස්සෝ මද වේද හෙතෙම අලෝභ වූයේත් නුවණැත්තේත් වෙයි. දුෂ්ට වූයේ කිපෙනසුලු වූයේ වෙයි.
යමෙකුට කර්ම රැස්කරන වේලේ අලෝභ අදෝස අමෝහ බලවත් වේද ලෝභාදිය මද වේද හෙතෙම මහා සංඝරක්ඛිත තෙරුන් මෙන් ලෝභ නැති වූයේ, අදුෂ්ට වූයේ නුවණැති වූයේත් වෙයි.
සෙස්ස ප්‍රකට අරුත් ඇත්තේය.
**එවම්මෙසුතං** මහා ධම්ම සමාදාන සුත්‍රයයි. **එවං කාමා** මෙසේ ආශා ඇති **එවං ජන්‍දා** මෙසේ අදහස් ඇති. **එවං අධිප්පායා** මෙබඳු ලබ්ධි ඇති. **තත්‍ර** ඒ අනිෂ්ටයන් මැඩීමෙහි ද, ඉෂ්ටයන් පිරිහීමෙහි ද, **භගවංමූලකා** භාග්‍යවතුන් මුල්වූයේ මොවුන්ටය යන තේරුමෙන් ‘භගවං මූලකා’ යනු කියන ලදී. ස්වාමීනි, මේ ධර්මයෝ අපට කස්සප සම්මා සම්බුදුන් විසින් උපදවන ලදී. ඒ සම්බුදුන් පිරිනිවි කල්හි එක් බුද්ධාන්තරයක් වෙනත් මහණෙක් හෝ බමුණෙක් මේ ධර්ම උපදවන්නට සමත් වූයේ නැත. යළි භාග්‍යවතුන් වහන්සේ විසින් අපට මේ ධර්ම උපදවන ලදී. භාග්‍යවතුන් නිසාම අපි මේ ධර්මයන් දැන ගන්නෙමු. පිළිපදින්නෙමු. මෙසේ අපේ ධර්මයෝ භාග්‍යවතුන් වහන්සේ මුල්කොට ඇත්තාහ. **භගවං නෙත්තිකා** භාග්‍යවතුන් වහන්සේම ධර්මයන්ට විනේතෘය. නායකය. අනුනෙතං අනුනායකයහ. යථා ස්වභාවයෙන් මේ ධර්ම වෙන වෙනම නම් ගෙන දක්වන නිසාම ධර්මය භවතුන් නේතෘ කොට ඇත්තාහු වෙති. **භගවං පටිසරණං** චාතුර්භූමක ධර්මයෝ සර්වඥතා ඥානයෙන් මිහි කිරීම් බවට පැමිණෙන්නාහු භාග්‍යවතුන් කෙරෙහිම රැස්වෙත්. එහෙයින්ම භාග්‍යවතුන් පිළිසරණ කොට ඇත්තාහු වෙති. **පටිසරන්ති** බැසගනිත්. රැස්වෙත්. තව ද මහ බෝමැඩ වැඩහුන් භාග්‍යවතුන් වහන්සේ වෙත ප්‍රතිවේධ වශයෙන් ස්පර්ශය පැමිණෙයි. භාග්‍යවතුන් වහන්ස, ‘මම කියම්ද,’ ඔබ ‘ස්පර්ශ’ කිරීම් අර්ථයෙන් ‘ඵස්ස’ නමි. වේදනා-සඤ්ඤා-සංඛාර-විඤ්ඤාණ යන මොහු පැමිණෙති. භාග්‍යවතුන් වහන්ස මම කිනම්ද, ඔබ විජානන අර්ථයේ ‘විඤ්ඤාණ’ නම් වෙයි. මෙසේ චාතුර්භූමක ධර්මයන්ට යථා පරිද්දෙන්, වෙන වෙනම නම් ගන්නා වූ, භාග්‍යවතුන් වහන්සේ ධර්මයන් රැස්කෙරෙන අර්ථයෙන් ද, භාග්‍යවතුන් පිළිසරණ කොට ඇත්තාහ. **භගවන්තං යෙව අධිභාතු** භාග්‍යවතුන් වහන්සේටම මේ වචනයන්හි අරුත් වැටහේවා. භාග්‍යවතුන් වහන්සේ අපට කියා දේවා.
**සෙවිතබ්බෙ** ඇසුරු කටයුතු ධර්මයන්, **භජිතබ්බෙ** එළඹිය යුතු ධර්මයන්, **යථා තං අවිද්දසුනො** අපණ්ඩිත වූ බාල වූ අන්ධ පෘථග්ජනයකුට යම් සේ, **යථා තං විදස්සුනො** නුවණැති ප්‍රඥාව ඇති පණ්ඩිතයකුට යම් සේද එසේ,
**අත්‍ථි භික්ඛවෙ ධම්ම සමාදානං** පළමු සුත්‍රයෙහි දක්වන ලද පරිද්දෙන් මාතෘකාව තබන ලදී. මෙහි වනාහි ශාස්තෲන් වහන්සේ ගේ ධර්ම රසය වූ පරිද්දෙන් ම මාතෘකාව තබන ලදී. එහි **ධම්ම සමාදානං** යනු පාණාතිපාද ආදී ධර්මයන්ගේ ගැනීමයි.
**අවිජ්ජාගතො** අවිද්‍යාවෙන් සමන්විත වූයේ
**විජ්ජාගතො** විද්‍යාවෙන් සමන්විත වූයේ ප්‍රඥාවත් වූයේ.
**සභාපි දුක්ඛෙන** යන මෙහි මිථ්‍යාචාරය, අභිධ්‍යාව, මිථ්‍යා දෘෂ්ටිය යන මේ තිදෙන වනාහී පූර්ව සිතිවිල්ලේ ද, අපර සිතිවිල්ලේ ද යන චේතනාවන් දෙක්හිම, දුක්වේදනා ඇත්තාහු වෙති. නැවත සන්නිට්ඨාපන චේතනාව සුව සහගත වූයේ, උපේක්‍ෂා සහගත වූයේ හෝ වෙයි. සෙසු ප්‍රාණඝාත ආදී සත් දෙන වූ චේතනාවන්ම දුක් වේදනා වේ. **සභාපි දුක්ඛො - සභාපි දොමනස්සෙන** යන්න මේ සඳහා කියන ලදී. මෙහි දෝමනස්සයම දුක යයි දතයුතු. සෙවීමට හෝ පැමිණෙන්නහුට පූර්වභාග අපරභාග, කායික දුක් ලැබේමයි.
**සභාපි සුඛෙන** යනු මෙහි ප්‍රාණඝාත, ඵරුෂ වචන, ව්‍යාපාදය යන මේ තිදෙන පූර්වචේනා අපර චේතනා යන චේතනා දෙකේදීම සැප වේදනා ඇත්තාහු වෙති. සන්නිට්ඨාපක චේතනාව වනාහි දුක් සහගත වූයේය. සෙසු සත්දෙන තුන් චේතනාවන්ගේම වශයෙන් සැප වේදනා ඇත්තාහු වෙති. **සභාපි සොමනස්සෙන** මෙහි සොම්නසම සැප යයි දතයුතුය. බ්‍රහ්ම ස්පර්ශයෙන් යුක්ත වූවහුගේ පූර්වභාග අපරභාගයන්හි කායික සුවය වටී.
තුන්වන ධර්ම සමාදානයෙහි මෙලොව කිසිවෙක් ධීවරයෙක් හෝ මුව වැද්දෙක් හෝ වෙයි. ප්‍රාණඝාතය නිසාම ජීවිකාව කරයි. ගරුතැනෙහි සිටි ශ්‍රමණයෙක් අකමැති වූම ඔහුට ප්‍රාණඝාතයේ ආදීනව ද ප්‍රාණඝාතයෙන් වෙන්වීමේ ආනිසංස ද කියා සිල් සමාදන් කරවයි. හෙතෙම සිල් ගන්නේම දුකින් දොම්නසින් සිල් ගනියි. පසුව කීපදිනක් ඉක්මවීමෛන් රකින්නට නො හැකි වෙයි. ඔහුගේ පූර්වාපර චේතනා දුක් සහිතම වේ. සන්නිට්ඨාපක චේතනාව සුව සහගත වේ. නැතිනම් උපේක්‍ෂා සහගත වේ. මෙසේ සියලු තන්හි අරුත් දතයුතුයි. පූර්වභාග - අපරභාග චේතනාවන් සඳහා මෙය කියන ලදී. **සභාපි දුක්ඛෙන සභාපි දොමනස්සෙන** යනු දොම්නසම දුකයයි දතයුතු.
සතරවෙනි ධර්ම සමාදානයෙහි දශ පදයන්හිම පූර්වභාග අපරභාග සන්නිට්ඨාපක චේතනා තිදෙනම සුව සහගත වූවෝ වෙති. **සභාපි සුඛෙන සභාපි සොමනස්සෙන** යනු එහෙයින් කියන ලදී. මෙහි සොම්නසම සැප යයි කියන ලදැයි දතයුතු.
**තිත්ත කාලාපූ** තිත්ත රස ඇති ලබු **විසෙන සංසට්ඨො** හලාහල විෂ සමග කලවම් වූයේ **නච්ඡා දෙස්සති** කැමති නො වන්නේ ය. සතුටු නො කරන්නේ ය. **නිගච්ඡසි** පැමිණෙන්නෙහි. **අප්පටිසංකා පිවෙය්‍යා** යනු ප්‍රත්‍යවේක්‍ෂා නො කොට බොන්නේ නම්,
**ආපානීයකංසො** පානය කළ යුතු මිහිරි පානය පුරවන ලද බඳුන. **වණ්ණ සම්පන්නො** පානක වර්ණාදියෙන් යුක්ත වූ ලෝහ බඳුන - නැවත පුරවන ලද ද්‍රවයන්ගෙන් ලෝ තලිය මෙසේ කියයි. **ඡාදෙස්සති** යම් හෙයකින් ඒ හලාහල විෂ බඳුන, පුරවන ලද්දහුගේම රසය දෙන්නේ ද, එහෙයින් කියන ලදී. **ඡාදෙස්සති** යන්න.
**පූති මුත්තං** යනු මුත්‍රමයි. යම්සේ මිනිසත් බව රන්වන් වූයේ නමුත්, පූතිකාය මැයි කියයි. එදවසම හටගත්තා වූ කීඳි වැලක් පූතිලතාවමයි කියයි. එපරිද්දෙන් එකෙණෙහිම ගත්තා වූ තරුණ වූ මුත්‍රා ද ‘පූතිමුත්ත’ මැයි. නානා **භෙසජ්ජෙහි** යනු අරළු නෙල්ලි ආදී ඖෂධයන්ගෙන් **සූවී අස්සා** සුව ඇත්තේ වේ. නිරෝගි වූයේ රන්වන් වූයේ, සුවපත් වූයේ වන්නේ ය.
**දධි ච මධු** පිරිසිදු වූ දී ද, මිහිරි වූ මීපැණි ද **එකජ්ඣං සංසට්ඨං** එකට අනන ලද්දේ කලවම් කරන ලද්දේ අලලන ලද්දේ, **තස්ස තං** ඒ මිහිරි වූ බෙහෙත බොන්නා වූ අයට එය රුචි වන්නේ ය. මෙය භගන්දර නම් රෝගයෙන් යම් ලේ ගැලීමක් වේද එයට බෙහෙත් නොවේ. ආහාරය දැඩිකොට මාර්ගය නො වළඳනා කෙරෙයි. නැවත පිත කිපීමෙන් ඇති වූ යම් ලේ යාමක් වේද, ඊට මේ බෙහෙත ශීතල වීම අවසන් කොට ඇත්තේ වේ.
**විද්ධෙ** යනු වළාකුළු පහවීමෙන් දුරු වූ යන අර්ථයි. **විගතවළාහකෙ** පහ වූ වැස්ස ඇති. **දෙවෙ** අහසෙහි **ආකාසගතං තමගතං** අහසෙහි වූ අඳුරු ගතිය. **පුථු සමණ බ්‍රාහ්මණ පරප්පවාදෙ** බොහෝ වූ මහණ බමුණු සංඛ්‍යාත අනුන්ගේ වාදයෙහි, **අභිවිභච්ච** වෙසෙසින් නසා භාස තෙ ච **තපතෙ ච, විරොචති** සරත් කාලයේ මධ්‍යාහ්නයේ හිරු මෙන් ආලෝකය පතුරුවයි. දිලිසෙයි. බබළයි.
මේ සූත්‍රය වනාහි දෙවියන්ට ඉතාම ප්‍රිය ය. මනාප ය. එහි මෙය පුවතකි. මෙසේ අසනු ලැබේ. දකුණු දෙස හස්ති භෝග ජනපදයේ පංගුර නම් විහාරයක් ඇත. ඒ වෙහෙර දාන ශාලාව ඉදිරිපිට පංගුර (පඟුරු) ගසෙහි අධිගෘහිත දේවතාවා රාත්‍රි කාලයෙහි එක් තරුණ භික්‍ෂුවක් පද ප්‍රශ්න වශයෙන් මේ සූත්‍රය පිරිවහත්‍ර අසා (කියවනු අසා) සාධුකාර දුනි. තරුණ භික්‍ෂුව මේ කවුද කියා ඇසීය. වහන්ස, මම මේ රුකට අධිපති දේවතාවා වෙමි. දේවතාවෙනි, කුමක් නිසා පැහැදුනේ ද, ශබ්දයෙහි ද, සූත්‍රයෙහි ද ස්වාමීනි ශබ්දය නම් යම්කිසිවකුට හිමි දෙයකි. සූත්‍රයෙහි පැහැදුනෙමි. ශාස්තෲන් වහන්සේ දෙව්රමදී වදාළ දිනයෙහි ද, අද ද, එක අකුරකුදු වෙනසක් නැත. දේවතාවෙනි, තෙපි ශාස්තෲන් වදාළ දිනයෙහි ඇසුවෙහිද, එසේය ස්වාමීනි. කොහි සිටද, ස්වාමීනි දෙව්රමට ගියෙමි. එහෙත් මහේශාක්‍ය දේවතාවන් පැමිණෙන කල්හි මට ඉඩ නැතිව අවකාශ නො ලබා මෙහි සිට ඇසීමි. මෙහි සිටියවුන්ට ශාස්තෲන්ගේ ශබ්දය අසන්නට හැකි ද, වහන්ස, ඔබ නැවත මගේ හඬ අසවුද, එසේය දේවතාවෙනි, ස්වාමීනි, දකුණු කන ළඟ ඉඳගෙන කියන කලක් මෙන් ඇසීමි. කෙසේද දේවතාවෙනි, ශාස්තෲන් වහන්සේගේ රූපය දැක්කෙහිද, ශාස්තෲන් වහන්සේ මාව ම බලන සේකැයි සිතමින් සිටින්නට නො හැකි වීමි. දේවතාවෙනි, අධිගමයක් උපදවන්නට හැකි වූවෙහි ද, දේවතා තෙමේ අතුරුදන් වූහ. එදින මේ දේවතාවා සෝවාන් පෙලෙහි පිහිටියේල මෙසේ මේ සූත්‍රය දෙවියන්ට ප්‍රියය. මනාපය.
**එවම්මෙසුතං** වීමංසක සූත්‍රයයි. එහි **වීමංසකෙන** යනු වීමංසකයෝ තිදෙනෙක් වෙති. අර්ථ වීමංසක, සංස්කාර වීමංසක, ශාස්තෲ වීමංසක යනුවෙනි. ඔවුනතුරෙන් **පණ්ඩිතා හාවුසො මනුස්සා වීමංසකා** යන මෙහි අර්ථ වීමංසක දැක්වෙයි**. යතො ඛො ආනන්‍ද භික්ඛු ධාතු කුසලො ච හොති ආයතන කුසලො ච හොති, එත්තාවතා ඛො ආනන්‍ද පණ්ඩිතො භික්ඛු වීමංසකො ති අලං වචනාය** යන මෙහි සංස්කාර වීමංසක ආයේය.
මේ සූත්‍රයෙහි ශාස්තෲ වීමංසක අදහස් කර ඇත්තේ ය. **චෙතො පරියාය** චිත්ත පරිච්ඡේදය. **සමන්නෙසනා** සෙවීම හාත්පසින් සෙවීම, පරීක්‍ෂා කිරීම, **ඉති විඤ්ඤාණය** මෙසේ දැන ගැනීම පිණිස,
**ද්වීසු ධම්මෙසු තථාගතො සමන්නෙසිතබ්බො** මෙහි කල්‍යාණ මිත්‍රයාගේ උපනිශ්‍රය දක්වන සේක. මේ කල්‍යාණ මිත්‍ර සේවනය ආශ්‍රය නම් මහත්ය. ඔහුගේ මහත් බව මෙසේ දතයුතු. එක් අවස්ථාවෙක ආයුෂ්මත් ආනන්ද ස්ථවිරයන් වහන්සේ බ්‍රහ්ම චරියාවෙන් භාගයක් තමන්ගේ ආනුභාවයෙන් වෙයි. භාගයක් කල්‍යාණ මිත්‍ර ආනුභාවයෙන් වෙත්යයි සිතා තමන්ගේ නුවණින් නිශ්චය කරන්නට නො හැකිව භාග්‍යවතුන් වහන්සේ වෙත එළඹ විචාළේය - ස්වාමීනි, යම් මේ කල්‍යාණ මිත්‍රයන් ඇති බවක් වේද කල්‍යාණ සහායයන් ඇති බවක් වේද, කල්‍යාණ මිත්‍රයන් කෙරෙහි නැමුණු බවක් වේද, මෙය මාර්ග බ්‍රහ්මචරියාවේ අර්ධයකැයි
භාග්‍යවතුන් වහන්සේ වදාළහ - ආනන්ද එසේ නො කියව, ආනන්ද එසේ නොකියව, ආනන්ද යම් මේ කල්‍යාණ මිත්‍රයන් ඇති බවක්, කල්‍යාණ සහායයන් ඇති බවක්, කල්‍යාණ මිත්‍රයන් කෙරෙහි නැමුණු බවක් වේද මෙය සියලුම මාර්ග බ්‍රහ්මචරියාව වෙයි. ආනන්ද කල්‍යාණ මිත්‍රයන් ඇති කල්‍යාණ සහායයන් ඇති, කල්‍යාණ මිත්‍රයන් කෙරෙහි නැමුණු මහණ හට ආර්ය අෂ්ටාංගික මාර්ගය වඩන්නේ ය. ආර්ය අෂ්ටාංගික මාර්ගය බහුල කරන්නේ ය යන යමක් ඇද්ද, මෙය කැමති විය යුතුයි. ආනන්ද, මහණතෙම කල්‍යාණ මිත්‍රයන් ඇතේ ආර්ය අෂ්ටාංගික මාර්ගය කෙසේ වඩන්නේ ද, ආර්ය අෂ්ටාංගික මාර්ගය කෙසේ බහුල කරන්නේද, ආනන්ද මේ ශාසනයේ භික්‍ෂුව සම්‍යක් දෘෂ්ටිය වඩයි. -පෙ- විවේකය ඇසුරු කළ සම්‍යක් සමාධිය වඩයි. -පෙ- ආනන්ද මෙසේ භික්‍ෂුව කලණ මිතුරන් ඇත්තේ -පෙ- ආනන්ද යම් කලණ මිතුරන් ඇති බවත්, කලණ යහළුවන් ඇති බවත්, කළණ මිතුරන් කෙරෙහි නැමුණු බවත්, වේද යමසේ සියලු බඹසර වේද, මේ කරුණ මතු දක්වන ක්‍රමයෙන් දතයුතු. ආනන්ද කලණ මිතුරා මා කරා පැමිණ ඉපදීම ස්වභාවකොට ඇති සත්ත්වයෝ ජාතියෙන් මිදෙති. ජරාව ස්වභාවකොට ඇති සත්ත්වයෝ -පෙ- ශෝක පරිදේව දුක් දොම්නස් උපායාස, ස්වභාව කොට ඇති සත්ත්වයෝ ශෝක පරිදේව දුක් දෝමනස්සයන්ගෙන් මිදේ.
භික්‍ෂූන්ට බාහිරංග සමාපත්තිය වදාරමින් මෙසේ වදාළහ. ‘මහණෙනි, යම් කරුණක් මෙසේ මහත් වූ අර්ථය පිණිස පවතීද මහණෙනි, මේ කල්‍යාණ මිත්‍රයන් ඇති බව යම්සේද, එබඳු වූ බාහිර අංගය කොට අන් එක ද කරුණක් එම නො දක්මි. මහණෙනි, කල්‍යාණ මිත්‍රයන් ඇති බව මහත් අර්ථය පිණිස පවත්නේම ය. මහා චුන්ද තෙරුන්ට කෙලෙස් ලිහා දමන පිළිවෙත වදාරන්නාහු අන්‍යයෝ පාපමිත්‍රයන් ඇත්තෝ වෙති. අපි මෙහි දී කල්‍යාණ මිත්‍රයන් ඇත්තෝ වෙමු යි සැලකිය යුතුය.
මේඝිය තෙරුන්ට විමුක්තිය මුහුකුරුවන ධර්මයන් වදාරන්නාහූ මේඝිය, මුහුකුරා නොගිය චිත්ත විමුත්තිහුගේ මේරීම පිණිස ධර්මයෝ පස්දෙනෙක් හේතු වේ. කවර පස් දෙනෙක් ද මේ ශාසනයෙහි භික්‍ෂුව කල්‍යාණ මිත්‍රයන් ඇත්තේ වෙයි. කල්‍යාණමිත්‍ර ආශ්‍රයම විශේෂයි. පිය පුත් රාහුල තෙරුන්ට නිතර අවවාද දෙන සේක් -
කල්‍යාණ මිත්‍රයන් සේවනය කරව, ජනාකීර්ණ නොවූ ජනයාගේ සෝෂා රහිත වූ, වනයෙහි ඉතා දුර වූ, සෙනසුන සේවනය කරව, භෝජනයෙහි පමණ දැනගනුව. {1}
චීවරයෙහි ද පිණ්ඩපාතයෙහි ද ගිලාන ප්‍රත්‍යයෙහි ද සේනාසනයෙහිද යන සිවුපසයෙහි තණ්හාව නො කරව. මේ ලෝකයට ප්‍රතිසන්ධි වශයෙන් නැවත නො පැමිණෙව. {2}
කල්‍යාණ මිත්‍රයන්ගේ උපනිශ්‍රයම සියල්ලට පෙර වදාළහ.
මෙසේ කල්‍යාණ මිත්‍රයන්ගේ ආශ්‍රය නම් මහත් වේ. මෙහිද එය දක්වන භාග්‍යවතුන් වහන්සේ **ද්වීසු ධම්මෙසු තථාගතො සමන්තෙසි තබ්බො ආ**දී වශයෙන් දේශනාව ආරම්භ කළ සේක. නුවණැති භික්‍ෂුව ධර්ම දෙකක් සඳහා තථාගතයන් සොයාවා පරීක්‍ෂා කෙරේවා.
භාග්‍යවතුන් වහන්සේ මේ මගින්, මෙතෙම මහා ජාති ඇත්තෙකැයි හෝ මනා රූප ඇති දැකීමට සුදුස්සෙකැයි හෝ ප්‍රසිද්ධ වූවෙක අභිලක්‍ෂිතයෙකැයි හෝ මොහු නිසා මම චීවරාදී සිව්පසය ලබන්නෙමැයි හෝ මෙසේ සිතා ඇසුරු කිරීමෙන් වැඩක් නැත. මෙතෙම මට ශාස්තෲවැ ශාස්තෲ කෘත්‍යය සිදු කරන්නට පොහොසත්දැයි හෙතෙම මා සේවනය කෙරේවයි සිංහනාද කළ සේක. මේ සූත්‍රය බුද්ධ සිංහනාද වීල.
දැන් ඒ ධර්මයන් දෙදෙනා දක්වන්නේ **චක්ඛු සොත විඤ්ඤෙය්‍යුං** යන්න වදාළහ. එහි ශාස්තෲන්ගේ කායික සමාචාර්ය විමසන්නහුගේ චක්‍ෂුර් විඥානයෙන් දතයුතු ධර්මය නම් වාචසික සමාචාරය. ශ්‍රොත විඤ්ඤාණයන්ගෙන් දතයුතු ධර්මය නමි. දැන් ඒ ධර්මය විමසිය යුතු ආකාරය දක්වන සේක්, **යෙ සංකිලිට්ඨා** යනාදිය වදාළහ. එහි සංකිලිට්ඨා කෙලෙසුන්ගෙන් යුක්ත වූවාහු ඔව්හූ චක්ඛු සෝත විඤ්ඤාණයන්ගෙන් දතයුතු නොවේ. යම්සේ දිය සැලෙන කල්හි හෝ බුබුළු නැගෙන කල්හි ඇතුළත මත්ස්‍යයෝ ඇතැයි හැඟේ ද, එපරිද්දෙන් ප්‍රාණඝාතාදිය කරන්නහුගේ, බොරු කියන්නහුගේ, කාය වාග් සමාචාරයක් ඇත්තේද, දැක්කේද ඇසුයේද, එය උපදවන සිත කිලිටු වේ යයි දනී. කිලුටු සිත් ඇත්තහුගේ කාය වාක් සමාචාරයෝ ද කිලුටු වූවාහුමය. **නතෙ තථාගතස්ස සංවිජ්ජන්ති** ඒ සමාචාරයෝ තථාගතයන්ගේ නැත. නො ලබති. මෙසේ ඇනගනී යන අර්ථයි. නැතිහෙයින් එය නොලබති. මෙසේ දැනගනී යන අර්ථයි.
නැති හෙයින් ම නො ලබති. ප්‍රතිච්ඡන්න වූ නිසා නොවේ. භාග්‍යවතුන් වහන්සේ එක් දවසක් මේ ධර්මයන් කෙරෙහි භික්‍ෂු සංඝයා පවරමින් මෙසේ වදාළහ. **හන්‍දදානි භික්ඛවෙ ආමන්තයාමි. වො නච මෙ කිඤ්චි ගරහථ කායිකං වා වාචසිකං වා,** මෙසේ කී කල්හි ආයුෂ්මත් සැරියුත් තෙරුන් හුන් අසුනෙන් නැගී සිට සඟල සිවුර ඒකාංශ කොට භාග්‍යවතුන් වහන්සේ යම් දිසාවක වැඩසිටීද, ඒ දිසාවට ඇඳිලි බැඳ වැඳගෙන භාග්‍යවතුන්ට මෙසේ කීහ. ස්වාමීනි, අපි භාග්‍යවතුන් වහන්සේගේ කායික හෝ වාචසික හෝ කිසිදු සමාචාරයක් නො ගරහමු. ස්වාමීනි, යම්හෙයකින් භාග්‍යවතුන් වහන්සේ නූපන් මාර්ගය උපදවන්නේ ය. ජනිත නොකළ මාර්ගය ජනනය කරවන්නේ ය. ප්‍රකාශ නොකළ මාර්ගය ප්‍රකාශ කරන්නේ ය. මාර්ගය විශේෂයෙන් දන්නෝ ය. මාර්ගයෙහි දක්‍ෂයහ. තව ද ස්වාමීනි, මෙකල මාර්ගය අනුව යන්නා වූද, පසුව යෙදුනා වූද ශ්‍රාවකයෝ වාසය කරති. මෙසේ තථාගතයන්ගේ කාය වාග් සමාචාර පිරිසිදු වූවාහුමය.
උත්තර මානවක තෙමේත් තථාගතයන්ගේ කාය වාග් සමාචාරයේ සිත් නොගන්නා කිසිවක් දක්නෙම්, සත්මසක් මුළුල්ලෙහි ලුහුබැඳ අල්ප මාත්‍රයකුත් නො දැක්කහ. මනුෂ්‍ය වූ හෝ මෙ තෙමේ බුදුබවට පැමිණියහුගේ කාය වාග් ද්වාරයන්හි සිත් නොගන්නා කුමක් දකින්නේද, මාරදෙව් පුත් ද බෝසතුන්ගේ මහාභිනිෂ්ක්‍රමණයේ සිට සයවසක් විමසමින් සිත් නොගන්නා කිසිවක්, යටත්පිරිසෙයින් හිතේ විතර්ක මාත්‍රයකුදු නොදැක්කහ. මාරයා මෙසේ සිතීල. ඉදින් මොහු විතර්ක කළ පමණකුදු, අකුශලයක් දක්නෙම් නම්, ඒ විගසම එහිදීම ඔහුගේ මුදුනට පහර දී යන්නෙමි. හෙතෙම අවුරුදු හයක්ම නො දැක බුදුවීමෙන් පසුව එක් අවුරුද්දක් ලුහුබැඳ කිසි වරදක් විතර්කයක් නො දක්නේ, ආපසු යනවිට වැඳ -
මහාවීර වූ, මහාප්‍රාඥ වූ, සෘද්ධියෙන් ද, යසසින් ද, දිලිසෙන්නා වූ සියලු අකුශල වෛරයන්, පුද්ගල වෛරයන්, දුගති භය ආදිය ඉක්මවා සිටි ඔබවහන්සේ ගේ පා වඳිමි.
ගාථාව කියා ගියේය.
**වීතිමිස්සා** එක්කලෙක කළු වුයේ, එක් කලෙක සුදු වූයේ යයි ව්‍යතිමිත්‍ර වූ, **වොදානා **පිරිසිදු වූ නිකෙලෙස් වූ, **සංවිජ්ජන්ති** පිරිසිදු වූ ධර්මයෝ ඇත. ලැබෙත්. තථාගතයන්ගේ කාය සමාචාරාදිය පිරිසිදු වූහ. එහෙයින් කීහ -
‘මහණෙනි, තථාගතයන්ගේ නො රැක්ක යුතු ධර්ම සතරක් වෙති. කවර සතරක්ද, මාගේ මේ කර්මය අනිකකු නො දැකීමයි. තථාගතයෝ කිසියම් දුශ්චරිතයක් නො කරන්නෝ ය. වචී සමාර, මනෝ සමාචාර, මහණෙනි තථාගතයෝ පරිසුද්ධ ආජීව ඇත්තාහ. මාගේ මේ කර්මය කිසිවකු නො දක්වායි තථාගත තෙමේ යම් මිථ්‍යා ජීවයක් දරන්නේ ද රක්නේ ද එබඳු මිථ්‍යාජීවයක් තථාගතයන්ට නැත.’
**ඉමං කුසලං** මේ ආජීව අෂ්ඨමක සීලයට ශාස්තෲ තෙම පැමිණ බොහෝ කලක් වන්නේ ද, බොහෝ කලක පටන් මෙයින් යුක්ත වූයේ ද, එසේ නැතිනම් පැමිණ මද කලක් ඇත්තේ ද, ඊයේ පෙරේදා හෝ ඊට පළමුදා පැමිණියේ වේද, විමසන අර්ථයි.
එකකු විසින් එකම තැනක බොහෝකල් වසන්නාහු නම් මිථ්‍යාජීව කර්ම කරන ලද්දේ වෙයි. කල් ඉක්මයාමේ දී එය පෙනෙයි. ප්‍රකට වෙයි. හෙතෙම එක්තරා පසල් ගමක හෝ, මුහුදු තීරයට හෝ ගොස් පන්සලක් කරවා ආරණ්‍යයක මෙන් වසයි. මිනිස්සු බුහුමන් උපදවා ඔහුට ප්‍රණීත වූ ප්‍රත්‍යයන් දෙති. ජනපදවාසී භික්‍ෂූහු ඔහුගේ පිරිවර, පෙරහැර දැක ‘ඒකාන්තයෙන් මේ භික්‍ෂුව ඉතා දැපුනෙකු විය යුතුය. මේ කවරෙක්දැයි විමසන්නාහු අසවල් තැන අසවල් මිථ්‍යාජීවය කොට (වැරදි විදියට ජීවත් වී) පැනගිය පුද්ගලයා යයි දැන, ‘මොහු සමග පොහොය කිරීම් ආදී විනය කර්ම කරන්නට නො පුළුවනැයි, භික්‍ෂූන් රැස්ව දැහැමෙන් සෙමෙන් උක්ඛේපනීය ආදී විනය කර්මයක් කරත්. මෙබඳු වූ පිළිකෙව් කරන්නා වූ ප්‍රතිපත්ති ඇති බව හෝ නැති බව විමසන්නට මෙසේ වදාළහ.
**එවං ජානාති** බොහෝ කලක පටන් පැමිණියේ ය. පැමිණීම ද කල් ඇතිව නොවේ යයි දැනගනී. තව ද මෙකල්හි සර්වඥ බවට පැමිණි තථාගතයන් ගේ ආජීව අට්ඨමක සීලය බොහෝකල් සිට පිරිසිදු වන්නේ ද, බෝසත්ව හැසිරෙන කාලයේ ද, යමෙකුගේ සීලය මෙසේ පිරිසිදු වී ද එනිසා මෙහි පුදුම විය යුත්තක් නැත්තේ ය.
අතීතයේ ගන්ධාර රට ගන්ධාර රජු ද, විදේහ රජු ද යහළුවෝ වැ කාමයන්හි ආදීනව දැන, රාජ්‍යයන්ට පුතුන්ට භාර දී, සෘෂි ප්‍රවෘජ්‍යාවෙන් පැවිදිව, එක්තරා කැලෑබද ගමක පිඬු පිණිස හැසිරෙත්. පිටිසර ප්‍රදේශයේ ලුණු ලැබීම දුෂ්කරය. ඔහු ලුණු නැති කැඳ ලැබී එක් ශාලාවෙක හිඳ කැඳ බොති. අතරින් අතර (ඉඳහිට) මිනිස්සු ලුණු කුඩු ගෙනැවිත් දෙති. එක් දවසක් වේදේහ ඍෂි හට කොළයක ඔතා ලුණු කුඩු දුන්නේ ය. වේදේහ ඍෂි එය ගෙන අඩක් ගන්ධාර ඍෂීන් සමීපයේ තබා, අඩක් තමන් සමීපයෙහි තබා ගත්තේය. එයින් මදක් වළඳා ඉතිරි වූ ලුණු සුණු ටික කොළයෙන් ඔතා මෙය නැති නොවේවයි සිතා තණ පඳුරක තැබීය. නැවත එක් දිනක් කැඳ බොන විටකදී සිහිපත් කර බලා ඒ ලුණු ගෙන ගන්ධාර ඍෂීන් වෙත පැමිණ ආචාරීනි මෙයින් මදක් ගත මැනවැයි කීය. වේදේහ ඍෂිය තොප විසින් කොයින් ලදද, එදා වළඳා ඉතිරි ලුණු ටික නො නසීවයි තබන ලදැයි වේදේහ ඍෂි කීය. ගන්ධාර සෘෂි එය ගන්නට අකමැතිව, ලුණු නැති කැඳ බී වේදේහ සෘෂිට මෙසේ කීහ -
සම්පූර්ණ වූ සොළොස් දහසක් ගම් ද, රන්රුවන් පිරි කොටු ගුල්ද හැරදමා දැන් ලුණු සුණු ටිකක් රැස් කරන්නෙහි.
වේදේහ ඍෂි මෙසේ කීය. නුඹවහන්සේ රාජ්‍යය හැරදමා පැවිදි වී දැන් ලුණු කුඩු ටිකක් රැස්කිරීමෙන් පැවිද්දට නුසුදුසු වූවක් නො කරන්නාහුද, වේදේහ ඍෂිය මා විසින් කුමක් කරන ලදද, එකල්හි ගන්ධාර ඍෂීන්ට මෙසේ කීහ.
පිරුණා වූ ධනධාන්‍ය ඇති ගන්ධාර දේශය හැරදමා අවවාද අනුශාසනා දානයෙන් නික්මුනේ දැන් මේ වනයෙහි මට කුමක් හෙයින් අවවාද කරන්නේ ද,
ගන්ධාර ඍෂි මෙසේ කීය.
නුඹට යහපතක්ම වේවා. බුද්ධාදීන් වර්ණනා කළ ස්වභාවය වූ ප්‍රශස්ත කාරණය මට කියමි. මට අධර්ම නම් වූ ස්වභාව රුචි නො වේ. ධර්මයම කියන්නා වූ මගේ සිතේ පාපයෙක් නො ඇලෙයි.
වේදේහ සෘෂි කීය.
දැහැමි වූ ද යම්කිසි කාරණයකින් අනුන් කිපෙනු ඇත. ඉදින් අනුන් කිපෙන්නා වූ අර්ථ රහිත ඒ වචනය පණ්ඩිතයෝ නොකියන්නාහ.
ගන්ධාර ඍෂි කීය.
ඒකාන්තයෙන් අයුක්තියක් කරනු ලබන්නෙකුට අවවාද කරනු ලබන්නේ කිපේවා හෝ නො කිපේවා හෝ, බොල් මිටක් මෙන් විසිරේවා හෝ ධර්මය කියන්නා වූ මගේ සිතේ පාපය නො ඇලේ.
මෙසේ ද කියා නැවත යමෙකුට ස්වකීය බුද්ධියක් නැද්ද, ආචාර්යවරුන් ඉදිරියේ නො හික්මේ ද, හෙතෙම වනයෙහි අඳ මීමකු මෙන් හැසිරේ.
ඉදින් ස්වකීය බුද්ධිය හෝ මනාව හික්මුණු ආචාරය විනය නැත්තේ ද එකල්හි හේ වනයෙහි අඳ මීමෙකු මෙන් හැසිරේ.
නැවත යම් හෙයකින් මේ ලෝකයේ ඇතැම් කෙනෙක් මැනවින් හික්මුණාහු වෙති ද, හික්මවන ලද විනය ඇති ඒ නුවණැත්තෝ එකඟ වූ සිත් ඇතිව හැසිරෙත්.
ඉක්බිති වේදේහ තවුස් තෙමේ නොදැන තමා විසින් කරන ලද වරදට ගන්ධාර ඍෂීන් ක්‍ෂමා කරවාගෙන දෙදෙනම තපස් රැක බඹලොව ගියහ. මෙසේ තථාගතයන් වහන්සේ බෝධිසත්ත්ව කාලයේ ද බොහෝ ආජීව අට්ඨමක සීලයෙන් පිරිසිදු වීය.
**ඤත්තජ්ඣා පන්නො අයමායස්මා භික්ඛු යසංපත්තො** මේ ආයුෂ්මත් වූ අපගේ ශාස්තෲ වූ භික්‍ෂු තෙම දන්නා බවට ප්‍රකට බවට ප්‍රසිද්ධ බවට පැමිණි බැවින් ද, යසසින් යුක්ත බැවින් ද, ඇතැම් ආදීනවයෝ දක්නා ලැබේ, නැතහොත් එසේ නොවන්නේදැයි විමසනු මැනවයි දක්වන සේක. **න තාව භික්ඛවෙ** යම්තාක් භික්‍ෂුව රාජරාජ මහාමාත්‍යාදීන් කෙරෙහි ප්‍රසිද්ධ බවට හෝ පිරිවර බවට නො පැමිණියෝ ද, ඒ තාක් මාන අතිමාන ආදී ආදීනවයෝ නො දක්නා ලැබෙත්. අතිශයින් උපශාන්ත වූයේ සෝවාන් කෙනෙකු මෙන් ද, සකෘදාගාමී කෙනෙකු මෙන් ද, වාසය කෙරෙයි. ආර්යයෙක් ද, පෘථග්ජනයෙක් ද කියා දැනගැනීමට ද නොහැකි වෙයි.
**යතො ච ඛො භික්ඛවෙ** නැවත යම් සේ මෙම ශාසනයෙහි ඇතැම් මහණෙක් ප්‍රසිද්ධ වූයේ පිරිවර සම්පන්න වූයේ වේද එකල්හි, තියුණු අගකින් යුක්තව ගව සමූහයාට අනින්නා වූ දුෂ්ට ගොනෙකු මෙන් ද, මෘග සමූහයා විනාශකරන දිවියකු මෙන් ද, අනෙක් භික්‍ෂූන් ඒ ඒ තැන්වල ගෞරව රහිත වූයේ අසමාන පැවතුම් ඇත්තේ, අග පයින් බිම ස්පර්ශ කරමින් ඇවිදින්නේ ය. ඇතැම් කුල පුත්‍රයෙක් යම් යම් පරිද්දෙන් ප්‍රසිද්ධ වූයේ කීර්තිය ඇත්තේ වේද, ඒ ඒ පරිද්දෙන්, පල බරින් බර වූ වී කරල් මෙන් ඉතා මැනවින් පහතට නැමේ. රාජරාජ මහ ඇමතින් වෙත එළඹෙන කල්හි නිදොස් බව සිහි නුවණින් සලකා ශ්‍රමණ සංඥාව එළවා, සිඳුණු අං ඇති වෘෂභයකු මෙන් ද, සැඩොල් දරුවකු මෙන් ද, නිහතමානී යහපත් පැවතුම් ඇත්තේ, පහන් සිත් ඇතිව භික්‍ෂු සංඝයාගේ ද දෙවියන් සහිත ලෝකයාගේ ද හිත සුව පිණිස පිළි පදී. මෙබඳු වූ පිළිවෙත සඳහා **නාස්ස ඉධෙකච්චෙ ආදීනවා** යනුවෙන් වදාළහ.
තථාගතයන් වහන්සේ අටලෝ දහම්හි තාදී සේක. ලාභයෙහි ද අලාභයෙහි ද තාදී සේක. කීර්තියේ දී ද අවමන් කිරීමේදී ද තාදී සේක. සුව දුක් දෙකේ දී තාදී සේක. එහෙයින් සියලු ආකාරයෙන්ම තථාගතයන්ගේ ඇතැම් ආදීනවයෝ විද්‍යමාන නොවෙත්.
**අභයූ පරතො** නොබියව අතිශයින් ඇලුනේ නිරතුරුව ඇලුනේ වේද යන අර්ථයි. නොහොත් භයෙන් නො ඇලුනේ යන අර්ථයෙන් **අභයූපරතො** නම් වේ. එය සතරෙකි. ක්ලේශ භය, සංසාර භය, දුග්ගති භය, උපවාද භය යනුවෙනි. පෘථග්ජනයා මේ බිය සතරෙන්ම බිය වෙයි. ශෛක්‍ෂයෝ බිය තුනකින් බිය වෙති. ඔවුනට දුර්ගති භය නොමැත. ඉදින් සප්ත ශෛක්‍ෂයෝ බියෙන් ඇලුනාහු වෙති. ක්‍ෂීණාශ්‍රවයෝ බිය රහිත වූවෝය. ඔවුන්ට එක් බියක්වත් නැත. පරවාද බිය නැත් ද ඒ පරානුකම්පාව නිසාය. මා වැනි ක්‍ෂීණාශ්‍රවයකු නිසා සත්ත්වයෝ නොනැසෙත්වා යි උපවාදය රකී.
මුලුප්පලවාපී විහාරවාසී තෙරුන් මෙනි. මුලුප්පලවාපී තෙරුන් වහන්සේ ‘මුලු පුලෑගම’ පිඬු පිණිස පිවිසියහ. උපස්ථායක කුලගෙදර දොරකඩට පැමිණි උන්වහන්සේගේ පාත්‍රය ගෙන පිලෙහි (ඉස්තෝප්පුවේ) අසුනක් පැනවීය. ඇමති දුව ද ඒ පිලේම අනෙක් පැත්තේ ඉතා මිටි අසුනක හිඳගත්තීය. එක් නේවාසික භික්‍ෂුවක් පසුව පිඬු පිණිස පැමිණ දොර සිටම බලන්නේ, තෙරුන් වහන්සේ ඇමති දූ හා එක ඇඳෙහි උන්නේ යයි සලකා, මේ භික්‍ෂුව පාංශුකූලික විහාරයේ ඉතා සන්සුන් උපශාන්ත කෙනෙකු මෙන් වෙසේ. එහෙත් ඇතුළුගම උපස්ථායිකාවන් සමග එක ඇඳෙහි සිටී යයි සිතා, කෙසේ ද මා විසින් වැරදි ලෙස දක්නා ලද්දේ දැයි නැවත නැවත හැරි හැරී බලා ඒ හැඟීමෙන්ම නික්ම ගියේය. තෙරුන්වහන්සේ බත්කිස නිමවා විහාරයට පැමිණ වසන කුටියට පිවිස දොර වසා වැඩ උන්හ. නේවාසික භික්‍ෂුව ද බත්කිස අවසන් කොට විහාරයට අවුත් ඒ පාංශුකූලික භික්‍ෂුවට අවමන්කොට විහාරයෙන් නෙරපන්නෙමියි තෙරුන් වසන තෙනට ගොස් අසංවර ලෙසින් පරිභෝග දියකළයෙන්, දිය කෙනෙස්සෙන් වතුර ගෙන මහත් ශබ්ද කෙරෙමින් පා සේදීය. තෙරණුවෝ මේ අසංවර ලෙස හැසිරෙන්නේ කවරෙක්දැයි විමසන්නාහූ සියල්ල දැන මේ තෙමේ මා පිළිබඳව සිත දූෂ්‍යකොට අපාගත නොවේවායි අහසට පැන නැගී කැණිමඬල සමීපයේ පලඟින් වැඩ හුන්නේ ය. නේවාසික භික්‍ෂුව දුෂ්ට අදහසින් යතුර ඔසවා දොර හැර ඇතුළත ද නො සිටියෙන් ආපසු නික්ම යන්නට සැරසුණි. තෙරණුවෝ කෑරීමෙන් ශබ්ද කළහ. නේවාසික භික්‍ෂුව උඩ බලා දැක ඉවසාගත නො හැකිව ඇවැත්නි, පාංශුකූලිකය, මෙසේ මහත් ආනුභාවයෙන් යුක්ත වූ තොපට උපස්ථායිකාව සමග එකම ඇඳේ ඉඳින්නට සුදුසුදැයි විචාළේය. ඔබ විසින් වැරදි ලෙස දක්නා ලද්දේ යයි (කී තෙරණුවෝ) මෙසේ ක්‍ෂීණාශ්‍රවයෝ පරානුකම්පාවෙන් උපවාද රකිත්.
**ඛයා රාගස්ස **යනු රාගය ක්‍ෂය වීමෙන් ම වීතරාගී හෙයින් කාමයන් සේවනය නො කෙරෙයි. ප්‍රත්‍යවේක්‍ෂා කොට වළකා නොවේ. **තඤ්චෙ** මෙසේ තථාගතයන්ගේ ක්ලේශ ප්‍රහාණය දැන ඒ ඒ තන්හි සිටි කාලයන්හිදී ද සිව් පිරිස් මැද අලංකෘත ධර්මාසනයන්හි හිඳ ද, මෙසේත් තථාගතයන් වහන්සේ පහ වූ රාග ඇතියහ. පහ වූ ද්වේෂ ඇතියහ. පහ වූ මෝහ ඇත්තේය. වමනය කළ කෙලෙස් හා ප්‍රහීණ වූ මල ඇත්තේය. කළු වළාකුළින් මිදුණු පුන්සඳ සේ අති පිරිසිදුයහ. මෙසේ තථාගතයන්ගේ ක්ලේශ ප්‍රහාණයෙහි ගුණ කියන්නා වූ වීමංසක භික්‍ෂුව, අන්‍යයෝ මෙසේ විචාරන්නාහු වෙති යන අර්ථයි.
**ආකාරා** කාරණයෝ **අන්‍ධයාති** අනුබද්ධීහූ. **සංඝෙවා විහරන්තො** එක් කලෙක අපරිච්ඡින්න වූ (පරපුර නොකැඩුනා වූ) භික්‍ෂු සංඝයා මැද වාසය කරන්නේ **එකොවා විහරන්තො = ඉච්ඡාමහං භික්ඛවෙ අන්‍වද්ධමාසං පතිසල්ලියිතුං ‘තෙමාසං පතිසල්ලියිතුං** මෙසේ විවේකව වාසය කරන්නේ හා පාරිලෙය්‍යක වනලැහැබ මැද එකලාව වාසය කරන්නේ, **සුගතා** යහපත් සේ ගියා වූ සුපිළිපන් වූවාහු, කාරක වූවාහු යුතුකම්හි නියැලෙන්නා වූ, ඇතැම් භික්‍ෂූහු ඇත. **දුග්ගතානි** වැරදි සේ ගියා වූ, දුෂ්ප්‍රතිපන්න වූ, ශරීරයේ දැඩි බව ඇත්තාහු මෙබඳු හික්‍ෂූන් ද සමහරවිට ඇත. **ගණමනුසාසන්ත** සමුහය බන්‍ධනයෙන් බැඳුනාහූ, සමූහයා කෙරෙහි බහුල පැවතුම් ඇත්තාහූ ගණයා පරිහරණය කෙරෙති. මෙබඳු වූ භික්‍ෂුහූ ද වෙති. ඔවුන්ට විරුද්ධ වූ ගණයා කෙරෙන් නික්මුණා වූ, පහ වූ සංසර්ග ඇති, වෙන් ව වාසය කරන්නාහු ද වෙති.
**ආමිසෙසු සන්‍දිස්සන්ති** ආමිෂයෙහි ගිජු වූවාහු ලොල් වූවාහූ, සිවුපසය සඳහාම ඇවිදින්නා වූ ආමිෂයෙන්ම පෙළෙන්නා වූ භික්‍ෂූන් ද ඇත. ආමිෂයෙහි නො ඇලුණා වූ සිව්පසය පිළිබඳ නැවතුණු සිත් ඇති, වැහි වළාකුලින් වෙන් වූ සඳ මෙන් වාසය කරන්නා වූ භික්‍ෂූන් ද ඇත.
**නාසමා යස්මා - තං තෙන අවජානාති** මේ ආයුෂ්මත් ශාස්තෲ තෙමේ ඒ ඒ පිළිවෙතින් ඒ ඒ පුද්ගලයා අවමන් කෙරෙයි. මේ තෙමේ සුපිළිපන්ය. ක්‍රියාකාරීය. මෙතෙම ගණයා කෙරෙන් වෙන් වූයේය. පහ වූ සංසර්ග ඇත්තේය. මෙතෙම ආමිෂයෙන් නො ඇලුනේය. ප්‍රත්‍යයන්ගෙන් නැවතුණු සිත් ඇත්තේය. වළාකුලින් මිදුණු සඳ මෙන් යයි, මෙසේ ඔහුගේ ගෘහාශ්‍රිත වශයෙන් උසස් කිරීමකුදු නැත. මෙතෙමේ දුෂ්ප්‍රතිපන්නය. ශරීරයේ දැඩි බව බහුලකොට ඇත්තේය. අත්හළ කමටහන් ඇත්තේය. මෙතෙම සමූහ බන්ධනයෙන් බැඳුනේය. මෙතෙම ආමිෂයෙහි ගිජුය. ලොල්ය. ආමිස පිළිබඳවම ඇස් ඇත්තේය. මෙසේ ඔහු තෘෂ්ණා වශයෙන් බැහැර කිරීමකුදු නැත. මෙයින් කුමක් කියයි ද, සත්ත්වයන් කෙරෙහි තථාගතයන් තුළ පවත්නා තාදී බවම කියයි.
**තත්‍ර භික්ඛවෙ** ඒ වීමාංසකයන් දෙදෙනා අතරෙහි ‘කෙපනායස්මතො ආකාරා යන ප්‍රශ්නයෙන් ගැටළු විසඳන්නෙකුත් වීද ‘අභයුපරතො ආයමායස්මා’ යන ප්‍රශ්නයෙන් ආ මූල වීමංසිකයකුත් වේද, ඔවුන් අතුරෙහි මූල වීමංසකයා විසින් තථාගත තෙමේ මත්තෙහි නො විචාළ යුත්තේය. යම්හෙයකින් හෙතෙම පළමු අනුන්ගේම කථාවෙන් අවසානයට නොගොස් එයින් මතු ද තථාගතයන්ගෙන්ම විචාල යුත්තේය යන අර්ථයි.
**බ්‍යාකරමානො** මෙහි තථාගතයන්ගේ මිථ්‍යා ප්‍රකාශයක් නම් නැත්තේ ම ය. එහෙයින් ‘සම්මා මිච්ඡා’ යයි නො කියා බ්‍යාකරමානො යයි කීහ. **එථපතොහමස්මි එත ගොචරො** මගේ ආජීව අට්ඨමක සීලය පිරිසිදුය. ඒ මම මාගේ මාර්ගය, මෙ තෙමේ ගෝචරය යන අර්ථයි. ‘එතාපාථො’ යනුවෙන් ද පාඨයක් වේ. එහි අර්ථය, මගේ ආජීව අෂ්ඨමක සීලය පිරිසිදුය. ඒ මම ඒ සීලයාගේ පිරිසිදු බැවින් වීමංසක භික්‍ෂුවගේ නුවණෙහි එතාපාථො මෙසේ අපාථයටම එමි යි කියන ලද්දේය. **නො ච තෙන තම්මයො** තව ද මම ඒ පිරිසිදු සීලයෙන් තෘෂ්ණා සහිත නො වෙමි. පිරිසිදු සිල් ඇති බැවින් මම තෘෂ්ණා රහිත වෙමි’යි දක්වයි.
**උත්තරුත්තරිං පණීත පණීතං** යනු අතිශයින් ශ්‍රේෂ්ඨ ද අතිශයින් ප්‍රණීත ද කොට දේශනා කරති. **කණ්හසුක්කං පටිභාගං** අකුසලය ද කුසලය ද ප්‍රතිභාග සහිත කොට, විපාක සහිත කොට අකුසලය විනාසකොට කුසලය ද ප්‍රතිභානය කොට, අකුසලය සප්‍රතිභාග කොට කුසල් අකුසල් දේශනා කරති. අකුසලය දේශනා කරන්නාහූ උත්සාහ සහිතව, විපාක සහිතව දේශනා කරති. කුසලය දේශනා කරන්නාහූ උත්සාහය සහිතව විපාක සහිතව දේශනා කරති.
**අභිඤ්ඤාය ඉධෙ කච්චං ධම්මං ධම්මෙසු නිට්ඨ ගච්ඡන්ති** ඒ දේශනා කළ ධර්මයෙහි ඇතැම් ප්‍රතිවේධ ධර්මයක් අවබෝධ කරගෙන, එසේ අවබෝධ කරගත් ප්‍රතිවේධ ධර්මයෙන් දේශනා ධර්මයේ කෙළවරට පැමිණෙයි. **සත්‍ථරි පසීදති** යනු එසේ ධර්මයේ කෙළවරට ගොස් ඇති හෙයින් **සම්මා සම්බුද්ධො භගවා** භාග්‍යවතුන් වහන්සේ සම්මා සම්බුද්ධයයි ශාස්තෲන් කෙරෙහි පහදියි. එහෙයින්ම ඒ භාග්‍යවතුන් වහන්සේ යම් ධර්මයක් දේශනා කරන්නේ ද, **සොපි ස්වාක්ඛාතො භගවතා ධම්මො** ඒ භාග්‍යවතුන් විසින් දේශිත ධර්මය ස්වාක්ඛාතය. නෛර්යාණික යයි (දනී), යමෙක් ඒ ධර්මය පිළිපදින්නේ ද ඒ (සංඝයා) **සුපටිපන්නො සංඝො** සුප්‍රතිපන්නය. කාය වංකාදී දොස් රහිතය. පිළිවෙතට පිළිපන්හයි ධර්මයා කෙරෙහි ද සංඝයා කෙරෙහි ද, ප්‍රසන්න වේ. එහි තුන්රුවන ගුණ කියන්නා වූ භික්‍ෂුව
**ඉමෙහි ආකාරෙහි** මේ ශාස්තෲන් විමසන කරුණුවලින්, **ඉමෙහි පදෙහි** මේ අකුරුවලින් යුත් පදයන්ගෙන් **ඉමෙහි බ්‍යඤ්ජනෙහි** මෙහි මේ කී අකුරුවලින් **සද්ධ නිවිට්ඨා** ඔකප්පනා ශ්‍රද්ධාව පිහිටියා වෙයි. **මූලජාතා** සෝවාන්මග විසින් ගත් මුල් ඇත්තී වෙයි. සෝවාන් මග ගත් ශ්‍රද්ධාවගේ මූලය නම් **ආකාරවතී** කාරණය විමසා ගෙන කරුණු සහිත වූ බැවින්, **දස්සන මූලිකා** සෝවාන්මග මුල්කොට ඇති බැවින් ඒ සෝවාන් මග දර්ශනයයි කියනු ලැබේ. **දළ්හා** ස්ථිර වූ, **අසංහාරියා** හරින්නට නොහැකි, **සමණෙන වා** සංසිඳවූ පව් ඇති මහණෙකු විසින් හෝ, **බ්‍රාහ්මණෙන වා** බැහැර කළ පව් ඇති බ්‍රාහ්මණයකු වශයෙන් හෝ, **දෙවෙන වා** උත්පත්ති දෙවියකු විසින් හෝ, **මාරෙන වා** වසවත් මරු විසින් හෝ, සෝවාන් වූවහුගේ ශ්‍රද්ධාව නො වෙනස් කළ හැක්කෝ වෙයි. සුරම්බට්ඨයාගේ මෙනි.
ඒ සුරම්බට්ඨ වනාහි තථාගතයගෙන් බණ අසා සෝවාන්ව ගෙට ගියේය. එකල මාරයා දෙතිස්මහා පුරිස් ලකුණෙන් හෙබි බුද්ධ රූපය මවා දොරකඩ සිට ශාස්තෲන් වහන්සේ ආ සේකැයි පණිවුඩයක් යැවීය. සුරම්බට්ඨ, ‘මා දැන් ශාස්තෲන් වහන්සේ සමීපයෙන් බණ අසා මෙය ආවා පමණි. කුමක් ද මේ වෙන්නේ යන සිතිවිල්ලෙන්ම පැමිණ, සර්වඥයන් යන හැඟීමෙන් වැන්දේය. මාරයා මෙසේ කීය. සුරම්බට්ඨය, මා විසින් නුඹට රූපය අනිත්‍යය -පෙ- විඤ්ඤාණය අනිත්‍යයයි යමක් කීවේද එය වැරදීමකින් කියන ලදී. යම්හෙයකින් නො විමසා මා විසින් මෙසේ කියන ලදද, එහෙයින් ඔබේ රූපය නිත්‍යය -පෙ- විඥානය නිත්‍යය යි සිතට ගනුව. සුරම්බට්ඨ මෙසේ සිතීය. ශාස්තෲවරයෝ නම් නො විමසා ප්‍රත්‍යක්‍ෂ නො කොට කිසිවක් නො කියති. මෙය කරුණු රහිතය. ඒකාන්තයෙන් මේ මාරයා මට අප්‍රසාදය උපදවනු පිණිස ආවේ වන. ඉක්බිතිව ඔහු ‘ඔබ මාරයා නොවේදැ’යි ඇසීය. හෙතෙම බොරු කියන්ට නොහැකිව ඔව් මම මාරයා වෙමි’යි කීය. කුමක් නිසා මෙහි ආවේද, ඔබගේ ශ්‍රද්ධාව චලනය කරන්නට යයි කීය. පවිටු මාරය, නුඹ වැනි මාරයන් එකක් නොව සියයක් ආවත් මගේ ශ්‍රද්ධාව චලනය කරන්නට නුපුළුවන. තොප එයට අසමර්ථය. සෝවාන් මාර්ගයෙන් පැමිණි ශ්‍රද්ධාව ගල්පොළවෙහි පිහිටි මහමෙර මෙන් ස්ථිරය. නො සෙල්වෙන සුළුය. නුඹ මෙහි කුමක් කෙරේදැයි අසුර ගැසීය. ඔහුට එහි රැඳෙන්නට නො හැකි වූයේ අතුරුදන් විය. **බ්‍රහ්මුනාවා** බ්‍රහ්ම කායිකාදීන් අතරින් කිසියම් බ්‍රහ්මයකු විසින් හෝ, **කෙනචි වා ලොකස්මිං** වෙනත් ශ්‍රමණාදී වෙනත් කිසිවකු විසින් හෝ, වෙනස් කරන්නට නො හැක්කෝය. **ධම්ම සමන්නෙසනා** යථා ස්වභාවය සෙවීම, **ධම්මතා සුසමන්තිට්ඨො** ධර්මතාවෙන් මැනවින් විමසන ලද්දේ, ස්වභාවයෙන් මැනවින් පරීක්‍ෂාව කරන ලද්දේ වෙයි යන අර්ථයි. සෙස්ස සියලු තැන නො ගැඹුරු ඇත් ඇත්තේය.
**එවම්මෙසුතං** කෝසම්බක සූත්‍රයයි. එහි **කොසම්බියං** යනු මෙනම් නම ඇති නගරයයි. ඒ නගරයේ ආරාම, පොකුණු, ආදී ඒ ඒ තන්හි කොසඹ ගස් බහුල වීම නිසා කෝසම්බි යයි ප්‍රසිද්ධියට පත්විය. කුසුම්බ නම් සෘෂීහුගේ අසපුව සමීපයේ ඉදිකරන ලද නිසා ද කොසම්බ යයි කියතියි ඇතැමෙක් කියති. **ඝොසිතාරාමෙ** ඝෝසිත සිටු විසින් කරවන ලද ආරාමයේ දී මේ සූත්‍රය දේශනා කරන ලදී.
අතීතයේ අද්දිල නම් රටක් වූයේය. එරට විසූ කොතුහල නම් දුප්පතෙක් දුර්භික්‍ෂය නිසා සිය අඹුදරුවන් සමගින් කෙත් වත් ඇති රටකට යන්නේ පුත්‍රයා ඔසවා ගෙන යන්නට නො හැකි නිසා ඔහු හැරදමා ගියේය. මව් තොමෝ නැවතී, ඔහු ගෙන ගියාය. ඔව්හූ එක් ගොපලු ගමකට පිවිසියාහුය. ඒ දවස ගොපල්ලන්ට ද බොහෝ කිරිබත් ලැබුණු දවසක් විය. ඔව්හු ද එයින් කිරිබත් ලැබ අනුභව කළහ. ඉක්බිති ඒ පුරුෂයා වැඩිපුර කිරිබත් අනුභව කළෙන් දිරවන්නට නොහැකි වූයේ රාත්‍රී කාලයේ කළුරිය කොට එහිම බැල්ලකගේ කුස පිළිසිඳගෙන බල්ලෙක්ව උපන්නේ ය. හේ ගොපල්ලාට මනාප වූයේ ප්‍රිය වූයේ විය. ගොපල්ලා එක්තරා පස්බුදු කෙනෙකුන්ට උපස්ථාන කරයි. පසේබුදුන් ද දන් වළඳින විටද බලු පැටියාට ද බත් පිඩක් දෙයි. හෙතෙම පසේබුදුන් කෙරෙහි බැති සිත් උපදවා ගොපල්ලා සමගින් පන්සලට ද යයි.
හෙතෙම ගොපල්ලා නැති කල්හි බත් වේලාවට තෙමේ ම පන්සලට ගොස් බත් වේලාව දන්වනු පිණිස පන්සලේ දොරකඩ සිට බුරයි. අතරමග දී චණ්ඩ මෘගයන් දැක බුරමින් එලවා දමයි. හෙතෙම පසේබුදුන් කෙරෙහි බැති සිතින් කලුරිය කොට දෙලොව ඉපදුනේය. ඔහු ඝෝසිත දිව්‍යපුත්‍රයා නමින් හැඳින්වීය. හේ දෙලොවින් චුතවැ කොසබෑ නුවර එක්තරා කුල ගෙදරක උපන්නේ ය. අපුත්තක නම් සිටුවරයෙක් ඔහුගේ දෙමාපියන්ට ධනය දී, ඔහු පුත්‍රයකු කොට ගත්තේ ය. ඉක්බිතිව තමන්ට දරුවකු ලැබුණු විට මොහු මරා දමන්නට සත්ත්වරක්ම උත්සාහ කළේය. හෙතෙම පින්වත් දරුවෙකු නිසා සත් තැනදීම මරණයෙන් බේරී, අවසානයේ එක් සිටු දුවකගේ බුද්ධිමත් බවින් දිවි ලබා මෑත කාලයෙහි පියාගේ ඇවෑමෙන් සිටු පදවියට පත්ව ඝෝසක සිටු නමින් ප්‍රචාරයට පත්විය. කොසබෑ නුවර කුක්කුට සිටුය. පාවාරික සිටු යයි තවත් සිටුවරු දෙදෙනෙක් සිටී. මොහු සමග සිටුවරු තිදෙනෙක් වූහ.
ඒ කාලයේ ම ඒ යහළු සිටුවරුන්ගේ කුලුපග වූ තාපසයෝ පන්සියයක් පර්වත පාදයේ විසූහ. ඔහු කලින් කල ලුණුඇඹුල් සෙවීම සඳහා මිනිස් පෙදෙසට එන්නාහ. එක්වරක් ග්‍රීෂ්ම කාලයේ මිනිස් පියසට එන සෘෂීහූ නිරුදක මහා කාන්තාරය ගෙවා එන කල්හි කාන්තාරය කෙළවර සුවිසල් නුග ගසක් දැක මෙසේ සිතූහ. මෙබඳු වූ සුවිසල් රුකෙහි ඒකාන්තයෙන් දෙවියකු විසිය යුතුය. හේ මහේශාක්‍යයකු විය යුතුය. ඔහු අපට බීමට හා පරිභෝජනයට වතුර සපයන්නේ නම් යහපත්ය.
දෙවියා සෘෂීන්ගේ අදහස් දැන මොවුන්ට සංග්‍රහ කරන්නෙමියි තමන්ගේ ආනුභාවයෙන් පෙළෙප් අතරින් නගුලිසක් පමණ වූ දියදහරාවක් පැවැත්වීය. ඍෂි සමූහයා රිදී කඳක් බඳු වූ දියවැටිය දැක තම තමන්ගේ භාජනවලට ජලය රැගෙන පරිභෝග කොට යළි සිතීය. දෙවියෝ අපගේ පරිභෝගයට ජලය දුන්හ. මේ වූ කලී ගම් පියසක් නැති අරණ්‍යයකි. අපට ආහාර ද ලබාදෙන්නේ නම් ඉතා යහපත්ය. දෙවියා ද සෘෂීන්ගේ අදහස් අනුව දිව්‍යමය වූ කැඳ කෑ යුතු දේ දී සන්තර්පණය කළේය.
ඍෂිවරු සිතූහ. දෙවියා අපට ජලය ද ආහාර ද දුන්නේ ය. දැන් ඔහු අපට දැකීම සඳහා අප ඉදිරියේ පෙනී සිටින්නේ නම් මැනවි.
දෙවියා ඔවුන්ගේ ඒ අදහස දැන තමගේ උඩුකය පෙන්වීය. ඔව්හූ කීහූ. දේවතාවෙනි! තොපගේ සම්පත් ඉතා මහත්ය. කවර කුසල කර්මයක් කොට මෙවැනි සම්පත් ලදුයේද, ස්වාමීනි, ඒ තරම් විශාල ලොකු කුසලකර්ම නො කෙළෙමි. ඉතා සුළු කර්මයක් කළෙමි. අර්ථ උපෝසථ කර්මය නිසා මේ මහත් දිව්‍ය සම්පත් ලදුයෙමි.
පෙරදී මේ දෙවියා අනේපිඬු සිටාණන්ගේ සිටු මැදුරේ කම්කරුවකු වූයේය. සිටුවරයාගේ ගෙදර සියළුම දැසි දස් කම්කරුවෝ උපෝසථ දිනයන්හි පෙහෙවස් රකිති. එක් දවසක් මම හුදෙකලාවම පාන්දර නැගිට රැකියාවට ගියෙමි. මහා සිටානෝ සිය කම්කරුවන්ට දිනපතා බත් වැටුප් දෙයි. මේ සේවකයා වැඩට ගිය බව දැන ඔහුට ද සවස බත් වැටුප් දුනි. බත් පිසින දාසිය එක් අයකුට බත් උයා දවල් බතට වැඩපලෙන් ආ අයට බත් දින. කම්කරුවා මෙසේ ඇසීය. වෙනදා මේ වෙලාවට මේ ගෙයි හරි කලබලය. අද බොහෝ නිශ්ශබ්දය. ඒ මන්දැයි ඇසීය. අද මේ ගෙයි සියලු දෙනා පෙහෙවස් සමාදන්ව ඇත. මහසිටාණෝ ඔබට පමණක් අද වැටුප් දුන්හ යි දාසිය කීවාය. මෑණියනි එසේද, දැන් පෙහෙවස් සමාදන් වුවහොත් එය පෙහෙවස් වේද නොවේදැයි කම්කරුවා ඇසීය. ගොස් මහසිටු වෙතින් විචාරන්නැයි බත් අම්මා කීවාය. එසේ විචාරන ලද්දහුට මහසිටාණෝ මෙසේ කීහ. සම්පූර්ණ උපෝසථය සිදු නොවේ. එහෙත් අර්ධ උපෝසථය සිදු වේ. පෙහෙවස් සමාදන් වෙවයි කීය. සේවකයා බත් නොකා කට සෝදා පෙහෙවස් සමාදන්ව වසන තෙනට ගොස් වැද හොත්තේය. රාත්‍රී කාලයේ නිරාහාරව සිටි ඔහුගේ උදර වාතය කිපී අලුයම කලුරිය කළේය. අර්ධ උපෝසථය රැකි කර්මයේ ආනිසංසයෙන් මහා වත්තනි නම් වනදොර මහ නුගරුකෙහි බලවත් දිව්‍ය පුත්‍රයෙක් ව උපන්නේ යයි දෙවියා තම පුවත සෘෂීන්ට දැන්වීය.
ඍෂිවරු බුද්ධ, ධම්ම, සංඝ යන අප පෙර නො ඇසූ බසක් තා විසින් අපට කියන ලදී. බුදුන් ලොව උපන්නෙහි ද, එසේ බුදුන් ලොව පහළවිය. දැන් කොහේ වසන්නේද, ස්වාමීනි, සැවැත්නුවර ඇසුරු කරමින් දෙව්රම වාසය කරයි. තෙපි ඔහොම සිටුවු. අපි ශාස්තෲන් වහන්සේ දකින්නට යන්නෙමුයි තුටුපහටු සිත් ඇතිව නික්මී පිළිවෙළින් කොසබෑ නුවරට පැමිණියාහුය. මහසිටු තෙමේ ඍෂිවරුන් පැමිණි බව දැන පෙරගමන් කොට අපගේ නිවසේ දානය පිළිගන්නැයි ආරාධනා කොට දෙවැනි දින ඍෂි සමූහයාට මහා දන් දුන්හ.
සෘෂීහු දන් වළඳා අපි යමු යයි කීහු. ස්වාමීනි, ඔබලා වෙනත් කාලවල පැමිණිවිට මාස දෙකක් තුනක් හතරක් මෙහි වැස ආපසු යයි. මේ වාරයෙහි අද ම යන්නෙමුයි කියයි. මේ මන්ද, ගෘහපතිය එසේය. බුදුහු ලොව පහළ වූහ. කොයි වේලේ ජීවිත අන්තරාවක් වේදැයි නොදනිමු. එහෙයින් අපි වහා යන්නෙමු. ස්වාමීනි එසේ වීනම් අපිද යන්නෙමු. අප සමගම යා හැකිය. තෙපි ගිහිගෙයි වසන්නෝ මහඅවුල් ඇත්තාහ. ඔබලා සිටින්න. අපි පළමුව යන්නෙමුයි පිටත් වී, එක් තැනක දෙ දවසකුදු නො නැවතී ඉක්මන් ගමනින් ම සැවැත්නුවරට ගොස් දෙව්රම් වෙහෙර ශාස්තෲන් සමීපයටම ගියාහුය. එහිදී මිහිරි බණ කථා අසා සියල්ලන්ම පැවිදි වී අර්හත්වයට පත්වූහ.
ඒ සිටුවරු තුන්දෙන ද පන්සියයක් පන්සියයක් ගැල්වල ගිතෙල් මී උක්සකුරු ආදිය ද, පටදුහුල් වස්ත්‍ර ආදිය ද ගෙන කොසබෑ නුවරින් පිටත්ව පිළිවෙලින් සැවැත්නුවරට සැපත්ව, දෙව්රම අසල කඳවුරු බැඳ ශාස්තෲන් සමීපයට ගොස් පිළිසඳර කථාකොට එකත්පස්ව හුන්නාහුය. ශාස්තෲන් වහන්සේ යහළුවන් තිදෙනාටම මිහිරි ධර්මකථා වදාළහ. ඔහු බලවත් සොම්නසින් යුතුව දෙවන දවසේ පටන් අඩමසක් දන් දුන්හ. මෙසේ දන් දී ස්වාමීනි, අපගේ ජනපදයට වැඩමවීම සඳහා අපට ප්‍රතිඥා දුන මැනවැයි පාමුල වැදහොත්තාහ. ගෘහපතිවරුනි, තථාගතයෝ ශුන්‍යගාරයෙහි සිත් අලවා වෙසෙති යි වදාළහ. මෙතෙකින් ප්‍රතිඥා දුන්නේ වනැයි සලකා, ගෘහපතීහු භාග්‍යවතුන් වහන්සේ විසින් අපට ප්‍රතිඥා දෙන ලද්දේ වනැයි සලකා තථාගතයන් වැඳ නික්ම ගොස් යොදුනක් පාසා විහාරයක් බැගින් කරවා පිළිවෙළින් කොසබෑ නුවරට පැමිණ ලෝකයෙහි බුදුන් උපන්නේ යයි කීහු. තිදෙනම තම තමන්ගේ ආරාමයෙහි මහත් ධන පරිත්‍යාග කොට භාග්‍යවතුන් වහන්සේගේ වාසය සඳහා විහාර කර වූහ. එහි කුක්කුට සිටුහු විසින් කරවන ලද ආරාමය කුක්කුටාරාමය විය. පාවාරික සිටු විසින් පාවාරික අඹ වනයෙහි කරවන ලද විහාරය පාවාරිකම්බ වන නම් විය. ඝෝසිත සිටුහු විසින් කරවන ලද විහාරය ඝෝසිතාරාමය නම් විය. ඝෝසිත සෙට්ඨිනාකාරිත ආරාමෙ යන්න ඒ සඳහා කියන ලදී.
**භණ්ඩන ජාතා** ආරවුලේ පසුබිම පූර්වභාගය ‘භණ්ඩන’ නමි. එය හටගත්තේ මේ අය අතරේ යයි කියනු සඳහා **භණ්ඩනජාතා** වී. අත්, පා, වචන ආදිය උපයෝගී කරගනිමින් පැමිණි කලහය ආරාවුල මොවුන් අතරේ ඇතිවිය යන්න කීම සඳහා **කලහජාතා** නම් විය. විරුද්ධ වාදයට විවාදයට පැමිණි බව කීම සඳහා **විවාදාපන්නා** නමි. **මුඛඝත්තීහි** වචන නමැති අවි ආයුධවලින්, **විතු දන්තා** විඳින්නාහු, **තෙන චෙව අඤ්ඤ මඤ්ඤං සඤ්ඤාපෙන්ති - න ච සඤ්ඤත්තං උපෙන්ති** ඔව්හූ අර්ථය ද කාරණය ද දක්වා ඔවුනොවුන්ට නො දන්වති. කියන්නට සූදානම් වෙත් ද එහෙත් දැන ගැනීමට නො පැමිණෙති. දැනගැනීමට කැමැත්තක් නැත යන අර්ථයි. ‘නිජ්ඣන්ති’ යන්නෙහි ද මෙම ක්‍රමයමැයි. මෙහි **නිජ්ඣත්ති** යනු හැඟීම් වශයෙන් ඒ අදහසට පරියාය වචනයි. කුමක් හෙයින් මොව්හූ කලහ ඇතිකර ගත්තෝද, ඉතා සුළු කරුණක් සඳහාය.
එක්තරා ආවාසයක විනයධර හා සූත්‍රධර භික්‍ෂූහු දෙනමක් වූහ. ඔවුන් අතුරෙන් සූත්‍රාන්තික භික්‍ෂුව එක් දවසක් වැසිකිළියට පිවිසියේ පරිභෝග කරන ලද ජලයෙන් මදක් භාජනයේම ඉතිරිව තබා නික්මගියේය. විනයධර භික්‍ෂුව පසුව පැමිණ ඒ ජලය දැක නික්ම ඒ භික්‍ෂුවගෙන් විචාළේය. ඇවැත්නි, ඔබ විසින් ජලය භාජනයේ ඉතිරි කර ආවෙහිද, ඇවැත්නි එසේය. ඔබ මෙය ඇවැත් බව නො දන්නේ ද, සේය නො දනිමි. ඇවැත්නි, එය ඇවැතකි. එනිසා එය ඇවැත් වේ නම් දෙසන්නෙමි. නැවත ඉදින් ඇවැත්නි, තොප නො දැන සිහි නො කිරීමෙන් කරන ලද නම් ඇවැත් නැත. හෙතෙම ඒ ඇවතෙහි ඇවැත් නැත යන නිගමනයට එළඹියේය.
විනයධර තෙම (එසේ කියා) තමන් ඇසුරු කරන්නන් සමග සූත්‍රාන්තික භික්‍ෂුව ඇවතට පැමිණ එය නො දැන සිටී යනුවෙන් කීය. ඔව්හූ විනයධර තෙරුන්ගේ අතවැසියන් දැක තොපගේ උපාධ්‍යායයෝ ඇවතට පැමිණ ද ඇවැත් බව නොදැන සිටී යයි කීහ. ඔව්හූ ගොස් තමන්ගේ උපාධ්‍යායන්ට කීහ. හෙතෙම (සූත්‍රාන්තික) මෙසේ කීය. මේ විනයධර තෙම පළමුව ඇවැත් නැතැයි කියා දැන් ඇවැත් වේයයි කියයි. ඒ නිසා විනයධර තෙම මුසාවාසියෙකි යි කීය. ඔහු ගොස් (විනයධර අතවැස්සත් සමග) තොපගේ උපාධ්‍යය තෙමේ බොරු කාරයෙකැයි චෝදනා කළහ. මෙසේ ඔවුනොවුන් කලහ, අරගල ඇතිකළහ. ඒ සඳහා මෙය කියන ලදී.
**භගවන්තං එතදවොච** මේ ස්වාමීනි, **ඉධ භන්තෙ කොසම්බියං භික්ඛු භණ්ඩන ජාතානි** කොසබෑ නුවර භික්‍ෂූහූ හටගත් කලහ ඇත්තෝ (අරගල කරන්නෝ) වෙති යි තථාගතයන්ට කීහ. එය එසේ කීවේ බිඳවන අදහසින් නොවේ. වැඩ කැමති බැවින් හිත කැමති බැවින් සමගි කරවනු සඳහාමය. යම්කිසි විධියකින් මේ දෙපිරිස සමගි කරවනු සඳහාමය. යම්කිසි විධියකින් මේ දෙපිරිස සමගි කරන්නෙක් වීද ඔහුට ඒ අදහසම ඇතිවිය. යම්කිසි අයුරකින් මේ දෙපිරිස කලහය පටන් ගත්තාහු ද අපට එය සමගි කළ නො හැකිය. වෙනත් භික්‍ෂුවකටද මේ අය සමගි කළ නොහැක. දෙවියන් සහිත ලෝකයේ අග්‍ර පුද්ගල වූ භාග්‍යවතුන් වහන්සේ, තමන් වහන්සේ පැමිණ හෝ තමන්ගේ සමීපයට කැඳවා හෝ මේ භික්‍ෂූන්ට ඉවසීම, මෛත්‍රිය මුසු වූ සිහි කළයුතු ධර්මදේශනාවක් වදාරා මේ දෙපිරිස සමගි කරන්නේ නම් ඉතා යෙහෙකැයි වැඩි කැමැත්තෙන්ම මෙසේ කීයේය.
**ඡයිමෙ භික්ඛවෙ ධම්මා සාරාණීයා** කලහ භණ්ඩන වශයෙන් දේශනාව ඉහතින් ආරම්භ කරන ලදී. එහෙත් මෙතැන්හි දී සාරාණීය ධර්ම සය පිළිබඳව ධර්මයෝ මේ කෝසම්බ සුත්‍රයට අනුසන්ධි ලෙසින් ගියේ වෙයි. එහි **සාරාණීයා** සිහිකළ යුතු, කල් ඉක්මගියද, අමතක නොකළ යුතු, යමෙක් ඒ ධර්මයන් පුරාද, ඔහු සබ්‍රම්සරුන්ට පිය කෙරෙත්. **පියකරණා **ගරු කෙරෙත්. **ගරුකරණ සංගාහායා** සංග්‍රහ කිරීම පිණිස, **අවිවාදාය** විවාද නො කිරිම පිණිස, **සාමග්ගියා **සමගි බව පිණිස, **එකීභාවාය** එක්බව පිණිස, නොවෙනස් වීම පිණිස, **සංවත්තන්තී **පවතිත්. **මෙත්තං කායකම්මං** මෙත් සිතින් කළයුතු කායකර්ම, වචීකර්ම හා මනඃකර්මයන්හි ද මෙම ක්‍රමයමයි. නැවත මොව්හූ භික්‍ෂූන් වශයෙන් ආවාහූ ගිහීන් කෙරෙහි ද ලැබෙත්. භික්‍ෂූන්ගේ මෙත් සිත් වශයෙන් ආභිසමාචාරික ධර්මයන් පිරීම මෛත්‍රී කායකර්ම නමි. ගිහීන්ගේ චෛත්‍ය වැඳීම පිණිස, බෝධි වැඳීම පිණිස, සංඝ නිමන්ත්‍රණය පිණිස යාමය. ගමට පිඬු පිණිස වැඩි භික්‍ෂූන් දැක පෙරගමන් කිරීමය. පාත්‍ර පිළිගැනීම, අසුන් පැනවීම, පසුගමන් කිරීම ආදිය මෛත්‍රී කායකර්ම වේ.
භික්‍ෂූන්ගේ මෙත් සිතින් ආචාරධර්මයන්හි හික්මවීම, කමටහන් කීම, බණ කීම, ත්‍රිපිටකය වැදෑරීම, මෛත්‍රී වාක් කර්ම නම් වේ. ගිහීන්ගේ චෛත්‍ය වැඳීමට යාම, බෝධි වැඳීමට යාම, බණ ඇසීම, මල් පහන් පූජා කිරිම, ත්‍රිවිධ සුචරිතයන්හි යෙදීම, ලාබ බත් ආදිය දීම, සිවුරු පිදීම, සංඝයාට සිව්පසය දීම, සංඝයා වඩමවා දන්දීම, අසුන් පැනවීම, පැන් පෙරහා තැබීම, සංඝයාට පෙරගමන් කිරීම, වඩා හිඳුවීම, වතාවත් කිරීම, පසුගමන් යාම ආදිය පිළිබඳව කථා කිරීම සාකච්ඡා කිරීම, විධිවිධාන යෙදීම මෛත්‍රී වාක් කර්ම නම් වේ.
භික්‍ෂූහු අරුණට පළමුව පිබිද සිරුර පිළිදැගුම් කොට වතාවත් නිමවා මේ විහාරයේ භික්‍ෂූහු සුවපත් වේවා. අවෛරී වෙත්වා. ව්‍යාපාද රහිත වෙත්වා ආදී වශයෙන් සිතීම මෛත්‍රී මනඃකර්ම නමි. ගිහියෝ ද ආර්යයන් වහන්සේ සුවපත් වෙත්වා. අවෛරී වෙත්වා. ව්‍යාපාද නැත්තෝ වෙත්වා. දුකින් මිදෙත්වා ආදී වශයෙන් සිතීම මෛත්‍රී මනඃකර්ම නම් වේ.
**ආවිචෙව රහොච** යනු ඉදිරිපිටදී ද, නැති තැනදී ද නවකයන්ගේ සිවුරු කිරීම් ආදී කටයුතුවලදී සහාය බවට යාම සම්මුඛයෙහි මෛත්‍රී කාය කර්ම නමි. වැඩිමහල් ස්ථවිර භික්‍ෂූන්ගේ පා සේදීම, පවන් සැලීම ආදී සියලුම සාමීචිකර්ම (යහපත් ක්‍රියා) සම්මුඛයෙහි මෛත්‍රී කාය කර්ම නමි. භික්‍ෂූන් විසින් වරදවා තබන ලද දැව බඩු ආදිය ඔවුන් කෙරෙහි අවඥා නො කොට තමන් විසින් වැරදියට තබන ලද්දේයයි සලකා නිසි ලෙස සකස් කිරීම (පරාම්මුඛ) අනභිමුඛයේ කරන මෛත්‍රී කාය කර්ම නම් වේ. දේව ස්ථවිර තිස්ස ස්ථවිර ආදී වශයෙන් ගරු ලෙස කථා කිරීම හමුවෙහි මෛත්‍රී වාක් කර්ම නම් වේ. විහාරයෙහි නැති භික්‍ෂුවක් පිළිබඳව ‘අපේ දේව ස්ථවිරයන් කොහිද, අපගේ තිස්ස ස්ථවිරයන් කොහිද, කවදා වඩින්නේ ද ආදී මමත්‍වයෙන් යුතුව කරන කථාව අනභිමුඛයේ (නැති තැන) මෛත්‍රී වාක් කර්ම නම් වේ. මෛත්‍රී ස්නේහයෙන් යුතුවැ සිනිඳු ඇස් දල්වා පහන් මුහුණින් බැලීම හමුවෙහි මෛත්‍රී මනඃකර්ම නමි. දේව ස්ථවිර, තිස්ස ස්ථවිර සුවපත් වේවා. අල්පාබාධ ඇත්තේ වේවායි සිතින් සිතීම අනභිමුඛයේ තැන තැන මෛත්‍රී මනඃකර්ම වේ.
**ලාභා** චීවරාදී ලද ප්‍රත්‍යයෝ **ධම්මිකා** කුහක ආදී මිථ්‍යා ජීවය හැර දැහැමෙන් සෙමෙන් පිණ්ඩපාතයෙන් උපන් **අන්තමසො පතත පරියාපන්ත මත්තමපි** යටත් පිරිසෙයින් පාත්‍රයට ලැබුනා වූ හැඳි දෙක තුනක් පමණ භික්‍ෂාවද, **අප්ප විභත්ත භොගී** බෙදීම් දෙකක් වෙති. ආමිෂ ප්‍රචිභක්තය පුද්ගල ප්‍රචිභක්තය යනුවෙනි. මෙපමණක් දෙන්නෙමි. මෙපමණක් නො දෙන්නෙමියි මෙසේ සිතින් බෙදීම ආමි ප්‍රවිභක්ත නම් වේ. අසවලාට දෙන්නෙමි. අසවලාට නො දෙන්නෙමි යනුවෙන් සිතින් බෙදීම පුද්ගල ප්‍රවිභක්තනම් වේ. ඒ දෙකම නොකොට යමක් නො බෙදන ලද ද එය වළඳා ද ඔහු නො බෙදා වළඳන තැනැත්තා වූයේ වෙයි.
**සීලවන්තෙහි සබ්‍රහ්මචාරීහි, සාධාරණ භොගී** මේ සාධාරණ භෝගීහුගේ ලක්‍ෂණයි. යම් යම් ප්‍රණීත වූවකම ලබාද, ඒ ඒ දෙය ලාභයෙන් ලාභය සෙවීම, ද්වාරයෙන් ගිහීන්ට නොදෙයි. තමාද පරිභෝග නො කරයි. පිළිගන්නේම සංඝයා හා සාධාරණ වේවයි සිතා ගෙඩිය ගසා (භික්‍ෂුන් කැඳවා) පරිභෝග කළයුතු දෙයක් මෙන් සිතයි. මේ සාරාණීය ධර්ම කවරෙක් පුරයි ද කවරෙක් නොපුරයි ද, දුසිල් මහණ නො පුරයි. ඔහු අයත් දෙස සිල්වත්හු නො ගනිති. පිරිසිදු සිල් ඇති වත පිළිවෙත පුරණ තැනැත්තේම පුරයි.
**තත්‍රිදං වත්තං **මේ එහි වත පිළිවෙතයි. යමෙක් නියමකොට මවට පියාට ආචාර්ය උපාධ්‍යාය ආදීන්ට දෙන්නේ ද හෙතෙම දිය යුත්තන්ට දෙන්නේ වෙයි. එහෙත් ඔහුට සාරාණීය ධර්මය නොවෙයි. පළිබෝධ පිළිදැගීම නම් වෙයි. සාරාණීය ධර්මය මිදුණු පළිබෝධ ඇත්තහුටම විය යුතුය. යළි නියමකොට දෙන්නා වූ ඔහු විසින් ගිලනුන්ට, ගිලන් උපස්ථායකයන්ට, ආගන්තුකයන්ට, ගමිකයන්ට අලුත පැවිදි වූ සඟල සිවුර පාත්‍රා ගැනීම නොදන්නවුන්ට දිය යුතුයි. මොවුන්ට දී ඉතිරි කොටස් ස්ථවිර ආසනයෙහි සිට මදින් මද නො දී කැමති කැමති පරිදි දියයුතුයි. ඉතිරියක් වූයේ නැතිනම් නැවත පිඬු සිඟා වැඩ ස්ථවිරාසනයෙහි පටන් යමක් යමක් ප්‍රණීත නම් එසේ දී ඉතිරි වූ දෙය තමන් වැළදිය යුතුයි. ‘සීලවන්තෙහි’ කී හෙයින් දුසිලුන්ට නොදිය යුතුයි.
මේ සාරාණීය ධර්ම නො හික්මුණු අය ඇසුරේ පිරිය නොහැක්ක. හික්මුණු පිරිසෙහි යමෙක් අන් තැනකින් ලබාද, හෙතෙම නොගනී. වෙනත් තැනකින් නො ලබන තැනැත්තේ ද ප්‍රමාදයෙන් යුක්තවම ගනී. වැඩියක් නො ගනී. මෙ සාරාණීය ධර්මය නැවත නැවත පිඬු පිණිස හැසිර, ලැබුණු ලැබුණු දේ දෙන්නහුට ද දොළොස් වසරකින් පිරෙයි. ඉන් මෙපිට නො පිරේ. ඉදින් දොළොස්වන වසරේ සාරාණීය ධර්මය පිරූ තැනැත්තා පිණ්ඩපාතය පිරූ පාත්‍රය ආසන ශාලාවෙහි තබා නාන්නට ගියේ ද, සංඝ ස්ථවිරයන් වහන්සේත් මේ පාත්‍රය කාගේදැයි අසා සාරාණීය ධර්මය පුරන්නහුගේ යයි දැන එය ගෙනෙවැයි සියලු පිණ්ඩපාතය බෙදා ගෙන වළඳා හිස් පාත්‍රය තැබූ කල්හි (නාන්ට ගිය මහණ) ඒ හිස් පාත්‍රය දැක මට ඉතිරි නොකොටම වැළඳූයේ යයි දොම්නසක් උපදවාද, එකල්හි සාරාණීය ධර්මය බිඳේ. නැවත දොළොස් වසක් පිරිය යුතු වෙයි. මේ සාරාණීය ධර්මය තීර්ථක පරිවාසය හා සමානය. වරක් කඩ වූ කල නැවත මුලපටන් පිරිය යුතුය. මට ලාභයක. මා විසින් මැනැවින් ලබන ලද පිණ්ඩපාතය මා නොවිචාරාම, මට ඉතිරි නො කොටම සබ්‍රහ්මචාරීහු වැළඳුවෝදැයි සතුටු වේද, සොම්නස් උපදවාද, ඔහුට සාරාණීය ධර්මය පිරුණේ නම් වෙයි.
මෙසේ පුරණ ලද සාරාණීය ධර්ම ඇත්තෙකුට ඊර්ෂ්‍යාවක්, මාත්සර්යයක් නොවේ. හේ මිනිසුන්ට ප්‍රිය වේ. සුලභ වූ ප්‍රත්‍ය ඇත්තේ වේ. ඔහුගේ පාත්‍ර ගත වූ දේ කෙතෙක් දුන්නත් ක්‍ෂය නොවේ. බෙදිය යුතු භාණ්ඩ ඇති තාක් අග්‍රභාණ්ඩ ලබයි. භයක් හෝ දුර්භික්‍ෂයක් පැමිණි කල්හි දෙවියෝ උත්සාහයට පැමිණෙත්.
ලුණුගල වැසි තිස්ස තෙරුන් වහන්සේ මාකිරිගම ඇසුරුකොට වැඩ වෙසෙති. පනහක් පමණ ස්ථවිරවරු නාගදීප මහාසෑය වැඳීම පිණිස වැඩමවන්නේ කිරිගම පිඩුසිඟා හැසිර කිසිවක් නො ලැබම නික්මුණාහුය. තෙරුන් වහන්සේ ගමට පිවිසෙමින්ම ඒ භික්‍ෂූන් දැක ස්වාමීනි, කිසිවක් ලදදැයි විචාළහ. හෙතෙම නො ලද බව දැන දැනම කීයේය. ස්වාමීනි, යම්තාක් මම එම් ද ඒතාක් මෙතැන වැඩසිටිනු මැනවි. ඇවැත්නි, අපි පනස් දෙනම පාළය තෙමෙන පමණකුත් නොලදුම්හ. ස්වාමීනි, නේවාසිකයෝ නම් බල ඇත්තෝ වෙති. නොලබන්නාහු නමුත් පිඬු පිණිස හැසිරෙන මාර්ග ස්වභාවය දනී. ස්ථවිරවරහු නැවතුනාහ. (නේවාසික) තෙරහු ගමට පිවිසියේය. සමීපයෙහිම මහා උපාසිකා තොමෝ කිරිබතක් සකස්කොට තෙරුන් එනතෙක් මග බලමින් සිටියාය. දොරට පැමිණියා වූ මහතෙරණුන්ගේ පාත්‍රය පුරවා දිනි. උන්වහන්සේ එය ගෙන ස්ථවිරවරුන් සමීපයට ගොස් ස්වාමීනි ගනු මැනවැයි සංඝ ස්ථවිරයන්ට කීය. තෙරුන්වහන්සේ අප මෙතෙක් දෙනා විසින් කිසිවක් නො ලද මෙතෙම වහා ගෙන ආයේය. කිමෙක්දෝහෝයි අනෙක් හිමිවරුන්ගේ මුහුණ බැලූහ. තෙරුන්වහන්සේ බලන ආකාරයෙන් ම දැන ස්වමීනි දැහැමෙන් සෙමෙන් ලද පිණ්ඩපාතයයි කුකුස් නැතුව පිළිගත මැනව. මුලපටන් සියල්ලන්ට යැපෙන පමණ දී තමාද යැපෙන පමණ වැළඳූහ.
ඉක්බිති සංඝස්ථවිරයෝ බත්කිස නිම වී උන්වහන්සේ විචාළහ. ඇවැත්නි, කවදා ලොව්තුරු දහම් ප්‍රතිවේධ කළේද, ස්වාමීනි, මට ලොව්තුරු දහම් නැත. ඇවැත්නි, ධ්‍යානලාභී ද, එය ද නැත. ඇවැත්නි, ප්‍රාතිහාර්යයක් නොවේද, ස්වාමීනි, මා විසින් සාරාණීය දහම් පුරන ලද, එය පිරූකල පටන් ඉදින් භික්‍ෂූන් දහසක් වුව ද, ඒ මගේ පාත්‍රගත පිණ්ඩය ක්‍ෂය නොවේ. සාධු, සාධු සත්පුරුෂය, ඔබට මෙය සුදුසුය. මේ වනාහි ඔහුගේ පාත්‍රගත වූ දෙය ක්‍ෂය නොවේයයි යන කාරණයයි.
නැවත මේ තෙරුන්වහන්සේම සෑගිරියෙහි ගිරිභණ්ඩ මහා පූජාවෙහි දානස්ථානයට ගොස් මේ දානයේ උතුම් භාණ්ඩය කුමක්දැයි විමසීය. ස්වාමීනි, සළු දෙකකැයි කීය. ඒ දෙක මට පැමිණෙන්නේ ය. ඒ අසා ඇමතිවරු රජුට කීය. එක් තරුණ භික්‍ෂුවක් මෙසේ කීය. තරුණ භික්‍ෂුවගේ සිත මෙබඳුය. මහතෙරුන්ට සියුම් සළු සුදුසුය කියා මහතෙරුන්ට දෙමියි තැබීය. භික්‍ෂු සංඝයා පිළිවෙළින් සිටි කල්හි මුදුනෙහි තබන ලද සළු දෙක දීම සඳහා ඔහුගේ අතට නොපැමිණේ. එහෙත් තරුණ භික්‍ෂුවට දෙන කල්හි අතට ආයේය. හෙතෙම ඒ තෙරුන්ගේ අතේ තබා ඇමතියාගේ මුහුණ බලා තරුණ භික්‍ෂුව හිඳුවා දන් දී සංඝයා හැර තරුණ භික්‍ෂුව හිඳ, ස්වාමීනි, මේ ධර්මය කවදා ප්‍රතිවේධ කළාහුද, ඇසීය. ඒ තෙරණුවෝ පරියායෙනුදු නැති ගුණ නො කියන්නාහූ මහරජ, මට ලොව්තුරු දහමෙක් නැතයි කීහ. ස්වාමීනි, පළමුව කීයේ නොවේද? එසේය මහරජ, මම සාරාණීය ධර්මය පිරූවෙක්මි. ඒ ධර්මය පිරූ කල පටන් බෙදන තැන්හි අග්‍ර භාණ්ඩයමට පැමිණෙන්නේ ය. සාධු සාධු ස්වාමීනි, මේ ඔබවහන්සේට සුදුසුමය යි වැඳ නික්ම ගියේ ය. බෙදිය යුතු භාණ්ඩ ඇති තන්හි අග භාණ්ඩය පැමිණේය යන කථා පුවතයි.
තව ද චණ්ඩාලතීය භය ඇතිකල්හි භාතර ගම්වැසියෝ නාග ස්ථවිරීන්ට නො කියාම පලා ගියහ. තෙරණියෝ අලුයම කාලයෙහි ගම ඉතාම නිශ්ශබ්දය. පළමුකොට විමසමු යයි තරුණ භික්‍ෂුණීන්ට කීහ. ඈලා ගොස් ගමේ සියල්ලෝම පිටව ගොස් ඇති බව දැන ආපසු පැමිණ තෙරණියට කීහ. ඕ තොමෝ එය අසා ඔබලා ඔවුන් ගිය බව නො සිතව්. තමාගේ උදෙසීම් පිළිවිසීම්, නුවණින් මෙනෙහි කිරීම් යන කරුණුවලට නිරත වෙව්. වෑයම් කරව් කියා, භික්‍ෂාචාර වේලාවෙහි සිවුරු පොරවා තොමෝ දොළොස්වෙනි කොට ඇත්තී ගම්දොර නුගරුක මුල සිටියාය. වෘක්‍ෂයේ අධිපති දේවතාවා භික්‍ෂුණීන් දොළොස් දෙනා වහන්සේටම පිණ්ඩපාතය දී ආර්යාවනි, වෙන කොහේවත් නො යන්න. දිනපතා මෙහිම වැඩමවන්නැයි කීය.
තෙරණින් වහන්සේගේ කණිටු සහෝදරයකු වූ නාග නම් ස්ථවිර කෙනෙක් සිටී. ඒ තෙරුන් වහන්සේ මහත් භයය. යැපෙන්ට නුපුළුවන. පරතෙර යන්නෙමුයි තමන් දොළොස්වෙනිකොට තමන් වසන තැනින් නික්මුනේ ස්ථවිරීන් දැක යන්නෙමියි භාතරගමට පැමිණියහ. තෙරණිය තෙරුන් ආ බව අසා. උන්වහන්සේ සමීපයට ගොස් කිමෙක් ද ආර්යයෙනියි ඇසුවාය. හෙතෙම තමාගේ ප්‍රවෘත්තිය කීයේය. ඕ තොමෝ අද එක දවසක් විහාරයෙහි වැස හෙට වඩින්නැයි කීවාය. තෙරණුවෝ විහාරයට වැඩමවූහ.
තෙරණිය දෙවන දවසේ ගස මුලට පිණ්ඩපාතයේ ගොස්, තෙරුන් වෙත එළඹ මේ පිණ්ඩපාතය වළඳන්නැයි කීය. තෙරණුවෝ වටනේ ද සුදුසු දැයි අසා නිහඬව සිටියේය. තෙරණිය, පිණ්ඩපාතය ධාර්මිකය. කුකුස් නැතිව වළඳන්නැයි කීවාය. තෙරණියනි, වටනේද, ඕ තොමෝ පාත්‍රය ගෙන අහසට විසි කළාය. පාත්‍රය ආකාසයේ පිහිටියේය. ස්ථවිර තෙමේ, තෙරණියනි, සත් තලකින් මතුයෙහි සිටියද, භික්‍ෂුණී බත්මැයි, කියා භය නම් හැමකල නොවේ. බිය සිඳුණු පසු ආර්යවංස කියමින්, එම්බා පිණ්ඩපාතිකය, භික්‍ෂුණියගේ බත වළඳා කල් යැවූවයි සිතින් උපවාද කරනු ලබන්නේ පිහිටා සිටින්නට (දරාගන්නට) නො හැකි වන්නෙමි. තෙරණියනි අප්‍රමාද වව් යයි කියා මගට පිළිපන්නේය.
රුක් දෙවියා ද ඉදින් තෙරුන් වහන්සේ තෙරණියගේ අතින් පිණ්ඩපාතය වළඳන්නාහු ද, එය නො නවත්වන්නෙමි, ඉදින් නො වළඳන්නාහු නම් නවත්වමි යි සිතමින් සිට තෙරුන්ගේ ගමන දැක රුකින් බැස ස්වාමීනි, පාත්‍රය දුන මැනවි යි පාත්‍රය ගෙන ගස මුලටම වඩමවා අසුන් පනවා පිණ්ඩපාතය පුදා කරන ලද බත්කියෙන් පසුව ප්‍රතිඥා කරවා දොළසක් භික්‍ෂුණීන් ද දොළසක් භික්‍ෂූන් ද සත්වසක් උපස්ථාන කළහ. මේ දෙවියෝ උත්සාහ බවට පත්වෙති යන මේ වස්තුවයි. එහි වනාහි ස්ථවිරි තොමෝ සාරාණීයධර්මය පූරණය කළා වන්නීය.
**අඛණ්ඩානි **යන තැන්හි යමෙකුගේ සප්ත ආපත්තිස්කන්ධයන් අතුරෙන් මුලින් හෝ අගින් යම්කිසි ශික්‍ෂාපදයක් බිඳුනේද, ඔහුගේ සීලය කෙළවරක් ඉරුණු සාටකයක් මෙන් ඛණ්ඩ සීල නම් වේ. යළි යමෙකුගේ ශීලය මැදින් බිඳුනේ නම් මැද සිදුරු වූ සාටකයක් මෙන් ‘ඡිද්‍ර’ නම් වෙයි. යමෙකුගේ පිළිවෙළින් ශික්‍ෂාපද දෙක තුනක් බිඳුනේ ද ඔහුගේ ශීලය පිටෙහි හෝ බඩෙහි හෝ රතු ආදී පැහැයක් ඇති දෙනකගේ මෙන් ‘ශබල’ නම් වෙයි. යමෙකුගේ අතරින් පතර බිඳුනාහු නම් අසමාන තිත්වලින් පුල්ලිවලින් චිත්‍ර වූ දෙනක මෙන් ‘කල්මාස’ නම් වෙයි. යළි යමෙකුගේ ශීලය සියල්ලෙන් සියල්ල නො බිඳී පවතින්නේ නම් ඔහුගේ සීලය අඛණ්ඩ, අෂිදු, අශබල, අකල්මාස වූවාහූ වෙත්, තව ද ඒ මේ ශීලයෝ තණ්හා නමැති දාස බවින් මිදුණු හෙයින් **භුජිස්සානි** බුද්ධාදී උතුමන් විසින් ප්‍රශස්ත හෙයින් **විඤ්ඤූප්පසත්‍ථානි** තණ්හා දිට්ඨි ආදීන් විසින් පරාමර්ශනය නො කළ හෙයින් අසවල් ඇවතට පැමිණියේ යයි. කිසිවකු විසින් චෝදනා කරන්ට නො හැකි බැවින් **අපරාමට්ඨා** උපචාර සමාධිය හෝ අර්පණා සමාධිය පවත්නුයි **සමාධි සංවත්තනිකානි** සමාධි සංවත්තනිකා යයි කියනු ලැබේ. **සීල සාමඤ්ඤගතො විහරති** ඒ ඒ පළාත්වල වාසය කරන්නා වූ භික්‍ෂූන් සමග සමාන බවට පැමිණ සිල් ඇතිව වෙසෙයි. සෝතාපන්න ආදීන්ගේ සීලය මුහුදින් එතෙරද, දෙව්ලොවද වසන අනෙක් සෝතාපන්නාදීන්ගේ ශීලය හා සමාන වෙයි. මාර්ගයෙන් පැමිණි ශීලයෙහි විවිධත්වයක් නැත. ඒ සඳහා කියන ලදි.
**යායං දිට්ඨි** යනු මාර්ග සම්ප්‍රයුක්ත වූ සම්මා දිට්ඨියයි. **අරියා** නිදොස් වූ, නික්ම යානුයි. **නීය්‍යානිකා, තක්කරස්ස** යමෙක් එසේ කරන්නේද **දුක්ඛක්බාය** සියලු දුක් ක්‍ෂය කිරීම පිණිස **දිට්ඨිසාමඤ්ඤගතො** සමාන දෘෂ්ටි බවට පැමිණියෙක්ව වෙසේ.
**අග්ගං** ජ්‍යෙෂ්ඨ වුයේ **සංගාහිකං** සියලු ගොනැස් රැස් කෙරේනුයි **සංඝානකිං **රැස්කිරිම යන අර්ථයි. **යදිදං කූටං** යම් මේ කුළුගෙයක කැණිමඬලක් කූටය නම් වේද, යම්හෙයකින් පංච භූමකාදී ප්‍රාසාදයෝ කටයෙන් බඳනා ලද්දාහුම සිටිත්ද. එය වැටුණු කල්හි මැටි ආදී වශයෙන් සියල්ල වැටෙත් ද එහෙයින් මෙසේ කීහ. **එවමෙව ඛො** කූටය කුළුගෙයට යම්සේද, එපරිද්දෙන් මේ සාරාණීය ධර්මයන්ට කිසියම් ආර්ය දෘෂ්ටියක් වේද, ඒ අග්‍ර වූයේ ද සංග්‍රහ කරන්නේ ද, රැස් කරන්නේ ද වේයයි දතයුතුය.
**කථඤ්ච භික්ඛවෙ යායං දිට්ඨි** යනු මෙහි මහණෙනි, නිදොස් වූ නෛර්යාණික වූ යම්කිසි සෝවාන් මාර්ග දෘෂ්ටියක් එසේ භාවිත කරන්නහුගේ දුක් ක්‍ෂය වීමට පමුණුවන්නේ ය. ඕ කෙසේ පමුණුවන්නේද, කවර කාරණයකින් පමුණුවන්නේ ද යන අර්ථයි. **පරියුට්ඨි ත චිත්තො ච හොති,** මෙතෙකිනුදු මඩනා ලද සිත් ඇත්තේ මෙනම් වේ යන තේරුමයි. සෑම තන්හිම මේ ක්‍රමයයි. **සුප්පණිහිතං මෙ මානසං** මගේ සිත මනාකොට තබන ලද, **සච්චානං බොධයා** සතර සත්‍යයන් ගේ අවබෝධය පිණිස **අරියං** යනාදියෙහි ඤාණය යම්හෙයකින් ආර්යයන්ට වේද, පෘථග්ජනයන්ට නොවේද, එහෙයින් අරිය යයි කියනු ලැබේ. යම් කෙනෙකුට ලොව්තුරු දහම් ඇත්ද, ඔවුන්ටම වේ. අන්‍යයන්ට නොවේ. එහෙයින් **ලොකුත්තරං** යයි කියන ලදී. පෘථග්ජනයන්ට නැති හෙයින් **අසාධාරණං ප්‍රමුජ්ජනෙ** යන්න කියන ලදී. සියලු වාරයන්හි මේ ක්‍රමයමයි.
**ලභාමි පච්චත්තං සමථං** තමන්ගේ සිතෙහි සමථය ලබමියි යන අර්ථයි. නිබ්බුතියෙහි ද මේ ක්‍රමයමයි. මෙහි **සමථො** යනු එකඟ බවයි. **නිබ්බුතී **යනු කෙලෙස් සංසිඳීමයි.
**තථාරූපාය දිට්ඨියා** මෙබඳු වූ සෝවාන් මා දැක්මෙන්,
**ධම්ම තායා** ස්වභාවයෙන් **ධම්මතා එසා** මේ ස්වභාවයමැයි. **මුට්ඨානං පඤ්ඤායති** සංඝකර්ම වශයෙන් හෝ දේශනාවෙන් හෝ නැගී සිටීම දක්නා ලැබේ. යම්හෙයකින් ආර්ය ශ්‍රාවකයා ඇවතට අවදනේ ගරුකාපත්තීන් අතුරෙහි කුටිකාර සමාන වූද ලුහු ඇවැත් අතුරෙන් සහසෙය්‍යාදි වැනි ඇවතකටද පැමිණේද, එය ද නොදැනය. දැන නො පැමිණේ. ඇවත් ඇවත, ඇවැත් දෙසීමෙන් නිදොස් නො කෙරේද, එහෙයින් **අථ ඛො නං ඛිප්පමෙව ආදිමාහ** යනාදිය වදාළහ.
**දහරො** තරුණ වූයේ, **කුමාරො** මහළු නොවූයේ, **මන්‍දො** ඇස් කන් ආදීන්ගේ මන්ද භාවයෙන් මන්‍ද වූයේ, **උත්තාන සෙය්‍යකො** ඉතා තරුණ බවින් උඩුකුරුව නිදන්නේ දකුණු හෝ වම් ඇලයෙන් නිදන්නට නොහැකි වෙයි. **අංගාරං අක්කමිත්‍වා** එහාට මෙහාට දිගුකරන අතින් හෝ පයින් හෝ ස්පර්ශකොට, මෙසේ ස්පර්ශ කරන මිනිසුන්ගේ අත් වහා නො දවයිද, ඇතැම් කෙනෙක් අඟුරු ගෙන පෙරළෙමින් දුරට යති. තරුණයාගේ අත් පා සීතල වෙති. හේ ස්පර්ශ කළ ඇසිල්ලකින්ම දවමින් ‘චිරි’ යයි හඬින් හකුළුවයිද, එහෙයින් මෙහි තරුණයෙක්ම දක්වන ලද, මහල්ලෙක් දවනු ලබන්නේ ඉවසයි. මොහුට ඉවසීමට නො හැක්කේය. එහෙයින්ම තරුණයෙක්වම දක්වන ලදී. **දෙසෙති** ඇවත පිළිගන්නා සමාන සභාග පුද්ගලයකු ඇති කල්හි එක් දවසක් හෝ රැයක් හෝ නොඉවසා රාත්‍රියෙහි චතුරංග අන්ධකාරයෙහි පවා සභාග භික්‍ෂුව වසන තැනට ගොස් නැවත දේශනා කෙරේ ම ය.
**උච්චාවචාති** උස් පහත් වූ, **කිං කරණීයානි** කුමක් කෙරෙම්දැයි මෙසේ කියා කළයුතු ක්‍රියාවෝ, එහි උසස් ක්‍රියා නම් සිවුරු මැහීම, පඬු පෙවීම, චෛත්‍යයේ පිරිසිදු කිරීම් ආදිය, පොහොය ගෙයි, චේතිය ඝරයෙහි, බෝධිඝරයෙහි කළයුතු වතාවත් ආදී ක්‍රියාවන් කිරීම ආදියයි. පහත් ක්‍රියා නම් පා සේදීම, තෙල් ගැල්වීම ආදී කුඩා කාර්යයන්ය. නොහොත් සෑයෙහි සුණුකම් කිරීම උසස් ක්‍රියාවකි. එහි කහට දිය වත්කිරීම, ඉනිමං බැඳීම, කොහු බැඳීම ආදිය කුඩා ක්‍රියාවන්ය. **උස්සුක්කං ආපන්නො හොති** උත්සුක බවට කළයුතු බවට පිළිපන්නේ වෙයි. **තිබ්බාපෙක්ඛා හොතීති** බහුල වූ ප්‍රාර්ථනා වේ.
**ථම්භඤ්ච ආලුම්පති** තණ ද කඩමින් කයි. **වච්ඡකඤ්ච අපචිනති** වසුපැටියා ද බලයි. තරුණ වස්සකු ඇති දෙනක් වස්සා සමග වනයට ආයේද, වස්සා හැර දෙන දුරට නොයයි. නුදුරු තැන හැසිරෙමින්ම තණ කඩාගෙන කමින්ම ගෙල ඔසවා අනිවාර්යයෙන්ම (වරින්වර) වස්සාම බලයි. එපරිද්දෙන් සෝවාන් පුද්ගලයා විචාරා කළයුතු උස්පහත් වූ ක්‍රියාවන් කරමින් ඊට නැමුණේම නො ලිහිල්ව පුරන්නේ ම වෙයි. තීව්‍ර වූ කැමැත්ත ඇතිව දැඩි වූ ප්‍රාර්ථනා ඇතිවම කෙරෙයි.
මහා සෑයෙහි සුසුකම් කරන කල්හි එක් ආර්ය ශ්‍රාවකයෙක් එක් අතකින් හුණු බඳුන ද එක් අතකින් කොස්සද ගෙන සුණුකම් කරන්නෙමියි සෑමළුවට නැංගේය. කාය ශක්තියෙන් දැඩි වූ එක් මහණෙක් තෙරුන් සමීපයේ සිටියේය. තෙරුන්වහන්සේ අනිකෙක් ඇති නිසා ප්‍රමාද වේයයි එතැනින් වෙනත් තැනකට ගියේය. ඒ මහණ ද එහිම ගියේය. තෙරුන් වහන්සේ නැවත වෙනත් තැනකට ගියේය. ඒ මහණ ද එහි ගියේය. තෙරුන් වහන්සේ යළි අනිත් තැනකට ගියේය. මෙසේ තුන්වෙනි තැනටද ආ ඒ භික්‍ෂුවට සත්පුරුෂය, සෑමළුව විශාලය. කිම ද වෙනත් තැනක ඉඩක් නැත්ද, ඇසීය. එකල්හි අනික් මහණ නික්ම ගියේය.
**බලතාය සමන්නාගතො** බලයෙන් යුක්ත වූයේ, **අට්ඨිකත්‍වානි** ප්‍රයෝජන ඇතියෙක් වී **මනසිකත්‍වා** සිත්හි තබා, **සබ්බ චෙතසො සමන්නාහරිත්‍වා **මද පමණ වූත් වික්‍ෂේපයක් නො කරමින් මුළු සිතින්ම එළවා, **ඔහිත සොතො** බහා තැබූ කන ඇතිව, (බණ ඇසීමටම යොමු කළ කන් ඇතිව) යම්හෙයකින් ආර්යශ්‍රාවකයෝ ධර්මශ්‍රවණයට ප්‍රිය වෙත් ද, මනාප වෙත් ද, (එවැන්නන්) බණ අසන තැනට ගොස් නිදි කිරමින් හෝ වෙනත් කිසිවකු සමග කථා කරමින් හෝ කලබලකාරි සිත් ඇතිව හෝ නො හිඳිත්. අමෘතය, වළඳන්නවුන් මෙන් ධර්මශ්‍රවණයෙන් සතුටට පැමිණියාහු වෙත් ද, අරුණ නැගීමද නො දනී. එහෙයින් මෙසේ වදාළහ.
**ධම්මතා සුසමන්තිට්ඨා හොති** ස්වභාවය මනාකොට විමසන ලද්දේ වෙයි. **සොතාපත්තිඵල සච්ඡිකිරියාය** යනු කරණ වචනයි. සෝවාන් ඵලය පසක් කළ නුවණින් යන අර්ථයි. **එවං සත්තංග සමන්නාගතො** මෙසේ මහා ප්‍රත්‍යවේක්‍ෂා ඤාණ සතින් යුක්ත වූයේ මේ පළමුව දක්වන්නේ ආචාර්යවරුන්ගේ සමාන කථා ය. එනම් ලොව්තුරා මග, බහු චිත්තක්‍ෂණික වූයේ නම් නැත.
විරුද්ධවාදීහූ වනාහි ඒක චිත්ත ක්‍ෂණික වූ මාර්ගයක් නම් නැතැයි (කියත) ‘එවං භාවෙය්‍ය සත්ත වස්සානි’ කී හෙයින් සත් වසකුදු මාර්ග භාවනාව වෙයි. ක්ලේශයෝ වහා සිඳෙන්නාහුය. නුවණ සතකින් සිඳෙතියි කියයි. හෙතෙම සූත්‍රයක් දක්වන්නැයි කිය යුතුය. ඒකාන්තයෙන් අනිකක් නො දක්නේ **‘ඉදමස්ස පඨමං ඤාණං අධිගතං හොති - ඉදමස්ස දුතියං ඤාණං -පෙ- ඉදමස්ස සත්තමංඤාණං අධිගතං හොති’** යන්න ගෙනහැර දක්වන්නේ ය. කිමෙක් ද මේ සුත්‍රය නෙය්‍යාර්ථ ද නීතාර්ථ ද, නීතාර්ථයයි කියන්නේ ය. සූත්‍රය යම්සේ ද අර්ථය එසේ වේ. හෙතෙම මෙසේ කිවයුතුය. ‘ධම්මතා සුසමන්නිට්ඨා හොති, සොතාඵල සච්ඡිකිරියාය’ මෙහි අර්ථය කවරේද, ඒකාන්තයෙන් සෝවාන්ඵලය පසක් කිරීම පිණිසය. ඉක්බිතිව කිවයුතුයි. මාර්ගයෙන් යුක්ත වූයේ ඵලය පසක් කෙරේද, ඵලයෙන් යුක්ත වූයේ ‘මාර්ගයද (හෙතෙම) දන්නේ ඵලයෙන් යුක්ත වූයේ පසක් කෙරේය යන්නය. ‘එවං සප්තංග සමන්නාගතො ඛො භිකඛවෙ අරිය සාවකො සොතාපත්ති සමන්නාගතො හොති’ තොපට මේ මාර්ගය නොවඩා මැඩියෙකු මෙන් පැන ආර්යශ්‍රාවක ඵලයම ගන්නේද, මා විසින් සූත්‍රයක් ලදැයි යම් ඒ (කටට ආවක්) නො කියව. ප්‍රශ්න විසඳන්නහු විසින් නම් ආචාර්යවරුන් සමීපයේ වැස බුද්ධවචනය ඉගෙන, අර්ථ රසය විඳ කිවයුතු වන්නේය. මේ ඥාන සත ප්‍රත්‍යවේක්‍ෂා ඥානම වේ. ලෝකෝත්තර මාර්ගය බහු චිත්තක්‍ෂණික වූයේ නම් නැත. ඒක චිත්ත ක්‍ෂණික වූයේ යයි හැඟවිය යුතුය. ඉදින් පිළිගන්නේ නම් පිළිගන්වා නො පිළිගන්නේ නම් යව උදෑසනම ආරාමයට ගොස් කැඳ බොවයි යැවිය යුත්තේ ය. සෙසු තන්හි අර්ථය ප්‍රකට මැයි.
**එවම්මෙ සුතං** බ්‍රහ්ම නිමන්තික සූත්‍රයයි. එහි **පාපකං දිටඨිගතං** ලාමක වූ ශාස්වත දෘෂ්ටිය, **ඉදනිච්චං** යනු මේ අවකාශ සහිත වූ අනිත්‍ය වූ, බ්‍රහ්මස්ථානය නිත්‍ය යයි කියයි. **ධුවං **යනු ද එයටම සමාන අර්ථයි. එහි ‘ධුවං’ ස්ථිරය. **සස්සතං **සදාකල්හිම විද්‍යමාන වේ. **කෙවලං** අඛණ්ඩය. සියල්ලය. **අවචන ධම්මං** චුත නොවන ස්වභාවය. **ඉදං හි න ජායති** ආදියෙහි මෙතැන කිසිවකු උපදින්නේ හෝ මිය යන්නේ හෝ ප්‍රතිසන්ධි වශයෙන් පැමිණෙන්නේ හෝ නැත යනු සඳහා කියයි. **ඉතො ච පනඤ්ඤං ** මේ අවකාශ සහිත වූ බ්‍රහ්මස්ථානයෙන් මත්තෙහි අන්‍ය වූ නිශ්ශරණයක් නම් නැත. මෙසේ ස්ථාවරත්වයට පැමිණි ඔහුට ශාස්වත දෘෂ්ටිය උපන්නේ වෙයි. මෙසේ කියන්නා වූ හෙතෙම මත්තෙහි තුන් ධ්‍යාන භූමි, සතරමාර්ග, සතරඵල, නිවන යන මේ සියල්ල නැතැයි කියයි. (ප්‍රතික්‍ෂේප කරයි) **අවිජ්ජාගතො** අවිද්‍යාවට ගියේ, අවිද්‍යාවෙන් අන්ධ වූයේ **යත්‍ර භි නාම** යමෙක් නම්,
**අථ ඛො භික්ඛවෙ මාරො පාපිමා** මාරයා භාග්‍යවතුන් වහන්සේ කෙසේ දැක්කේ ද, මාරයා වූ කලි කලින් කල තමන්ගේ භවනයෙහිම හිඳ ශාස්තෲන් වහන්සේ පිළිබඳව සොයා බලයි. මහණ ගොයුම් අද කොහේ ඉන්නේ ද, කවර ගමක හෝ නියම්ගමක වෙද, ඒ අන්දමට මෙදින ශාස්තෲන් ගැන බලන්නේ උක්කට්ඨා නුවර ඇසිරිකොට සුභග වනයෙහි වාසය කරතියි දැන, දැන් කොහේ ගියේදැයි බලන්නේ බ්‍රහ්මලෝකයට යන බව දැක, ‘ශ්‍රමණ ගෞතමයන් බඹලොවට යයි. එහි ගොස් එහිදී දහම් දෙසා බ්‍රහ්ම සමූහයා මාගේ විෂය නො ඉක්මවාද, ඉන් පෙර ගොස් බ්‍රහ්මයන් තුළ ධර්මදේශනාවට කැමැත්ත නැති බව කරන්නෙමියි ශාස්තෲන් වහන්සේගේ පියවරින් පියවර ගොස් බ්‍රහ්ම සමූහයා අතර නො පෙනෙන ශරීරයෙන් යුතුව සිටියේය. හෙතෙම ශාස්තෲන් වහන්සේ විසින් බක බ්‍රහ්මයා කෙරෙහි අප්‍රසාද බව දැන බකබ්‍රහ්මයාට උඵස්ථම්භකව සිටියේය**. අථඛො භික්ඛවෙ මාරො පාපිමා** යන්න එහෙයින් කියන ලදී.
**බ්‍රහ්මපාරිසජ්ජං අන්‍වා විසිත්‍වා** බ්‍රහ්ම පාරිසජ්ජයෙහි එක් බ්‍රහ්මයකුගේ ශරීරයට ආවේශව එහෙත් මහා බ්‍රහ්මයාට හෝ බ්‍රහ්ම පුරෝහිතයන්ට ආවේශ වන්නට නො හැකි වේ. **මෙතවාසදො** මොහුට නින්දා නොකරව. **අභිභූ** මැඩපවත්වාගෙන සිටියේ **අනභිභූතො** අනෙක් අය විසින් මැඩ නොපවත්වන ලද්දේ, **අඤ්ඤදත්‍ථු** ඒකාන්ත වචනයෙහි නිපාතය. දැකීම් වශයෙන් **දසො** සියල්ල දකියි යයි දක්වයි. **වසවත්ති** සියලු ජනයා වශයෙහි පවත්වයි. **ඉස්සරො** ලොවට ඊශ්වර වූයේ, **කත්තා නිම්මාතා** ලෝකය පිළිබඳ කර්තෘ ද නිර්මාතෘ ද වූ, පොළව, හිමවත, සිනේරු පර්වතය සක්වළ, මහා සමුද්‍ර, සඳ හිරු මේ සියල්ල මොහු විසින් මවන ලදැයි දක්වයි.
**සෙට්ඨො සජ්ජිතා** මෙතෙම ලොවට උතුම් වූයේ ද, සකස් කරන්නේද වෙයි. ඔබ ක්‍ෂත්‍රිය වෙව, ඔබ බ්‍රාහ්මණි වෙව. ඔබ වෛශ්‍ය වෙව. ඔබ ශුද්‍ර වෙව. ඔබ ප්‍රවෘජිත වෙව. යටත්පිරිසෙයින් ඔටු වෙව, ගොනෙක් වෙව. මෙසේ මේ සත්ත්වයා බෙදා වෙන් කරන්නේ ඔහුම බව දක්වයි. **වසී පීතා භූත භව්‍යානං** මෙතෙම පුරුදු පුහුණු කළ වශී බව ඇති බැවින් වශීය. මෙතෙම භූතයන්ටද භව්‍යයන්ට ද පීතෘෘ යයි කියයි.
එහි අණ්ඩජ-ජලාබුජ සත්ත්වයෝ ද, ඇතුළු බිජුවටෙහි ද ඇතුළු වස්තියෙහි ද සුදුස්සෝම වෙති. භව්‍යයෝම වෙති. පිටත නික්මීමේ පටන් භූතයෝ වෙති. සංස්වේදජයෝ පළමුවන චිත්තක්‍ෂණයෙහි භව්‍යයෝය. දෙවැනි චිත්ත ක්‍ෂණයේ පටන් භූතයෝය. ඕපාතිකයෝ පළමුවන ඉරියව්වෙහි භව්‍යයේය. දෙවන චිත්ත ක්‍ෂණයේ පටන් භූතයෝ යයි දතයුතුයි. ඒ සියල්ලෝම මොහුගේ දරුවෝය යන සංඥාවෙන් **පිතා භූත භව්‍යානං** යනාදිය කීහ.
**පඨවිගහෙකා** යම්සේ තෙපි මෙකල්හි අනිත්‍යය, දුකය. අනාත්මය යයි මහපොළව ගරහා කරයි ද, පිළිකුල් කරයි ද, එසේ ඔහු ද පෘථුවිය ගරහන්නෝ වූහ. හුදෙක් තෙපිම නොවේයි දක්වයි. **ආපෙ ගරහකා** ආදියෙහි ද මෙම ක්‍රමයමැයි. **හීනෙ කායෙ පතිට්ඨිතා** සතර අපායේ උපන්නාහුය. **පඨවි පසංසකා** යම්සේ තෙපි එසේ නිගරු කෙරෙයි ද, එසේ නො ගරහා නිත්‍යය, ස්ථිරය, ශාස්වතය, නො සිඳිය හැකිය නො බිඳිය හැකිය. ක්‍ෂය නොවේ යයි පෘථුවියට පසසන්නාහු මහපොළවේ ගුණ කියන්නාහු වූහයි කියයි. **පඨවාහි නන්‍දිතෙ** තණ්හා දිට්ඨි වශයෙන් පොළවට සතුටු වන්නාහු සෙසු පදයන්හි ද මෙම නයයි. **පණීතෙ කායෙ පතිට්ඨිතා** බ්‍රහ්ම ලෝකයේ උපන්නාහු ය.
**තං තාහන්ති** මේ කාරණයෙන් මම **ඉංඝ** යනු චෝදනාර්ථයෙහි නිපාතය. **උපාතිවත්තිත්‍ථො** ඉක්මව ‘උපාතිවත්තිතො’ ද පාඨයක් වේ. මේ තේරුම ම යි. **දණ්ඩෙන පටිප්පනාමෙය්‍ය** සතර රියන් මුගුරකින් තළා පලවා හරින්නේ ය. **නරකප්පපාතෙ** රියන් සියයක් පමණ වූ නරාවෙළක, **විරාධෙය්‍යා** අතින් ගතයුතු තැන හෝ, පයින් සිටිය යුතු තැන හෝ ගැනීම් සිටීම් දෙක කරන්නට නො හැකි වන්නේ ද, **න නු ත්‍වං භික්ඛු පස්සසි** මහණ තෙපි රැස්ව සිටින්නා වූ, බබළන්නා වූ, දිලිසෙන්නා වූ, මේ බ්‍රහ්ම පිරිස නො දක්නෙහි ද, බ්‍රහ්මයාගේ අවවාදයෙහි සිටින්නවුන්ගේ සෘද්ධ්‍යනුභාවය දක්වයි. **ඉති ඛො මං භික්ඛවෙ මාරො පාපිමා බ්‍රහ්ම පරිසං උපනෙසී** පාපී වූ මාරයා ශ්‍රමණය, තෙපි යසසින් ද, ශ්‍රියාවෙන් ද බබළන්නා වූ බඹ පිරිස නො දක්නෙහි ද, තෙපිත් මහ බඹුගේ වචනය නො ඉක්මවා, නුඹට යමක් බ්‍රහ්මයා කියයිද එය කරන්නෙහි. නුඹත් මෙපරිද්දෙන් ම යසසින් ශ්‍රීයෙන් බබළන්නෙහි යයි කියමින් මා බඹ පිරිසට එළවූයේය. එක් කළේය.
**මා ත්‍වං මඤ්ඤත්‍ථො** තෙපි නහමක් නො සිතව, **මාමෙ තිමසි පාපිමා** නුඹ මහජනයා මරණ හෙයින් මාරයාය. මහජනයාට පවිටු ලාමක, විපත් පමුණුවන හෙයින්ම පාපිමත් මාරයාම ය. මම තා දනිමි.
**කසිණං ආයුන්ති** සියලු ආයුෂ **තෙචො එව ජානෙය්‍යුං** ඔව්හූ මෙසේ මහත් තපස්කමින් යුක්තයෝය. තෙපි ඉපදී පළමු දිනයෙහිම කුමක් දන්නේද, තොපගේ කටේ අදත් කිරිසුවඳ හමා යයි. **පඨවි අජ්ඣො සිස්සසි** පෘථුවිය ද ඇතුළුව ගිල නිමවා තෘෂ්ණා මාන දෘෂ්ටීන් ගන්නෙහි **ඔපසායිකො මෙ භවිස්සසි** මා සමීපයේ වසන්නෙක් වන්නෙහි, මා අනුව යන්නෙකු වන්නෙහි. සිටියහු සමීපයේ සිටින්නෙහි, හුන්නහු අනුව හිඳිනෙහි, හෙත්තහු අනුව හෝනෙහි යන අර්ථයි. **වත්‍ථු සායිකො** මගේ වස්තුවෙහි සයනය කරන්නේ **යථාකාම කරණීයො බාහිතෙය්‍යාසී** මා විසින් තමාගේ කැමැත්තෙන් යමක් කැමති වෙම් ද, එය කළයුතු වුයේ, යළි යටපත් කොට ද (පණ්ඩරිකා) ලැහැබකටත් වඩා ඉතා පහත් වූවෙක් ඉතා මිටි වූවෙක් කළ යුතු වන්නෙහිය යන අර්ථයි.
මෙයින් මෙතෙම භාග්‍යවතුන් අවමන් කරන්නේ වෙයි. නළවන්නේ හෝ වෙයි. නළවන්නේ නම්, මහණ, ඉදින් අපි තෘෂ්ණා දෘෂ්ටීන් මහපොළව ඇතුළත්කොට ගන්නේ නම්, මට අනුව වසන්නෙක් වන්නෙහි. මා යන කල යන්නෙහි, සිටින කල සිටිනෙහි, හිඳන කල හිඳිනෙහි, හෝනාකල හෝනෙහි මම තොප සෙසු ජනයා අත්හැර විශ්වාසවන්තයෙක් ඇතුළත් වූවෙක් කරන්නෙමි. මෙසේ පළමුව නළවයි. අනෙක් පදයන්ගෙන් නින්දා කරන්නේ නම් ඉදින් තෙපි මහපොළව ඇතුළත්කොට ගන්නෙහි නම්, මාගේ විෂය සංඝයාත වස්තුවෙහි හෝනේ වෙයි. මගේ ගමන්බිමන් බලා යන්නෙහි හෝ සිටින්නෙහි හෝ ඉඳින්නෙහි හෝ හෝනෙහි හෝ වන්නේ ය. මාගේ වස්තුවෙහි මට අරක් ගන්නෙහි, මම තා කැමති සේ යටපත් කොට...........ලැහැබකටත් වඩා ඉතා මිටි වූවෙක් කරන්නෙමි. මෙසේ නින්දා කරන්නේ ය. යම්හෙයකින් මේ බ්‍රහ්ම මාන නිශ්‍රිත වී ද, එහෙයින් මෙහි නින්දාවම අදහස් කරන ලදී. ආපං යනාදියෙහි ද මේ ක්‍රමයමැයි.
**අපි ච ත අහං බ්‍රහ්මති** මේ වනවිට භාග්‍යවතුන් වහන්සේ මම දනිමි. මේ බ්‍රහ්ම මාන නිශ්‍රිතය. තමන්ගේ යසසින් මත් වී සිටීත ශරීරය ස්පර්ශයට ද සමත් කිසිවෙක් නො දකී. මදක් නිග්‍රහ කරන්නට වටී යයි සිතා මේ ධර්මදේශනාව ආරම්භ කළේය. එහි **ගතිඤ්ච පජානාති** උත්පත්තිය ද දනිමි. **ජුතිඤ්චාති** ආනුභාවය (බලය ශක්තිය) ද දනිමි. **එවං මහෙසක්ඛො** මෙසේ මහත් කීර්තියයි. මහා පිරිවරය.
**යාවතා චන්‍දිමා සුරියා පරිහරන්ති **යම් පමණ තැන්හි සඳ හිරු දෙදෙන සැරිසරත් ද, **දිසා භන්ති විරොචනා** ඒ දිශාවන් බබළවමින් දීප්තිමත් වෙත් ද, **තාව සහස්සධා ලොකො** එපමණකින් සහශ්‍රීලෝක ධාතුවයි. මේ සක්වල සමග සක්වල දහසෙක යන අර්ථයි. **එත්‍ථ තෙ වත්තතී වසො** මේ සක්වල දහසෙහි ඔබගේ බලපරාක්‍රමය (වශය) පවතී. **පරොචරං නාජානාසි** යන මෙහි සක්වල දහසෙහි පරාචර වූ උසස් පහත් වූ හීන ප්‍රණීත වූ සත්ත්වයන් දන්නෙහි, **අථො රාග විරාගීනං** හුදෙක් මේ තෙම සමෘද්ධයෙක. මෙතෙම ප්‍රකෘති මිනිසෙක. යළි මෙතෙම රාග චරිතයෙක, රාග සහිතය. මෙතෙම පහ වූ රාග ඇත්තේය. රාග විරාගී ජනයා ද දන්නේ ය. **ඉත්‍ථභාවඤ්ඤථා භාවං** මෙහි ඉත්‍ථභාවං යනු මේ සක්වළ ය. අඤ්ඤථාභාවං යනු මෙයින් වෙනස් වූ එකුන් දහසක් සක්වලය. **සත්තානං ආගතිං ගතිං** මෙහි මේ සක්වළ දහසෙකි. පිළිසිඳීම් වශයෙන්, සත්ත්වයන්ගේ පැමිණීම ද, චුති වශයෙන් ඉවත්වීම ද දන්නෙකි. එහෙත් ඔබට මම ඉතා මහත් එකක් කියමි. නුඹ සහශ්‍රී බ්‍රහ්ම නමැයි හැඟීම පමණි, නුඹ සහශ්‍රී බ්‍රහ්මය, ඔබට ඔබට වැඩි ද්වි සහශ්‍රී ත්‍රිසහශ්‍රී චතු සහශ්‍රී, පංච සහශ්‍රී දස සහශ්‍රී ශත සහශ්‍රී බ්‍රහ්මයන්ගේ ප්‍රමාණයක් නැත. නුඹ සතර රියන් රෙදිකඩක් පමණ ගන්නට උත්සාහ දරන්නෙකු මෙනි ය. නිග්‍රහයට පත් කළේය.
**ඉධූප්පන්නො **මෙහි පළමුවන ධ්‍යාන භූමියේ උපන්නේ, **තෙන තං ත්‍වං නජානාසි** ඒ කරුණෙන් ඒ කය නුඹ නො දන්නෙහි, **නෙව තෙ සමසමො **දතයුතු තැනට පැමිණියද, ඔබ හා සම සමයෙක් නො වෙමි. **අභිඤ්ඤාය** ප්‍රඥාවෙන් **කුතො නීචෙය්‍යං** නුඹට වඩා පහත් බවක් මට කොයින්ද,
මේ බ්‍රහ්ම වනාහි උඩ බඹලොවින් චුතව පහළ බඹලොව උපදනා කෙනෙකි. බුද්ධෝත්පාදයක් නො පැමිණි කල්හි තවුස් පැවිද්දෙහි පැවිදිව කිසිණු පිරියම්කොට සමවත් උපදවා නො පිරිහුණු ධ්‍යාන ඇතිව කලුරිය කොට චතුර්ථධ්‍යාන භූමියෙහි බ්‍රහ්මලෝකයේ කල්ප පන්සියයකට ආයු ඇතිව උපන්නේ ය. එහි ආයු ඇති තෙක් සිට යට බඹලොව උපදින්නට හේතු වූ තෘතිය ධ්‍යානය ප්‍රණීත කොට වඩා සුභකිණ්හක බ්‍රහ්ම ලෝකයෙහි කල්ප හැටහයක් ආයු ඇතිව උපන. එහිදී ද්වීතියධ්‍යානය වඩා ආභස්සරයෙහි කල්ප අටක් ආයුෂ ඇතිව උපන. එහිදී ප්‍රථමධ්‍යානය වඩා ප්‍රථමධ්‍යාන භූමියේ කල්පයක් ආයු ඇතිව උපන. හෙතෙම ප්‍රථම කාලයේ තමන් කළ කර්මය ද, උපන් තැන ද දැන ගත්තේය. එහෙත් කල්යාමෙන් ශාස්වත දෘෂ්ටිය ඉපදවීය. එහෙයින් භාග්‍යවතුන් වහන්සේ **තං ත්‍වං පජානාසි -පෙ- කුතො නීචෙය්‍යං** යන වදාළහ.
එවිට බ්‍රහ්මයා මෙසේ සිතීය. ශ්‍රමණ භවත් ගෞතමයෝ මගේ ආයුෂද උපදිනු තැන් ද, පෙර කරන ලද කර්මයන් ද සියල්ල දනිති. හොඳයි මම පෙර කළ කර්මය විචාරමි යි තමන් විසින් කරන ලද පූර්ව කර්මය ශාස්තෲන්ගෙන් විචාළේය. ශාස්තෲහු මෙසේ වදාරති.
අතීතයේ බ්‍රහ්ම කුල ගෙදරක ඉපිද, කාමයන්හි ආදීනව දැක ජාති ජරා ව්‍යාධි මරණ දුරු කරන්නෙමියි සෘෂි ප්‍රව්‍රජ්‍යාවෙන් පැවිදිව සමාපත්තීන් උපදවා අභිඥාපාදක ධ්‍යානලාභීය ගංඉවුරක පන්සලක් කරවා ධ්‍යාන සුව විඳිමින් කල්යැවීය. එකල්හි කලින් කල ඝාර්ථවාහකයෝ (කරත්තවලින් බඩු විකුණන්නෝ) ගැල් පන්සියයක බඩු පටවාගෙන මාරක කාන්තාරයට පිවිසෙත්. මරුකතර වනාහි දහවල් කාලයේ යන්නට නුපුළුවන. රාත්‍රී කාලයෙහිම ගමන වේ. එකල මුල් කරත්තයේ අශ්වියෙහි බැඳි ගවයෝ යෙමින් යෙමින් නැවතෙමින් පළමු ආ මගටම සේන්දු වූහ. සියලු කරත්ත එසේ නැවතුනහ. හිරු නැගි කල්හි කරත්ත නැවති බව දැනගත්හ. එදින දවස ඔව්හූ කතරින් එතරවිය යුතු දවස විය. සියලු ජලය දර අවසන් වී තිබුණි. එහෙයින් අපගේ ජීවිත නැතැයි සිතා ගවයන් කරත්ත රෝදවල බැඳ මිනිස්සු කරත්තවල සෙවණැලි යට නිදාගත්හ. තාපස තෙමේ කලින්ම පන්සලෙන් නික්ම පන්සල් දොර උන්නේ, ගඟ මහ වතුරෙන් පිරී පෙරැළී එන්නා වූ මැණික් කඳක් මෙන් දිටීය. එය දුටු තවුසා ‘මෙබඳු මිහිරි ජලය නොලැබීමෙන් දුක් විඳින සත්ත්වයෝත් ඇත්දැයි’ සිතීය. හෙතෙම මෙසේ ආවර්ජනය කරමින් සිටියදී මරුකතර දිය නොලැබ සිටින ගැල් සාත්තුව දැක ‘මේ සත්ත්වයෝ නො නැසෙත්වා. මේ මහදිය කඳ සිඳී මරුකතර කරත්තකරුවන්ට පෙනෙන සේ ඉදිරියෙන් යේවා’යි අභිඥා චිත්තයෙන් අධිෂ්ඨාන කළේය. එසේ සිතීමත් සමගම ඇලකින් ගලා යන්නා සේ වතුර එහි ගියේය. මිනිස්සු දියහඬින් නැගිට ජලය දැක සතුටු වී දිය නා ජලය බී ගොනුන්ට ද පොවා සුවසේ තමන් කැමති තැනට ගියාහුය. ශාස්තෲන් වහන්සේ මේ බ්‍රහ්මයාගේ එම පූර්වකර්මය දක්වමින් මෙසේ වදාළහ -
නුඹ හටගත් සා පිපාසා ඇති, ග්‍රීෂ්මයෙන් අතිශයින් පීඩිත වූ ක්ලාන්ත වූ බොහෝ මිනිසුන්ට පැන් පෙවූහ. ඔබ විසින් කරන ලද පැරණි වූ ඒ ව්‍රත සමාදානය හා ශීල ව්‍රතය නිදා පිබිදියකු අලුයම දුටු සිහිනයක් මෙන් සිහි කරමි.
ශාස්තෲන් වහන්සේ ඒ බ්‍රහ්මයාගේ (තවත්) පූර්ව කර්මයක් දක්වමින් - මෑත කාලයේ තාපසයා ගංතෙර පන්සලක වන ගමක් ඇසුරුකොට වසයි. එකල්හි සොරු ඒ ගම කොල්ලකමින් මිනිසුන්ගේ හස්තසාර වස්තුව ද, දෙනුන් ගොනුන් ආදී ජංගම වස්තූන් ද පැහැරගෙන යති. ගව දෙනුන් ද බල්ලෝ ද මිනිස්සු ද මහ හඬින් හඬත්. තාපසයා ඒ ශබ්දය අසා මේ කිමෙක්දැයි ආවර්ජනා කර බලද්දී මිනිසුන්ට භයක් උපන් බව දැන ‘මා දක්නා කල්හි මේ සත්ත්වයෝ නො නසිත්වා’යි අභිඥා පාදක ධ්‍යානයට සමවැදී නැගී සිට අභිඥා සිතෙන් සොරුන්ගේ ඉදිරියට එන ආයුධ සම්පන්න සිවුරඟ සෙනඟක් මැවීය. සොරු ඒ සිවුරඟ හමුදාව දැක රජු ආවේ වනැයි පැහැරගත් වස්තුව දමා පියා පලා ගියහ. තාපස තෙමේ යම් භාණ්ඩයක් අයිති නම් ඒ සියල්ල නියම හිමියන්ටම අත්වේවායි අධිෂ්ඨාන කළෙන් එය එපරිද්දෙන්ම සිදුවිය. මහජනයා දුකින් මිදී සැපතට පැමිණියහ. සර්වඥයන් වහන්සේ ඔහුගේ මේ පූර්ව කුසලයත් දැක්වූ සේක -
**යං එණි කුලස්මිං ජනං ගහිතං **
**අමො වයි ගය්හක නීය්‍යමානං **
**තං තෙ පුරාණං වත සීලවන්තං **
**සුත්තප්ප බුද්ධොව අනුස්සරාමි **
ඒණි නම් නදී තීරයේ සොරුන් විසින් බලහත්කාරයෙන් අල්ලාගෙන යන ලද සත්ත්වයෝ මේ තවුසා විසින් මුදවන ලද්දාහ.
නැවත එක් කලෙක ගඟ ඉහල ඉසව්වේ ජීවත්වන මිනිස්සු ගඟ පහල ඉසව්වේ ජීවත්වන මිනිසුන් සමග සමගි සම්පන්නව නැව්, අඟුලු ගෙන බොහෝ කන බොන ජාති පුරවා මල්දම් ආදියෙන් සැරසී ගඟදියෙන් එති. මේ මිනිස්සු දිව්‍ය විමානයකින් යන අය මෙන් ඉතා ප්‍රීතිමත්ව ගී ගයමින් නටමින් යන්නාහුය. මේ ගඟ වසන බලවත් නාගරාජයෙක් මොවුන් දැක ‘මොව්හූ මා කෙරෙහි කිසිදු ගරුසරුවක් නැතිව ගමන් කරතියි කිපී මේ සියලු දෙන මුහුදට ඇද දමන්නෙමියි මහත් වූ අත්බවක් මවාගෙන ගඟ දිය දෙබෑ කොට පෙනය නගා සුස්වමින් පිඹිමින් එළවීය. මහාජනයා නාගරාජයා දැක ‘බිය වී මහත් හඬින් කෑගැසූහ. මේ වෙලාවේ පන්සලේ හුන් තාපසයා, විමසන්නේ නා රජු දැක ‘මා බලා සිටිද්දී මේ සත්ත්වයෝ විනාශ නොවේවායි අභිඥාපාදක ධ්‍යානයට සමවැද, අත්බැව හැර දමා ගුරුළු වෙසක් මවාගෙන නා රජු හමුවේ පෙනී සිටියේය. නා රජු බිය වී පෙණය හකුළුවා ගෙන දිය යටට ගියේය. මහජනයා සැපයට පැමිණියේය. ශාස්තෲන් වහන්සේ ඔහුගේ මේ පූර්ව කර්මයක් දැක්වූ සේක් -
ගඟ දියෙහි නැව්වලින් යන්නා වූ මහජනයා නසනු කැමතිව, ගඟ දියෙන් මතු වූ දරුණු වූ නාගරාජයාගේ බලය මැඩපවත්වා, මිනිසුන් උවදුරුවලින් මිදවීය.
නැවත එක් කලෙක මොහු ඉසි පැවිද්දන් පැවිදිව ‘කේසව’ තාපස නමින් ජීවත් විය. එසමයෙහි අප බෝසතුන් ‘කප්ප’ නම් තරුණයෙක්ව කේසව තාපසයන්ගේ අතවැසි වූයේය. ආචාර්යවරයන් වෙනුවෙන් සියලු වතාවත් කළ කප්ප, නුවණැත්තේ වැඩකරුම වූයේ විය. කේසව තාපසයන්ට ඔහුගෙන් වෙන්ව ජීවිතයක් නුවූයේය. ඔහු නිසාම ජීවිකාව කළේය. ශාස්තෲන් වහන්සේ ඔහුගේ පූර්ව චරිතයද දැක්වීය.
කප්ප නම් වූ අතවැසියෙක් ඔබට සිටියේය. ඔහු මහා නුවණැත්තේ විය. හිතයෙන් ද සම්පූර්ණ වූවාහු යයි සිතීය.
මෙසේ බඹහු නොයෙක් ආත්ම භාවයන්හි දී කළ කර්මයන් ශාස්තෲන් වහන්සේ හෙළිකළ සේක. ශාස්තෲන් එසේ වදාරද්දීම පහන් දහසක් දැක්වෙන කල්හී සෙවණැලි පෙනෙන්නාක් මෙන් ඔහුට සියලු කර්මයෝ ප්‍රකට වූහ. හෙතෙම පහන් සිතින් යුතුව මේ ගාථාව කීය.
ඒකාන්තයෙන් මම මාගේ මේ ආයුෂය දන්නෙහි. එහෙයින් ඔබ බුද්ධ වූ බැවින් සියලු ධර්මයන් අවබෝධ කළ හෙයින් ම, ඔබගේ මේ දිලිසෙන ශරීරප්‍රභාවය මේ සියලු බඹලොව බබුලුවමින් පවතී.
ඉක්බිති භාග්‍යවතුන් වහන්සේ මත්තෙහි ද අසම බව ප්‍රකාශ කරන සේක්, **පඨවිං ඛො අහං බ්‍රහ්ම** ආදිය වදාළහ. එහි **පඨවියා පඨවිත්තෙන අනනු භූතන්ති** පෘථුවි ධාතුව විසින් පෘථිවිය ස්වභාවයෙන් අනනුභූතය. නො පැමිණෙන ලද ඒ කුමක් ද, නිර්වාණයයි. ඒ නිවන වූ කලී සියලු සංස්කාරයන්ගෙන් නික්මුණු බැවින්, පෘථුවි භාවයෙන් ද නික්මුනේ විය. **තදභිඤ්ඤා** ඒ නිවන පසක් කොට **පඨවිං නාහොසි** පෘථුවි ධාතුව තෘෂ්ණා, දෘෂ්ටි, මාන වශයෙන් නො ගත්තෙමි. **ආපං** ආපෝ ධාතු ආදියෙහි ද මෙම න්‍යායයි. විස්තර මූල පරියාය සූත්‍රයේ කී ආකාරයෙන් දතයුතුයි.
**සචෙ බො මාරිස සබ්බස්ස සබ්බතෙන** යනු මේ බ්‍රහ්මයා ‘අත්තවාදී’ තමා වාදී බැවින් ‘සබ්බං’ යනුවෙන් අකුරා දක්වා අකුරුවල දොස් දක්වමින් කීය. ‘ශාස්තෲන් වහන්සේ වනාහි සත්කාය සඳහා මෙහිදී ‘සබ්බං’ යන්න වදාරති. බ්‍රහ්මයා ‘සර්ව සර්වය’ සඳහා කියයි. ඔබ සියල්ල යයි කියව, සර්වභාවයෙන් නො පැමිණෙන ලදැයි කියව. ඉදින් සියල්ල සර්වභාවයෙන් පැමිණෙන ලද්දේ නො වන්නේ ද, එකල්හි ඔහුගේ නො පැමිණීම ඇති. **මා හෙව තෙ රිත්තක මෙව අහොසි තුච්ඡකමෙව අහොසි** ඔබගේ වචනය හිස් නොවේවා. පහත් නොවේවා යි ශාස්තෲන් මුසාවාදයෙන් නිග්‍ර කරයි.
ශාස්තෲන් වහන්සේ වනාහි බ්‍රහ්මයාට වඩා සිය ගුණයෙන් දහස් ගුණයෙන් වාදීභසිංහ වේ. එහෙයින් මෙම සියල්ල කියමි. හෙළි නොවුනු දේද, (අප්‍රාප්තිය) කියමි. මාගේ වචන අසව යි බ්‍රහ්මයාගේ වාදය මර්දනය සඳහා කරුණු දක්වති. **විඤ්ඤාණං **යනාදිය වදාළහ. එහි **විඤ්ඤාණං** යනු විශේෂයෙන් දතයුතු දේයි. **අනිදස්සනං** චක්‍ෂුර් විඤ්ඤාණයාගේ ඉදිරියට නො පැමිණෙන හෙයින් ආපාථයට නොඑන හෙයින්, **‘අනිදසසන’** නමි. දෙපදයෙන්ම උත්පාදය හා ව්‍යය (නිවන) අන්තරහිත බැවින් අනන්ත නම් වේ.
භූතයෝ උත්පාද ව්‍යය සංඛ්‍යාත අන්තය ඇත්තාහුය. අන්ත රහිත වූ නිවන, ප්‍රත්‍යයෙන් ඉපදුනේ නොවේ. නූපන් වස්තුවෙහි උත්පාද ව්‍යය අන්තයෝ නො දක්නා ලැබෙත්. භූතයෙහි අන්තයෝ ප්‍රකාශ කරන ලදහ.
**සබ්බතො පභං** සම්පූර්ණයෙන් ප්‍රභා සම්පන්න වූ නිවනට වඩා අනික් දහමක් ප්‍රභා සම්පන්න වූයේ, අතිශයින් බබළන්නේ අතිශයින් පිරිසිදු වූයේ අතිශයින් පණ්ඩර වූයේ හෝ නැත. සියළු තැන්හි ප්‍රභූ වූයේ හෝ එයම කිසිතැනක නැත්තේ නොවේ. **සබ්බතොපභං** පූර්ව දිශාව ආදී කිසිම දිසාවක නිර්වාණය නම් නැතැයි නො කිව යුතුය. **පභං** තීර්ථයට නමකි. සියලු තන්හි තොටුපළවල් ඇත්තේ මොහුටනුයි **සබ්බතො පභං** නිවනට වනාහි යම්සේ මහ මුහුදට යම් යම් තැනකින් බසිනු කැමැත්තෝ ඒ ඒ තැනින්ම බසිති. සෑම තැනම තොට වෙයි. නො තොටක් නම් නැත. එපරිද්දෙන් අටතිස් කමටහන් අතුරෙහි, යම් යම් දොරටුවකින් නිවනට බසිනු කැමැත්තාහු වෙත් ද, ඒ ඒ කමටහනම නිවනට තොටුපළ වෙයි. තොටුපළක් නො වූ කමටහනක් නැත. **සබ්බතො පහං** යනු ඒ සඳහා වදාරන ලදී. **තං පඨවියා පඨවිත්තෙන** ඒ නිවන පෘථුවි ධාතුවගේ පෘථුවි ස්වභාවයෙන්, එයින් වෙනස් වූ ආපෝ ධාතු ආදීන්ගේ ඒ ඒ ස්වභාවයන්ගෙන්, **අනනුභූතං** මෙසේ තොප වැන්නවුන්ට විෂය වූ ත්‍රෛභූමක ධම්මජාතයක් වේද, ඒ සියල්ලට සර්වභාවයෙන් දතයුතු වූ, චක්‍ෂුර් විඥානයට ගොදුරු නොවූ උත්පාද, ව්‍යය, අන්ත රහිත වූ, මුළුමනින්ම ප්‍රභා සම්පන්න වූ ඒ නිවන අප්‍රාප්තයයි වාදය පිහිටවූ සේක.
ඉක්බිති බ්‍රහ්ම තෙම ගත් ගත් වාදය ශාස්තෲන් විසින් විසඳන ලද්දේ ගතයුතු කිසිවක් නො දැක ලලිතයක් (ලීලාවක්) කරනු කැමතිව, **හන්‍ද චරති තෙ මාරිස අන්තරධායාමි** එහි **අන්තර ධායාමි** යනු අදෘශ්‍යමාන ප්‍රාතිහාර්යයක් කරමි. **සචෙ විසහසී** ඉදින් මට අතුරුදහන් වන්නට හැකි නම් අතුරුදහන් වෙහි. පෙළහර කරව. **නෙවස්සු මෙ සක්කොසි අන්තරධායිතුං** මට අතුරුදහන් වන්නට නොහැකි වෙයි.
නැවත මේ බ්‍රහ්මයා කුමක් කරන්නට අරඅඳියිද, චූල ප්‍රතිසන්ධියට යනු කැමති වෙයි. යම් හෙයකින් බ්‍රහ්මයන්ගේ මූල ප්‍රතිසන්ධියෙහි ආත්මභාවය සියුම් වූයේ අන්‍යයන්ට සුදුසු නොවේ ද, නිර්මිත කයින්ම සිටිත්ද, ශාස්තෲන් වහන්සේ ඔහුට මූල ප්‍රතිසන්ධියට යාමට ඉඩ නුදුන් සේක් ද, මූල ප්‍රතිසන්ධියට හෝ නොගොස් යම් අන්ධකාරයකින් මුවහ වී නොපෙනී යන්නෙක් වන්නේද, ශාස්තෲන් වහන්සේ ඒ අන්ධකාරය දුරුකළ සේක්, එහෙයින් අන්ධකාරයේ සැඟවෙන්නට ද නුපුළුවන් විය. එසේ අසමත් වන ඔහු විමානයෙහි සැඟවෙයි. කප්රුකෙහි සැඟවෙයි. උක්කුටිකයෙන් හිඳී. බඹ පිරිස අපහාස කළේය. මේ බක බ්‍රහ්මයා විමානයේ සැඟවෙයි. කප්රුකේ සැඟවෙයි. උක්කුටිකව හිඳියි. බ්‍රහ්මය, ඔබ අතුරුදහන් වෙතියි සිතීද හෙතෙම බඹ පිරිස විසින් පිරිහාස කරන ලදින් මතු විය.
**එවං වුත්තෙ අහං භික්ඛවෙ** මහණෙනි, බක බ්‍රහ්මයා විසින්, භාග්‍යවතුන් වහන්ස, එසේනම් ඔබට අතුරුදහන් වෙමි. මෙසේ කී කල්හි අතුරුදහන් වන්නට නො හැකි වන්නා වූ ඔහු දැක මම මෙසේ කීමි. මේ ගාථාව කීහ. ශ්‍රමණ භවත් ගෞතමයන් මෙතැන්හි ඇති බව හෝ නැති බව කෙසේ දැනගන්නාහුද, දැන ගන්නේ කෙසේද, බ්‍රහ්ම සමූහයාගේ මේ වචනවලට ඉඩක් නොවේවයි අතුරුදහන් වූවහු ගාථාව කීය.
**භවෙචායං භයං දිස්වා** මම සංසාරයේ බිය දැකම **භවං විභවෙසීනං** මේ කාම භවාදී ත්‍රිවිධ සත්ත්ව ස්වභාවය **විභවෙසීනං** ගවේෂණය කරන්නහු පර්යේෂණය කරන්නහු. නැවත නැවත භවයෙහිම සිටිනු දැක, **භවං නාභි වදින්ති** තෘෂ්ණා දෘෂ්ටි වශයෙන් කිසිවක් නොගත්තෙමි යන අර්ථයි. **නන්‍දිඤ්ච න උපාදියිං** භව තණ්හාවට නොපැමිණියෙමි. නොගත්තෙමි.
මෙසේ චතුරාර්ය සත්‍යය ප්‍රකාශ කරමින් ශාස්තෲන් වහන්සේ ධර්මදේශනා කළ සේක. දේශනාව අවසානයේ දේශනාව අනුසාරයෙන් විදර්ශනාව ගැබ් ගන්වා, දස දහසක් පමණ බ්‍රහ්මයෝ මාර්ගඵල නමැති අමෘත පානය වැළඳූහ.
**අච්ඡරිය අබ්භූත චිත්ත ජාතාති **උපන් ආශ්චර්ය ඇති, උපන් අද්භූත ඇති, උපන් සතුට ඇත්තෝම වූහ. **සමූලභවං උදබ්බහී** බෝමැඩදී තමන්වහන්සේ ද ධර්මදේශනා මගින් අනෙක් බොහෝ දෙව් මිනිසුන්ගේ ද, මුල් සහිත වූ භවය. **උදබ්බහී** මුලිනුපුටා දැමීය.
එකල්හි පාපී වූ මාරයා ක්‍රෝධයෙන් පරිපීඩිත වී මා හැසිරෙත්ම, ‘මා ඉදින්ම ශ්‍රමණ ගෞතමයන් විසින් ධර්මකථා වදාරා දස දහසක් පමණ බ්‍රහ්මයෝ මගේ වශය ඉක්මව, මගේ බලපරාක්‍රමයෙන් ඉවත් කළහ. ක්‍රෝධයෙන් පීඩිත වූ බැවින් බ්‍රහ්ම පාරිසජ්ජයේ එක් බ්‍රහ්මයෙකුගේ ශරීරයේ ආවේශ විය. එය දක්වන්නට **අථඛො භික්ඛවෙ** යනාදිය වදාළහ. එහි **සචෙ ත්‍වං එවමනු බුද්ධො** ඉදින් ඔබ විසින්ම චතුස්සත්‍යය අවබෝධ කළාහු නම් **මා සාවකෙ උපනෙසි** ගිහි ශ්‍රාවකයන් ද, පැවිදි ශ්‍රාවකයන්ද ඒ දහමට නො පමුණුව. **හීන කායෙ පතිට්ඨිතා** සතර අපායෙහි පිහිටියාහු **පණීත කායෙ** බඹලොව පිහිටියාහූ, මේ කවුරුන් සඳහා කියත්ද, බාහිර ප්‍රවෘජ්‍යාවෙන් පැවිදි වූ තාපස පිරිවැජියන් සඳහාය. අබුද්ධෝත්පාද කාලයන්හි, කුලපුත්‍රයෝ තවුස් පැවිද්දෙහි පැවිදිව කිසිවකුගෙන් කිසිවක් නො විමසා එකවරම සමාපත්ති උපදවා බඹලොව උපන් අය සඳහා මෙය කියන ලදී.
**අනක්ඛානං කුසලංහි මාරිස** තථාගතයිනි, අනුන්ට නොකීම, අවවාද නොකිරීම, ධර්මකථා නොදෙසීම මැනවි. මෙය ශ්‍රේෂ්ටය. **මා පරං ඔවදාහි** වරක් දෙව්ලොව, කලක් බඹලොව, කලක් නා ලොව, කලක් මනුලොව ඇවිදිමින් නො හැසිරෙනු මැනව. එක්තැනක හිඳ ධ්‍යාන මාර්ග ඵල සැපයෙන් සමවත් සුව විඳිනු මැනව.
**අනාලපනතාය **කථා නොකරන බැවින් **බ්‍රහ්මුනො අභින්මන්තනකාය** බ්‍රහ්මයාගේ **ඉදංහි මාරිස නිච්චං** යනාදී වශයෙන් අවකාශ සහිත බ්‍රහ්ම ලෝකයෙන් නිමන්ත්‍රණ වචනයෙන් ද, **තස්මා **ඒ කරුණෙන් මේ ධර්මයට **බ්‍රහ්මනිමන්තනික** යයි නාමය උපන්නේ ය. සෙසු සියලු තන්හි අදහස් ප්‍රකටය.
**එවම්මෙසුතං** මාර තජ්ජනික සූත්‍රයයි. එහි **කොට්ඨ මනු පවිට්ඨො** කුසට පිවිස අතුනුබහන් ඇතුළත පක්වාසය ස්ථානයේ හුන්නේ **ගරුගරු** විය. මහත් බරක් මෙන්, තද වූ ගල් රැසක් මෙන් වූයේ **මාසාවිතං මඤ්ඤෙ** උඳු බත් කෑ අයකුගේ කුස මෙන්, උඳු පිරූ මල්ලක් මෙන්, තෙත් උඳු යනුවෙන් ද අරුත් දක්වයි. **විහාරං පවිසිත්‍වා** වැළඳූ ආහාරවල දොසින් මේ බර බව ඇතිවී නම් අභ්‍යවකාශයේ සක්මන් කරන්නට නො හැකි නිසා සක්මනින් බැස පන්සලට පිවිස ස්වභාවයෙන් ම පනවා තිබූ ආසනයෙහි හිඳගත්තේය. **පච්චත්තං යොනිසො මනසිකාසි** මේ කිමෙක්දැයි ආවර්ජනය කරමින් තමන් විසින් උපායෙන් හොඳ සිහියෙන් මෙනෙහි කළේය. තෙරුන් වහන්සේ තමන්ගේ ශීලය ආවර්ජනය කරමින් ඊයේ හෝ පෙරේදා වැළඳූ නොදිරවූ යමක් ඇත්නම් හෝ වෙනත් කිසියම් විෂභාග දෝෂයක් ඇත්නම් හෝ ඒ සියල්ල පහසුවෙන් දිරවාවයි අතින් කුස පිරිමැද්දහ. පාපී මාරයා සැඟවී යන්නේ ය. නැවත තෙරුන් වහන්සේ එසේ නො කොට උපායයෙන් මෙනෙහි කළහ.
**මා තථාගතං විහෙසි** යම්සේ දරුවන් වෙහෙස කළ කල්හි මවුපිය දෙදෙන වෙහෙස වෙද්ද, වෙහෙසනු ලබද්ද, සද්ධිවිහාරික, අන්තේවාසිකයන් වෙහෙස කළ කල්හි ආචාර්ය උපාධ්‍යාය යෝ වෙහෙසට පත්වෙද්ද, ජනපදය වෙහෙසූ කල රජතුමා වෙහෙසට ලද්දේද, එපරිද්දෙන් තථාගත ශ්‍රාවකයකු වෙහෙසූ කළ තථාගතයන් වෙහෙසවන ලද ලද්දේමය. **මා තථාගතං විහෙසි** යන්න එහෙයින් කියන ලදී.
**පච්චග්ගලෙ අට්ඨාසි** දොර කවුළුවෙහි සිටියේය. අග්ගල යනුවෙන් කවුළුවද ගැනේ. මුඛයෙන් උඩට නැගී පන්සලෙන් නික්ම ජනේලය අසල සිටියේය යන අදහසයි.
**භූතපුබ්බං පාපිමා** කුමක් හෙයින් මේ දේශනාව ආරම්භ කළේද, ස්ථවිරයෝ මෙසේ සිතූහු. අහසේ සිටින දෙවියන්ට යොදුන් සියයක් දුරින් සිටි මිනිසකුගේ ගඳ පීඩා කරයි. **යොජන සත ඛො රාජඤ්ඤ මනුස්ස ගන්‍ධො දෙවෙ උබ්බහති** යන්න එහෙයින් කියන ලදී. එහෙත් මේ මාර නම් වූ, සියුමැලි හාත්පසින් පිරිසිදු වූ මහේශාක්‍ය වූ, ආනුභාව සම්පන්න වූ දෙවි රජෙක් මගේ කුසට පිවිස අතුනු ඇතුළත පක්වාසය පිහිටි කුඩා ඉඩකඩෙහි හුන්නේ ඉතාම දුෂ්ට වූවෙක් වන්නේ ය. මෙවැනි පිළිකුල් කටයුතු වූ විපරීත වූ පෙදෙසක සිටින්නට හැකි වූ මොහුට කළ නො හැක්කේ වෙන කුමක්ද, වෙනත් කුමකින් ලජ්ජා වන්නේ ද, නුඹ මගේ නෑයෙක් වන්නේ යයි කී කල්හි මොළොක් ගතියට නො පැමිණෙන්නාහු නම් නැත. එබැවින් ඔහුට නෑයෙකැයි අවබෝධ කරවා මෘදු වූ උපායකින්ම ඔහු පළවා හරිමියි සිතා මේ දේශනාව ආරම්භ කළහ.
**සො මෙ ත්‍වං භාගිනෙය්‍ය හොසී** එකල්හි නුඹ මගේ බෑනා කෙනෙකු වූයේය. පරම්පරාව වශයෙන් බලා මෙය කියන ලදී. දෙව්ලොව මගේ පිතු වංශයයි. මුත්තාගේ වංශයයි. රජ කරන්නෙක් නම් නැත. පින්කම්වල ශක්තියෙන් දෙව්ලොව දෙව්රජව ඉපදී. ආයු ඇති තෙක් දෙව් සැප විඳ එයින් චුත වෙයි. එතැන් සිට වෙනත් කෙනෙක් තමන් විසින් කරන ලද කුශලයන්ගේ විපාක අනුව එතැන රජවෙයි. මෙසේ මේ මාරයාද එකල ඉන් චුතව නැවත කුසල් කොට මෙකල මෙහි අධිපතිව උපන්නේ යයි දතයුතු.
**විධුරො විධුරො** විගතධර වූයේ, අන්‍යයන් හා සමග අසමාන වූයේ, **අප්පකසිරෙන** නිදුකින් **පසුපාලකා** එළු බැටළුවන් රක්නාහු, **පථාවිනො** මගට පිළිපන්නාහු, **කායෙ උපචිනිත්‍වා** හාත්පසින් සෑයක් බැඳ, **අග්හිං දත්‍වා පක්කමිංසු** මෙතෙකින් ශරීරය විනාශයට යන්නේ යයි චිතකයාගේ පමණ සලකා, සිව් දිසාවන්හි ගිනි දී නික්ම ගියහ. චිතකය පහන් සිළුවක් මෙන් දැල්විනි. තෙරුන්ට දිය ළෙනකට බැස සිටින කලක් මෙන් විය. **චීවරානි පප්ඵොටෙත්‍වා** සමවතින් නැගිට පහවගිය දුම් ඇති, කෑලමල් පැහැ ඇති, ගිනි අඟුරු මඩිමින් සිවුරු උන්වහන්සේගේ සිරුරේ උණුසුමක් පමණකුදු නො වීය. සිවුරෙහි කොණක්වත් නො දැවිනි. සමාපත්ති බලය නම් වේ.
**අක්කොසථ** දශ ආක්‍රෝශ වස්තුවෙන් බනිවු. **පරිභාසථ** වචනයෙන් පරිභව කරවු. **රොසෙථ** ගටවු. **විහෙසෙථ** වෙහෙකරව්. දුක් ඉපදවව්. මේ සියල්ල වචනයෙන් පහර දීමට නම් ය. **යථා තං දුසිත මාරෝ** යම් සේ මොවුන්ට දුසීමාර තෙම, **ලභෙථ ඔතාරං** සිදුරක් ලබානම්, කෙලෙස් ඉපදීමට අරමුණක් ලබන්නේ නම් යන අර්ථයි.
**මුණ්ඩකා** ආදියෙහි මුඩු වූවන්ට ‘මුණ්ඩ’ යයි ද, ශ්‍රමණයන් ට ‘සමණ’ යයි ද කියන්නට වටී. මොව්හූ නැවත **මුණ්ඩකා සමණකා** යයි කීහ. **ඉබ්භා** ගෘහපතියෝ **කිණ්හා **කළු වූවෝ, **බන්‍දුපාදා පච්ච **මෙහි බන්දු යනෙන් බ්‍රහ්මයා අදහස් කරයි. බමුණෝ ඔහු මුත්තා යයි ව්‍යවහාර කරති. **පාදාපච්චා** බඹහුගේ පිටිපත්ලෙන් උපන්, පාදයන්ගේ දරුවෝ යන අදහසයි. බමුණෝ මහබඹුගේ පිටිපත්ලෙන් උපන්, පාදයන්ගේ දරුවෝ යන අදහසයි. බමුණෝ මහ බඹුගේ මුවින් ඉපදුනාහුය. ක්‍ෂත්‍රියයෝ ළයින්, වෛශ්‍යයෝ නැබින්, ශුද්‍රයෝ දණින් ශ්‍රමණයෝ පිටිපසින් නික්මුණාහු යයි
**ඣායි නො සමිඣායි නොසමි** අපි ධ්‍යන ඇත්තමෝ වමු. අපි ධ්‍යන ඇත්තමෝ වමු. **මධුරක ජාතා** අලස බැව් ඇති, කම්මැලිකමින් යුත් **ඣායන්ති** සිතත්. **පජ්ඣායන්ති** යනාදිය උපසර්ග ව්‍යයෙන් වැඩි වූවාහු, **මූසිකං මගයමානො** සවස ගොදුරු සඳහා රුක් සිදුරෙන් නික්මී ගසේ අත්තක සිටි මීයෙකු සොයන්නේ, හේ වනාහි අතිශයින් අතිශයින් ශාන්ත වූවෙකු මෙන් නිසසලව සිටී. පැමිණි වහාම අල්ලාගනී. **කොත්‍ථූ** යනු සිවලා - උකුස්සා යයි ද කියති. **සන්‍ධි සමලසංකටීරෙ** බිත්ති (ගෘහ) සන්ධියෙහි ද, අසූචි නික්ම යන ඇළ ද කසළ ගොඩ ය යන තැන්වල **වහච්ඡින්නො** කන්තාරයෙන් නික්මුණු බිඳුනු කඳ ඇති, **සන්‍ධි සමල සංකටීරෙ** ගෘහ (බිත්ත) සන්ධිවල හෝ අසූචි ගලා යන තන්හි හෝ කසළ ගොඩෙහි හෝ හෙතෙක් බාගයක් වැසූ සිරුරු ඇතිව, නිශ්චලව සිටියි.
**නිරයං උප්පජ්ජති** යනු මාරයා මිනිසුන්ගේ සිරුරෙහි ආවේශව, මෙසේ කරන්නේ නම්, මිනිසුන්ට අකුසල් නො වන්නේ ය. මාරයාටම වන්නේ ය. එබැවින් සිරුරෙහි ආවේශ නොව විෂභාග වස්තුවක් උපදින අරමුණක් දක්වයි. එකල වනාහී හෙතෙම භික්‍ෂූන් කෙමිනක් ගෙන මසුන් මිරිකන්නවුන් මෙන් ද, දැලක් ගෙන මසුන් අල්ලන්නවුන් මෙන් ද, ලාටු තැවරුණු දණ්ඩක් බහා ළිහිණින් බඳින්නවුන් මෙන් ද, බල්ලන් සමග වනයෙහි මුව දඩයමේ හැසිරෙන්නවුන් මෙන් ද මාගමුන් ගෙන අවන්හල්හි හුන්නවුන් මෙන් ද, නටන්නවුන්, ගයන්නවුන් මෙන් ද, භික්‍ෂුණින්ගේ රාත්‍රී ස්ථාන දිවා ස්ථානයන්හි, හුන්නා වූ කාමාතුරයන් මෙන් ද, කොට දැක්වීය. මිනිස්සු වනයට ගියාහු ද, වලට ගියාහු ද, වෙහෙරට ගියාහුද, විපිළිසර අරමුණු දැක අනෙක් අයට කියති. ‘ශ්‍රමණයෝ මෙබඳු මහණුන්ට නො ගැළපෙන දේ නො සුදුසු දේ කරති’ මොවුන්ට දුන් කල කුසල් කොයින්ද, මොවුන්ට කිසිවක් නො දෙව’ මෙසේ ඒ මනුෂ්‍යයෝ දුටු දුටු තැන සිල්වතුන්ට ආක්‍රෝශ කරති. මෙසේ ආක්‍රොශ කොට පව් රැස්කොට අපාය පුරවන්නෝ ය. **නිරයං උප්පජ්ජති **යන්න එහෙයින් කියන ලදී.
**අත්‍ථාවිට්ඨා** ආවේශ වූවාහු, **ඵරිත්‍වා විහරිංසු** හුදෙක් පතුරුවා, විසුරුවා වාසය කළාහු නො වෙති. කකුසඳ භාග්‍යවතුන්ගේ අවවාදයෙහි සිට, සතර බ්‍රහ්ම විහාරයන් උපදවා - ධ්‍යාන පාදස්ථාන කොට, විදසුන් රහත්බැව්හි පිහිටියාහුය.
**ආගතිං වා ගතිං වා** පිළිසිඳ ගැනීම් වශයෙන් පැමිණෙන තැනක් හෝ ගති විසින් යන තැනක් හෝ නො දනිමි. **සියා චිත්තස්ස අඤ්ඤතත්‍ථං** සොම්නස් වශයෙන් අනන්‍යතාවයක් වන්නේ නම්. **සය්හං ලොකං උප්පජ්ජන්ති** ස්වර්ග ලෝකවල උපදිත් මෙහි ද යට කී සෙයින්ම අරුත් දතයුතු. යම්සේ පළමු විපිළිසර උපදනා අරමුණ දැක්වීද, එසේ මෙවිට ප්‍රසාද කරවූ අරමුණ දැක්වී හෙතෙම එකල්හි මිනිසුන්ට පෙනෙන තැන භික්‍ෂූන් අහසින් යන්නවුන් මෙන් අහසෙහි සිටියවුන් මෙන්, පළඟින් හුන්නවුන් මෙන්, අහසේ හිඳ සිවුරු මැසීම්, පොත් කියවීම්, අහසේදීම සිවුර දිගහැර සාතු ගන්නන්නාවුන් මෙන්, මහලු පැවිද්දන් අහසේ හැසිරෙන්නවුන් මෙන්, තරුණ සාමණේරවරුන් අහසැ පිපි මල් නෙල්ලවුන් මෙන්, කොට දැක්වීය. මිනිස්සු කුලනයට ගියාහු වලට ගියාහු, වෙහෙරට ගියාහු පැවිද්දන්ගේ පිළිවෙත් දැක මෙසේ අනුන් සමග කියති. ‘භික්‍ෂූන් අතුරෙහි යටත්පිරිසෙයින් සාමණේරයෝ පවා මෙසේ මහත් ඍද්ධි ඇත්තාහුය. මහානුභාව ඇත්තාහුය. මේ ශ්‍රමණයන්ට දෙන ලද්ද මහත්ඵල මහානිසංස වේ’ මේ පැවිද්දන්ට දන් දෙව්. සත්කාර කරව්. එකල්හි මිනිස්සු භික්‍ෂූන්ට සිව්පසයෙන් සත්කාර කොට, බොහෝ පින් රැස්කොට යහමග පුරන්නෝ වූහ. **සග්ගං ලොකං උප්පජ්ජත්ති** යනු එහෙයින් කීහ.
**එථ තුම්හෙ භික්ඛවෙ අසුභානුපස්සී කායෙ විහරථ** භාග්‍යවතුන් වහන්සේ මුළු දඹදිව ඇවිදිමින් අවම වශයෙන් භික්‍ෂූන් දෙතුන් නමක් වසන තැනකට ගොස් -
‘මහණෙනි, අශුභ සංඥාව පුරුදු කළ සිතින් බහුලව වසන භික්‍ෂුවගේ සිත, මෛථුන ධර්මයන් පිළිබඳ හැගීම්වලින් සැඟවෙයි. හැකිළෙයි. පෙරලෙයි. නො පැතිරෙයි. උපේක්‍ෂාව හා පිළිකුල් බවම එළඹ සිටී.
මහණෙනි, ආහාරය පිළිබඳව පිළිකුල් හැඟීම පුරුදු කළ සිතින් බහුලව වසන භික්‍ෂූන් ගේ සිත රස තෘෂ්ණාවෙන් සැඟවෙයි. හැකිළෙයි. පෙරළෙයි. නො පැතිරෙයි. උපේක්‍ෂාව හෝ පිළිකුල් බවම එළඹ සිටී.
මහණෙනි, සියලු ලෝකයෙහි අනභිරති සංඥාව පුරුදු කළ සිතින් බහුලව වෙසෙන භික්‍ෂුවගේ සිත (ඇත්, අස් ආරාම පන්සල්) ආදී ලෝකයෙහි තෘෂ්ණාව උපදනා වස්තු විෂයෙහි සැඟවෙයි. හැකිළෙයි. පෙරළෙයි. නො පැතිරෙයි. උපේක්‍ෂාව හෝ පිළිකුල් බවම එළඹ සිටී.
මහණෙනි, අනිත්‍ය සංඥාව පුහුණු කළ සිතින් බහුලව වෙසෙන භික්‍ෂුවගේ සිත ලාභ සත්කාර, කීර්ති ප්‍රශංසා ආදියෙහි සැඟවෙයි. පැකිළෙයි. පෙරලෙයි. උපේක්‍ෂව හෝ පිළිකුල් බවම එළඹ සිටී. මෙසේ අනුසස් දක්වන සේක. එසේ දක්වා -
**එථ තුම්හෙ භික්ඛවෙ අසුභානුපස්සී කායෙ විහරථ, ආහාරෙ පටික්කූල සඤ්ඤිනො සබ්බලොකෙ අනභිරත සඤ්ඤිනො, සබ්බ සංඛාරෙසු අනිච්චානු පස්සිනො** මේ සතර කමටහන් වදාළහ. ඒ භික්‍ෂූහු ද මේ සතර කර්මස්ථානයන්හි නිරතවැ වඩා විදසුන් වඩා සියලු ආශ්‍රවයන් ක්‍ෂය කොට රහත්බැව්හි පිහිටියාහු වෙති. මේ සතර කර්මස්ථානයෝ රාගය සන්සිඳවන්නාහු ද්වේෂ මෝහ සන්සිඳවන්නාහු රාගය නසන්නාහු, ද්වේෂය නසන්නාහුම වෙති.
**සක්ඛරං ගහෙත්‍වා** මිට ඇතුළෙහි සිටින ප්‍රමාණයේ ගලක් ගෙන මේ මාරයා වනාහි වනාහි බමුණු ගෘහපති ආදීන් ලවා භික්‍ෂූන්ට ආක්‍රොශ කරවා ද බමුණු ගෘහපති ආදීන්ගේ වශයෙන් භික්‍ෂු සංඝයාට ලාභ සත්කාර උපදවාද, සිදුරක් නො ලබන්නේ ද දැන් සියතින් උපක්‍රම කරනු කැමතිව, එක්තරා කුමාරයකුගේ ශරිරයෙහි ආවේශව මෙබඳු ගලක් ගත්තේය. **සක්ඛරං ගහෙත්‍වාති** යන්න ඒ සඳහා කියන ලදී.
**සීසං වොභින්‍දති** හිස බිඳුනේය. හිසේ සම බිඳී මස් දෙකඩ විය. ගල වනාහි හිස් කබල නොබිඳ ඇටයටම හැපී නැවතුනේය. **නාගාපලොකිතං අපලොකෙසි** මහා ශබ්දය අසා යම්සේ හස්ති නගා ඇතා ඈත හෝ මෑත බලනු කැමැත්තේ, බෙල්ල නො හරවා මුළු ඇඟම හරවා නැවතී ආපසු බලාද, එපරිද්දෙන් සියලු සිරුරින්ම නැවතී හැරී ආපසු බැලූ සේක. යම් හෙයකින් යම්සේ මහජනයාගේ ඇට කෙළවරින් කෙළවර හැපුනේද, (උරෙනුර ගැටී සිටියේද) පසේබුදුවරුන්ගේ අංකුසයෙන් ලැගුනාහු වෙත්ද, බුදුවරුන්ගේ එසේ නො වෙති. බුදුවරුන්ගේ හැකිල්ලක් මෙන් ඒකාබද්ධව සිටියාහු ද, එහෙයින් පිටිපස බලන කල්හි බෙල්ල පෙරළන්නට නො හැකි වෙයි. යම්සේ හස්ති නාගයා පිටිපස බලනු කැමැත්තේ සියලු සිරුරින්ම හැරේද, එසේ පෙරළා හැරියයුතු වෙයි. එහෙයින් භාග්‍යවතුන් වහන්සේ යන්ත්‍රයකින් හරවන ලද රන් පිළිමයක් සෙයින් සියලු සිරුරින්ම නැවතී බැලූ සේක. නැවත නැවත බලා සිටි සේක්, **න චායං දුසීමාරො මත්තමඤ්ඤාසි** යි වදාළහ. මේ දුසී මාරයා පව් කරන්නේ ප්‍රමාණයක් නො දත්තේම ය. පමණ ඉක්මවන සේ පව් කරයි.
**සභාපලොකෙනා **කකුසන්‍ධ භාග්‍යවතුන් වහන්සේගේ බැලීම සමග එකෙණෙහිම **තම්හා ච ඨානා වචි** ඒ දෙව්ලොවින් ද චුත වූයේ මහා නරකයෙහි උපන්නේ ය. චුත වන්නේ ද යම්කිසි තැනක නොගොස් වසවර්ති දිව්‍ය ලෝකයටම චුත විය. **සහාපලොකනාය** යන වචනයෙන් භාග්‍යවතුන් වහන්සේ බැලූ බැවින්ම චුත වීයයි නොදත යුතු. මේ වනාහි චුති කාලය දැක්වීම පමණකි. උදාර වූ මහා ශ්‍රාවකයන් වෙත වරද කරන ලද බැවින් පොරවෙන් ගසන ලද්දක් මෙන් ඔහුගේ ආයුෂ එහිම සිඳී ගියේයයි දතයුතුය. **තයො නාමධෙය්‍යො හොන්ති **නම් තුනක් වෙති.** ජ පස්සායතනිකො** ස්පර්ශයතන සය අතුරෙහි වෙනම වේදනාවට ප්‍රත්‍යය වූ
**සංකුසමාහතො** යහුල්වලින් විදින ලද්දේ **පච්චත්ත වෙදනීයො **තමා ම වේදනාව උපදවන්නේ, **සංකුනා සංකු හදයෙ සමාගච්ඡෙය්‍ය **යහුල සමග යහුල ළමැද එක්වන්නේ ය. ඒ නිරයේ උපන් සත්ත්වයන්ගේ තුන්ගවු වූ ආත්මභාව වෙයි. දුසීමාර වූ තෙරුන්ට ද එසේම විය. එකල ඔහුගේ ඒ අත්බැව්හිදී නිරයපාලයෝ තල්කඳන් පමණ වූ, හාත්පසින් ගිනි ඇවිලෙන්නා වූ, ගිනිදැල් සහිත වූ යකඩ උල් සියයක්ම ගෙන ‘තා විසින් මෙතැනින් සිතා පව්කරන ලදදැයි’ හුණු ඔරුවක හුණු කොටන්නවුන් මෙන් ළමැද කොටා පනස් දෙනෙක් දෙපා ළගින් ද, පනස් දෙනෙක් ඔළුව ළඟින්ද කොට කොටා යති. මෙසේ යමින් අවුරුදු පන්සියයකින් දෙකෙළවරට පැමිණ, නැවතී යළි අවුරුදු පන්සියයක් ළමැදට පැමිණෙත්. ඒ සඳහා කියන ලදී.
**වුට්ඨානිමං **යනු විපාකයෙන් උපන් වේදනාවයි. එය වනාහි මහා නිරයේ වේදනාවට වඩා අතිශයින් දුක්වෙයි. යම්සේ තෙල් පානය කරන සතියට වඩා පරිහාර සතිය, පථ්‍ය සේවය කරන සතිය අතිශයින් දුක් වේද, එපරිද්දෙන් මහා නිරයට වඩා උස්සද නිරයේ විපාක වුට්ඨාන වේදනාව දුක් සහිතයයි කියත්. **සෙය්‍යථාපි මච්ජස්ස** යම්සේ පුරුෂයාගේ හිස රවුම් වේද, හුලෙන් පහර දෙන්නහුගේ පහර සිටීම නොලබාද, මාළුවාගේ හිස දික්ව පුළුල් වේද, පහර සිටීම ලබා ද, නොවරදවා කම්කටොළු කිරීම පහසු වේ. එහෙයින් මෙබඳු හිස වේ.
**විධුරං සාවක මාසජ්ජා** විධුර නම් ශ්‍රාවකයන් අතර ගැටුම් ඇතිකොට, **පච්චත්තවෙදනා** තෙමේම වෙන වෙන වේදනා උපදවන **ඊදිසො නිරයො ආසී** මෙතැන්හි නිරය දේවදූත සූත්‍රයෙන් දැක්විය යුතු. **කණ්හ දුක්ඛං නිගච්ඡසී** කළුවන් මාරයා දුක් විඳින්නෙහි.
**මජ්ඣෙ සරස්සා **මහ මුහුද මැද ජලය වස්තු කොට උපන් විමානයෝ කල්පයක් පවතින්නා වෙති. ඒ විමානයන්ගේ වර්ණය පැහැය වෛධූර්ය මැණික් පාට වේ. කන්දක් මුදුනේ දැවෙන ගිනි කඳක් මෙන් ද, ඒ විමානයන්ගේ රශ්මීහු බබළති. **පභස්සරා** ප්‍රභාසම්පන්න වෙති. ඒ විමානයන්හි නිල් රතු ආදී විවිධ වර්ණ වෙති. අප්සරාවෝ නටති. **යො එතම්හි ජානාති** යමෙක් ඒ විමාන තොරතුරු දනිත් ද යන අර්ථයි. මෙහි දී විමාන වත්‍ථු ප්‍රේත වත්‍ථු ආදියෙන් අරුත් දැක්විය යුතුය.
**පාදංගුට්ඨෙන කම්පයී** යනු මේය ආසාද කම්පන සූත්‍රයෙන් දැක්විය යුතුය. **යො වෙජයන්තං** මෙය චූල තණ්හා සංඛය සූත්‍රයෙන් දැක්විය යුතුය. **සක්කං සො පරිපුච්ඡති** මෙය ද ඒ සූත්‍රයෙන්ම දැක්විය යුතුය. **සුධම්මායං අභීතොසහං** සුධර්මා සභාව සමීපයෙහි, මෙය බඹලොව සුධර්මා සභාවයි. තව්තිසා දෙව්ලොව නොවේ. සුධර්මා සභාවක් නැති දෙව්ලොවක් නැත.
**බ්‍රහ්මලොකෙ පභස්සරං **බ්‍රහ්මලෝකයේ සැරියුත් මුගලන්, මහා කස්සප ආදී ශ්‍රාවකයන් විසින් පිරිවරන ලද, තේජෝ ධාතුවට සමවැද වැඩහුන් භාග්‍යවතුන් වහන්සේගේ ආලෝකය (ඒ මෙසේයි.) එක් සමයෙක්හි භාග්‍යවතුන් වහන්සේ බඹලොව සුධර්මා සභාවට රැස්ව, ‘යමෙක් මෙහි පැමිණෙන්නට හැකිවන්නේ නම් එසේ මහත් සෘද්ධි ඇති කිසි මහණෙක් හෝ බමුණෙක් ඇද්දෝ’ හෝ යි සිතන්නේ බ්‍රහ්ම සමූහයාගේ සිත් දැන එහි ගොස්, බ්‍රහ්ම සමූහයාගේ මුදුනෙහි වැඩහුන් සේක් තේජෝ ධාතුවට සමවැද, මහ මුගලන් ආදී තෙරුන්ගේ පැමිණීම බලාපොරොත්තු වූ සේක. ඔවුහු ද ගොස් ශාස්තෲන් වැඳ තේජෝ ධාතුවට සමවැද, වෙන වෙන දිශාවන්හි වැඩහුන්හ. සමස්ත බඹලොවම ඒකාලෝක විය. ශාස්තෲන් වහන්සේ චතුස්සත්‍යය ඇතුළත් ධර්මය දෙසූ සේක. දේශනාවසානයේ නොයෙක් දහස් ගණන් බඹ පිරිස මාර්ග ඵලයන්හි පිහිටියාහුය. ඒ සඳහා මේ ගාථාව කියන ලදී. එය බක බ්‍රහ්ම සූත්‍රයෙහි දැක්විය යුතුය. දැනගත යුතුය.
**විමොඛෙන අත්‍ථස්සයී** ධ්‍යාන විමෝක්‍ෂයෙන් ස්පර්ශ කළේය. **වනං** දඹදිව, **පුබ්බවිදෙහානං** පූර්වවිදේහ නම් ද්වීපය. **යෙච භූමිසයා නරා** බිම හෝනා මිනිස්සු නම් අපරගෝයාන වාසීහුද, උතුරුකුරු දිවයින් වාසීහුද වෙති. ඔවුන් සියල්ලන් ද ස්පර්ශ කරන ලද්දේ යයි කියයි. මේ අර්ථය නන්දෝපනන්ද දමනයෙන් දැක්විය යුතුය. ඒ වස්තුව විශුද්ධි මාර්ගයේ සෘද්ධි කථාවෙන් විස්තර කරන ලදී. **අපුඤ්ඤං පසවි** අකුසල් ලැබී. **අස මාකාසි භික්ඛූසු** භික්‍ෂුන් රැස්වීම වෙහෙසෙමි. මෙසේ ආසා නොකරව. සෙසු සියලු තන්හි පැහැදිලි වූ අරුත් ඇත්තාහ.
