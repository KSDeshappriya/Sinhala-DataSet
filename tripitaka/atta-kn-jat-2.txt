දෙවන කොටස
2. දුක නිපාතය
1. දළ්හ වර්‍ගය
**“දළ්හං දළ්හස්ස ඛිපති”** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් රජ කෙනෙකුට කළ අවවාදයක් අරබයා දේශනා කළ සේක. මෙහි වර්තමාන කථාව තේසකුණ ජාතකයෙහි මතු සඳහන් වන්නේය. එක් දිනක කොසොල් රජතුමා අගතිගාමී වැරදි තීන්දුවක් දුන් නඩුවක් නැවත විනිශ්චය කොට උදෑසන ආහාර අනුභවකොට තෙත් අත් ඇතිවම අලංකාර කරන ලද රථයකට නැගී බුදුරජාණන් වහන්සේ සමීපයට ගොස් පිපුණු නෙළුම් මල් පැහැය ඇති ශ්‍රී පාදය ළඟ වැටී ශාස්තෲන් වහන්සේට නමස්කාර කොට එතක්පසෙක සිටියේය. ඉක්බිති බුදුරජාණන් වහන්සේ රජතුමාට මෙසේ වදාළ සේක. මහරජතුමනි! නුඹ කුමක් නිසා මහ දවල් ආවෙහිද? ස්වාමීනි! අද එක් අගතිගාමී වැරදි තීන්දුවක් දුන් නඩුවක් නැවත විනිශ්චය කිරීම නිසා කාලය ගතවිය. ඉඩ ලැබුණු පසු එය නිමවා ආහාර අනුභව කොට තෙත් අත් ඇතිව (අත වේලෙන්නට කලින්) දැන් ඔබවහන්සේට උපස්ථාන කිරීමට ආවෙමියි කීය. එවිට බුදුරජාණන් වහන්සේ මහරජතුමනි! දැහැමින් සෙමෙන් නඩු විසඳීම නම් මහා කුසලයකි. එය ස්වර්ගයට යන මාර්ගයකි. නුඹ වැනි රජ කෙනෙක් මා වැනි සර්වඥවරයෙකු සමීපයෙහි අවවාද අනුශාසනා ලබමින් දැහැමින් සෙමෙන් නඩු විසඳනවාය කීම පුදුමයක් නොවේ. පුදුමය නම් පෙර රජවරු සර්වඥවරයන් වහන්සේ නොමැති කාලවලත් නුවණ ඇති අයගේ උපදෙස් (වචන) අසා දැහැමින් නඩු විසඳමින් සතර අගතියෙන් තොරව (ඡන්‍ද, දෝස, භය, මෝහ) දසරාජ ධර්මයට (දාන, සීල, පරිත්‍යාග ආදී) පටහැනි නොවී දැහැමින් රජකම් කර දෙව්ලොව ගියාහු යයි වදාරා ඔහුගේ ඉල්ලීම පරිදි ඒ අතීත කථාව ගෙනහැර දැක්වූ සේක.
පෙර බරණැස් නුවර බඹදත් රජතුමා රට පාලනය කරන සමයෙහි බෝසතාණන් වහන්සේ ඔහුගේ අගබිසොවගේ කුස පිළිසිඳ ගෙන ලබන ලද ගැබ් පෙරහර ඇත්තේ යහතින් මව්කුසින් නික්මුණහ. නම් තබන දිනයේ ඔහුට බඹදත් කුමරා යයි නම් කළහ. හෙතෙම පිළිවෙලින් වැඩිවියට පැමිණියේ සොළොස්වියට පත්වූ විට තක්සලා නුවරට ගොස් සියලු ශිල්පයන් ඉගෙන ගෙන එහි නිමාවට පැමිණ පියාගේ ඇවෑමෙන් රාජ්‍යයෙහි පිහිටා දැහැමින් සෙමෙන් රජ කෙළේය. ඡන්‍දාදී සතර අගතියෙන් මිදී ඔහු මෙසේ දැහැමින් රජ කරද්දී ඇමතිවරුද ඒ අනුව දැහැමින්ම නඩු විසඳූහ. දැහැමින් නඩු විසඳද්දී බොරු නඩුකාරයන් හෝ නොවූහ. නඩු නොමැති නිසා රජ මිදුලෙහි නඩු විසඳීම සඳහා පිහිටුවන ලද අධිකරණ ශාලා සිඳලන ලදි. ඇමැතිවරු දවස පුරා අධිකරණ ශාලාවෙහි හිඳ විනිශ්චය සඳහා කිසිවෙකු එනු නොදැක නැගිට යත්. අධිකරණ ශාලා ඉවත් කළයුතු බවට පත්විය.
බෝසතාණන් වහන්සේ මා දැහැමින් රජකරනවිට විනිශ්චය සඳහා එන්නෝ නම් නැත. අධිකරණ ශාලා සිඳලන ලදි. නඩු විසඳන ස්ථාන ඉවත් කළයුතු බවට පත්විය. දැන් මා විසින් මගේ අගුණයක් ඇද්දැයි විමසීමට වටියි. මෙය නම් මගේ අගුණයක් යයි දැන එය හැරදමා ගුණධර්මවලට පවතින්නෙමියි සිතූ සේක. එතැන් පටන් මගේ කිසියම් අගුණයක් කියන්නෙකු ඇද්දැයි පරීක්‍ෂා කරමින් ඇතුළත සේවය කරන්නන් අතරෙහි කිසි අගුණවාදියෙකු නොදැක. තමන්ගේ ගුණ කථාව අසා මොවුන් මට බියෙන් අගුණ නොකියා ගුණම කියතියි සිතා පිටත සේවකයන් පරීක්‍ෂා කරමින් එහිද කිසිවෙකු නොදැක නගරය ඇතුළත පරීක්‍ෂා කළහ. නුවරින් පිට දොරටු සතරෙහි දොරටු අසල ගම් පරීක්‍ෂා කළහ. එහිද කිසිම අගුණ කියන්නෙකු නොදැක තමන්ගේ ගුණ කථාව අසා ජනපදය පරීක්‍ෂා කරන්නෙමියි ඇමතියන්ට රාජ්‍යය පවරා දී රථයට නැගී රියදුරා පමණක් ගෙන වෙස් වලාගෙන නගරයෙන් නික්මී ජනපදය පරීක්‍ෂා කරමින් පසල් දනව්වට ගොස් එහිද කිසි අගුණවාදියෙකු නොදැක තමන්ගේ ගුණ කථනයන්ම අසා පිටිසර සීමාවේ සිට මහ මගින් නගරය බලාම නික්මුණහ.
ඒ කාලයේ වනාහි මල්ලික නම් කොසොල් රජතුමා ද දැහැමින් රාජ්‍යය කරන්නේ අගුණ සොයන්නෙක් වී ඇතුළත සේවකයන් අතුරෙහි අගුණවාදියෙකු නොදැක තමන්ගේ ගුණකථාව අසා ජනපදය පරීක්‍ෂා කරමින් ඒ ප්‍රදේශයට ආවේය. ඒ දෙදෙනාම එක් පහත් බිමක ගැල් මාර්ගයෙහි මුහුණට මුහුණලා හමුවූහ. රථය ඉක්මවා යාමට තැනක් නැත. ඉක්බිති මල්ලික රජුගේ රියදුරා බරණැස් රජුගේ රියදුරාට නුඹේ රථය ඉවත් කරන්නැයි කීවේය. හෙතෙමේද එම්බා රථාචාරිය! නුඹේ රථය ඉවත්කර ගනුව. මේ රථයෙහි බරණැස් රාජ්‍යයෙහි ස්වාමියා වූ බඹදත් මහරජතුමා හුන්නේ යයි කීවේය. අනිත් රියදුරාද ඔහුට එම්බා රථාචාරිය! මේ රථයෙහි කොසොල් රාජ්‍යයෙහි ස්වාමියා වූ මල්ලික රජතුමා සිටින්නේ නුඹේ රථය ඉවත් කරගෙන අපගේ රජතුමාට රථයට අවකාශ දෙවයි කීවේය. බරණැස් රජුගේ රියදුරා මොහුද වනාහි රජ කෙනෙකුමය. කුමක් කළයුතුදැයි සිතන්නේ, මෙයට එක් උපායක් ඇත. වයස විචාරා වයසින් බාලයාගේ රථය ඉවත් කරවා වැඩිමහලු කෙනාගේ රථයට ඉඩ ලබා දෙන්නෙමියි සනිටුහන් කොට ඒ රථාචාරියා කොසොල් රජුගේ වයස විචාරා පරීක්‍ෂා කරන්නේ දෙදෙනාම සම වයස් බව දැන රාජ්‍යයේ ප්‍රමාණය, බලය, ධනවත්කම, කීර්තිය, ජාතිය, ගෝත්‍රය, කුල ප්‍රදේශය යන සියල්ල විචාරා දෙදෙනාම යොදුන් තුන්සියයක් පමණ රාජ්‍යවල හිමිකරුවෝය. සමාන බලය, ධනය, කීර්තිය, ජාතිය, ගෝත්‍රය, කල ප්‍රදේශ ඇති බව දැන, සිල්වත්කමින් වැඩි තැනැත්තාට ඉඩ දෙන්නෙමියි සිතා එම්බා රථාචාර්යය! තොපගේ රජතුමාගේ සිල්වත්කම කෙබඳුදැයි විචාළේය. හෙතෙමේ අපගේ රජතුමාගේ සිල්වත්කම මේ මේ ආකාරයයි තමන්ගේ රජතුමාගේ අගුණයම ගුණ වශයෙන් ප්‍රකාශ කරමින්,
යන පළමු ගාථාව කීවේය.
රථාචාර්යය! මල්ලික රජු දැඩි අයට තදින් පහර දෙයි. මෘදු අය මෘදු භාවයෙන් පරදවයි. සත්පුරුෂයා සාධු ගුණයෙන්ද අසත් පුරුෂයා අසත්පුරුෂ කමින්ද පරදවයි. මේ රජ මෙබඳු ගතිගුණ ඇත්තේය. ඒ නිසා මාර්ගයෙන් ඉවත්ව ඉඩ දෙන්න.
එහි, **දළ්හං දළ්හස්ස ඛිපති** යනු යමෙක් දැඩිවෙයි ද බලවත් වෙයි ද දැඩි ප්‍රහාරයෙන් හෝ තද වචනයෙන් හෝ පැරදවිය යුතුයි. ඔහුට දැඩිවූම පහරදීමක් හෝ තද වචනයක් හෝ එල්ල කරයි. මෙසේ දැඩිවී ඔහු පරදන්නේ යයි දක්වයි. **මල්ලිකො **යනු ඒ රජුගේ නමයි. **මුදුනා මුදුං** යනු මෘදු පුද්ගලයාට තමාත් මෘදුවී මෘදු උපායෙන් පරදවයි. **සාධුම්පි සාධුනා ජෙති අසාධුම්පි අසාධුනා **යනු යමෙක්හු යහපත් සත්පුරුෂයෝද ඔවුන්ට තමාත් යහපත් වී යහපත් උපායෙන්ම පරදවයි. යමෙක්හු වනාහි අයහපත්ද ඔවුන්ට තමාත් අයහපත් වී අයහපත් උපායෙන්ම පරදවයි යනුවෙන් දක්වයි. **එතාදිසො අයං රාජා** යනු මේ අපගේ කොසොල් රජතුමා සිල් පැවැත්මෙන් මෙබඳු ආකාරයි, **මග්ගා උය්‍යාහිසාරථී** යනු තමන්ගේ රථය මාර්ගයෙන් අයින් කරවා ඉඩදී වැරදි මගින් යන්න. අපගේ රජතුමාට මාර්ගය දෙන්නයි කියයි.
ඉක්බිති රජුට බරණැස් රජුගේ රියදුරා, එම්බා! කිම නුඹ වනාහි තමන්ගේ රජතුමාගේ ගුණ කියන ලදද කියා එසේයයි කී කල්හි, ඉදින් ඒවා ගුණ නම්, අගුණ වනාහි කෙබඳු දැයි කියා ඒවා වනාහි අගුණ වෙත්වා, නුඹගේ රජතුමාටග් ගුණ වනාහි කෙබඳුදැයි කී කල්හි එසේ නම් අසවයි
යන දෙවන ගාථාව කීවේය.
ක්‍රෝධ කරන්නා අක්‍රෝධයෙන් දිනයි. අසත්පුරුෂයා සත්පුරුෂ කමින් දිනයි. තද මසුරා පරිත්‍යාගයෙන් දිනයි. බොරු කියන්නා සත්‍ය වචනයෙන් දිනයි. මේ රජ ඒ ආකාරයි. රථාචාර්යය මග ඉඩ දෙන්න.
එහි, **එතාදිසො** යනු ඒ **අක්කොධෙන ජිණෙ කොධන්ති** ආදී වශයෙන් කියන ලද ගුණයන්ගෙන් යුක්තය. මේ තෙමේ කිපුණු පුද්ගලයා තමන් ක්‍රෝධ නොකරන්නෙකු වී අක්‍රෝධයෙන් දිනයි. **අසාධුං** අසත්පුරුෂයා වනාහි තමන් සත්පුරුෂයෙක් වී, සාධුනා දිනයි. **කදරියං** තද මසුාට තමා දෙන්නෙකු වී, **දානෙන **දිනයි. **අලික වාදිනං** බොරු කියන්නාට තමන් ඇත්ත කියන්නෙකු වී, **සච්චෙන** සත්‍යයෙන් දිනයි. **මග්ගා උය්‍යාහීති** යහලු රථාචාරිය! මාර්ගයෙන් ඉවත්වන්න. මෙබඳු සිල් ගුණ පැවතුම්වලින් යුක්ත වූ අපගේ රජතුමාට මාර්ගය ඉඩ දෙන්න. අපගේ රජතුමා මාර්ගයට සුදුස්සාය.
මෙසේ කී කල්හි මල්ලික රජතුමාද රථාචාරියාද යන දෙදෙනාම රථයෙන් බැස අසුන් මුදවා රථය ඉවත් කරවා බරණැස් රජතුමාට මාර්ගය දුන්හ. බරණැස් රජතුමා මල්ලික රජුට රජෙකු නම් මේ මේ දේ කරන්නට වටී යයි අවවාද දී බරණැසට ගොස් දානාදී පිංකොට දිවි කෙළවර ස්වර්ග පදවිය පිරෙව්වේය. (දෙව්ලොව උපන්නේය.) මල්ලික රජුද ඔහුගේ අවවාද පිළිගෙන ජනපද පරීක්‍ෂා කරමින් තමන්ගේ අගුණ කියන අය නොදැකම සිය නුවරට ගොස් දානාදී පින්කොට දිවි කෙළවර දෙව්ලොවම පිරවීය. (දෙව්ලොව උපන්නේය.)
බුදුරජාණන් වහන්සේ කොසොල් රජතුමාට අවවාද දීම පිණිස මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල මල්ලික රජුගේ රථාචාරියා මහමුගලන් තෙරය. රජ ආනන්ද තෙරය. බරණැස් රජුගේ රථාචාරියා සැරියුත් මහතෙරය. රජ වනාහි මම ම වූයෙමි යි වදාළ සේක.
**අසමෙක්ඛිතකම්මන්තං **යන මේ දේශනාව බුදුරජාණන් වහන්සේ විශාලා මහනුවර කූටාගාර ශාලාවෙහි වැඩවාසය කරනසේක් විසල්නුවර වාසී එක්තරා කරණවෑමි පුත්‍රයෙකු අරබයා වදාළ සේක. ඔහුගේ පියා වනාහි රජතුමාගේ අන්තඃපුර බිසෝවරුන්ගේ, රජකුමරුවන්ගේ රාජ කුමාරිකාවන්ගේද රැවුල කැපීම, කෙස් සැකසීම, අන්දම් තැබීම ආදී සියලු කටයුතු කරයි. සැදැහැ ඇත්තේය. ප්‍රසන්නය. තෙරුවන් සරණ ගියේය. සමාදන් වූ පන්සිල් ඇත්තේය. අතරින් පතර බුදුරජාණන් වහන්සේගෙන් බණ අසමින් කාලය ගතකරයි. හෙතෙම එක්දිනක් රජමාලිගාවේ වැඩකිරීමට යන ගමන් තම පුත්‍රයාද රැගනෙ ගියේය. ඒ තරුණ පුත්‍රයා එහි දෙවඟනක් හා සමාන වූ අලංකාර කර සැරසුණු ලිච්ඡවී කුමාරිකාවක් දැක කෙලෙස් වසඟව පිළිබඳ සිත් ඇතිව පියා සමග රජ මාලිගාවෙන් නික්මී අවුත් අර රූපත් කුමාරිකාව ලැබෙන්නේ නම් ජීවත් වන්නෙමි. නොලැබෙන්නේ නම් මෙහිම මාගේ මරණය වන්නේ යයි ආහාර වර්ජනය කොට ඇඳ වැළඳගෙන හොත්තේය.
ඉක්බිති පියතුමා ඔහු වෙත එළඹ දරුව! නොලැබිය යුතු දෙයට ආසා නොකරව. ඔබ පහත් ජම්මයක් ඇති කරණවෑමියෙකුගේ පුත්‍රයෙකි. ලිච්ඡවී කුමාරිකාව ක්‍ෂත්‍රිය දියණියකි. උසස් කුල ඇත්තීය. ඈ නුඹට නුසුදුසුය. නුඹේ ජාතියට ගෝත්‍රයට සමාන වෙනත් කුමාරිකාවක ගෙන එන්නෙමියි කීවේය. හෙතෙම පියාගේ කථාව පිළි නොගනියි. ඉක්බිති ඔහුට මව, සහෝදරයා, සහෝදරී, පුංචිඅම්මා, බාප්පා ආදී සියලුම නෑයෝද හිතමිත්‍රයෝද රැස්වීම කරුණු පැහැදිලි කළහ. ඒ ගැන අවබෝධ කරවීමට නොහැකි වූහ. ඔහු එහිම මලානික වී අතිශයින්ම මැලවී මරණයට පත්විය. ඉක්බිති ඔහුගේ පියා මළසිරුර පිළිබඳ කටයුතු ද මියගිය අය වෙනුවෙන් කරන කටයුතු ද නිමවා ශෝකය තුනීව ගියාට පසුව බුදුරජාණන් වහන්සේ වැඳපුදා ගන්නෙමියි බොහෝ සුවඳමල් විලවුන් ගෙන මහවනයට ගොස් උන්වහන්සේ වැඳපුදා එකත්පස්ව හුන්කල්හි උපාසකය! මෙතෙක් දවසක් නොදැක්කේ ඇයිදැයි වදාළ කල්හි පුතා පිළිබඳ සිද්ධිය දැනවීය. එවිට උන්වහන්සේ උපාසකය! නුඹේ පුතා නොලැබිය යුතු දෙය කෙරෙහි ආසාව උපදවා විනාශයට පත්වූයේ දැන් පමණක් නොවේ. පෙරත් විනාශයට පැමිණියේ යයි වදාරා ඔහු විසින් ඉල්ලන ලද්දාහු අතීත කථාව ගෙනහැර දැක්වූ සේක.
පෙර බරණැස් නුවර බඹදත් රජ කරද්දී බෝසතාණන් වහන්සේ හිමවත් පෙදෙසෙහි සිංහ යෝනියෙහි උපන් සේක. ඔහුට බාල සහෝදරයෝ හය දෙනෙක්ද එක් සහෝදරියක්ද වූහ. සියලු දෙනාම රන් ගුහාවක වාසය කරති. ඒ ගුහාවට නුදුරෙහි රිදී පර්වතයක එක් පළිඟු ගුහාවක් ඇත. එහි එක් හිවලෙක් වාසය කරයි. පසුකලෙක සිංහයන්ගේ මව්පියෝ මියපරලොව ගියාහුය. ඒ සිංහයා නැගණිය වූ සිංහ පෝතිකාව රන් ගුහාවෙහි රඳවා ගොදුරු පිණිස නික්මී මස් ගෙනවුත් ඇයට දෙත්. ඒ හිවලාද සිංහ පෝතිකාව දැක පිළිබඳ සිත් ඇතිවිය. ඇගේ මව්පියන් ජීවත්ව සිටියදී ඊට ඉඩක් ලැබුණේ නැත. හිවලා ඒ සත්දෙනාම ගොදුරු පිණිස ගියකල්හි පළිඟු ගුහාවෙන් බැස රන්ගුහාවේ දොරටුව ළඟට ගොස් සිංහ පෝතිකාවගේ ඉදිරියේ පස්කම් ගුණයෙන් යුත් මෙබඳු රහස් කථාවක් කීවේය. සිංහ පෝතිකාවෙනි! මමද සිව්පාවෙක් වෙමි. නුඹද සිව්පා දෙනකි. නුඹ මගේ බිරිඳ වෙව. මම නුඹේ ස්වාමියා වන්නෙමි. ඒ අපි සමගියෙන් සතුටින් වසන්නෙමු. නුඹ මෙතැන් පටන් ආදරයෙන් මට සංග්‍රහ කරව යනුයි. ඈ හිවලාගේ වචන අසා මේ හිවලා සිවුපාවුන් අතුරෙන් පහත්, නින්දා ලැබිය යුතු සැඩොලෙකු හා සමානය. අපි උතුම් රජ කුලයට හා සමානයි. මොහු වනාහි මා සමග අසභ්‍ය නුසුදුසු දෙයක් කියයි. මම මෙබඳු කථාවක් අසා ජීවිතයෙන් කුමක් කරන්නෙම්ද? හුස්ම හිරකරගෙන මැරෙන්නෙමියි සිතුවාය. අනතුරුව ඇයට මෙබඳු අදහසක් ඇතිවිය. මට මෙබඳු මරණයක් යුතු නොවේ. මගේ සහෝදරවරු එනතෙක් සිට ඔවුන්ට කියා මැරෙන්නෙමියි. හිවලාද ඇගේ සමීපයෙන් ප්‍රතිවචනයක් (උත්තරයක්) නොලබා දැන් මෑ මා කෙරෙහි බැඳීමක් නැතැයි දොම්නසට පැමිණ රිදී ගුහාවට පැමිණ නිදා ගත්තේය.
ඉක්බිති එක් සිංහ පොව්වෙක් මීහරක් ඇතුන් ආදී සතුන් අතුරෙන් එක්තරා සතෙකු මරා මස් අනුභවකොට නැගණියගේ කොටස ගෙනවුත් නග! මස් අනුභව කරවයි කිවේය. සොයුර! මම මස් අනුභව නොකරමි. මැරෙන්නෙමියි කීවාය. කුමක් නිසාදැයි ඇසූවිට ඈ ඒ සිද්ධිය කීවාය. දැන් ඒ හිවලා කොහිදැයි විමසූවිට රිදී ගුහාවෙහි සිටින හිවලා අහසෙහි සිටින්නේ යයි සිතමින් සහෝදරය! කිම නොදක්නෙහිද? ඒ තෙමේ රිදී පර්වතයෙහි අහසෙහි හොත්තේය යි කීවාය. සිංහ පෝතකයා රිදී ගුහාවෙහි නිදන බව නොදන්නේ අහසෙහි නිදන්නේ යයි හැඟීමෙන් යුතුව හිවලා මරන්නෙමියි සිංහ වේගයෙන් පැන රිදී ගුහාවට පපුවෙන්ම පහර දුන්නේය. සිංහ පෝතකයා පැළුණු හදවතින් එහිම මරණයට පත්ව පර්වත පාමුල වැටුණේය.
ඉක්බිති අනෙක් සහෝදරයාද ආවේය. ඈ ඔහුට ද එසේ කීවාය. හෙතෙම එසේම කොට මරණයට පත්ව පර්වත පාමුල වැටුණේය. මෙසේ සහෝදරයන් හදදෙනෙකුම මළ කල්හි හැමටම පසු බෝසතාණන් වහන්සේ පැමිණි සේක. ඈ ඔහුටද ඒ කාරණය කියා දැන් ඒ හිවලා කොහිදැයි විමසූ කල්හි ඒ හිවලා රිදී පර්වත මතුවෙහි අහසෙහි නිදන්නේ යයි කීවාය. බෝසතාණන් වහන්සේ සිවලුන්ට අහසෙහි ආධාරයක් නම් නැත. රිදී ගුහාවෙහි නිදන්නෙකු වන්නේ යයි සිතූහ. හෙතෙම පර්වත පාමුලට බැස සහෝදරයන් හයදෙනා මරණයට පත්ව ඇති බව දැක මොවුහු තමන්ගේ මෝඩකම නිසා විමසීමේ නුවණ නොමැතිකමින් රිදී ගුහාව බව නොදන හදවතින් මැරුණාහු වන්නෝ යයි සිතා නොවිමසා ඉතා ඉක්මනින් ක්‍රියා කිරීමේ ප්‍රතිඵල මෙබඳු වේයයි කියා
යන පළමු ගාථාව කීවේය.
මනාකොට නොවිමසා කරන ලද ක්‍රියා ඇති (නොවිචාරා) වහා කටයුතු පටන් ගත්තා වූ පුද්ගලයා උණු අහරක් මුඛයෙහි තැබීමෙන් මුඛය දැවෙන්නා සේ තමන්ගේ ක්‍රියාවෝ (ඔහු) තවත්,
එහි, **අසමෙක්ඛිත කම්මන්තං තුරිතාභි නිපාතිනං** යනු යම් පුද්ගලයෙක් යම්කිසි ක්‍රියාවක් කරනු කැමැති වෙයි නම් එහි දොස් නොවිමසා සොයා නොබලා ඉක්මන් වී වේගයෙන් වහාම ඒ ක්‍රියා කරන්නට ඉදිරිපත් වෙයි. පනියි. පිළිපදියි නම් ඒ නොවිමසා කරන ලද ක්‍රියා ඇති වහා කටයුතු පටන් ගන්නා වූ ඒ පුද්ගලයා මෙසේ කරන ලද ඒ ක්‍රියාවෝ **සානි කම්මානි තප්පෙන්ති **ශෝකයට පමුණුවත්, ක්ලාන්ත කරත්. හරියට **උණ්හං වජ්ඣොහිතං මුඛෙ** යම්සේ අනුභව කරන්නෙකු විසින් මෙය සිසිල්ය. මෙය උණුසුම් යයි සොයා නොබලා ගිලිය යුතු උණුසුම් දෙයක් මුඛයට ඇතුල් කරයිද තබයිද මුඛයත් උගුරත්, ආමාසයත් දවයි. ඔහුද ක්ලාන්ත වෙයි. මෙසේ ඒ ක්‍රියාවෝ එබඳු පුද්ගලයා තවත්.
ඉක්බිති ඒ සිංහයා මේ කථාව කියා මගේ සහෝදරවරු උපායෙහි අදක්‍ෂ බැවින් හිවලා මරන්නෙමුයි ඉතා වේගයෙන් පැන තමන්ම මළාහුය. මේ වනාහි මෙසේ නොකොට පළිඟු ගුහාවෙහි නිදන්නා වූ ම සිවලාගේ හදවත පලන්නෙමි යි සිතා සිංහයා සිවලා නගින බහින මාර්ගය සලකා මාර්ගයට මුහුණලා සිට තෙවරක් සිංහනාද කළේය. පොළොව සමග අහස එකනින්නාද විය. පළිඟු ගුහාවෙහි නිදන්නා වූ බියෙන් තැතිගත් සිවලාගේ හදවත පැළුණි. ඒ හිවලා එහිම මරණයට පත්විය.
බුදුරජාණන් වහන්සේ මෙසේ ඒ හිවලා සිංහනාදය අසා මරණයට පත්වූයේ යයි වදාරා අභිසම්බෝධියට පත්ව
යන දෙවන ගාථාව වදාළ සේක.
සිංහ තෙමේද සිංහ නාදයෙන් පර්වතය ඒකනාද කළේය. පර්වතයෙහි වසන්නා වූ හිවලා සිංහයාගේ මහ හඬ අසා මරබියෙන් බියපත් වූයේ තැති ගැන්මට පැමිණියේය. ඔහුගේ හෘදයද පැළුණේයි.
එහි **සීහො** යනු තණ කන සිංහයා, පඬුවන් පැහැ ඇති සිංහයා කලු සිංහයා, ඉතා රතු අත්පා ඇති කේසර සිංහයා යනුවෙන් සිංහයෝ සිව්දෙනෙකි. ඔවුන් අතුරෙන් කේසර සිංහයා මෙහි අදහස් කෙරේ. **දද්දරං අභිනාදයි** යනු සිංහයා විසින් හෙණ සියයක ශබ්දය තරම් භයානක සිංහ නාදයෙන් ඒ රිදී පර්වතය එකනින්නාද කෙළේය. **දද්දරෙ වසං** යනු පළිඟු මිශ්‍ර රිදී පර්වතයෙහි වසන්නාවූ, **භීතො සන්තාස** **මාපාදි **යනු මර බියෙන් බියපත් වූයේ සිතේ තැති ගැන්මට පැමිණියේය. **හදයං චස්ස අප්ඵලී** යනු ඒ හඬට බියෙන් මොහුගේ හදවත පැළුණේය.
මෙසේ සිංහයා, හිවලා මරණයට පමුණුවා සහෝදරවරුන් එක් ස්ථානයක සඟවා ඔවුන් මළබව නැගණියට කියා ඇය අස්වසා දිවි ඇති තෙක් රන් ගුහාවෙහි වාසයකොට කම් වූ පරිද්දෙන් පරළොව ගියේය.
බුදුන් වහන්සේ මේ ධර්මදේශනාව ගෙනහැර දක්වා චතුරාර්ය සත්‍යය වදාරා ජාතක කථාව නිමවා වදාළ සේක. චතුරාර්ය සත්‍ය දේශනාව කෙළවර උපාසකයා සෝවාන් ඵලෙහි පිහිටියේය. එකල්හි හිවලා කරණවෑමි පුත්‍රයා විය. සිංහ පෝතිකාව ලිච්ඡවී කුමාරිකාවයි. සහෝදරවරු හයදෙනා එක්තරා තෙරවරුන් හයදෙනෙක් වූහ. දෙටු සහෝදර සිංහයා වනාහි මම ම වූයෙමි යි වදාළ සේක.
**චතුප්පදො අහං සම්ම** යන මේ දේශනාව බුදුරජාණන් වහන්සේ ජේතවනාරාමයේ වැඩවාසය කරන සේක් එක්තරා මහලු තෙරනමක් අරබයා වදාළ සේක. එක් දිනක් රාත්‍රියෙහි බණ ඇසීම පවතිද්දී බුදුරජාණන් වහන්සේ ගඳකිළි දොරටුවෙහි මැණික් සෝන පුවරුවෙහි වැඩසිට භික්‍ෂු සංඝයාට අවවාද දී ගඳකිළියට පිවිසිකල්හි දම්සෙනෙවි සැරියුත් මහතෙරුන් වහන්සේ බුදුරජාණන් වහන්සේට වැද තමන් වහන්සේගේ විහාරයට වැඩි සේක. මුගලන් මහතෙරුන් වහන්සේද තම විහාරයටම වැඩමවා මොහොතක් විවේක ගෙන සැරියුත් තෙරුන් වහන්සේ සමීපයට අවුත් ප්‍රශ්න විමසූ සේක. ඇසූ ඇසූ ප්‍රශ්න දම්සෙනෙවි සැරියුත් මහතෙරුන් වහන්සේ අහසෙහි පුන්සඳමඬල ඔසවා පාන්නාක් මෙන් විසඳා ප්‍රකට කළ සේක. සිව් පිරිසිඳ බණ අසමින් හුන්නාහුය. එහිදී එක් මහලු තෙරනමක් ඉදින් මම මේ පිරිස් වැද සැරියුත් තෙරුන් වහන්සේ කැළඹී යන පරිදි පැන විචාරන්නෙමි. මේ පිරිස මහත් බොහෝ ඇසූ පිරූ තැන් ඇත්තෙකැයි දැන සත්කාර සම්මාන කරන්නාහු යයි සිතා පිරිස් අතරින් නැගිට සැරියුත් මහරහතන් වහන්සේ ළඟට ගොස් එකත්පසෙක හිඳගෙන ඇවැත්නි! සැරියුත් තෙරුන් වහන්ස! අපිත් එක් ප්‍රශ්නයක් අසන්නෙමු. අවකාශ දෙනු මැනවි, මට විසඳුමක් දෙන සේක්වා. **ආවෙඨිකායෙ වා නිබ්බෙඨිකායෙ වා නිග්ගහෙ වා පග්ගහෙ වා විසෙසෙ වා පටිවිසෙසෙ වා** යනුවෙන් කටට ආ දෙයක් කීය. සැරියුත් මහතෙරුන් වහන්සේ ඔහු දෙස බලා මේ මහලු භික්‍ෂුව ආසාවලින් පිරුණු ලාභ සත්කාර කෙරෙහි ගිජු වූ හිස්වූ කිසිවක් නොදන්නෙකැයි ඔහු සමග කථා නොකොටම ලජ්ජාවෙන් විජිනිපත තබා ආසනයෙන් බැස විහාරයට වැඩි සේක. මුගලන් මහතෙරුන් වහන්සේද තමන්ගේ විහාරයටම වැඩි සේක.
මිනිස්සු නැගිට අපට මිහිරි ධර්මය අසන්නට ඉඩ නුදුන් බාධා කළ මේ දුෂ්ට මහල්ලා අල්ලා ගනුයි ලුහුබැන්දාය. හෙතෙම පලා යන්නේ විහාරය කෙළවර බිඳීගිය පුවරු ඇති වැසිකිළි වලෙක වැටී අසූචි තැවරී ගොඩ ආවේය. මිනිස්සු ඒ දැක විපිලිසර වූවෝ බුදුරජාණන් වහන්සේ වෙත ගියාහුය. බුදුරජාණන් වහන්සේ ඔවුන් දැක උපාසකවරුනි! අවේලාවෙහි කුමක් නිසා ආවාහුදැයි විමසූ සේක. මිනිස්සු ඒ සිද්ධිය උන්වහන්සේට දන්වා සිටියහ. බුදුරජාණන් වහන්සේ උපාසකවරුනි! ඒ මහලු භික්‍ෂුව උඩඟු ස්වරූප ඇතිව තමන්ගේ තරම නොදැන බලවතුන් සමග ගැටෙන්නට ගොස් අසූචි තවරා ඇත්තේ දැන් පමණක් නොවේ. පෙරත් උඩඟු ස්වරූප ඇතිව තමන්ගේ තරම නොදැන මහ බලවතුන් සමග ගැටෙන්න ගොස් අසූචි තවරා ගත්තේ යයි වදාරා ඔවුන් විසින් ඉල්ලන ලද්දාහු අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී අප මහා බෝසතාණන් වහන්සේ සිංහ යෝනියේ ඉපදී හිමවතෙහි පර්වත ගුහාවක වාසය කළ සේක. ඊට නුදුරෙහි එක් විලක් ඇසුරුකොට බොහෝ ඌරෝ වාසය කළාහුය. ඒ විලම ඇසුරුකොට තවුසෝ ද පන්සල්වල වාසය කළහ. ඉක්බිති දිනක් සිංහයා මීගව ඇත් ආදීන්ගෙන් එකෙකු මරා ඇති තරම් මස් කා ඒ විලට බැස පැන් බී ගොඩට ආවේය. ඒ අවස්ථාවෙහි එක්තරා මහත ඌරෙක් ඒ විල නිසා (ඇසුරුකොට) ආහාර සොයා ගනියි. සිංහයා ඌ දැක වෙනත් දවසෙක මූ කන්නෙමි, මා දුටුවොත් නැවත නොඑන්නේ යයි සිතා ඌගේ නොපැමිණීමේ බියෙන් විලෙන් ගොඩවී එක් පැත්තකින් (නොපෙනී) යන්නට පටන් ගත්තේය. ඌරා එය බලා මූ මා දැක මට බියෙන් එළඹෙන්නට (මුණගැසෙන්න) නොහැකි වන්නේ බියේ පලායයි. අද මා විසින් මේ සිංහයා සමග ගැටෙන්නට වටින්නේ යයි හිස ඔසවා ඌ යුද්ධය සඳහා කැඳවමින්
යන පළමු ගාථාව කීවේය.
“යහළුව! මම සිව්පාවෙක්මි. නුඹද සිව්පාවෙකි. සිංහය! එනු නවතිනු. කුමක් නිසා බියෙන් පලා යන්නෙහිද?
සිංහයාගේ ඌරාගේ කථාව අසා සිට යහලු සූකරය! අද අපට නුඹ හා යුද්ධයක් (ගැටුමක්) නැත. මෙයින් දින හතක් ගියතැන මේ ස්ථානයේදී යුද්ධය වේවායි කියා ගියේය. ඌරා සිංහයා සමග යුද කරන්නෙමියි ඉතා සතුටුව ඒ පුවත නෑයන්ට දැන්වීය. ඔවුහු ඔහුගේ කථාව අසා බියෙන් තැති ගෙන දැන් නුඹ අප සියල්ලෝම නස්නෙහිද? තමන්ගේ බලය නොදැන සිංහයා සමග යුද්ධ කරන්නට කැමති වුනාද? සිංහයා අවුත් අප සියල්ලෝම මරණයට පමුණුවන්නේය. සැහැසි ක්‍රියාවක් නොකරවයි කීවාහුය. ඌරා බියෙන් තැතිගෙන දැන් කුමක් කරම්දැයි විචාළේය. යහලු සූකරය! නුඹ ඒ තාපසයන් අසූචි දමන ස්ථානයට ගොස් අසූචි දින හතක්ම සිරුරෙහි තවරාගෙන සිරුර වේලවාගෙන හත්වෙනි දින සිරුර පිනිබිංඳුවලින් තෙමාගෙන සිංහයාගේ ඒමට පළමුවෙන් පැමිණ සුළඟ හමන අයුරු දැන උඩු සුළඟෙහි සිටුව. පිරිසිදුකම කැමැති සිංහයා නුඹේ ශරීරයේ ගඳ ආඝ්‍රාණය කොට තොපට ජය දී යන්නේ යයි කීවාහුය. ඌරා එසේ කොට සත්වෙනි දවසේ අසූචි ගාගෙන ඇති බව දැන යහලු සූකරය! උඹ සිතූ උපාය ඉතා හොඳයි. ඉදින් නුඹ අසූචි තවරා නොගත්තේ නම් මෙහිම තා මරණයට පමුණුවන්නෙමි. දැන් වනාහි නුඹේ සිරුර කටින් හපන්න නොහැකිය. පාදයෙන් පහර දෙන්නවත් නොහැකිය. තට ජය දෙමියි කියා,
යන දෙවන ගාථාව කීවේය.
නුඹ අසූචි තැවරුණු කුණු ගඳ ගසන ලොම් ඇත්තෙහිය. දුගඳ හමන්නෙහිය. ඉදින් යුද කරන්නට කැමැත්තෙහි නම් යහලුව ඔබට ජයග්‍රහණය දෙමි.
එහි, **පූතිලොමොසී** යනු අසූචි තැවරුණු බැවින් දුගඳ ලොම් ඇත්තෙහි, **දුග්ගන්‍ධො** යනු අප්‍රිය පිළිකුල් සහිත ගඳ ඇතිව හමයි. **ජයං සම්ම දදාමි තෙ** යනු නුඹට ජය දෙමි. මම පරාජය වුණෙමි. නුඹ යවයි කියා සිංහයා නැවතී ආහාර ගෙන විලෙන් ජලය බී පර්වත ගුහාවටම ගියේය. ඌරාද මවිසින් සිංහයා දිනන ලදැයි නෑයන්ට දැන්වීය. ඔවුහු බියෙන් තැතිගෙන නැවත දිනක එන්නා වූ සිංහයා අප සියල්ලන්ම මරණයට පමුණුවන්නේ යයි සිතා වෙනත් තැනකට පලා ගියාහුය.
බුදුරජාණන් වහන්සේ මෙම ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල ඌරා අඳ මහලු තෙරය. සිංහයා වනාහි බුදුවූ මම ම වූයෙමි යි වදාළ සේක.
**ඉධූරගානං පවරො පවිට්ඨො **යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් සෙන්පතියන් දෙදෙනෙකුගේ කලහයක් අරබයා වදාළ සේක. කොසොල් රජුගේ වනාහි සේවක හමුදා ප්‍රධානී ඇමතියන් දෙදෙනෙක් ඔවුනොවුන් දුටු තැන කෝලහල කරත්. ඔවුන්ගේ අමනාපය මුළු නගරය පුරා ප්‍රකට විය. රජතුමාටවත්, නෑ මිතුරන්ටවත් ඔවුන් සමගි කරන්නට නොහැකි වූහ. දිනක් බුදුරජාණන් වහන්සේ අලුයම් වේලාවෙහි ධර්මාවබෝධයට සුදුසු (හේතු සම්පත්) නෑයන් ඇද්දැයි බලමින් ඒ ඇමතියන් දෙදෙනාට සෝවාන් වීමට හේතු සම්පත් ඇති බව දැක දෙවන දින හුදකලාව සැවැත්නුවරට පිඬු පිණිස වැඩමකොට ඔවුන් දෙදෙනාගෙන් එක් අයෙකුගේ ගෙයි දොරටුව ළඟ වැඩසිටි සේක. හෙතෙම නික්ම අවුත් පාත්‍රය ගෙන බුදුරජාණන් වහන්සේ ගේ තුළට වඩමවා ගෙන ගොස් අසුනක් පනවා වැඩසිටීමට සැලැස්වීය. උන්වහන්සේ එහි වැඩසිට ඔහුට මෛත්‍රී භාවනාවේ අනුසස් වදාරා සුදුසු මානසික තත්ත්වයක් ඇති බව දැන චතුරාර්ය සත්‍යය දේශනා කළ සේක. ඔහු සත්‍ය දේශනාව අවසානයේදී සෝවාන් ඵලයෙහි පිහිටියේය.
බුදුරජාණන් වහන්සේ ඔහු සෝවාන් වූ බව දැනගෙන ඔහු ලවා පාත්‍රය ගෙන්වා ගෙන නැගිට අනිත් ඇමතියාගේ ගේ දොරටුව ළඟට වැඩම කළ සේක. ඔහුද පැමිණ ශාස්තෲන් වහන්සේට වැඳ ස්වාමීනි! ගෙට වැඩමවනු මැනවයි ආරාධනා කොට වඩා හිඳවීය. අනෙක් ඇමතියාද පාත්‍රයත් රැගෙන බුදුරජාණන් වහන්සේ සමගම ගෙට පිවිසියේය. උන්වහන්සේ ඔහුට ද එකොළොස් ආකාර (සැපසේ නිදයි, සැපසේ පුබුදියි ආදී) මෛත්‍රියෙහි අනුසස් වර්ණනා කොට ධර්මාවබෝධයට සිත නැඹුරු වූ බව දැන සිව්සස් දේශනා කළ සේක. දේශනාව අවසානයේ ඔහුද සෝවාන් ඵලයෙහි පිහිටියේය. මෙසේ ඒ දෙදෙනාම සෝවාන් වී ඔවුනොවුන්ගේ වැරදි ප්‍රකාශකොට සමා කරවා සමගිව සතුටු වෙමින් සම අදහස් ඇත්තෝ වූහ. එදවසම බුදුරජාණන් වහන්සේ හමුවෙහි දී එකට අනුභව කළාහුය. බුදුරජාණන් වහන්සේ දන් වළඳා නිමවා විහාරයට වැඩම කළ සේක. ඔවුන්ද බොහෝ මල්, සුවඳ ජාති ද, ගිතෙල් මීපැණි, උක් පැණි ආදියද රැගෙන බුදුරජාණන් වහන්සේ සමගම නික්මුණාහ. බුදුරජාණන් වහන්සේ භික්‍ෂු සංඝයා විසින් වත් පිළිවෙත් දැක්වූ කල්හි “සුගතොවාදය” දී ගඳකිළියට වැඩම කළ සේක.
භික්‍ෂූන් වහන්සේ සවස් කාලයෙහි දම්සභාවෙහි කථාවක් මතුකළහ. ඇවැත්නි! ශාස්තෲන් වහන්සේ අදාන්තයන් දමනය කරන සේක. හුඟකලක් උත්සාහ කළත් රජතුමාට ඒ මහ ඇමතියන් දෙදෙනා සමගි කරවන්නට නොහැකි විය. නෑ මිතුරන්ටද නොහැකි විය. ඔවුහු එක දවසින්ම තථාගතයන් වහන්සේ විසින් දමනය කරන ලදහ. බුදුරජාණන් වහන්සේ දම්සභාවට වැඩම කර, මහණෙනි! දැන් මෙහි කවර කථාවකින් යුක්තව සිටියාහුදැයි විමසා ඇමතියන් දෙදෙනා දමනය කිරීමේ පුවත ගැන යයි කී කල්හි මහණෙනි! දැන් පමණක් නොව පෙරත් මේ ඇමතියන් දෙදෙනා සමගි කෙරෙව්වෙමියි වදාරා අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී එම නුවර නැකත් උත්සවයක් සඳහා කල් දැන්වූ කල්හි මහත් සැණකෙලියක් විය. බොහෝ මිනිස්සු ද දෙවි, නාග, ගුරුළු ආදීහුද සැණකෙළිය බලන්නට රැස්වූහ. එහි එක්තැනෙක එක් නයෙක් ද ගුරුළෙක් ද උත්සවය නරඹමින් එක්ව සිටියාහුය. නයා ද ගුරුළාගේ ගුරුළු බව නොදන්නේ දසරුවෙහි (උරහිසෙහි) අත තැබීය. ගුරුළා කවරෙකු විසින් මගේ උරහිසෙහි අත තැබුවේදැයි නැවතී බලන්නේ නාගය බව හැඳින ගත්තේය. නයා ද ඌ දෙස බලන්නේ ගුරුළා හැඳිනගෙන මරණ බියෙන් තැති ගත්තේ නගරයෙන් නික්මී ගඟ මතුපිටින් පලා ගියේය. ගුරුළා ද නයා අල්ලා ගනිමියි ලුහුබැන්දේය. ඒ කාලයෙහි බෝසතාණන් වහන්සේ තවුසෙකු වී ඒ ගංතෙර පන්සලක වාසය කරන සේක් දවල් දාහය සංසිඳුවා ගැනීමට දියරෙද්ද ඇඳගෙන වැහැරි සිවුර ගඟ අයිනේ තබා ගඟට බැස ස්නානය කරති. නයා මේ පැවිද්දා නිසා පණ රැක ගන්නෙමැයි ප්‍රකෘති ස්වභාවය හැර දමා විශාල ඉන්‍ද්‍රනීල මාණික්‍යයක ස්වරූපය ගෙන පට්ටාවලින් වියූ වස්ත්‍රය අස්සට පිවිසියේය. ගුරුළා ලුහුබඳින්නේ ඌ සිවුර අස්සට පිවිසි බව දැක වල්කලා සිවුරට ඇති ගෞරවය නිසා අල්වා නොගෙන බෝසත් තවුසා අමතා ස්වාමීනි! මම කුසගින්නෙන් පෙළෙමි. නුඹවහන්සේගේ සිවුර ගනු මැනවි. මේ නාගයා කන්නෙමියි ඒ කාරණය පැහැදිලි කිරීමට
යන පළමු ගාථාව කීවේය.
මේ තවුස් පොරෝණය අස්සට උතුම් නයෙක් පිවිසියේය. සෛල වර්ණයෙන් යුත් මේ නයා මගෙන් මිදීමක් කැමැති වෙයි. ඔබතුමාගේ බ්‍රහ්මත්වයට ගරු කරන්නෙමි. ඒ නිසා බඩගිනි වුවත් නාගයා කෑමට නොහැකි වෙමි.
එහි, **ඉධූරගානං පවරො පවිට්ඨො** යනු මේ වැහැරි පොරෝනය අස්සට උතුම් නාගරාජයෙක් පිවිසියේය. **සෙලස්ස වණ්ණෙන** යනු මැණික් පැහැයෙන් විශාල මැණිකක් මෙන් වී පිවිසියේය යන අර්ථයි. **පමොක්ඛ මිච්ඡං** යනු මා වෙතින් මිදීමක් කැමති වෙයි. **බ්‍රහ්මඤ්ච වණ්ණං අපචාය මානො** යනු මම වනාහි නුඹ වහන්සේගේ බ්‍රහ්මත්‍වයට ශ්‍රේෂ්ඨත්‍වයට පුදන්නේ ගරු කරන්නේ **බ්‍රභූක්ඛිතො නො විසහාමි භොත්තුං** යනු මේ නයා පොරෝණය අස්සට පිවිසියේය. බඩගිනි ඇතත් කන්නට නොහැක්කෙමි.
බෝසතාණන් වහන්සේ ජලාසයේ සිටිමින්ම ගුරුළු රජුට ස්තුතිකොට
යන දෙවන ගාථාව කීවේය.
උත්තම වර්ණයට පුදන කනු කැමති යමෙක් අනුභව කරන්නට නොහැකිද (ඒ තෝ) බ්‍රහ්මයා විසින් රක්නා ලද්දෙහිය. බොහෝ කලක්ව ජීවත් වේවා! නුඹට දිව්‍ය භෝජන පහළ වේවා!
යනු ඒ ඔබ බ්‍රහ්මයා විසින් ගෝපනය කරන ලදි. බ්‍රහ්මයා විසින් රක්නා ලද කෙනෙක් වී **දිව්‍යා ච තෙ පාතු භවන්තු භක්ඛාති** දෙවියන්ගේ පරිභෝගයට සුදුසු ආහාර නුඹට පහළ වේවා! ප්‍රාණඝාත කොට නයි මස් කන්නෙක් නොවේවා!
මෙසේ බෝසතාණන් වහන්සේ ජලයේ සිටිමින්ම අනුමෝදනාව කොට ගොඩ අවුත් පොරෝණය හැඳගෙන ඒ දෙදෙනාම ගෙන අසපුවට ගොස් මෛත්‍රී භාවනාවෙහි අගය කියා ඒ දෙදෙනා සමගි කරවූහ. ඔවුහු එතැන් පටන් සමගිය සතුටු වෙමින් සැපසේ විසූහ.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එදා නාගයා ද ගුරුළා ද මේ ඇමතියෝ දෙදෙනා වූහ. තාපසයා වනාහි මම ම වූයෙමි යි වදාළ සේක.
**ජීව වස්සසතං ගග්ග** යන මේ දේශනාව බුදුරජාණන් වහන්සේ ජේතවනාරාමය, සමීපයෙහි පසේනදී කොසොල් රජතුමා විසින් කරවන ලද රාජකාරාමයෙහි වැඩවාසය කරන සේක් තමන්ගේ කිඹිසීමක් අරබයා දේශනා කළ සේක. එක්දිනක් බුදුරජාණන් වහන්සේ රාජකාරාමයේ සිවුපිරිස් මැද හිඳගෙන දම් දෙසමින් කිඹිසූ සේක, එකල බොහෝ භික්‍ෂූන් වහන්සේලා, භාග්‍යවතුන් වහන්සේ බොහෝ කලක් ජීවත් වෙත්වා! සුගත තථාගතයන් වහන්සේ බොහෝ කලක් ජීවත් වෙත්වායි උස්හඬින් මහා ශබ්ද කළාහුය. ඒ හඬින් ධර්ම දේශනාවට බාධා ඇතිවිය. ඉක්බිති බුදුරජාණන් වහන්සේ ඉදින් මහණෙනි! කිඹිසීමක් ගියවිටක දිගාසිරි ලැබේවා!යි ආවැඩූ පමණින්ම ආයුෂ බොහෝ වේද? ආ නොවැඩුවොත් ආයුෂ මදවේදැයි භික්‍ෂූන් විචාළහ. ස්වාමීනි! එය එසේ නොවේයයි භික්‍ෂූහු කීහ. මහණෙනි! කිඹිසුමක් ගියවිට දිගාසිරි වේවායි නොකිය යුතුයි. යමෙක් එසේ කියන්නේ නම් ඒ භික්‍ෂුවට දුකුලා ඇවැතක් සිදුවෙයි. එකල්හි වනාහි මහජනයා භික්‍ෂූන් කිඹිසූ විට ඔබවහන්සේලාට දිගාසිරි ලැබේවායි කියති. භික්‍ෂූහු කුකුස නිසා බියෙන් ප්‍රති උත්තර නොදෙත්. (කථා නොකරත්) එවිට මිනිස්සු ශ්‍රමණ ශාක්‍ය පුත්‍රයන් වහන්සේලාට දිගාසිරි වේවායි කියනු ලබන්නේ ප්‍රති උත්තර නොකියන්නෝ යයි බුදුරජාණන් වහන්සේට එම කරුණු සැල කළාහුය. මහණෙනි! ගිහියෝ දුටු දෙයින් ශුභා ශුභ ඇතැයි සිතන්නාහුය. “මහණෙනි! ගිහියන් විසින් දිගාසිරි වේවා’යි කියනු ලබද්දී දිගාසිරි වේවායි අනුදැන වදාරමි.” “ස්වාමීනි! දිගාසිරි පැතීමත් පෙරළා දිගාසිරි පැතීමත් කවදා සිට ඇති වූවක්දැ”යි භික්‍ෂූහු විමසූහ. මහණෙනි! දිගාසිරි පැතීමත් පෙරළා දිගාසිරි පැතීමත් පෙර සිට පැවත එන්නකැයි දේශනා කළ බුදුරජාණන් වහන්සේ අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී බෝසතාණන් වහන්සේ කසී රට එක්තරා බමුණු කුලයක උපන් සේක. ඔහුගේ පියා වෙළඳාම් කොට ජීවිතය ගත කරයි. ඔහු සොළොස් වයස් වූ තම පුත් බෝසතාණන් වහන්සේ ලවා කදාවලලු ආදී බඩු ඔසවාගෙන ගම් නියම්ගම් හැසිරෙන්නේ බරණැසට පැමිණ දොරටුපාලයන් නිවසෙහි බත් පිසවා අනුභව කොට රෑ නිදන තැනක් නොලැබ අවේලාවෙහි මෙහි එන්නා වූ ආගන්තුකයන් නවතින්නේ කොහිදැයි විචාළේය. ඉක්බිති මිනිස්සු ඔහුට නගරයෙන් පිටත අමනුෂ්‍යයන් අරක් ගත් ශාලාවක් ඇත. කැමති නම් එහි නවාතැන් ගන්න යයි කීවාහුය. බෝසතාණන් වහන්සේ පියාණනි! එන්න යමු. යකාට බිය නොවන්න. මම යකා දමනය කොට නුඹ වහන්සේගේ දෙපාමුල හෙලන්නෙමි යි කියා, පියා සමග එහි ගිය සේක. ඉක්බිති ඔහුගේ පියා ලෑල්ලක වැතිරුණේය. පුතා පියාගේ පා පිරිමදිමින් හුන්නේය. එහි අරක්ගත් යක්‍ෂයා දොළොස් වසක් වෙසමුණු රජුට උවටැන් කොට ඒ ශාලාව ලබා මේ ශාලාවට පිවිසි මිනිසුන් අතුරෙන් යමෙක් කිඹිසි විට දිගාසිරි වේවා’යි කියයිද ඒ ජීවප්‍රතිජීව වචන කියන්නන් හැර එසේ නොකියන අයව කෑම වර ලැබුවේය. ඒ අමනුෂ්‍යයා ගෙය මැද ඇති කණුවේ වසයි. ඔහු බෝසතාණන්ගේ පියා කිඹිසවීමට තම බලයෙන් සියුම් කුඩක් විහිදෙව්වේය. ඒ කුඩු අවුත් පියාගේ නාස්පුඩු දෙකට පිවිසියේය. පියා ලෑල්ලෙහි සිටිමින්ම කිඹිසීය. බෝධිසත්ත්වයන් වහන්සේ ඔහුට දිගාසිරි වේවායි නොකී සේක. යක්‍ෂයා ඔහුව කෑමට කණුවෙන් බසියි. බෝසතාණන් වහන්සේ ඔහු බසින බව දැක මොහු විසින් මගේ පියා කිඹිසවන ලද්දේ වන්නේය. මේ තෙමේ කිඹිසි විට දිගාසිරි වේවා’යි නොකියන්නේ කන යක්‍ෂයා වන්නේ යයි සිතා පියා වෙනුවෙන්
යන පළමු ගාථාවෙන් කීවේය.
පියාණෙනි! ඔබ අවුරුදු එකසිය විස්සක් ජීවත් වව්. ප්‍රේතයෝ මාව නොකත්වා. නුඹ එකසිය විසි අවුරුද්දක් ජීවත් වේවා!
එහි **ගග්ග** යනු පියා නමින් අමතයි. **අපරානිච වීසතිං** යනු තවත් වසර විස්සක් ජීවත් වේවා! **මා මං පිසාචා ඛාදන්තුං** යනු පිසාචයෝ මා නොකත්වා. **ජීව ත්‍වං සරදො සතං** යනු නුඹ වනාහි අවුරුදු විස්සක් වැඩි සියවසක් හෙවත් අවුරුදු එකසිය විසිවසරක් ජීවත් වේවා! සරත් සෘතු සියයක් යයි ගණන් ගන්නාවිට අවුරුදු සියයම වෙයි. එය පෙර කී විස්සත් සමග ගත්කල විස්සක් අධික යයි මෙහි අදහස් කරන ලදි.
යක්‍ෂයා බෝසතාණන් වහන්සේගේ කීම අසා මේ තරුණයා දිගාසිරි වේවායි පළමුව කී බැවින් කෑමට නොහැක්කෙමි. මොහුගේ පියා වනාහි කන්නෙමැයි පියා සමීපයට ගියේය. පියා එන්නා වූ යක්‍ෂයා දැක, මේ යක්‍ෂයා පෙරළා දිගාසිරි වේවායි නොකියන අය කන යක්‍ෂයකු වන්නේ යයි සිතා පෙරළා දිගාසිරි පතන්නෙමි’යි සිතීය. පියා පුතා මුල්කරගෙන,
යන දෙවන ගාථාව කීවේය.
නුඹ ද එකසිය විසිවසක් ජීවත් වව්. පිසාචයෝ හලාහල විෂය කත්වා. තෙපි සරත් සෘතු එකසිය විස්සක් ජීවත් වව්.
එහි, **විසං පිසාචා** යනු පිසාචයෝ හලාහල විෂ කත්වා!
යක්‍ෂයා ඔහුගේ වචනය අසා මේ දෙදෙනාම කෑමට නොහැකි යයි නැවතුනේය. ඉක්බිති අමනුෂ්‍යයාගෙන් බෝසතාණෝ එම්බා යක්‍ෂය! කුමක් නිසා නුඹ මේ ශාලාවට පිවිසෙන මිනිසුන් කන්නෙහිදැයි විචාළහ. දොළොස් වසරක් වෙසමුණි රජුට උපස්ථාන කොට ලැබූ වරයක් නිසාය. කෙසේද? එන හැමදෙනාම කන්නට ලැබෙහිද? දිගාසිරි පැතූවන්ද පෙරළා දිගාසිරි වේවා’යි කියන අයද හැර සෙසු අය කන්නෙමියි කීවේය. යක්‍ෂය! නුඹ පෙරත් අකුශල කොට කර්කශ, පරුෂ අනුන්ට හිංසා කරන්නෙකු වී උපන්නේය. දැනුත් එවැනි පාප කර්ම කොට අඳුරෙන් අඳුරව පිහිටකොට ඇත්තෙකු වන්නෙහිද? එමනිසා මෙතැන් පටන්වත් ප්‍රාණඝාතාදී අකුශලයෙන් වැලකිය යුතුයි. ඒ යක්‍ෂයා දමනයකොට අපා බියෙන් තැති ගන්වා පඤ්චසීලයෙහි පිහිටුවා අමනුෂ්‍යයා මෙහෙ කරන්නෙකු මෙන් කළහ.
දෙවන දවසේ සංචාරය කරන මිනිස්සු යක්‍ෂයා දැක බෝසතාණන් වහන්සේ විසින් මොහු දමනය කළ බව දැන රජතුමාට දැන්වූහ. දේවයන් වහන්ස! එක්තරා මානවකයෙක් ඒ යක්‍ෂයා දමනයකොට මෙහෙකරුවෙකු මෙන් කොට සිටියි. රජතුමා බෝසතාණන් වහන්සේ කැඳවා සෙන්පති තනතුරෙහි තැබීය. ඔහුගේ පියාටද මහත් කීර්තියක් හිමිකර දුන්නේය. රජතුමා යක්‍ෂයාට බලිපිදේනි පිළිගන්නකු කොට බෝසතාණන් වහන්සේගේ අවවාදයෙහි පිහිටා දානාදී පිංකොට දෙව්ලොව උපන්නේය.
බුදුරජාණන් වහන්සේ මේ දම්දෙසුම ගෙනහැර දක්වා දිගාසිරි පැතූ අයට පෙරළා දිගාසිරි පැතීමේ සිරිත ඒ කාලයේ සිට උපන්නේ යයි වදාරා ජාතක කථාව ගළපා වදාළ සේක. එකල්හි රජතුමා ආනන්දය, පියා කාශ්‍යපය. වෙළඳ පුත්‍රයා වූයේ ලොව්තුරා බුදු වූ මම ම යයි වදාළ සේක.
**අලීනචිත්තං නිස්සාය** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් උත්සාහය අත්හළ භික්‍ෂු කෙනෙකුන් වහන්සේ නමක් අරබයා දේශනා කළ සේක. මෙහි වර්තමාන කථාව එකොළොස්වන නිපාතයෙහි සංවර ජාතකයෙහි මතු සඳහන් වන්නේය. ඒ භික්‍ෂුව වනාහි බුදුරජාණන් වහන්සේ විසින් ඇත්තද මහණ? ඔබ වීර්ය අත්හළෙහිදැයි විමසූ කල්හි එසේය ස්වාමීනි!යි කීවේය. ඉක්බිති බුදුරජාණන් වහන්සේ මහණ! නුඹ පෙර ආත්මයක උත්සාහකොට මස් වැදැල්ලක් හා සමාන ලාබාල කුමාරයෙකුට දොළොස් යොදුනක් වූ බරණැස් නුවර රාජ්‍යය ලබා දුන්නා නේද? දැන් මෙබඳු සම්බුදු සසුනෙහි පැවිදිව උත්සාහය අත්හළේ කුමක් නිසාදැයි වදාරා අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී එනුවරට ආසන්නයේ වඩු කාර්මිකයන්ගේ ගමක් විය. එහි පන්සියයක් වඩු කාර්මිකයෝ වාසය කරති. ඔවුහු නැවෙන් ජල ප්‍රවාහයෙන් ඉහළට (උඩුගං බලා) ගොස් කැලයෙහිදී ගෙවල් තැනීමට ගන්නා දඬුපත් කැබලිකොට එහිම තනා මහල් දෙමහල් ආදී ප්‍රභේද ඇති ගෙවල් පිළියෙලකොට කණුවේ සිට සියලු දැව ලකුණුකොට ගංඉවුරට ගෙනගොස් නැවට පටවා දියපහරට අනුව (යටිගං බලා) නගරයට ගෙනවුත් යමෙක් යම් ආකාරයේ ගෙයක් කැමති වෙත්ද ඔවුන්ට ඒ ආකාරයේ ගෙවල් තනා දී කහවණු ගෙන නැවතත් එසේ ගොස් ගෙවලට දැව ගෙන එන්නාහ. මෙසේ ඔවුන්ගේ ජීවිත ගෙවද්දී එක් කලෙක කඳවුරු බැඳ දැව කැබලි කරන්නවුන් නුදුරෙහි එක් ඇතෙක් දිරාගිය කිහිරි උලක් පෑගුවේය. ඒ උළ ඇතාගේ කකුළ තුළට පසාරුවිය. බලවත් වේදනා ඇතිවිය. කකුළ ඉදිමී සැරව හටගත්තේය. වේදනාවෙන් පීඩිත ඇතා වඩුවන් දැව කැබලි කරන හඬ අසා මේ වඩුවන් නිසා මගේ කකුළ (තුවාළය) සුවකරවා ගත හැකියයි සිතමින් තුන්පාදයෙන් ඔවුන් සමීපයට ගොස් නුදුරෙහි හොත්තේය. වඩුවෝ ඉදිමුණු කකුළ දැක ළඟට ගොස් පයෙහි උලක් ඇනී ඇති බව දැක සියුම් ආයුධයකින් උළ වටේ පාදා ලනුවක් බැඳ අදිමින් උළ ඉවත්කොට සැරව මිරිකා හැර උණුදියෙන් සෝදා සුදුසු බෙහෙත් ගල්වා නොබෝ දිනකින් තුවාළය සුව කළාහුය.
ඇතා තුවාළය සුව වී මේ වඩුවන් නිසා මා විසින් දිවි ලබන ලද්දෙමි. දැන් මා විසින් ඔවුන් උදව්වක් කරන්නට වටී යනුවෙන් සිතුවේය. ඇතා එතැන් පටන් වඩුවන් සමග ගස් ඇදගෙන යයි. ගස් අහින (සසින) අයට කඳන් පෙරළා දෙයි. වෑ පොරෝ ආදිය ළංකර දෙයි. හොඬවැලේ ඔතාගෙන කලු නූලේ කෙළවර අල්ලා ගනියි. වඩුවෝද කෑම ගන්නා අවස්ථාවේදී එකිනෙකා බත්පිඩ බැගින් පිඩු පන්සියයක් දෙති. ඒ ඇතාට හැම ආකාරයෙන්ම සුදු වූ ආජානීය නම් උසස් වර්ගයේ පුතෙක් වූ ඇත් පොව්වෙක් ඇත. ඒ නිසා ඇතාට මම දැන් මහල්ලෙක්මි. දැන් මා විසින් මේ වඩුවන්ගේ කටයුතු කිරීමට පුතා පවරා දී යන්නට වටී යන මේ අදහස ඇතිවිය. ඇතා වඩුවන් නොදන්වාම වනයට ගොස් ඇත්පැටවා කැඳවා ගෙනවුත්, මේ ඇත්පොව්වා මගේ පුතාය. තොප විසින් මගේ ජීවිතය රැකදෙන ලදි. මම නුඹලාට වෙදකම් කුලිය වශයෙන් මොහුව පවරා දෙමි. මේ ඇත්පොව්වා තොපට මෙතැන් පටන් වැඩකටයුතු කර දෙන්නේ යයි කියා, මෙතැන් පටන් පුත, මා විසින් යම් වැඩ කොටසක් කළා නම් එය නුඹ කළ යුතුයයි කියා ඇත්පොව්වාට අවවාද දී වඩුවන්ට පවරා දී තෙමේ කැළයට පිවිසියේය.
එතැන් පටන් ඇත්පොව්වා වඩුවන් කියන විදියට ක්‍රියා කරන්නේ කීකරුව සියලු කටයුතු කරයි. ඒ වඩුවෝද ඇතාව බත් පිඩු පන්සියයකින් පෝෂණය කරති. ඇත්පොව්වා වැඩ කොටස නිමවා ගඟට බැස දියකෙළි කෙළ එයි. වඩුවන්ගේ දරුවෝද ඌ සොඬ ආදියෙන් අල්ලාගෙන ජලයෙහිද ගොඩබිමද ඔවුන් සමග සෙල්ලම් කරත්. ආජානීය ඇත්තුද අශ්වයෝද මිනිස්සු ද වනාහි ජලයෙහි මල, මුත්‍රා නොකරති. එනිසා ඒ ඇතාද ජලයෙහි මල මුත්‍ර නොකොට ජලයෙන් පිටත ගංඉවුරෙහිම කරයි. ඉක්බිති එක්දිනක ගඟ ඉහළට වැස්සක් වැස්සේය. අඩක් වියළි ඇත් ඉලත්තියක් (ඇත් වසුරු) වැසි ජලයෙන් ගඟට පාවී යන්නේ බරණැස් නගරය අසල තොටුපලේ එක් ලැහැබක රැඳුණේය. ඉක්බිති රජතුමාගේ ඇත්ගොව්වෝ ඇතුන් නාවන්නෙමුයි ඇතුන් පන්සියයක් රැගෙන ගියාහුය. ආජානීය ඇත් ඉලත්තියේ සුවඳ දැනී එක් ඇතෙකුවත් ගඟට බැසීමට උත්සාහ නොකළේය. සියල්ලෝම වලිගය ඔසවාගෙන පලායාමට පටන් ගත්හ. ඇත්ගොව්වෝ ඇතුන් පිළිබඳ කරුණු දන්නා අය (ඇදුරන්ට) සැල කළාහුය. ඔවුහු ජලයෙහි උවදුරක් විය යුතුයයි ජලය පිරිසිදුකොට ගඟ අයිනේ ලැහැබක තිබූ ඒ ආජානීය ඇත් ඉලත්තිය දැක මේ හේතුව යයි දැන සැලියක් ගෙන්වාගෙන එහි ජලය පුරවා ඇත්වසුරු එහි දියකර ඇතුන්ගේ ශරීරවලට ඉස්සවූහ. ඔවුන්ගේ සිරුරු සුවඳවත් විය. එවිට ඇත්තු ගඟට බැස නාන්නට පටන් ගත්හ.
ඇතුන් පිළිබඳ ඇදුරෝ රජුට ඒ පුවත දන්වා ඒ ආජානීය ඇතා සොයාගෙන ඒම සුදුසු යයි කීවාහුය. රජතුමා නැව් එකට යොදා ගඟට බැස උඩුගං බලා යන පහුණුවලින් වඩුවන් සිටින ස්ථානයට පැමිණියේය. ඇත්පොව්වා ගඟෙහි ජලක්‍රීඩා කරද්දී බෙරහඬ අසා වඩුවන් ළඟට ගොස් සිටියේය. වඩුවෝ රජු වෙත පෙරගමන්කොට දේවයන් වහන්ස! දැව අවශ්‍යද? කුමක් සඳහා යහපත් වූ සේක්ද? ඇයි කවරෙකු හෝ ඒවා ගෙන යන්න තිබුණා නේදැයි කීවාහුය. බොලව් වැසියනි! මම දැව බලාපොරොත්තුවෙන් ආවේ නැත. මේ ඇතා ලබාගැනීම සඳහා ආවෙමියි කීවේය. රැගෙන යනු මැන දේවයන් වහන්ස! ඇත්පොව්වා යන්න කැමති නොවේය. වැසියනි, ඇතා මා ලවා කුමක් කරවයිද? දේවයන් වහන්ස! වඩුවන්ට පෝෂණය සඳහා දිය යුතු මුදල් ගෙන්වයි. රජතුමා වැසියනි, යහපතැයි කියා ඇතාගේ පා සතර, සොඬවැල, වලිගය යන තැන්වල ලක්‍ෂය ලක්‍ෂය බැගින් කහවණු තැබ්බවීය. ඇතා එපමණකින් නොගොස් සියලු වඩුවන්ට ඇඳුම් යුගල බැගින් ද වඩුවන්ගේ බිරින්ඳන්ට ද අඳින්න වස්ත්‍ර දුන් පසු තමන් සමග සෙල්ලම් කළ දරුවන්ටද ඒ දරුවන්ගේ ආරක්‍ෂකයන්ට යුතුකම් ඉටුකළ කල්හි වඩුවන් නවත්වා කාන්තාවන් ද දරුවන්ද දෙස බලා රජු සමග ගියේය.
රජතුමා ඒ ඇතා රැගෙන නගරයට ගොස් නගරය හා ඇත්හළද සරසා ඇතා නගරයේ ප්‍රදර්ශනය කරවා ඇත්හලට යවා සියලු අලංකාරයෙන් සරසා අභිෂේක කරවා රාජ වාහනය කොට තම සහායක තනතුරේ තබා ඇතාට රජකමෙන් අඩක් දී තමන්ට සමානව උපහාර දැක්වීය. ඇතා පැමිණි දින සිට මුළු දඹදිවම රාජ්‍යය රජතුමාගේ අතට පත්වූවාක් මෙන් විය. මෙසේ කල් යද්දී බෝසතාණන් වහන්සේ ඒ රජුගේ අග මෙහෙසියගේ කුසෙහි පිළිසිඳ ගත් සේක. ඇගේ ගැබ මෝරන කාලයේදී රජතුමා කලුරිය කළේය. ඉදින් රජු මළ බව ඇතා දැනගත්තේ නම් එහිදීම ඇතාගේ ළය පැලෙන්නේය. ඒ නිසා ඇතාට රජු මළ බව නොදන්වාම උවටැන් කළාහුය. රජු මළ බව අසා රාජ්‍යය හිස් යයි සිතා ඉතා ළංවූ අසල්වැසි කොසොල් රජ මහත් යුද සේනාවක් සමග අවුත් නගරය වට කෙළේය. නුවර වැසියෝ දොරටු වසා කොසොල් රජුට හසුනක් යැවූහ. අපගේ රජතුමාගේ අගබිසව පිරිපුන් ගැබ් ඇත්තී මෙයින් සත්වන දිනයෙහි පුතෙකු බිහි කරන්නී යයි දේහ ලක්‍ෂණ කියන අය කීවාහුය. ඉදින් ඇය පුතෙකු බිහි කරන්නේද අනතුරුව අපි සත්වන දවස යුද්ධයට සූදානම් වෙමු. රාජ්‍යය නොදෙමු. එතෙක් කල් ඉවසනු මැනවැයි කීහ. රජතුමා යහපතැයි පිළිගත්තේය.
දේවිය සත්වෙනි දවසේ පුතෙකු බිහිකළාය. ඔහුට නම් තබන දවසේ මහජනයාගේ සැඟවුණු සිත උත්සාහවත් කරමින් උපන් නිසා අලීන චිත්ත කුමාරයා යයි ඔහුට නම් තැබූහ. කුමාරයා උපන් දවසේ සිට නගරවැසියෝ කොසොල් රජු සමග යුද්ධ කළාහුය. යුද්ධයට නායකයකු නැති බැවින් මහත් බලසේනාවක් යුද්ධ කළත් ටික ටික පසුබසී. ඇමතිවරු ඒ බව බිසවට දන්වා බිසවුන් වහන්ස! අපි මෙසේ පසුබසිද්දී බලයෙන් පිරිහීමට බිය වෙමු. අපගේ මහරජතුමා කලුරිය කළ බවත්, පුත් කුමරු උපන් බවත් කොසොල් රජු පැමිණ යුද්ධ කරන බවත්, රජතුමාගේ සහායක මඟුල් ඇත්රජ නොදනියි. ඇතාට දන්වමුදැයි විමසූහ. බිසවුන් වහන්සේ යහපතැයි පිළිගෙන පුත් කුමරු සරසා දුහුලි රෙදිකඩක් මත හොවා ප්‍රාසාදයෙන් බැස ඇමති ගණයා පිරිවරාගෙන ඇත්හලට ගොස් බෝසතුන් ඇතාගේ පාමුල හොවා ස්වාමීනි! නුඹේ සහායක මහරජ කලුරිය කළේය. ශෝකයෙන් නුඹේ ලය පැලී යාවියයි සිතා බියෙන් අපි නොදැන්නුවෙමු. මේ තෙමේ සහායක රජුගේ පුත්රුවනයි. කොසොල් රජ අවුත් නගරය වටකරගෙන නුඹේ පුතා සමග යුද කරයි. බලසෙන් පසුබසියි. නුඹේ පුතා මරතත් නුඹම මැරුව මැනවි. ඔබම ඔහුට රාජ්‍යය හෝ ගෙන දුන මැනවැයි කීවාය.
එවිට ඇතා බෝසතාණන් වහන්සේ හොඬවැලින් පිරිමැද ඔසවා කුම්භස්ථලයෙහි තබාගෙන හඬාවැළප බෝසතුන් බස්සවා දේවීන් වහන්සේගේ අතෙහි හොවා කොසොල් රජු අල්ලා ගන්නෙමියි ඇත්හලෙන් නික්මුණේය. ඉක්බිති ඇමතිවරු යුද ඇඳුම ගැටගසා සරසා නගරයෙහි දොරටුව රඳවා ඇතා පිරිවරාගෙන නික්මුණාහ. ඇතා නගරයෙන් නික්මී කුංචනාද කොට මහජනයා තැතිගන්වා පලවාහැර බලකොටු බිඳ කොසොල් රජුගේ කොණ්ඩෙන් අල්ලාගෙන විත් බෝසත් කුමරුගේ පාමුල හොවා මරන්නට නැගී සිටි කල්හි මරන්නට නොදී මෙතැන් පටන් නොපමා වන්න. මෙතැන් පටන් අප්‍රමාද වන්න. කුමාරයා ලාබාල යයි සිතා ආක්‍රමණය නොකරන්නයි අවවාද කොට උන්ගේ රටට යැවීය. එතැන් පටන් සියලු දඹදිව රාජ්‍යය බෝධිසත්‍වයන් වහන්සේගේ අතට පත්වූවක් මෙන් විය. වෙනත් සතුරු රජ කෙනෙක් නැගී සිටීමට නම් සමත් නොවීය. බෝසතාණන් වහන්සේ සත්හැවිරිදි වියේදී රජකමට පත්ව අලීන චිත්ත නමින් රජවී දැහැමින් රජ කර මරණින් පසු දෙව්ලොව ගියේය.
බුදුරජාණන් වහන්සේ මේ අතීත කථාව ගෙනහැර දක්වා ලොව්තුරා බුදුබවට පැමිණ,
යන මේ ගාථා දෙක වදාළ සේක.
අලීන චිත්ත කුමාරයා නිසා ඉතා සතුටු වූ මහත් වූ සේනා තොමෝ ස්වකීය රාජ්‍යයෙන් සතුටු නොවූ (අන් රාජ්‍ය ලෝභයෙන් පැමිණ) කෙසොල් රජු පණපිටින් අල්ලා ගත්තීද,මෙසේ නිශ්‍රය සම්පන්න වූ චතුර්විධ යෝගයාගේ ක්‍ෂේමයට හෙවත් නිවනට පැමිණෙනු සඳහා සත්තිස් බෝධිපාක්‍ෂික කුසල ධර්මයන් වඩන්නා වූ පටන් ගන්නා ලද වීර්ය ඇති මහණ පිළිවෙළින් සියලු සංයෝජනයන්ගේ ක්‍ෂයට (රහත් බවට) පැමිණේ.
එහි, **අලීන චිත්තං නිස්සාය** යනු අලීන චිත්ත රාජ කුමාරයා නිසා, **පහට්ඨා මහතී චමූ** යනු උරුම රාජ්‍යය අප විසින් දක්නා ලදැයි සේනාව තුටු පහටු වී, **කොසලං සෙනා** **සන්තුට්ඨං** යනු තම රාජ්‍යයෙන් සෑහීමට පත් නොවී අනුන්ගේ රාජ්‍යයට ආසාවෙන් පැමිණි කොසොල් රජ **ජීවගාහං අගාහයි** යනු නොමරාවා. ඒ සේනාව ඇතු ලවා රජතුමාව පණපිටින් අල්ලා ගෙන, **එවං නිස්සය සම්පන්නො** යනු යම්සේ ඒ සේනාව ඇතුගේ ඇසුර ලැබීද, එසේ හේතු සම්පත් ඇති වෙනත් කුලපුත්‍රයෙක් කළණ මිත් බුදුවරයෙකුගේ හෝ බුදු සව්වෙකුගේ හෝ ඇසුර ලබා, **භික්ඛු** යනු පිරිසිදු බවට මේ පරියාය වචනයකි. **ආරද්ධ විරියො **යනු ඔසවා තබන ලද වීර්ය ඇති සිවු දෝෂයෙන් දුරු වූ වීර්යයෙන් යුක්ත වූ, **භාවයං කුසලං ධම්මං** යනු නිරාමිස වූ (කාමාශාවන් පිළිබඳ නොවූ) සත්තිස් බෝධිපාක්‍ෂික සංඛ්‍යාන කුසල ධර්මයන් වඩන්නේ, **යොගක්ඛෙමස්ස පත්තියා** යනු කාම, භව, දිට්ඨි, අවිජ්ජා යන සිව් යෝගයෙන් ක්‍ෂේම වූ නිවනට පැමිණීමට ඒ ධර්මය වඩන්නේ **පාපුණෙ අනුපුබ්බෙන සබ්බ සඤ්ඤොජනක්ඛයං** යනු මෙසේ විදර්ශනාවේ පටන් මේ කුසල් දහම් වඩන්නේ ඒ කළණ මිතුරන්ගේ ඇසුර ලබන භික්‍ෂුව පිළිවෙළින් විදසුන් නුවණ ද පහත තුන්මග ඵලයන්ට ද පැමිණෙන්නේ අවසානයේ දස සංයෝජන ධර්මයන් ක්‍ෂය කිරීමෙන් උපන් බැවින් සියලු සංයෝජන ක්‍ෂය කිරීම් සංඛ්‍යාත රහත් ඵලයට පැමිණෙයි. යම්සේ නිවනට පැමිණ සංයෝජන ගෙවෙත් ද ඒ නිසා එය ද සියලු සංයෝජනයන් ක්‍ෂය කිරීම ම වේ. මෙසේ පිළිවෙළින් නිර්වාණ සංඛ්‍යාත සියලු සංයෝජන ක්‍ෂය කිරීමට පැමිණෙන්නේය යන අර්ථයි.
මෙසේ බුදුරජාණන් වහන්සේ අමාමහ නිවන් කුළුගන්වමින් මේ ධර්ම දේශනාව පවත්වා වැඩිදුරටත් චතුරාර්ය සත්‍යය ප්‍රකාශකොට ජාතක කථාව නිමවා වදාළ සේක. චතුරාර්ය සත්‍ය දේශනාව කෙළවර වීර්ය හළ භික්‍ෂුව රහත් ඵලයෙහි පිහිටියේය. එකල මව්බිසව මහාමායා දේවියයි. පියා සුද්ධෝදන මහරජතුමාය. රාජ්‍යය ගෙන දුන් ඇතා මේ වීර්ය හළ භික්‍ෂුවයි. ඇතාගේ පියා සැරියුත් මහ තෙරය. අලීන චිත්ත කුමාරයා වනාහි ලොව්තුරා බුදු වූ මම ම වූයෙමි යි වදාළ සේක.
**යෙන කාමං පණාමෙති** යන මේ දේශනාව බුදුරජාණන් වහන්සේ ජේතවනාරාමයේ වැඩවාසය කරනසේක් ආනන්‍ද තෙරුන්ට සළු දහසක් ලැබීම අරබයා වදාළ සේක. කොසොල් රජුගේ අන්තඃපුරයෙහිද තෙරුන් වහන්සේගේ ධර්මය පුහුණු කිරීමේ පුවත මෙයට මුලින් මහාසාර ජාතකයෙහි ආයේමය. (ඒකක නිපාත, ලිත්ත වර්ගය 10, ජාතකය 2) මෙසේ තෙරුන් වහන්සේ රජුගේ අන්තඃපුරයෙහි ධර්මය පුහුණු කරන කල්හි රජතුමාට කහවනු දහසක් වටිනා පිළි දහසක් තෑගි වශයෙන් ලැබුණි. රජතුමා එයින් පිළිපන්සියයක් බිසෝවරුන් පන්සියයකට දුන්නේය. ඒ බිසෝවරු ඒ සියලු පිළි තබාගෙන සිට දෙවන දින ආනන්ද තෙරුන් වහන්සේට පූජාකොට තම තමන් විසින් පැරණි පිළි පොරවාගෙන රජතුමාගේ උදේ ආහාර ගන්නා ස්ථානයට ගියාහුය.
රජතුමා මවිසින් තොපට දහසක් අගනා පිළි දෙවන ලදි. කුමක් නිසා තොපි ඒවා නොහැඳ ආවාහුදැයි විචාළේය. දේවයන් වහන්ස! අප විසින් ඒවා තෙරුන් වහන්සේට පූජා කරන ලදි. ආනන්‍ද තෙරුන් වහන්සේ විසින් ඒ සියල්ලම පිළිගන්නා ලද්දේද? එසේය දේවයන් වහන්ස! සම්මා සම්බුදුරජාණන් වහන්සේ විසින් තුන්සිවුරු අනුදැන වදාරන ලදි. ආනන්‍ද තෙරුන් වහන්සේ රෙදි වෙළඳාම කරන්නාහුයයි හඟිමි. උන්වහන්සේ විසින් බොහෝ පිළි ගන්නා ලදැයි තෙරුන් වහන්සේ කෙරෙහි කිපී උදේ ආහාර ගෙන විහාරයට ගොස් තෙරුන් වහන්සේගේ පන්සලට පිවිස තෙරුන් වැඳ හුන්නේ ස්වාමීනි! අපේ මාලිගාවේ බිසෝවරු නුඹවහන්සේ සමීපයෙහි බණ ඉගෙන ගනිත්ද බණ අසත්දැයි විචාළේය. එසේය මහරජ! ගතයුතු දෙයක් ඉගෙන ගනිත්, ඇසිය යුතු දෙයක් අසත්. කිම ඔවුන් බණ අසනු පමණක්ද? නොහොත් නුඹ වහන්සේට වස්ත්‍ර හෝ පොරෝණා දෙත්දැයි විචාළේය. මහරජ, අද දහසක් අගනා පිළි පන්සියයක් දුන්නාහුය. ස්වාමීනි, ඔබවහන්සේ ඒවා පිළිගත් සේක්ද? එසේය මහරජ, බුදුරජාණන් වහන්සේ විසින් තුන්සිවුරු පමණක් අනුදැන වදාරණ ලද්දේද? එසේය මහරජ, බුදුරජාණන් වහන්සේ විසින් එක් භික්‍ෂුවකට තුන්සිවුරු පමණක් පරිහරණයට අනුදැන වදාළ නමුත් වැඩිපුර පිළිගැනීම වළක්වා නැත. ඒ නිසා මවිසින්ද දිරාගිය සිවුරු ඇති වෙනත් භික්‍ෂූන්ට දීමට ඒ සළු පිළිගන්නා ලදි. ඒ භික්‍ෂූන් වහන්සේලා ඔබවහන්සේ වෙතින් සළු ලබාගෙන පැරණි දිරාගිය සිවුරුවලට කුමක් කරන්නාහුද? පැරණි සිවුරුවලින් උතුරුසළු සකස්කර ගන්නෝය. පැරණි උතුරුසළුවලින් කුමක් කරන්නෝද? පැරණි උතුරුසළුවලින් අඳනකඩ සකස් කරන්නෝය. පැරණි අඳනකඩවලින් කුමක් කරන්නෝද? (නිදන) ඇතිරිලි කරන්නෝය. (නිදන) ඇතිරිලිවලින් කුමක් කරන්නෝද? බුමුතුරුණු (බිමට එලන පාපිසි) කරන්නාහ. පැරණි බුමුතුරුණුවලින් කුමක් කරන්නෝද? ඒවායින් පාපිසි කරන්නාහ. පැරණි පාපිසිවලින් කුමක් කරන්නෝද? මහරජ සැදැහෙන් දෙන ලද දේවල් විනාශ කිරීමට ඉඩ නැත. ඒ පැරණි පාපිසි පිහියකින් කෑලි කපා මැටි මිශ්‍රකොට සෙනසුනෙහි මැටි ආලේපයට ගනිති. ස්වාමීනි! ඔබවහන්සේලාට දෙන සිවුරු පිළි පාපිස්ස දක්වා විනාශ වීමට ඉඩක් නොලැබේද? එසේය මහරජ, අපට දෙන දේවල් විනාශවීමට ඉඩක් නොලැබේ. කුමන හෝ ප්‍රයෝජනයකට ගතයුතු වෙයි.
රජතුමා සතුටුව සොම්නසට පත්වී රජගෙයි තබා තිබූ ඉතිරි සළු පන්සියයද ගෙන්වාගෙන තෙරුන් වහන්සේට පූජාකොට එහි ආනිසංස අසා තෙරුන්ට වැඳ පැදකුණු කොට ගියේය. තෙරුන් වහන්සේ මුලින් ලැබුණු සළු පන්සියය දිරාගිය සිවුරු ඇති භික්‍ෂූන්ට දුන් සේක. උන්වහන්සේ පන්සියයක් පමණ වූ එකට වාසය කරන (සද්ධි විහාරික) භික්‍ෂූහු සිටිති. උන්වහන්සේලා අතුරෙන් එක් ලාබාල භික්‍ෂුවක් තෙරුන් වහන්සේ බොහෝ උපකාර කරයි. පන්සල අමදියි. බොන පැන් පරිභෝග පැන් ගෙනවිත් තබයි. දැහැටි දඬු, මුහුණ සෝදන පැන්, නහන පැන් දෙයි. වැසිකිළිය, ගිනිහල්ගෙය, සෙනසුන් ආරක්‍ෂා කරයි. අත් පා වැඩීම, පිට ඉලීම ආදියද කරයි. තෙරුන් වහන්සේ පසුව ලැබුණු පිළි පන්සියයම මේ භික්‍ෂුව මට බොහෝ උදව් උපකාර කරයි. ඒ නිසා යුතුකමක් වශයෙන් සියල්ලම උන්වහන්සේට ම දුන් සේක. ඒ භික්‍ෂුව ද සියලු සළු බෙදා තමන්ගේ සම උපාධ්‍යායවරුන්ට දුන්නේය.
මෙසේ ඒ ලබන ලද සළු ඇති සියලු භික්‍ෂූහු පිළි කපා (සිවුරු කොට) පඬු පොවා කිණිහිරි මල් පැහැයෙන් යුත් සිවුරු හැඳ පොරවාගෙන බුදුරජාණන් වහන්සේ වෙත ගොස් වැඳ එකත් පසෙක හිඳ මෙසේ කීවාහුය. ස්වාමීනි! සෝවාන් ඵලයට පත් ආර්ය ශ්‍රාවකයාගේ මුහුණ බලා දෙන දානයක් නම් ඇත්ද? මහණෙනි! ආර්ය ශ්‍රාවකයන්ගේ මුහුණ බලා දෙන දානයක් නම් නැත. ස්වාමීනි! අපගේ උපාධ්‍යායන් වහන්සේ වන ධර්ම භාණ්ඩාගාරික තෙරුන් වහන්සේ විසින් දහසක් අගනා සළු පන්සියයක් එක් දහර භික්‍ෂුවකට දෙන ලදි. ඒ භික්‍ෂුව වනාහි තමා විසින් ලබන ලද පිළි බෙදා අපට දුන්නේය. මහණෙනි! ආනන්ද මුහුණ බලා දන් නොදෙයි. ඒ භික්‍ෂුව වනාහි ආනන්දට බොහෝ උඵකාර කරන්නෙකි. ඒ නිසා තමන්ට උඵකාර කරන්නාට උපකාර වශයෙන් ගුණ වශයෙන් යුතුකම් වශයෙන් උපකාර කරන්නාට ප්‍රත්‍යුපකාර කරන්ට වටීයයි සිතා කළගුණ දන්නේ කෘතවේදීත්‍වයෙන් දුන්නේය. පෙර නුවණ ඇත්තෝ ද තමන්ට උදව් කළ අයට නැවත උදවු කළාහු යයි වදාරා භික්‍ෂූන්ගේ ඉල්ලීම පරිදි අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී අප මහබෝසතාණන් වහන්සේ සිංහයෙකු වී ගල්ලෙනක වාසය කරන සේක. ඒ සිංහයා දිනක් ගුහාවෙන් නික්මී පර්වත පාමුල බැලුවේය. ඒ පර්වතය පාමුල වටේට මහ විලක් තිබුණේය. එහි එක් උස්තැනක මතුයෙහි තද මඩ කොටසක මොළොක් කොළ පැහැති තණ හටගත්තේය. හාවෝ මුවෝ ආදී සැහැල්ලු සත්තු මඩ මතුයෙහි හැසිරෙමින් ඒ තණ කති. එදවසද එක් මුවෙක් ඒ තණ කමින් හැසිරෙයි. සිංහයාද ඒ මුවා අල්ලා ගනිමියි සිතා පර්වත මුදුනෙන් උඩ පැන සිංහ වේගයෙන් පැන්නේය. මුවා මරණ බියෙන් තැති ගත්තේ කෑ ගසමින් පලා ගියේය. සිංහයාට වේගය පාලනය කරගැනීමට නොහැකිව මඩ මත වැටී ගිලාබැස උඩට ඒමට නොහැකිව පා සතර කණු සතරක් මෙන් මඩෙහි එරී සතියක් පමණ ආහාරයක් නොමැතිව සිටියේය.
ඉක්බිති එක් හිවලෙක් ගොදුරු සෙවීමෙහි නිරත වූයේ සිංහයා දැක බියෙන් පලා යන්නට විය. සිංහයා හිවලා කැඳවා යහලු හිවලාණෙනි! දුවන්න එපා. මම මඩෙහි එරී සිටිමි. මගේ බණ බේරා දෙන්නයි කීවේය. හිවලා සිංහයා ළඟට ගොස් මම නුඹව ගොඩට ගත්තේ නම් ගොඩට ආ විට මාව මරා කන්නේ යයි බිය වෙමි. බිය නොවන්න. මම නුඹව නොකන්නෙමි. එක්තරා උපායකින් මාව ගොඩට ගන්න. නුඹට බොහෝ උදව් කරන්නෙමි. හිවලා සිංහයාගෙන් පොරොන්දුවක් ගෙන පා හතර වටේ මඩ ඉවත්කර පා හතරටම ඇල මාර්ග හතරක් පාදා ජලය ගලා එන්නට සැලැස්වීය. ජලය ඇතුල්වී මඩ බුරුල් කළේය. ඒ අවස්ථාවේදී හිවලා සිංහයාගේ බඩ අතරට පිවිස ස්වාමීනි උත්සාහ කරන්නැයි උස්හඬ නගමින් හිසෙන් බඩට පහර දුන්නේය. සිංහයා වේගය උපදවාගෙන මඩෙන් ගොඩට පැන පොළොවෙහි සිටියේය. සිංහයා මොහොතක් විවේකීව සිට විලට බැස මඩ සෝදා නාගෙන ඉක්බිති එක් මී ගවයෙක් මරා දත්වලින් ඉරා මස් උපුටා දී යාලුව, මස් කන්නැ’යි හිවලාගේ ඉදිරියෙහි තබා හිවලා විසින් කෑ පසුව සිංහයා කෑවේය. නැවත නැවත හිවලා එක් මස් කෑල්ලක් ගත්තේය. යාලුව, මෙය කුමකටදැයි කී කල්හි නුඹවහන්සේගේ දාසියක් ඇත. ඇයට දියයුතු වන්නේ යයි කීවේය. සිංහයා අරගන්න යයි කියා තෙමේත් සිංහ ධේනුව වෙනුවෙන් මස් කොටසක් රැගෙන, එන්න යහලුව අපගේ පර්වතය මුදුනේ සිට යෙහෙලිය වසන තැනට යමුයි කියා එහි ගොස් මස් කවා හිවලා ද හිවලී ද සනසවා, දැන් මෙතැන් පටන් මම නුඹලා පෝෂණය කරන්නෙමියි තමන් වසන තැනට පමුණුවා ගුහාව දොරටුව අසල වෙනත් ගුහාවක වාසය කරවීය. එතැන් පටන් ගොදුරු පිණිස යනවිට සිංහ ධේනුවත්, හිවල් ධේනුවත් ගුහාවේ රඳවා හිවලා සමග ගොස් නොයෙක් සිවුපාවුන් මරා දෙදෙනාම එහි සිට මස් කා ඉතිරි දෙදෙනාට ද ගෙනවිත් දෙත්.
මෙසේ කල්යද්දී සිංහ දෙන පැටවුන් දෙදෙනෙකු බිහි කළාය. හිවල් දෙනද පැටවුන් බිහි කළාය. ඔවුහු සියලු දෙනාම සමගියෙන් වාසය කළාහුය. ඉක්බිති එක් දිනක සිංහ ධේනුවට “මේ සිංහයා හිවලාට ද හිවල් දෙනටද හිවල් පැටවුන්ට ද අතිශයින් ප්‍රිය කරයි. ඒකාන්තයෙන් මොහුට හිවල්දෙන සමග සම්බන්‍ධයක් ඇත. ඒ නිසා මෙසේ ආදරය දක්වයි. මම යම් විදියකින් මැය පීඩාවට පත්කොට තර්ජනය කර පලවා හරින්නේ නම් මැනවයි මේ අදහස ඇතිවිය. සිංහ ධේනුව, හිවලා රැගෙන සිංහයා ගොදුරු සොයා ගියවිට හිවල් දෙන පෙළයි, තැති ගන්වයි. මේ ස්ථානයෙන් පලා නොගොස් සිටින්නේ ඇයිදැයි ඇසුවාය. ඇගේ පැටවුන් ද හිවල් පැටවුන්ට එසේම තර්ජනය කළාහුය. හිවල් දෙන ඒ කාරණය හිවලාට කියා සිංහයාගේ කීමකට ඇය විසින් මෙසේ කියන බවක්ද නොදනිමි. තවදුරටත් මෙහි විසුවොත් මරාදැමිය හැකි බැවින් අපගේ වාසස්ථානයට යමුයි කීවාය. හිවලා ඇගේ කීම අසා සිංහයා වෙත එළඹ මෙසේ කීවේය. ස්වාමීනි, බොහෝ කාලයක් අප විසින් නුඹ වහන්සේගේ සමීපයෙහි වාසය කරන ලදි. බොහෝ කාලයක් එකට වාසය කරනවිට අමනාපකම් ඇතිවෙයි. අප දෙදෙනා ගොදුරු පිණිස ගිය අවස්ථාවක සිංහ ධේනුව විසින් හිවල් දෙනට හිංසා කරන්නීය. මේ ස්ථානයේ කුමක් නිසා වාසය කරව්ද? පලා යන්නයි තර්ජනය කරන්නීය. සිංහ පෝතකයෝ ද හිවල් පෝතකයින්ට තර්ජනය කරති. යම් කිසිවෙක් තමන් සමීපයෙහි යමෙකුගේ වාසය රුචි නොකරයිද? ඔහු විසින් නුඹ යවයි ඉවත්කළ යුතුමය. වෙහෙසෙන්නේ කුමකටදැයි කියා,
යන පළමු ගාථාව කීවේය.
උන්නත වූ දළ (දත්) ඇති මෘගරාජය! ස්වාමියා යම් දිසාවකින් සේවකයා පහකරනු කැමතිද ඒ දිසාවෙන් ඒකාන්තයෙන් පහකෙරෙයි. බලවතුන්ගේ ස්වභාවධර්මය මෙසේ දනුව. පිහිටව සිටි තොප කෙරෙන් බය උපන්නේය.
එහි, **යෙන කාමං පණාමෙති ධම්මො බලවතං** යනු බලවත් අධිපතියා නම් තමන්ගේ සේවකයා යම් දිසාවකින් නෙරපනු කැමති වෙයිද ඒ දිසාවෙන්ම හෙතෙම නෙරපයි. බැහැර කරයි. එය බලවතුන්ගේ ස්වභාවයයි. එය අධිපතියන්ගේ ස්වභාවයයි. අයිතියයි. ඒ නිසා ඉදින් අපගේ විසීම නොකැමැත්තහුද කෙළින්ම අප නෙරපා හරින්න. වෙහෙසීමෙන් ඵලක් නැතැයි දක්වමින් මෙසේ කීවේය. **මිගී** යනු ඔහුට මුවෝ ඇත්තේනුයි මිගී නමි. **උන්නදන්ති** යනු ද ඔහුට ම අමතයි. උස්වූ දත් ඇති බැවින්, උන්නත දත් ඔහුට ඇන්නේය යන අර්ථයෙන් හෙතෙම උන්නදන්ති නම් වේ. **උන්නතන්ති** යනුද පාඨයකි. **විජානාහි** යනු මෙය අධිපතියන්ගේ ස්වභාවයයි. මෙසේ දැනගනුව. **ජාතං සරණතො භයං** යනු අප නුඹවහන්සේ උපකාර අර්ථයෙන් පිහිටකි. ඒත් තොපගේ සමීපයෙන් බියක් හටගත්තේය. ඒ නිසා අප වසන තැනටම යන්නෙමුයි දක්වයි.
තවත් ක්‍රමයක් - ඔබගේ **මිගී උන්නදන්තී** සිංහ ධේනුව මගේ අඹුදරුවන්ට තර්ජනය කරන්නීය. **යෙන කාමං පණාමෙති** යම් යම් ආකාරයකින් කැමතිද ඒ ආකාරයෙන්ම නෙරපා හරියි. වෙහෙසවයි. මෙසේ නුඹ **විජානාහි** දැනගනුව. එහි අප විසින් කුමක් කළහැකිද? **ධම්මො බලවතං** මෙය අධිපතියන්ගේ ස්වභාවයයි. දැන් අපි යන්නෙමු. කුමක් නිසාද? යම් හෙයකින් **ජාතං සරණතො භයං** යනු පිහිට ඇති තැනින් බියක් උපන්නේය. (එහෙයිනි.)
ඔහුගේ (හිවලාගේ) වචන අසා සිංහයා සිංහ ධේනුවට කීවේය. සොඳුර! අසවල් නම් කාලයේදී මා ගොදුරු සඳහා ගොස් සත් දවසක්ම සිට මේ හිවලා සහ හිවලිය සමග ආ බව සිහිකරයිද? එසේය. සිහිකරමි. සත් දවසක්ම නොඒමට කාරණය දන්නෙහිද? නොදනිමි ස්වාමීනි! සොඳුර! මම එක් මුවෙකු අල්ලා ගන්නෙමියි වැරදී මඩෙහි එරුණෙමි. එයින් නික්මෙන්ට (ගොඩඑන්න) නොහැකිව සතියක්ම ආහාරයක් නැතිව සිටියෙමි. ඒ මම මේ හිවලා නිසා ජීවිතය ලදිමි. මේ තෙමේ මගේ ජීවිතය දුන් තැනැත්තාය. සහායකයාය. මිත්‍ර ධර්මයෙහි සමත් මිත්‍රයාගේ දුර්වල බවක් නම් නැත. මෙතැන් පටන් මගේ සහායකයාටද සහායිකාවටද දරුවන්ට ද මෙබඳු අවමානයක් නොකරවයි කියා සිංහයා
යන දෙවැනි ගාථාව කීවේය.
මිත්‍රයා දුර්වලයෙකු වුවද මිතු දහමෙහි සිටියි නම් ඔහු නෑයෙක්ද වෙයි. බන්‍ධුවරයෙක්ද වෙයි. මිත්‍රයෙක්ද වෙයි. හෙතෙම මගේ යාලුවෙක්ද වෙයි. දළ ඇත්තිය, මගේ පණ රැක දුන් හිවලා පහත්කොට නොසලකන්න.
එහි, **අපි චෙපි** යනු එක් අපි ශබ්දයක් අනුග්‍රහ අර්ථයෙහිය. එකක් සම්භාවනා අර්ථයෙහිය. එහි මේ යෝජනාවයි. **දුබ්බලො චෙපි මිත්තො මිත්තධම්මෙසු අපි තිට්ඨති** ඉදින් සිටින්නට හැකිවෙයිද **සො ඤාතකො ච බන්‍ධු ච සො** මිතුරු සිත නිසා **මිත්තො;** **සො ච මෙ** සහායාර්ථයෙන්, **සඛා; දාඨිනී මාති මඤ්ඤිත්‍ථො** සොඳුරිය! දළවලින් යුත් තැනැත්තිය සිංහ ධේනුව! මගේ සහායකයා හෝ සහායිකාව පහත්කොට නොසිතන්න. මේ **සිගාලො මම** **පාණදොති** හිවලා මගේ පණ රැක දුන් කෙනාය.
ඈ සිංහයාගේ කීම අසා හිවලිය සමා කරවාගෙන එතැන් පටන් දරුවන් සහිත හිවලිය සමග සමගිව විසුවාය. සිංහ පෝතකයෝද හිවල් පොව්වන් සමග ක්‍රීඩා කරමින් සතුටු වෙමින් මව්පියන් මළ පසුද මිතුරු බව නොබිද සතුටුවෙමින් විසූහ. ඔවුන්ගේ වනාහි කුල පරම්පරා හතක් යනතුරු නොබිඳුණු මෛත්‍රියක් පැවතියේය.
බුදුරජාණන් වහන්සේ මේ ධර්මදේශනාව ගෙනහැර දක්වා චතුරාර්ය සත්‍යය දේශනාකොට ජාතක කථාව නිමවා වදාළ සේක. සත්‍ය දේශනාවගේ කෙළවර කොටසක් සෝවාන් වූහ. කොටසක් සකෘදාගාමි වූහ. කොටසක් අනාගාමි වූහ. කොටසක් රහත් වූහ. එකල හිවලා ආනන්ද තෙරය. සිංහයා ලොව්තුරා බුදු වූ මම ම වූයෙමි යි වදාළ සේක.
**නයිදං විසමසීලෙන** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් නොහික්මුණු භික්‍ෂූන් දෙනමක් මුල් කරගෙන දේශනා කළ සේක. එසමයෙහි දෙව්රම් වෙහෙරෙහි ද නොහික්මුණු සැඩපරුෂ සැහැසි භික්‍ෂුවක් සිටියේය. පිටිසරබද පෙදෙසකද එවැනි භික්‍ෂුවක් සිටියේය. ඉක්බිති දිනක් පිටිසරබද භික්‍ෂුව කිසියම් කටයුත්තක් සඳහා දෙව්රමට වැඩියේය. සාමණේරයන් වහන්සේලා ද ලාබාල භික්‍ෂූහු ද උන්වහන්සේගේ සැඩපරුෂ භාවය දනිත්. මේ නොහික්මුණු දෙනමගේ කෝලාහල බලන්නෙමුයි කුහුලින් ඒ භික්‍ෂුව ජේතවනවාසි කලහකාරී භික්‍ෂුවගේ පන්සලට යැවූහ. චණ්ඩ වූ දෙනම ඔවුනොවුන් දුටුගමන්ම සැසඳුනහ. ගැළපුනහ. අත්, පා, පිට පිරිමැදීම් ආදිය කළාහුය. “ඇවැත්නි, අනුන් කෙරෙහි චණ්ඩ වූ ඵරුෂ වූ සාහසික වූ චණ්ඩ භික්‍ෂූහු දෙකම ඔවුනොවුන් සමගිව සතුටින් ප්‍රියවාසයෙන් යුක්ත වූවාහුය”යි දම්සභාවෙහිද භික්‍ෂූහු කථාවක් මතුකළහ. බුදුරජාණන් වහන්සේ එහි වැඩම කර මහණෙනි! මා එන්නට පළමු මෙහි කිනම් කථාවකින් යුක්තව සිටියාහුදැයි විමසා නොහික්මුණු භික්‍ෂු දෙදෙනා වහන්සේ ගැනයයි කී කල්හි මහණෙනි! දැන් පමණක් නොව පෙරත් මේ දෙදෙනා සැඩ පරුෂ සැහැසිව සිට එක්වූ විට ඔවුනොවුන් සමගිව සතුටු වෙමින් ප්‍රියමනාප භාවයට පත් වූවාහුයයි වදාරා අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී බෝධිසත්ත්වයන් වහන්සේ ඒ රජුගේ හැම කටයුත්තෙහිදීම අර්ථයෙන් ධර්මයෙන් අනුශාසනා කරන ඇමතියා වූහ. ඒ රජතුමා ස්වභාවයෙන්ම ධනයට ටිකක් ලෝබියෙකි. රජතුමාට මහාසෝණ නම් චණ්ඩ අශ්වයෙක් ඇත. ඉක්බිති උතුරු දිසාවෙහි වූ (උත්තරාපථ) අශ්ව වෙළෙන්දෝ අසුන් පන්සියයක් ගෙනාවාහුය. අශ්වයන් ගෙනා බව රජුට දැන්වූහ. එයින් පෙර වනාහි බෝධිසත්ත්වයන් වහන්සේ අසුන් මිළ නියමකොට අඩු නොකොට මුදල් ලබා දුන් සේක. රජතුමා ඔහුගෙන් වාසියක් නොමැති නිසා මැලිව අනෙක් ඇමතියෙකු කැඳවා දරුව! අසුන් මිළ නියම කරව. මිළ නියම කිරීමේදී පළමුව මහාසෝණ නම් වූ අසු යම්සේ ඒ අසුන් අතරට පිවිසෙයිද, එසේ පිටත්කර එවා අසුන් හපා කා තුවාල කරවා දුර්වල අවස්ථාවේ මුදල් අඩුකොට මිළ නියම කරන්නයි කීවේය. ඒ ඇමතියා යහපතැයි පිළිගෙන එසේ කෙළේය.
අස් වෙළෙන්දෝ නොසතුටුව ඔහු විසින් කළ ක්‍රියාව බෝසතාණන් වහන්සේට දැන්වූහ. බෝසතාණන් වහන්සේ කිම තොප නගරයේ හීලෑ නොවූ අශ්වයෙකු නැද්දැයි විචාළේය. ඇත ස්වාමීනි! සුහනු නම් හීලෑ නොවූ අශ්වයා සැඩ පරුෂය. එසේ නම් නැවත අසුන් වෙළඳාමේ එනවිට ඒ අශ්වයා රැගෙන එව. ඔවුහු යහපතැයි පොරොන්දු වී නැවත එන්නාහු ඒ නොකීකරු අශ්වයා ගෙන්වාගෙන ආවාහුය. රජතුමා අශ්ව වෙළඳුන් ආ බව අසා සීමැදුරු කවුළුව විවෘතකොට අසුන් බලා මහාසෝණ අශ්වයා අසුන් මධ්‍යය මුදා හැරියේය. අශ්ව වෙළෙන්දෝ මහාසෝණ අසු එනු දැක සුහනු නම් අසු මුදා හැරියේය. ඔවුහු ඔවුනොවුන් වෙත පැමිණ සිරුර ලෙවකමින් සිටියාහුය. රජතුමා බෝසතුන් විචාළේය. මිත්‍රය! මේ නොහික්මුණු අසුන් දෙදෙනා අනුන් සැඩපරුෂ සැහැසිව අනු අසුන් සපා කා ගිලන් බවට පමුණුවත්. එසේ වුත් මුන් දෙදෙනා ඔවුනොවුන්ගේ ශරීර ලෙවකමින් සතුටු වෙමින් සිටියාහුය. මේ කුමක් නිසාද? බෝධිසත්ත්වයන් වහන්සේ මහරජ, මොවුහු විසම ස්වභාව ඇත්තෝ නොවෙති. ඔවුහු එක ස්වභාව, සම අදහස් ඇත්තෝ වෙතියි කීය.
යන මේ ගාථා දෙක කී සේක.
සූහනූ නම් අශ්වයා සෝණ නම් අශ්වයා සමග ප්‍රේම කරයි. එය තමාගේ නොගැලපෙන (විෂම) ස්වභාවය නිසා නොවේ. සොණ අශ්වයාගේ හැසිරීම යම්සේද සූහනූ අශ්වයාද එසේමය.අශ්වයන් වෙත පනින ස්වභාව ඇති කායික අසංවරතා ආදියෙන් යුක්ත නිතර තමා බැඳ තබන ලණුව කන ගතියෙන් යුක්ත පව්කාර ගති ඇති තැනැත්තා සමග දුශ්ශීලකම සමාන වන්නේය. එසේම අසත්පුරුෂයා වැරදි හැසිරීමෙන් යුක්ත පුද්ගලයා සමග සමාන වන්නේය.
එහි **නයිදං විසමසීලෙන සොණෙන සුහනුස්සහ** යනු සුහන නම් වූ කුළු අශ්වයා සෝණ අසු සමග පෙම්කරයි යන යම් කරුණක් වේද මෙය තමාගේ විසම ස්වභාවය නිසා සිදුවන්නක් නොවේ. තමාගේ සම ස්වභාවය නිසාම සෝණ සමග පෙම්කරයි. මේ දෙදෙනාම තමතමන්ගේ අනාචාර බවෙන්ද දුසිල් බවෙන්ද සම ස්වභාව, සම අදහස් ඇත්තාහුයි. **සුහනූපි තාදිසොයෙව යො සොණස්ස සගොචරො** යනු සෝණ යම්සේද සුහනු ද එසේමය. සෝණ යමක් අරමුණු කරයි ද, සුහනු ද එයම අරමුණු කරයි. සෝණ අශ්වයන් අරමුණුකොට ඇත්තේ අශ්වයන් සපා කන්නේ යම්සේද සුහනු ද එසේම ය. මෙයින් ඔවුන්ගේ සමාන අරමුණු ඇති බව දක්වයි.
ඒ ආචාර ගෝචර එක්කොට දක්වන්නට පක්ඛන්‍දිනා යනාදිය කියන ලදි. එහි **පක්‍ඛන්‍දිනා** යනු අසුන්ගේ මතුයෙහි පනින ස්වභාවයෙන් පනින අරමුණෙන්. **පගබ්භෙන** යනු කායික අසංවරාදියෙන් යුක්ත වූ දුසිල් බවෙන්. **නිච්චං සන්‍දානඛාදිනා** යනු හැමකල්හි තමාගේ බඳින යොත කඩා කන ස්වභාවයෙන් කඩා කන ගෝචරයෙන්. **සමෙති පාපං පාපෙන** යනු මොවුන් දෙදෙනා අතරින් එකෙකුගේ එක්තරා පාපයක් සමග අනිකාගේ පාපය දුසිල්බවෙන් ගැලපෙයි. **අසතා අසං** යනු මොවුන් දෙදෙනා අතරින් එකෙකුගේ එක්තරා අනාචාර ගෝචර සම්පන්න අයහපත් ක්‍රියාවක් සමග අනිකාගේ අයහපත් ක්‍රියාව ගැළපෙයි. අශුචි ආදිය සමග අශුචි ආදිය එකට සැසඳෙන්නාක් මෙනි. සමාන වන්නාක් මෙනි. විශේෂයක් නැත්තේම ය.
මෙසේද කියා බෝධිසත්ත්වයන් වහන්සේ, මහරජතුමනි! රජෙකු නම් ඉතා ලෝභියෙකු නොවිය යුතුයි. අනුන් අයත් දේ නැසීම නොවටී යයි රජුට අවවාද දී අසුන් අගය කර නියම මුදල් දෙවීය. අස් වෙළෙන්දෝද ඇති සැටියෙන් මුදල් ලැබ තුටුපහටුව ගියාහුය. රජතුමාද බෝසතාණන්ගේ අවවාදයෙහි පිහිටා සිට කම් වූ පරිද්දෙන් පරලොව ගියේය.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල්හි අසුන් දෙදෙනා මේ දුෂ්ට (කලහකාරී) භික්‍ෂූහු දෙනම වූහ. රජතුමා ආනන්‍ද තෙරය. නුවණ ඇති ඇමතියා වනාහි මම ම වූයෙමි යි වදාළ සේක.
**උදෙතයං චක්ඛුමා** යන මේ දේශනාව බුදුරජාණන් වහන්සේ දෙව්රම් වෙහෙරෙහි වැඩවාසය කරනසේක් එක්තරා කලකිරුණු භික්‍ෂුවක් මුල් කරගෙන දේශනා කළ සේක. භික්‍ෂූන් විසින් ඒ භික්‍ෂුව බුදුරජාණන් වහන්සේ වෙත පමුණුවන ලද්දේ ඇත්තද? මහණ! නුඹ කලකිරුණෙහිදැයි කී කල්හි එසේය ස්වාමීනියි කියා කුමක් දැක දැයි විමසූවිට එක්තරා අලංකාර කොට සරසන ලද සිරුරක් ඇති ස්ත්‍රියක දැකීමෙන් යයි කීවේය. ඉක්බිති එම භික්‍ෂුව බුදුරජාණන් වහන්සේ මහණ! ස්ත්‍රිය නම් නුඹ වැන්නෙකුගේ සිත කුමක් නිසා නොකළඹන්නේද? පෙර දවස නුවණ ඇති අය පවා ස්ත්‍රීන්ගේ කටහඬ අසා සත්සියයක් අවුරුදු පුරුදු නොකළ කෙලෙස් ඉඩ ලැබුණු අවස්ථාවේදීම මතුවිය. පිරිසිදු අයත් කෙලසන්නෝය. උතුම් කීර්තිමත් අයත් අපකීර්තියට පත්වෙති. අපිරිසිදු චරිත ඇති අය ගැන කියනුම කවරේදැයි වදාරා අතීත කථාව ගෙනහැර දැක්වූහ.
පෙර බරණැස් නුවර බඹදත් රජු රජ කරද්දී, බෝසතාණන් වහන්සේ මොණර ආත්මයෙහි පිළිසිඳගෙන බිත්තර අවස්ථාවේදීම කිණිහිරි මල් කැකුලක පැහැයෙන් යුක්තව බිත්තරය බිඳ නික්මෙන්නේ දැකුම්කලු වූයේ ද පැහැදීම ඇතිකරන ස්වභාවයෙන් යුක්ත වූයේ ද පියාපත් අතර රතුවන් ඉරිවලින් බබලනසුළු වූයේද රන්වන් පැහැ ඇත්තෝ වූහ. හෙතෙම තම ජීවිතය රකින්නේ පර්වත වළලු තුනක් ඉක්මවා හතරවන වළල්ලෙහි එක්තරා දණ්ඩක හිරඤ්ඤ නම් පර්වත තලයෙහි වාසය කෙළේය. ඒ මොණරා උදෑසන පර්වතය මුදුනේ සිටිමින් හිරඋදාව බලා තමාගේ ගොදුරු (ආහාර) බිමෙහි ආරක්‍ෂා වීම පිණිස බ්‍රහ්ම මන්ත්‍රය බඳිමින් “උදෙතයං” ආදී ගාථාව කීහ.
ඇස් ඇති, එකම රජා වූ, රන්වන් වූ, පොළොව බබුළුවන්නා වූ මේ හිරු තෙමේ නැගෙයි. එහෙයින් රන්වන් වූ, පොළොව බබුළුවන තා වඳිමි. තා විසින් අද රක්නා ලද මේ දවස සුවසේ වසමු.
එහි, **උදෙති** යනු පෙරදිග අහසින් උදා වෙයි. **චක්ඛුමා** යනු සියලු සක්වල වාසීන්ගේ අඳුර නසා ඇස් ලැබීම (පෙනීම) සිදුකරන නිසා (සූර්යයා) විසින් ඔවුන්ට දෙන ලද යම් ඇසක් ඇද්ද ඒ ඇස කරණකොට ඇස් ඇත්තා වූ. **ඒකරාජා** යනු සියලුම සක්වල එළිය කරන්නන් අතුරෙන් ශ්‍රේෂ්ඨ වන බැවින් ඒකරාජ නමි. **හරිස්ස වණ්ණොති** රන්වන් පැහැ ඇත්තේ ස්වර්ණ වර්ණය යනු අර්ථයි. පොළොව බබුළුවයි යන අර්ථයෙන් **පඨවිප්පභාසො. තං තං නමස්සාමි** යනු ඒ නිසා එබඳු වූ ඒ පින්වතුන් වහන්සේට නමස්කාර කරන්නෙමි. වඳින්නෙමි. **තයජ්ජ ගුත්තා විහරෙමු දිවසං **යනු තා විසින් අද රක්‍ෂා කරන ලද්දාහු වී මේ දවස සිව් ඉරියව්වෙන් යුතුව සැපසේ වසන්නෙමු.
මෙසේ බෝධිසත්ත්වයන් වහන්සේ මේ ගාථාවෙන් හිරුට වැඳ දෙවන ගාථාවෙන් අතීතයේ පිරිනිවන්පෑ බුදුවරයන් වහන්සේලාට මෙන්ම බුදුගුණයන්ට ද නමස්කාර කරයි.
සියලු (රූපාදීස්කන්ධ) ධර්මයන් සිය නැණින් දැනගත්තා වූ යම් (ක්‍ෂීණාශ්‍රව) බමුණු කෙනෙක් ඇද්ද ඔවුනට මගේ නමස්කාරය වේවා! ඒ උතුමෝ මා පාලනය කෙරෙත්වා. බුදුවරයනට මාගේ නමස්කාරය වේවා! බෝධි ඥානයටද මාගේ නමස්කාරය වේවා! අරහත් ඵල විමුක්තියෙන් විමුක්තිය ලැබූ අයටද මාගේ නමස්කාරය වේවා! (තදංගාදී) විමුක්තියටද මාගේ නමස්කාරය වේවා! ඒ මයුරයා මේ පිරිතකොට ගොදුරු සෙවීම පිණිස හැසිරේ.
එහි **යෙ බ්‍රාහ්මණා** යනු යමෙක් බහා තබන ලද පව් ඇත්තාහුද පිරිසිදු වූ බමුණෝ වූවාහුද **වෙදගූ** යනු වේදයන්ගේ පරතෙරට ගියාහු යන අර්ථයෙන් **වෙදගූ** නමි. වේදයන් කරණකොට ගියාහුය යන අර්ථයෙන්ද පරතෙරට වෙදගූ නමි. මෙහි වනාහි සංඛත අසංඛත ධර්ම දැනගෙන ප්‍රකටකොට ගියාහුය යන අර්ථයෙන් වෙදගූ නමි. එබැවින්ම **සබ්බ ධම්මෙ** යනුවෙන් කීය. සියලු ස්කන්‍ධ ආයතන ධාතු යන ධර්මයන් ස්වලක්‍ෂණ, සාමාන්‍ය ලක්‍ෂණ වශයෙන් තමන්ගේ නුවණින් දැන, ප්‍රකට කොට ගියාහු ත්‍රිවිධ මාරයන්ගේ (මච්චුමාර, කිලෙසමාර, අභිසංඛාර මාර) මුදුන මැඩ දසදහසක් ලෝකධාතූන් මහත් සේ නාදකරවා බෝමැඩදී සම්බුද්ධත්වයට පැමිණ උන්වහන්සේලා මාගේ මේ නමස්කාරය පිළිගනිත්වා! **තෙ මෙ නමො **යනු උන්වහන්සේලා මාගේ මේ නමස්කාරය පිළිගනිත්වා! **තෙ ච මං පාලයන්තු** යනු මෙසේ මා විසින් නමස්කාර කරන ලද්දේ ඒ භාග්‍යවතුන් වහන්සේලා මාව පාලනය කෙරෙත්වා! ආරක්‍ෂා කරත්වා! රකිත්වා! **නමත්‍ථු බුද්ධානං නමත්‍ථු බෝධියා නමො විමුත්තියා** යනු මේ මාගේ නමස්කාරය අතීතයේ පිරිනිවි බුදුවරයන් වහන්සේලාට වේවා! උන්වහන්සේලාගේම සිව් මගෙහි ද සිව් ඵලයෙහි ද නුවණ නමැති බෝධිය පිණිස වේවා! එසේම රහත්ඵල විමුත්තියෙන් මිදුනා වූ උන්වහන්සේලාට වේවා! උන්වහන්සේලාගේ තදංග විමුක්ති, විෂ්කම්භන විමුක්ති, සමුච්ඡේද විමුක්ති, පටිප්පස්සද්ධි විමුක්ති, නිස්සරණ විමුක්ති යනුවෙන් යම් පස් ආකාර විමුක්තියක් වේද උන්වහන්සේලාගේ ඒ විමුක්තියට ද මගේ මේ නමස්කාරය වේවා! **ඉමං සො පරිත්තං කත්‍වා මොරො චරති එසනා** යනු මේ පද දෙක වනාහි බුදුරජාණන් වහන්සේ බුද්ධත්වයට පත්ව වදාළ සේක. එහි අර්ථය මහණෙනි! ඒ මොණරා මේ පිරිත මේ ආරක්‍ෂාව කරගෙන තමන්ගේ ගොදුරුබිම මල් ගෙඩි ආදිය පිණිස නොයෙක් ආකාර සෙවීම් පිණිස හැසිරෙයි.
මෙසේ දවල් කල හැසිර හවස් කාලයෙහි පර්වතය මත හිඳ බැස යන හිරු දෙස බලමින් බුදුගුණ සිහිකොට වසන තැන ආරක්‍ෂා රැකවරණය පිණිස නැවත බ්‍රහ්ම මන්ත්‍රය කියමින් **අපෙතයං** යන ගාථා කීවේය.
ඇස් ඇත්තා වූ එකම රජා වූ රන් වූ පොළොව බබුළුවන්නා වූ හිරු අවරට යෙයි. එහෙයින් රන්වන් වූ පොළොව බබුළුවන්නා වූ ඔබට නමස්කාර කරමි. තොප විසින් ආරක්‍ෂා කරන ලද අපි රාත්‍රියෙහි වාසය කරමු.සියලු ධර්මයන් සිය නැණින් දැනගන්නා වූ යම් (ක්‍ෂීණාශ්‍රව) බ්‍රාහ්මණ කෙනෙක් ඇද්ද ඔවුනට මාගේ නමස්කාරය වේවා! ඒ උතුමෝ මා පාලනය කරත්වා, බුදුවරයනට මාගේ නමස්කාරය වේවා! බෝධි ඥානයට ද මාගේ නමස්කාරය වේවා! අර්හත් ඵල විමුක්තියෙන් විමුක්ත වූ අයට මාගේ නමස්කාරය වේවා! විමුත්තියද මාගේ නමස්කාරය වේවා! ඒ මයුරයා මේ පිරිත කොට (කියා) වාසය කළේයි.
එහි, **අපෙති** යනු නොපෙනී යයි. අස්ථයට යයි. **ඉමං සො පරිත්තං කත්‍වා මොරොවා සමකප්පයි **යනු මෙයද බුදුවී වදාළ සේක. එහි අර්ථය නම් මහණෙනි! ඒ මොණරා මේ පිරිත මේ ආරක්‍ෂාව කොට තමාගේ වාසස්ථානයේ වාසය කෙළේය. මොණරාට රාත්‍රියෙහි හෝ දවාලෙහි හෝ මේ පිරිතේ ආනුභාවයෙන් භයක් හෝ ලොමුදැහැ ගැම්මක් හෝ නොවීය.
ඉක්බිති බරණැසට නුදුරෙහි වැදි ගමක වාසය කළ එක් වැද්දෙක් හිමාල වන ප්‍රදේශයේ හැසිරෙමින් ඒදණ්ඩක හිරඤ්ඤ පර්වතය මතුයෙහි සිටින්නා වූ බෝසතාණන් දැක ගෙදර අවුත් පුතා දැන්වීය. ඉක්බිති දිනක් ඛේමා නම් බරණැස් රජුගේ දේවීන් වහන්සේ සිහිනෙන් රන්වන් මොණරෙකු ධර්මදේශනා කරනු දැක රජතුමාට දේවයන් වහන්ස! මම රන්වන් මොණරෙකුගේ ධර්ම දේශනාවක් අසනු කැමැත්තෙමියි දැන්වූවාය. රජතුමා ඒ ගැන ඇමතිවරුන්ගෙන් විචාළේය. ඇමතිවරු ඒ පිළිබඳව බමුණන් දනිතියි කීහ. බමුණෝ රන්වන් මොණරුන් සිටින බව කීහ. කොහි සිටිත්දැයි විමසූවිට වැද්දෝ දනිත් යයි කීවාහුය. රජතුමා වැද්දන් රැස්කරවා විචාළේය. එහිදී ඒ ගැන දන්නා වැදිපුත්‍රයා එසේය මහරජතුමනි, හිමවත දණ්ඩක හිරඤ්ඤ නම් පර්වතයක් ඇත. එහි රන්වන් පැහැති මොණරෙක් වාසය කරයි. එසේ නම් ඒ මොණරා නොමරා බැදගෙන ගෙනවයි කීවේය. වැදිපුත්‍රයා එහි ගොස් ඒ මොණරාගේ ගොදුර බිම මලපුඩුව එළුවේය. නමුත් මොණරා විසින් පාගන ලද තැන මලපුඩුව එහා මෙයා නොයයි. වැදි පුත්‍රයාට ඌ අල්ලා ගැනීමට නොහැකි වන්නේ සත් අවුරුද්දක් හැසිර එහිම කලුරිය කළේය. ඛේමා දේවිය ද ප්‍රාර්ථනාව ඉටු නොවීම නිසා කලුරිය කළාය.
රජතුමා මොණරා නිසා මගේ දේවීන් වහන්සේ කලුරිය කළාහු යයි කිපී මෙසේ සටහන් තැබීය. “හිමවත් පෙදෙසේ දණ්ඩක හිරඤ්ඤ නම් පර්වතයක් ඇත. එහි රන්වන් පැහැති මොණරෙක් වාසය කරයි. යමෙක් ඒ මොණරාගේ මස් අනුභව කරත් නම් ඔවුහු අජරාමර වන්නෝ යයි රන්පතක ලියවා එය පෙට්ටියක බහා තැබීය. රජ මළ පසු අනෙක් රජ කෙනෙක් රජවී රන්පත කියවා අජරාමර වන්නෙමියි වෙනත් වැදි පුත්‍රයෙකු ඒ සඳහා එහි යැවීය. ඔහුද ගොස් බෝසත් මොණරා අල්ලා ගැනීමට නොහැකි වූයේ එහිම මළේය. මේ නියායෙන්ම රජ පරපුරු හයක් ගතවිය. අනතුරුව හත්වෙනි වරට පත්වූ රජතුමාද එක් වැදිපුත්‍රයෙකු එහි යැව්වේය. ඒ වැදිපුත්‍රයා දණ්ඩක හිරඤ්ඤ පර්වතයට ගොස් බෝසත් මොණරා විසින් සැරිසරන ස්ථානයෙහි මලපුඩුව ගෙන වැටෙන බවත් තමා පිරිත් කියා ගොදුරු බිමට යන බවත් දැන පසල් ගමකට අවුත් එක් සෙබඩක් අල්ලාගෙන, යම්සේ අත්තල ගටන හඬට නටයිද අසුරු සන් ගසන හඬින් හඬලයි ද මෙසේ පුහුණු කරවා ඒ සෙබඩා රැගෙන හිමවතට ගොස් මොණරා විසින් ආරක්‍ෂක පිරිත කීමට පළමුව උදෙන්ම මලපුඩුව ඉඳුවා උගුල අටවා සෙබඩ හැඬලවීය. මොණරා විසභාග වූ (රාග නිශ්‍රිත) ස්ත්‍රී හඬ අසා කෙළෙස් වසඟය පත්වී පිරිත් කීමට නොහැකි වී ගොස් උගුලෙහි බැඳුණේය.
ඉක්බිති වැදි පුත්‍රයා මොණරා අල්ලාගෙන ගොස් බරණැස් රජුට දුන්නේය. රජතුමා මොණරාගේ රූසිරිය දැක සතුටු සිත් ඇත්තේ අසුනක් දෙවීය. බෝසත් මොණරා පනවන ලද අසුනෙහි හිඳගෙන මහරජ! කුමක් නිසා මා ගෙන්වා ගන්නෙහිදැයි විචාළ්ය. යමෙක් නුඹේ මස් කන්නාහු නම් ඔවුහු අජරාමර වෙති. ඒ නිසා මම නුඹේ මස් කා අජරාමර වෙනු කැමැත්තෙම් නුඹව ගෙන්වා ගත්තේ යයි කීවේය. මහරජ! මගේ මස් කන්නෝ අජරාමර වෙත්වා! මම වනාහි මැරෙන්නෙම්ද? ඔව් මැරෙන්නෙහිය. මා මැරෙන කල මගේ මස් ම අනුභව කොට කුමක් නොමැරෙන්නාහුද? නුඹ රන්වන් පැහැයෙන් යුක්තයි. ඒ නිසා නුඹේ මස් කන අය අජරාමර වන්නාහු යයි කීවේය. මහරජතුමනි! මම රන්වන් වූයේ නිකම්ම නොවේ. පෙර මම මේ නගරයෙහිම සක්විති රජවී තමාත් පන්සිල් රකිමින් සියලු සක්වල වාසීන් ලවාද පන්සිල් රැක්කවූයෙමි. ඒ මම කලුරිය කොට තව්තිසා භවනෙහි උපන්නේ එහි දිවි ඇති තෙක් සිට එයින් චුත වූයේ වෙනත් අකුශලයක විපාක වශයෙන් මොණර ආත්මයෙහි ඉපදී පෙර රැකි සිල් බලයෙන් රන්වන්ව උපන්නෙමි. නුඹ සක්විති රජවී සිල් රැක ඒ බලයෙන් රන්වන් වූවෙහිය යන්න මා විසින් කෙසේ විශ්වාස කළයුද? එයට කිසියම් සාක්ෂියක් ඇත්ද? ඇත මහරජ! ඒ කුමක්ද? මහරජ, මම සක්විති රජ කල රණින් කළ රථයක නැඟී හිඳ අහසෙහි සැරිසැරුවෙමි. ඒ රථය තොපගේ මගුල් පොකුණේ දිය ඉස්සා මඟුල් පොකුණෙන් ගොඩට ගෙන්වා ගන්න. එය මගේ සාක්‍ෂිය වන්නේය. රජතුමා යහපතැයි පිළිගෙන පොකුණේ ජලය ඉවත්කොට රථය ගෙනවුත් දක්වා බෝසතාණන් වහන්සේගේ කීම විශ්වාස කෙළේය.
බෝසතාණෝ මහරජ! අමා මහ නිවන හැර සෙසු සියලු සංස්කාර ධර්මයෝ ඇතිව නැතිවන්නාහුය. අනිත්‍යයහ. නැතිවන ධර්මයෝම යයි කියා රජුට දහම් දෙසා රජතුමා පන්සිල්හි පිහිටවූහ. රජතුමා පැහැදුනේ බෝසතාණන් වහන්සේට රාජ්‍යයෙන් පුදා මහත් සත්කාර කළේය. මොණරා රාජ්‍යය රජතුමාටම පවරා කීපදිනක් වාසයකොට නොපමා වන්න මහරජතුමනියි අවවාද කොට අහසට පැන දණ්ඩක හිරඤ්ඤ පර්වතයටම ගියේය. රජතුමාද බෝසතාණන් වහන්සේගේ අවවාදයෙහි පිහිටියේ දානාදී පිංකම් කොට කම්වූ පරිද්දෙන් මියපරළොව ගියේය.
බුදුරජාණන් වහන්සේ මේ ධර්මදේශනාව ගෙනහැර දක්වා සිව්සස් දේශනාකොට ජාතක කථාව නිමවා වදාළ සේක. චතුරාර්ය සත්‍ය දේශනාවගේ කෙළවර ඒ කලකිරුණු භික්‍ෂුව රහත් ඵලයෙහි පිිහිටියේය. එකල රජ ආනන්‍ද තෙරය. රන්වන් මොණරා බුදුවූ මම ම වූයෙමි යි වදාළ සේක.
**එවමෙව නූන රාජානං** යන මේ දේශනාව බුදුරජාණන් වහන්සේ වේළුවනාරාමයෙහි වැඩවාසය කරන සේක් දෙව්දත් තෙරුන් වහන්සේ බුදුකෙනෙකුගේ ස්වරූපය ගැනීම මුල් කරගෙන මේ දේශනා කළ සේක. දෙව්දත් තෙරුන් වහන්සේ ගයා ශීර්ෂයට වැඩම කළ අගසව් දෙනමට බුද්ධ විලාශය දක්වා සැතපුණු කල අගසව් දෙදෙනා වහන්සේ ධර්මදේශනා පවත්වා තමන් ඇසුරුකොට වෙසෙන භික්‍ෂු පිරිස (පන්සියයක්) රැගෙන වේළුවනාරාමයට ගියාහුය. එවිට බුදුරජාණන් වහන්සේ විසින් අගසව් දෙනම අමතා සාරිපුත්තයෙනි! දෙව්දත් තෙරුන් වහන්සේ තොප දැක කුමක් කළාහුදැයි විචාරණ ලද්දාහු ස්වාමීනි! ඔහු බුද්ධ ලීලාව දක්වා මහත් විනාශයට පැමිණියේ යයි දන්වා සිටියහ. බුදුරජාණන් වහන්සේ සාරිපුත්තයෙනි! දේවදත්ත තෙර මාව අනුකරණය කරන්නට ගොස් විනාශයට පත් වූයේ අද පමණක් නොවේ, පෙරත් විනාශයට පත්වූයේ යයි වදාරා තෙරුන් වහන්සේලාගේ ඉල්ලීම පරිදි අතීත කථාව ගෙනහැර දැක්වූ සේක.
පෙර විදේහ රට මිථිලා නුවර වේදේහ රජු රජ කරන කල්හි බෝධිසත්ත්වයන් වහන්සේ ඔහුගේ අගමෙහෙසියගේ කුස පිළිසිඳ ගෙන ඉපිද වැඩිවියට පැමිණියාහු තක්සලා නුවර සියලු ශිල්ප ඉගෙන ගෙන පියාගේ ඇවෑමෙන් රාජ්‍යයෙහි පිහිටියහ. එකල්හි එක් රන්වන් හංස රාජයෙක් ගොදුරුබිමේදී කැවිඩියක (කාක්කියක) සමග සංවාසයෙහි යෙදුනේය. කැවිඩිය පුතෙකු (පැටවෙකු) බිහිකළාය. ඒ පැටවාට මවගේ හෝ තාත්තාගේ ස්වරූපය නොවීය. ඉක්බිති ඔහු ඉතා නිල්පැහැ වූ බැවින් ‘විනීලක’ යයි නම් තැබූහ. හංසරාජයා නිතර ගොස් පුත්‍රයා (පැටවා) බලයි. හංසයාට පුත් වූ අන්‍ය හංස පෝතකයෝ දෙදෙනෙක් සිටියාහුය. ඔවුහු තම පියා නිතර මිනිස් වාසයට යනු දැක පියාණෙනි! ඔබ කුමක් නිසා නිතර මිනිස් වාසයට යන්නෙහිදැයි ප්‍රශ්න කෙළේය. දරුවනි! එක් කැවිඩියක හා සංවාසයෙහි යෙදීමෙන් එක් පුත්‍රයෙක් උපන්නේය. ඔහුගේ නම විනීලකයි. මම ඔහු දැකීමට යමියි පිළිතුරු දුන්නේය. ඔව්හු කොතැන්හි වසත්ද? විදේහ රටේ මිථිලාවට නුදුරෙහි අසවල් නම් තැන එක්තරා තල්ගසෙක මුදුනේ වසතියි කීවේය. පියාණෙනි! මිනිස් වාසය නම් සැක සහිතය. බිය සහිතය. ඔබතුමා එහි නොයන්න. අපි ගොස් ඔහුව රැගෙන එන්නෙමුයි කියා හංස පෝතකයෝ දෙදෙනා පියා විසින් කියන ලද සලකුණු අනුව එහි ගොස් ඒ විනීලකයා එක් කුඩා ලීයක හිඳුවා හොටෙන් දඬු කෙළවර අල්ලාගෙන මිථිලා නගරය උඩින් නික්මුණාහ. ඒ අවස්ථාවෙහි වේදේහ රජතුමා සම්පූර්ණ සුදු අසුන් හතර දෙදෙනකු යෙදූ උතුම් රථයක හිඳ නගරය පැදකුණු කරයි. විනීලක ඒ සිද්ධිය දැක මෙසේ සිතුවේය. මගේත් විදේහ රජුගේත් අතර කවර වෙනසක්ද? එතුමා අසුන් හතර දෙනෙකු යෙදූ රථයක හිඳ නගරයෙහි ඔබිමොබ හැසිරෙයි. මම වනාහි හංසයන් යෙදූ රථයක (ලීයක හිඳ) හිඳ ගමන් කරමියි හෙතෙම අහසින් යමින්,
යන පළමු ගාථාව කීවේය.
කාරණා කාරණ දන්නා වූ හංසයෝ මා උසුළන්නා සේ අශ්වයෝ විදේහයට අධිපති වූ මියුලු නුවර රජතුමා උසුළති.
එහි, **එව මෙව** යනු මෙසේම, **නූනාති**-සිතා බැලීමේ නිපාතයකි. ඒකාන්ත යන අර්ථයෙහිද සුදුසු වේ. **වෙදෙහං** යනු වේදේහ රටට අධිපති, **මිථිලග්ගහං** යනු මිථිලා ගෙය, මිථිලාවෙහි ගෙයක් කොට වසන්නේය යන අර්ථයි. **ආජඤ්ඤාති** - කාරණා කාරණ දන්නා, **යථාහංසා විනීලකං** යම්සේ මේ හංසයෝ විනීලක නම් වූ මාව උසුලත්ද එසේම (මේ අශ්වයෝ රජතුමා) උසුලති.
හංස පෝතකයෝ විනීලකගේ වචන අසා කිපී මෙහිම මොහු බිම හෙළා යන්නෙමුයි සිතාත් එසේ කළොත් පියා අපට මොනවා කියාදැයි ගැරහීමට බියෙන් පියා ළඟට පමුණුවා ඔහු විසින් කළ කී දෙය පියාට කීවාහුය. ඉක්බිති පියා ඔහුට කිපී ඇයි නුඹ මගේ පුත්‍රයන්ට වඩා අධිකතරද? යමෙක් මගේ පුත්‍රයන් යටපත් කරගෙන රථයෙහි යෙදූ අසුන් මෙන් සමාන කළාද? තමන්ගේ තරම නොදන්නෙහිය. මේ ස්ථානය ඔබට නුසුදුසුයි. තමන්ගේ මව වසන තැනටම යවයි තර්ජනය කොට
යන දෙවන ගාථාව කීවේය.
විනීලක! ඔබ දුර්ගය හෙවත් හිමවත ඇසුරු කරව. දරුව! නොබිම සේවනය කරව. ගම් කෙළවර සේවනය කරව. මේ අසූචි දමන ස්ථානය ඔබට සුදුසුයි.
එහි, **විනීල** යනු ඌට නමින් අමතයි. **දුග්ගං භජසි** යනු ඔවුන්ගේ විසීමෙන් ගිරිදුර්ග ඇසුරු කරහි. **අභූමිං තාත සෙවසි** යනු දරුව! විෂම වූ පර්වත නුඹ භූමිය නොවේ. (නුඹ) එය ඇසුරු කරහි. එයට එළඹෙහි. **එතං මාතාලයං තව** යනු මේ ගම කෙළවර වූ අසූචි දමන තැන්ද අමු සොහොන් ද නුඹට මව් ගෙදරයි. වාසස්ථානයයි එහි යව. මෙසේ කවුඩාට තර්ජනය කොට යවා මිථිලා නුවර අසූචි දමන ස්ථානයටම බස්සා එවයි පුතුන්ට අණ කෙළේය. ඔවුහු එසේ කළාහුය. බුදුරජාණන් වහන්සේ මේ ධර්ම දේශනාව ගෙනහැර දක්වා ජාතක කථාව නිමවා වදාළ සේක.
එකල විනීලක නම් දේවදත්තය. හංස පෝතකයන් දෙදෙනා අගසව් දෙදෙනාය. පියා ආනන්දය. වේදේහ රජතුමා නම් ලොව්තුරා බුදුවූ මම ම වූයෙමි යි වදාළ සේක.


2. සන්‍ථව වර්‍ගය
**න සන්‍ථවං කාපුරිසෙන කයිරා** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් එක් අකීකරු භික්‍ෂුවක් මුල් කරගෙන වදාළ සේක. එම කථාපුවත නවවන නිපාතයෙහි ගිජ්ඣ ජාතකයෙහි මතු සඳහන් වන්නේය. බුදුරජාණන් වහන්සේ ඒ භික්‍ෂුවට මහණ, නුඹ පෙරත් අකීකරුකමින් නුවන ඇත්තන්ගේ වචනය පිළි නොගෙන මත් ඇතාගේ පාවලින් සුනුවිසුනු කරන ලද්දේ යයි වදාරා අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී බෝසතාණන් වහන්සේ බමුණු කුලයෙහි ඉපදී වැඩිවියට පත්වූයේ ගිහිගෙයි වාසය අත්හැර තවුස් පැවිද්දෙන් පැවිදි වී පන්සියයක් තාපසවරුන්ට නායක වී හිමාල වන පෙදෙසෙහි වාසය කළ සේක. එකල ඒ තාපසවරුන් අතරෙහි ඉන්‍දස ගොත්ත නම් අකීකරු අවවාද නොපිළිගන්නා එක් තාපසයෙක් සිටියේය. හෙතෙම එක් ඇත් පොව්වෙකු පෝෂණය කළේය. බෝසතාණන් වහන්සේ ඒ බව අසා ඔහු කැඳවා ඇත්තද, නුඹ ඇත් පොව්වෙකු පෝෂණය කරන්නෙහි දැයි විචාළේය. ගුරුතුමාණෙනි! එය ඇත්තයි. මව මළ එක් ඇත් පොව්වෙකු පෝෂණය කරමියි පිළිතුරු දුන්නේය. ඇත්තු නම් වැඩුනාම පෝෂණය කරන්නුන්ද මරණයට පත් කරති. ඒ නිසා ඒ ඇත්පැටවා පෝෂණය නොකරන්නැයි කීහ. ගුරුතුමනි! ඒ ඇතාගෙන් තොරව මට ජීවත්විය නොහැකිය. එසේ නම් ඉදිරියේදී ඔබට වෙන්නේ කුමක්දැයි පෙනේවි. ඒ ඇතා ඔහු විසින් පෝෂණය කරනු ලබන්නේ පසුකලෙක ලොකු ශරීරයක් ඇතිවිය.
ඉක්බිති එක් කලෙක ඒ තාපසවරු වන මුල් ලොකු කුඩා ගෙඩි ජාති (පලාඵල) පිණිස දුර ගොස් එහිම දින කීපයක් ගතකළහ. ඇතා ද අග්‍ර දක්‍ෂිණ වාතයෙන් වෑහෙන මද ඇතිව තවුසාගේ අසපුව විනාශකොට පැන් කලය බිඳ, ගල්පුවරුව උදුරා දමා වැතිර හිදිනා පෝරුව කඩාදමා ඒ තාපසයා මරා දමා යන්නෙමැයි වන ලැහැබට පිවිස එන්නා වූ මාර්ගය බලමින් සිටියේය. ඉන්‍දස ගොත්ත තවුසා ඇතාට ආහාර රැගෙන හැමට පළමු එන්නේ ඇතා දැක පෙර හිතවත්කම් අනුව ඇතා ළඟට ගියේය. ඉක්බිති ඒ ඇතා වදුලෙන් නික්ම අවුත් තවුසා සොඬින් අල්ලා බිම හෙළා හිස පයින් පාගා මරණයට පත්කොට මැඩ කුඤ්චනාද කොට කැලයට පිවිසියේය. සෙසු තවුසෝ ඒ සිද්ධිය දැක බෝසත් තවුසාට සැළ කළහ. බෝසත් තවුසා අසත්පුරුෂයන් සමග ආශ්‍රය නොකළ යුතුයයි කියා
යන මේ ගාථා කීවේය.
අර්ථය දන්නා වූ ආර්ය පුද්ගල තෙමේ අනාර්ය වූ පිළිකුල් පුද්ගලයා සමග ඇසුරු නොකරන්නේය. කුමක් නිසාද? බොහෝ කාලයක් එක්ව වාසය කළත් නපුරක් කරන්නේය. බොහෝ කාලයක් එක්ව වාසය කළ ඉන්‍දසමාන ගොත්ත නම් තවුසා මැරූ හස්තියා මෙනි.සීලයෙන් ද ප්‍රඥාවෙන් ද ශ්‍රැතයෙන් ද යම් තැනැත්තෙකු මා හා සමාන යයි දන්නේ ද ඔහු හා සමගම මිත්‍රත්වය කිරීම යහපති. සත්පුරුෂයා හා එක්ව වාසය සුව එළවන්නේය.
එහි, **නසන්‍ථවං කාපුරිසෙන කයිරා** යනු පිළිකුල් කටයුතු වූ කිපෙනසුළු වූ පුරුෂයා සමග තෘෂ්ණාවෙන් කරන ඇසුරක් හෝ මිතුරුකමින් කරන ඇසුරක් හෝ නොකරව්. **අරියො අනරියෙන පජානමත්‍ථං** යනු ආර්යයෝ සතර දෙනෙකි. එනම්, ආචාර අරියලිංග අරියදස්සන අරියපටිවෙධ අරිය (මේවායෙහි අර්ථ දැනගැනීමට 3.1.2 තිලමුට්ඨි ජාතකය බලන්න.) මොවුන් අතුරෙන් යහපත් වූ ආචාර ඇත්තා මෙහිදී අදහස් කරන ලදි. හෙතෙම දතයුතු දෙයෙහි අර්ථය දන්නේ අර්ථ හා අනර්ථ තෝරා ගැනීමෙහි දක්‍ෂ වූයේ යහපැවැත්මෙහි පිහිටියේ ආර්ය පුද්ගලයාය. අනාර්ය වූ ලජ්ජා නැති දුසිල් වූවන් සමග ආශ්‍රය නො කරන්නේය යන අර්ථයි. කුමක් නිසාද? **චිරානුවුත්‍ථොපි කරොති පාපං** යනු යම් හෙයකින් අනාර්යයෝ කලක් එකට ඇසුරු කළත් ඔහු එක්ව වාසය නොසලකා පව් කරයි. ලාමක පාප කර්මයන් කරන්නේමය. කෙසේද? **ගජො යථා ඉන්‍දසමාන ගොත්තං** යනු යම්සේ ඒ ඇතා ඉන්‍දසමාන ගොත්ත නම් තවුසා මරන්නේ පවක් කෙළේය යන අර්ථයි. **යංත්‍ථෙව ජඤ්ඤ සදිසො මමං** යනු ආදියෙහි යම්කිසි පුද්ගලයෙක් සීලාදියෙන් මා හා සමාන යයි දන්නේ නම් ඔහු සමග මෛත්‍රී කරව්. සත්පුරුෂයා සමග එක්වීම සැප ගෙන දෙයි.
මෙසේ බෝසතාණන් වහන්සේ අවවාද නොපිළිගන්නෙකු නොවිය යුතුයි. මනා හික්මීමක් ඇත්තෙකු විය යුතුයි. තාපසවරුන්ට ඔවා දී ඉන්‍දසමාන ගොත්ත තවුසාගේ අවසන් කටයුතු කරවා බ්‍රහ්ම විහාර වඩා බඹලොව උපන්නේය.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එදා ඉන්‍දසමාන ගොත්ත තවුසා මේ අකීකරු භික්‍ෂුවයි. නායක තවුසා වනාහි මම ම වූයෙමි යි දක්වා වදාළ සේක.
**න සන්‍ථවස්මා පරමත්‍ථි පාපියො** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරනසේක් ගිනිදෙවියන් පිදීමක් මුල් කරගෙන වදාළ සේක. මෙහි වර්තමාන කථාව යට නංගුට්ඨ ජාතකයෙහි කියන ලද පරිදිමය. භික්‍ෂූහු ඔවුන් (ජටිලයන්) ගිනිදෙවියන් පුදනු දැක ස්වාමීනි! ජටිලයෝ නොයෙක් ආකාර වැරදි තපස් රකිති. මෙයින් අභිවෘද්ධියක් යහපතක් ඇද්දැයි බුදුරජාණන් වහන්සේගෙන් විචාළහ. උන්වහන්සේ මහණෙනි! එයින් කිසිම ප්‍රයෝජනයක් නැතැයි වදාළ සේක. පෙර නුවණ ඇති අය පවා ගිනි පිදීමෙහි අභිවෘද්ධියක් ඇතැයි යන හැඟීමෙන් කාලයක් ගිනි පුදා එම ක්‍රියාවෙහි අවැඩක්ම දැක ගින්න ජලයෙන් නිවා අතු ආදියෙන් පහර දී නැවත හැරී නොබැලූහයි වදාරා අතීත කථාව ගෙනහැර පෑ සේක.
පෙර බරණැස් නුවර බඹදත් රජු රජ කරද්දී අප මහබෝසතාණන් වහන්සේ බමුණු කුලයෙහි උපන් සේක. මව්පියෝ ඔහු උපන්දින දැල්වූ ගිනි (ජාතග්ගි) රැගෙන ඔහු සොළොස් වයසට පැමිණි කල්හි මෙසේ කීහ. පුත, නුඹ උපන්දින දැල්වූ ගිනි රැගෙන කැලයෙහි ගිනි පුදන්නෙහිද? නැතිනම් ත්‍රිවේදය ඉගෙනගෙන පවුලක් පෝෂණය කරමින් ගිහිගෙයි වසන්නෙහිදැයි ඇසූහ. ඔහු මට ගිහිගෙයි විසීමෙන් ප්‍රයෝජනයක් නැත. වනයෙහි ගිනි පුදා බඹලොව උපදින්නෙමැයි උපන්දින දැල්වූ ගිනි රැගෙන මව්පියන් වැඳ කැලයට පිවිස පන්සලක වාසය කරමින් ගිනි පිදීය. ඔහු එක්දිනක් ආරාධිත තැනකට ගොස් ගිතෙල් සහිත කිරිබතක් ලැබ මේ කිරිබත මහා බ්‍රහ්මයාට පුදන්නෙමියි ඒ කිරිබත ගෙනවුත් ගිනි දල්වා පළමුකොට ගින්න මගින් බ්‍රහ්මයාට ගිතෙල් සහිත කිරිබත් වළඳවමියි කිරිබත ගින්නෙහි දැම්මේය. බොහෝ තෙල් ඇති කිරිබත ගින්නෙහි දැවූ කල්හිම ගින්න ඇවිලී උඩට නැගුණු ගිනිදැල්වලින් පන්සල දැවීය. බමුණා බියෙන් තැති ගත්තේ පලා ගොස් පිටත සිට අසත්පුරුෂයන් සමග ආශ්‍රය නොකළ යුතුයි. දැන් මේ ගින්නෙන් මා විසින් මහන්සියෙන් තැනූ පන්සල දවන ලදී යයි කියා,
යන මේ පළමු ගාථාව කීවේය.
ගැරහිය යුතු පුරුෂයා සමග යම් සහවාසයක් වේද, ඒ සහවාසයට වඩා අධික වූ අන් නපුරෙක් නැත. කුමක් මෙන් ද යත් ගිතෙල් මුසු කිරිබතෙන් පුදනු ලැබූ ගින්න දුකසේ තනන ලද අතුපැල දැවීද? එහෙයිනි.
එහි, **සන්‍ථවසමාති** - තෘෂ්ණා ඇසුරටත් මිත්‍ර ඇසුරටත් යන දෙයාකාර ඇසුරට වඩා උසස් පාපතර වඩාත් පාපී වූ ලාමකතර (වඩාත් ලාමක වූ) අනිත් ඇසුරක් නැත යන අර්ථයි. **යො සන්‍ථවො කාපුරිසෙන** යනු පවිටෙකු සමග ගැරහිය යුතු වූ අයෙකු සමග ඇතිකර ගන්නා වූ යම් මේ දෙයාකාර ඇසුරක් වේද එම ආශ්‍රයට වඩා පව්කාර අනික් ආශ්‍රයක් නැත. කුමක් නිසාද? **සන්තප්පිතො -පෙ- අදඩ්ඪමි** යනු යම් හෙයකින් ගිතෙල් කිරිබතින් සපතන ලද මේ ගින්න මා විසින් මහන්සියෙන් කරන ලද අසපුව දවන ලද ද එහෙයිනි යන අර්ථයයි.
බමුණා මෙසේ කියා මිත්‍රද්‍රෝහී නුඹගෙන් මට ප්‍රයෝජනයක් නැතැයි ඒ ගින්න ජලයෙන් නිවා අතුවලින් තලා හිමාල වනය අභ්‍යන්තරයට පිවිසෙන්නේ අතරමග සිංහයෙකු, ව්‍යාඝ්‍රයෙකු, දිවියෙකු යන තුන්දෙනාගේ මුහුණ ලෙව ලෙව සිටි සාමා මුවදෙනක දැක සත්පුරුෂයන් සමග කරන ආශ්‍රයට වඩා අතිශයින් ශ්‍රේෂ්ඨ ඇසුරක් නැතැයි සිතා
යන මේ දෙවන ගාථාව කීවේය.
සත්පුරුෂයා හා යම් සහවාසයෙක් වේද ඒ සහවාසයට වඩා අධික වූ අන් උතුම් භවෙක් නැත. (කුමක් හෙයින්ද යත්) සහවාසය කරණ කොටගෙන සාමා මෘගධේනුව සිංහයාගේ ව්‍යාඝ්‍රයාගේද දිවියාගේද මුහුණ ලෙවීම මෙනි.
**තත්‍ථ** - එහි, **සාමා මුඛං ලෙහති සන්‍ථවෙනා **යනු - සාමා මෘග ධේනුව මේ තිදෙනාගේ ආශ්‍රයෙන් ස්නේහයෙන් මුහුණ ලෙව කන්නීයයි.
මෙසේ කියා බෝසතාණන් වහන්සේ හිමාලය වනය තුළට පිවිස තවුස් පැවිද්දෙන් පැවිදිව පඤ්ච අභිඥා ද අෂ්ට සමාපත්ති ද උපදවාගෙන ජීවිතයාගේ කෙළවර බඹලොව උපන්නෝය.
බුදුරජාණන් වහන්සේ මේ ධර්ම දේශනාව ගෙනහැර දක්වා ජාතක කථාව නිමවා වදාළ සේක. එකල තාපසයා මම ම වූයෙමි යි වදාළ සේක.
**කාළා මිගා සෙත දන්තා තව ඉමෙ** යන මේ දේශනාව බුදුරජාණන් වහන්සේ දෙව්රම් විහාරයෙහි වැඩවාසය කරන සේක් වැඩිදෙනාගේ කැමැත්ත අනුව දුන් දානයක් මුල් කරගෙන වදාළ සේක. සැවැත්නුවර වාසීහු එක් දිනක එක් පවුලක් බුදුරජාණන් වහන්සේ ප්‍රධාන මහා සංඝයාට දන්දෙයි. කිසියම් දිනක සමූහ වශයෙන් බොහෝදෙනා එක්වී දන් දෙති. කිසියම් දිනෙක විථී වශයෙන්ද කිසිදිනක සියලු නගරවාසීන්ගේ කැමැත්ත අනුව දන් දෙත්. මේ කාලයෙහි සියලු නුවර වැස්සන්ගේ කැමැත්ත ඇතිව සියලු පිරිකර සහිත දානයක් සූදානම් කොට කොටස් දෙකකට බෙදී එක් පිරිසක් මේ සියලු පිරිකර දානය අන්‍ය තීර්ථකයන්ට දෙමුයි කීවාහුය. අනෙක් පිරිස බුදුරජුන් ප්‍රධාන භික්‍ෂු සංඝයාට දෙමුයි කීහ. මෙසේ නැවත නැවතත් මේ කථාව පවතිද්දී අන්‍ය තීර්ථක ශ්‍රාවකයෝ අන්‍ය තීර්ථකයන්ටත් බෞද්ධ ශ්‍රාවකයෝ බුදුන් ප්‍රධාන භික්‍ෂු සංඝයාටත් දෙමුයි කී කල්හි වැඩිදෙනාගේ කැමැත්ත අනුව බුද්ධ ප්‍රමුඛ මහා සංඝයාට දෙමු කියද්දී එයට කවුරුත් එකඟ වූහ. අන්‍ය තීර්ථක ශ්‍රාවකයෝ බුදුරජාණන් වහන්සේට දියයුතු දානයට අනතුරක් කරන්නට අසමත් වූහ. නුවරවාසීහු බුදුරජුන් ප්‍රධාන සංඝයාට ආරාධනාකොට සත්දිනක් මහදන් පවත්වා සත්වෙනි දින සියලු පිරිකර දුන්නාහුය. බුදුරජාණන් වහන්සේ අනුමෝදනාව කොට මහජනයාට මාර්ගඵල අවබෝධ කරවා දෙව්රමටම වැඩමකර භික්‍ෂු සංඝයා විසින් වත් දැක්වූ කල්හි ගඳකිළිය ඉදිරිපිට වැඩසිට සුගතෝවාදී (බුද්ධ අවවාද) දී ගඳකිළියට වැඩම කළ සේක.
සවස් භාගයෙහි භික්‍ෂූහු දම් සභාවට රැස්ව ඇවැත්නි, අන්‍ය තීර්ථක ශ්‍රාවකයෝ බුදුරජාණන් වහන්සේට දියයුතු දානයට බාධා කිරීමට උත්සාහ කළත් අනතුරක් කිරීම අපොහොසත් වූහ. ඒ සියලු පිරිකර දානය බුදුරජාණන් වහන්සේගේ පාමුලට ආවේය. අහෝ බුදු බලයක මහිමය යනුවෙන් කථාවක් මතුකළහ. බුදුරජාණන් වහන්සේ එහි වැඩමවා මහණෙනි, කවර කථාවකින් යුක්තව මෙහි සිටියාහුදැයි විචාරා මෙනම් කථාව ගැන යයි කී කල්හි, මහණෙනි, මේ අන්‍ය තීර්ථක ශ්‍රාවකයෝ මට දිය යුතු දානයට අනතුරු කිරීම දැනුත් උත්සාහ කරති. පෙරත් උත්සාහ කළාහුය. ඒ පිරිකර වනාහි හැමකල්හිම මගේ පාමුලටම පැමිණියේ යයි වදාරා අතීත කථාව ගෙනහැර දැක්වූ සේක.
යටගිය දවස බරණැස් නුවර සුසීම නම් රජ කෙනෙක් සිටියේය. එකල බෝසතාණන් වහන්සේ රජතුමාගේ පුරෝහිතයාගේ බැමිණියගේ කුසෙහි පිළිසිඳ ගත්තේය. ඔහුගේ සොළොස් වයස් කාලයේදී පියා කලුරිය කළේය. ඒ පියා ජීවත්ව සිටි කාලයේදී රජුගේ ඇතුන් පිළිබඳ මංගල චාරිත්‍ර සිදු කරන්නා විය. ඇතුන්ට මංගල කටයුතු කරන ස්ථානයෙහි ගෙනෙන ලද උපකරණ බඩුද ඇතුන්ගේ ඇඳුම් පැළඳුම්ද සියල්ල ඔහුම ලැබුවේය. මෙසේ මොහුට එක් එක් මංගල අවස්ථාවකදී කෝටියක් පමණ ධනය උපදියි. ඉක්බිති එකල ඇතුන් සම්බන්ධ කරගෙන කරනු ලබන උත්සවය පැමිණියේය. සෙසු බමුණෝ රජු වෙත එළඹ මහරජ! ඇතුන් මඟුල් උළෙල පැමිණියේය. මංගල උත්සවය කරන්නට වටියි. පුරෝහිත බමුණාගේ පුතා ඉතා ලාබාලය. වේදත්‍රය නොදනී. ඇතුන් පිළිබඳව පිළිවෙත් (සූත්‍රය) නොදනී. අපි ඇත් මංගල්‍යය කරන්නෙමුයි කීවාහුය. රජතුමා යහපතැයි පිළිගත්තේය. බමුණෝ පෙරෙවි බමුණාගේ පුතාට ඇත් යාගය කරන්නට නොදී අපි ඇත් යාගය කොට ධනය ගන්නෙමුයි තුටු පහටුව හැසිරෙත්.
ඉක්බිති හතරවෙනි දින ඇත් මංගලය වන්නේ යයි බෝසත් බව ඒ පුවත අසා ඇත් මංගලය කිරීම නම් හත්මුතු පරපුර තෙක් අපගේ වංශයයි. අපගේ වංශයද පසුබසී. ධනයෙන්ද පිරිහෙන්නෙමුයි සෝක කරමින් හැඬුවාය. බෝධිසත්ත්වයන් වහන්සේ මෑණියනි! කුමක් නිසා අඬන්නෙහිදැයි විමසා ඒ සිද්ධිය අසා මෑණියනි! මම හත්‍ථි මංගලය කරන්නෙමියි කීහ. දරුව! නුඹ වේදත්‍රය නොදන්නෙහිය. හත්‍ථි සූත්‍රයද නොදන්නෙහිය. කෙසේ මංගල්‍යය කරන්නෙහිද? එවිට මෑණියනි! ඇත් යාගය කවදා කරන්නාහුද? පුතුනි! මින් දින හතරකින් එය සිදු වන්නේය. මෑණියනි! තුන්වේදය ඉගෙනගෙන හත්‍ථි සූත්‍රය දන්නා ගුරුවරු කොහි වාසය කරත්දැයි විමසීය. දරුව! එවැනි දිසාපාමොක් ඇදුරෙකු මෙයින් එක්සිය විසි යොදුනක් ඈත ගන්‍ධාර රටේ තක්ෂිලාවෙහි වාසය කරතියි කීවාය. මෑණියනි! අපේ වංශය නොනසන්නෙමි. හෙට එක දවසින්ම තක්සලාවට ගොස් එකරැයින්ම වේදත්‍රය හා හත්‍ථි සූත්‍රය ඉගෙනගෙන දෙවැනි දින ඇවිත් හතරවෙනි දින ඇත් මංගල්‍යය කරන්නෙමි. නොහඬන්නැයි මව සනසා බෝසතාණන් වහන්සේ පසුදින උදෙන්ම ආහාර ගෙන තනියම නික්මී එක් දිනකින්ම තක්සලා නුවරට ගොස් ගුරුවරයා හමුවී වැඳ එකත්පසෙක හිඳ ගත්තේය.
ඉක්බිති ගුරුතුමා දරුව! නුඹ කොහි සිට ආවෙහිදැයි විචාළේය. ගුරුතුමනි! බරණැස සිට ආවෙමි. කුමක් සඳහාදැයි විමසූ විට නුඹවහන්සේ ළඟ ත්‍රිවේදය ද ඇත් සුතුරද ඉගෙනීම පිණිස යයි කී විට, හොඳයි දරුව! ඉගෙන ගනුවයි කීවේය. බෝසතාණෝ ගුරුතුමනි! මගේ කටයුත්ත අත්‍යවශ්‍ය එකකැයි කියා සියලු සිද්ධිය දන්වා මම එක් දවසකින්ම එක්සිය විසියොදුනක් ආවෙමි. අද එක් රැයක් මා වෙනුවෙන්ම අවකාශ ලබා දෙන්න. මෙයින් තුන්වන දිනයේ ඇත් මංගල්‍යය සිදු කරන්නේය. මම එකම උදෙසීම් මාර්ගයෙන් සියල්ල ඉගෙන ගන්නෙමියි කියා ගුරුතුමා ලවා අවකාශ සලස්වා ගුරුතුමා ආහාර අනුභව කළ පසුව තමාත් අනුභවකොට ගුරුතුමාගේ පා සෝදා දහසින් බැඳි පියල්ල හෙවත් ගුරු පූජාව දෙපා මුල තබා වැඳ එකත්පසෙක සිටිමින් ඉගෙනීම පටන්ගෙන අරුණ නැගෙද්දීම වේදත්‍රයත්, ඇත් සුතුරත් නිමවා ගුරුතුමනි! තවත් ඉගෙන ගැනීම යමක් ඇත්දැයි විමසා, නැත දරුව! සියල්ල නිමකර ඇතැයි කී කල්හි ගුරුතුමනි! මේ ග්‍රන්ථයෙහි මෙපමණක් පද ගිලිහී ඇත. මෙපමණක් හැදෑරීමේදී මුලා වෙන තැන්ය. එම නිසා මෙතැන් පටන් අතවැසියන් මෙසේ ඉගැන්විය යුතුයයි ගුරුවරයාගේ ශිල්ප ඉගැන්වීමේ අඩුපාඩු ශුද්ධකොට උදෙන්ම ආහාර ගෙන ගුරුතුමා වැඳ එක් දිනකින්ම බරණැස ආපසු ඇවිත් මව වැඳ දරුව! ඔබ විසින් ඒ ශිල්පය උගන්නා ලදදැයි විමසූවිට එසේය මෑණියනියි කියා මව සන්තෝෂ කෙළේය.
දෙවන දිනයේ ඇතුන්ගේ මංගල උත්සවය පිළියෙල කළහ. සියයක් පමණ ඇතුන් රන් අලංකාරයෙන් සරසා රන් ධජ, රන් දැල්වලින් වසා තැබූහ. රජ මිදුල අලංකාර කළහ. බමුණෝ අපි ඇත් මඟුල කරන්නෙමුයි සැරසී සැදී පැහැදී සිටියාහුය. සුසීම රජතුමා ද සියලු අලංකාරයෙන් සැරසී මංගල්‍යයට අවශ්‍ය ආභරණ භාණ්ඩ ගෙන්වාගෙන මංගල්‍යය පවත්වන ස්ථානයට ගියේය. බෝසතාණන් වහන්සේත් කුමාර අලංකාරයෙන් සැරසී තම පිරිස විසින් පෙරටුකොට පිරිවරාගෙන රජු සමීපයට ගොස් මහරජතුමනි! ඇත්තද? නුඹවහන්සේ අපගේ වංසය නසා සෙසු බමුණන් ලවා ඇත් මංගල්‍යය පවත්වා ඇත් සැරසිලි හා උපකරණ ඔවුන්ට දෙන්නමුයි කීවාහුදැයි කියා,
යන පළමු ගාථාව කීහ.
සුසීම මහරජ, තොපගේ මේ සියයකට අධික වූ සුදු දළ ඇති කළුපැහැ ඇත්හු රන්දැලින් සරසන ලදහ. ඒ ඇතුන් පිය මුතුන් මිත්තන්ගේ සිරිත් සිහි කෙරෙමින් ඔවුන්ට (අන් බමුණන්ට) දෙමියි කීයේ සැබෑවක්ද?
එහි, **තෙ තෙ දදාමීති සුසීම! බ්‍රෑසී** යනු ඒ උපකරණ ඔවුන්ට හෝ ඔවුන්ට අයිති දේ. **කාලමිගා සෙත දන්තා **යනු පින්වත් සුසීම රජතුමනි, මෙසේ සියලු අලංකාරයෙන් සරසන ලද සියයකට අධික ඇතුන් අනිත් බමුණන් දෙමියි ඔබවහන්සේ කීවාහුද? එය සත්‍යයක්ද යන අර්ථයි. **අනුස්සරං පෙත්ති පිතාමහානං** යනු අපගේද ඔබගේද වංසයෙහි පියා සීයා ආදීන් විසින් පුරුදු කරන ලද සිරිත් සිහි කරමින්ම මෙය කියන ලද්දේ වෙයි. සත්මුතු පරම්පරාව දක්වාම මහරජ! නුඹවහන්සේගේ පියා, මුත්තා ආදිකොට ඇති අයත් අපේ පියා මුත්තා ආදිකොට ඇති අයත් අපේ පියා මුත්තා ආදිකොට ඇති අයත් ඇත් මංගල්‍යය කරති. ඒ නුඹ වහන්සේ මෙසේ සිහි කරමින්ම අපගේද තමන්ගේද වංසය නසා මෙසේ කීවෙහුය යි කීම සත්‍යයක්ද?
බෝසතුන්ගේ වචනය අසා සුසීම රජතුමා,
යන දෙවන ගාථාව කීවේය.
“මානවකය! මාගේ මේ සියයකට අධික වූ සුදු දළ ඇති කළුපැහැ ඇත්හු රන්දැලින් සරසන ලදහ. ඔවුන් පියමුතුන් සිරිත් සිහි කෙරෙමින් ඒ බමුණන්ට දෙමියි කීමි.
එහි, **තෙ තෙ දදාමි** යනු ඒ ඇතුන් අනෙක් බමුණන්ට දෙමියි ඇත්තක්ම කියමි, මාණවකය, ඒ ඇතුන් බමුණන්ට දෙමියි යනු හෝ අර්ථයි. **අනුස්සරං** යනු පියා-සීයා ආදිකොට ඇති අයගේ කටයුතු සිහිකිරීමය. සිහි නොකරන්නේ නොවෙමි. අපේ පියා මුත්තා ආදීන්ගේ ඇත් මංගල්‍යය නුඹවහන්සේගේ පියා මුත්තා ආදීහු කරති යන්න සිහි කරමින්ම මෙසේ කියමි යන අදහසින්ම මෙසේ කීවේය.
ඉක්බිති රජතුමාට බෝසතාණන් වහන්සේ මෙය කීහ. මහරජ, අපගේද තමන්ගේද වංසය සිහිකරමින්ම කුමක් නිසා මා හැර සෙසු බමුණන් ලවා ඇත් මංගල්‍යය කරවන්නෙහුද? දරුව! නුඹ වනාහි ත්‍රිවේදයත්, හත්‍ථි සූත්‍රයත් නොදන්නෙහි යයි මට කීවාහුය. ඒ නිසා මම අනෙක් බමුණන් ලවා කරවමියි කීය. එසේනම් මහරජ! මෙපමණ බමුණන් අතුරෙන් එක් බමුණෙක් හෝ වේදෙහි හෝ, හත්‍ථි සූත්‍රවල හෝ එක් කොටසක් හෝ මා සමග කීමට සමත් කෙනෙක් ඇත්නම් ඉදිරිපත් වේවා! ත්‍රිවේදයද ඇත් සුතුරද සමග ඇත් මංගල්‍යය කිරීම පිළිබඳ මා හැර මුළු දඹදිවම දන්නා අනිකෙක් නැතැයි සිංහනාද කළහ. එවිට එකද බමුණෙක් හෝ විරුද්ධව නැගී සිටීම අසමත් විය. බෝසතාණන් වහන්සේ තමන්ගේ කුල ගෞරවය පිහිටුවා මංගල්‍යය කොට බොහෝ ධනය ගෙන නිවසට ගියහ.
බුදුරජාණන් වහන්සේ මේ ධර්මදේශනාව ගෙනහැර දක්වා චතුරාර්ය සත්‍යය ප්‍රකාශකොට ජාතක කථාව නිමවා වදාළ සේක. සමහරෙක් සෝවාන් වූහ. සමහරෙක් සකෘදාගාමි වූහ. සමහරෙක් අනාගාමි වූහ. සමහරෙක් රහත් වූහ. එකල මව මහාමායා දේවිය වූවාය. පියා සුදොවුන් මහරජ විය. සුසීම රජ ආනන්‍දය. දිසාපාමොක් ඇදුරුතුමා සැරියුත්ය. මානවකයා ලොව්තුරා බුදුවූ මම ම වූයෙමි යි වදාළ සේක.
**යන්නු ගිජ්ඣො යොජනසතං** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් මවට උපස්ථාන කරන එක් භික්‍ෂුවක මුල් කරගෙන දේශනා කළ සේක. මේ පුවත සාම ජාතකයෙහි මතු සඳහන් වන්නේය. බුදුරජාණන් වහන්සේ ඒ භික්‍ෂුව අමතා ඇත්තද මහණ? ඔබ ගිහියන් පෝෂණය කරන්නෙහිදැයි විමසා එසේය ස්වාමීනියි කී කල්හි ඒ කවුරුන්දැයි විමසා, ස්වාමීනි! මගේ මව්පියන් යයි කී කල්හි යහපත යහපතැයි සාධුකාර දී, මහණෙනි! ඒ භික්‍ෂුවට දොස් නොකියව්. පෙර නුවණ ඇති අය ගුණ වශයෙන් සලකා, ඤාතීන් නොවන අයට පවා උපකාර කළාහුය. මව්පියන්ට උපකාර කිරීම මොහුට භාර දෙයකැයි වදාරා අතීත කථාව ගෙනහැර දැක්වූ සේක.
පෙර බරණැස් නුවර බඹදත් රජු රජ කරද්දී බෝසතාණන් වහන්සේ ගිජුලිහිණියන් වෙසෙන පර්වතයෙහි ගිජුලිහිණි යෝනියෙහි ඉපද මව්පියන් පෝෂණය කරති. ඉක්බිති එක් කාලයකදී මහත් සුළං කුණාටුවක් ඇති විය. ගිජුලිහිණියෝ සුළං කුණාටුව විඳ දරා ගන්නට නොහැකි වූවාහු සීතලට බියෙන් බරණැස ගොස් පවුරු අසලද දියඅගල් අසලද සීතලෙන් ගැහි ගැහී සිටියෝය. බරණැස් සිටුතුමා නගරයෙන් නික්මී ජලස්නානය යන්නේ ඒ ගිජුලිහිණියන් වෙහෙස වී සිටිනු දැක එක්තරා නොතෙමෙන තැනකට පමුණුවා ගිනි දල්වා මැරුණු ගවයන් දමන සොහොනට යවා ගව මස් ගෙන්වා උන්ට දී ආරක්‍ෂාව සැලසුවේය. ගිජුලිහිණියෝ සුළං කුණාටුව සංසිඳුනුවිට නිරෝගී සිරුර ඇතිව පර්වතයටම ගියහ. ඔවුහු එහිම රැස්වී මෙසේ සාකච්ඡා කළහ. බරණැස් සිටුතුමා විසින් අපට බොහෝ උපකාර කරන ලදි. උදව් කළ තැනැත්තාට ප්‍රති උපකාරයක් කිරීම වටියි. ඒ නිසා මෙතැන් පටන් නුඹලා අතරින් යමෙක් යම්කිසි වස්ත්‍රයක් හෝ ආභරණයක් හෝ ලබයිද? ඔහු විසින් එය බරණැස් සිටුතුමාගේ මාළිගයේ ඉහළ මිදුලෙහි (ආකාශ අංගනයෙහි) දැමිය යුතුයි.
මෙතැන් පටන් ගිජුලිහිණියෝ අව්වෙහි වේලෙන මිනිසුන්ගේ වස්ත්‍රාභරණ ප්‍රමාදයක් බලා මස්වැදලි වහා ඩැහැගෙන යන්නා සේ වහා රැගෙන ගොස් බරණැස් සිටුතුමාගේ අහස් මිදුලේ හෙළත්. සිටුතුමා ගිජුලිහිණියන් ගෙන දමන ආභරණ බව දැන ඒ සියල්ලම වෙන වෙනම තැබුවේය. “ගිජු ලිහිණියෝ නගරය මංපහරන්නෝය” යි රජුට කීවාහුය. රජතුමා පළමුකොට එක් ගිජු ලිහිණියෙකු අල්ලා ගනිව්. සියල්ල ගෙන්වා ගන්නෙමියි සිතා ඒ ඒ තැන මළපුඩු ද උල්ද ඇටවීය. මව්පියන්ට උපස්ථාන කරන ගිජුලිහිණියා මළපුඩුවෙහි බැඳුනේය. ඌ රැගෙන රජුට පෙන්වන්නෙමුයි ගෙන යති. බරණැස් සිටුතුමා රජුට උපස්ථානයට යන්නේ ඒ මිනිසුන් ගිජුලිහිණියා රැගෙන යනු දැක මේ ගිජුලිහිණියාට බාධා නොකරත්වායි සිතා ඔවුන් සමග ගියේය. ගිජුලිහිණියා රජුට දැක්වූහ. එවිට රජතුමා ගිජු ලිහිණියාගෙන් නුඹ නගරයේ මංපැහැරීම් කරමින් වස්ත්‍රාදිය පැහැර ගන්නෙහිදැ?යි විමසීය. එසේය මහරජ! ඒවා කවරෙකුට දෙන ලදද? බරණැස් සිටුතුමාටයි. ඒ කුමක් නිසාද? මොහු විසින් අපගේ ජීවිතය බේරා දෙන ලදි. උදව් කළ අයෙකුට ප්‍රතිඋපකාර කිරීම වටියි. ඒ නිසා දුන්නෙමි. ඉක්බිති රජතුමා ගිජුලිහිණියෝ වනාහි යොදුන් සියයක් ඈතක සිටත් ගොදුරු දකිත්. කුමක් නිසා නුඹ තමන්ට අටවන ලද උගුල (පුඩුව) නොදැක්කෙහිදැයි කියා
යන පළමු ගාථාව කීවේය.
ගිජු ලිහිණියා යොදුන් සියයක් ඉක්මවා සිටියා වූද කුණපයන් දකී. එහෙත් මරු දැළටත් මළපුඩුවටත් පැමිණ ද කුමක් හෙයින් එය නොදුටුවෙහිද?
එහි, **යං** යනු නිපාත මාත්‍රයකි. **නූ** යනු නාමාර්ථයේ නිපාතයකි. **ගිජ්ඣො යොජනසතං** ගිජුලිහිණියා යොදුන් සියයක් ඉක්මවා සිටියේ. **කුණපානි අවෙක්ඛති** කුණප දකින්නේය යන අර්ථයි. **ආසජ්ජාපි** යනු ඉතා ළංව, පැමිණ, යන අර්ථයි. නුඹ තමන් සඳහා අටවන ලද දැලද, පුඩුවටද පැමිණ කුමක් නිසා **නබුජ්ඣසි** යනු අවබෝධ කර නොගන්නෙහි දැයි විචාළේය.
ගිජුලිහිණියා රජතුමාගේ කීම අසා,
යන දෙවන ගාථාව කීවේය.
ජීවිතාවසානය පැමිණි යම් කලෙක්හි විනාශය වන්නෝද එකල්හි සත්ව තෙමේ මරු දැලටද මලපුඩුවටද පැමිණෙත් (ජීවිත විනාශ කාරණය) නොදනී.
එහි, **පරා භවො** යනු විනාසය, **පොසො **යනු සත්ත්වයා,
ගිජුලිහිණියාගේ කථාව අසා රජතුමා සිටාණන්ගේ ඇත්තද මහ සිටුතුමනි? ගිජුලිහිණියන් විසින් තොපගේ ගෙට වස්ත්‍රාදිය ගෙනෙන ලදදැයි විමසීය. ඇත්තයි දේවයන් වහන්ස! ඒවා කොහිද? දේවයන් වහන්ස! මා විසින් සියල්ල වෙන වෙනම තබා ඇත. යමක් යමෙකුට අයිතිනම් එය ඔහුට දෙමි. මේ ගිජුලිහිණියා මුදාහරිනු මැනවයි ගිජුලිහිණියා මුදාහැර යවා මහ සිටුතුමා හැමෝටම අයිති පරිදි දෙවාපීය.
බුදුරජාණන් වහන්සේ මේ ධර්මදේශනාව ගෙනහැර දක්වා චතුරාර්ය සත්‍යය ප්‍රකාශ කොට ජාතක කථාව නිමවා වදාළ සේක. සත්‍ය දේශනාවගේ කෙළවර මවට උපස්ථාන කළ භික්‍ෂුව සෝවාන් ඵලයෙහි පිහිටියේය. එකල රජතුමා ආනන්දය. බරණැස් සිටුතුමා සැරියුත්ය. මව් පෝෂණය කළ ගිජුලිහිණියා වනාහි මම ම වූයෙමි යි වදාළ සේක.
**සන්‍ධිං කත්‍වා අධිත්තෙන** යනු මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් හමුදාවේ නියුක්ත වූවන්ගේ දබරයක් අරබයා වදාළ සේක. කථා වස්තුව උරග ජාතකයෙහි මුලදී කියන ලද ක්‍රමයටමය. එහිදී බුදුරජාණන් වහන්සේ මහණෙනි! මේ මහ ඇමතියන් දෙදෙනා මා විසින් සමගි කරන ලද්දේ දැන් පමණක් නොව පෙරත් මම මේ දෙදෙනා සමගි කළෙමියි වදාරා අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රාජ්‍යය කරන කල්හි බෝසතාණන් වහන්සේ එක් ගමක බමුණු කුලයෙහි ඉපදී වැඩිවියට පත්වූවාහු තක්සලා නුවරින් සියලු ශිල්ප ඉගෙන ගෙන ගිහිගෙය අත්හැර තාපස පැවිද්දෙන් පැවිදිව පඤ්ච අභිඥා හා සමාපත්ති අට උපදවාගෙන පිඬුසිඟා හැසිරීමෙන් වන, මුල්, ගෙඩි ජාතිය ආහාරයට ගනිමින් හිමවත් පෙදෙසෙහි වාසය කළ සේක. ඔහුගේ සක්මන් කෙළවර එක් තුඹසක (හුඹහක) මුගටියෙක්ද ඒ අසලම එක් ගස් බෙනයක සර්පයෙක්ද වාසය කෙළේය. ඒ සර්ප මුගටි දෙදෙනා නිතරම කෝලාහල කරත්. බෝසතාණන් වහන්සේ ඔවුන්ට කෝලාහල කිරීමේ ආදීනව හා මෙත් වැඩීමේ ආනිසංසද කියා කලහ නොකොට සමගිව විසීමට වටීයයි අවවාද දී ඔවුන් දෙදෙනා සමගි කළහ. ඉක්බිති සර්පයා බැහැර යන අවස්ථාවක මුගටියා සක්මන් කෙළවර හුඹස් බිලයෙහි දොරකඩ හිස තබා කර අරගෙන හුන්නේ ආශ්වාස ප්‍රශ්වාස කරමින් නින්දට ගියේය. බෝසතාණන් වහන්සේ ඌ එසේ නිදන අයුරු දැක කුමක් නිසා තට භයක් උපන්නාදැයි විමසමින්,
යන පළමු ගාථාව කීහ.
ජලාබුජය (මුගටිය) සතුරු වු අණ්ඩජයා (සර්පයා) සමග මිතුරුකම් කොට දළ විවෘත කරගෙන හෝනෙහිය. තට බිය කොයින් ආයේද?
එහි, **සන්‍ධිං කත්‍වා** යනු මිතුරුකම් කොට, **අණ්ඩජෙනා **යනු බිත්තරයෙන් උපන්නා වූ නයා විසින් **ජලාබුජ** යනු මුගටියාට අමතයි. ඌ වනාහි වැදෑ මහෙහි උපන් බැවින් ජලාභුජ යයි කියනු ලැබේ. **විචරියා** හනු හැසිර.
මෙසේ බෝසතාණන් වහන්සේ විසින් කී කල්හි, ආර්යයනි! (කිසිවකු විසින්) සතුරා හෙළා නොදැකිය යුතුය. සැක කටයුත්තේම යයි කියා
යන ගාථාව කීවේය.
සතුරා කෙරෙහි ද සැක කරන්නේ ම ය. මිතුරා කෙරෙහිදු විශ්වාස නො කරන්නේය. මිත්‍ර වූ අභයස්ථානයෙන් උපන් බිය මුල්ද කපා විනාශ කරන්නේය.
එහි, **අභයා භය මුප්පන්නං** යනු මෙයින් තට බිය නූපන්නේ යයි අභය වේ. ඒ කවරෙක්ද? මිතුරාය. යමෙකුට මිත්‍රයා කෙරෙහිද විශ්වාසය ඇතිකල්හි එයින් භයක් උපදියි. ඒ මුල්ද කපා විනාශ කරන්නේය. මිත්‍රයාගේ සියලු සිදුරු (දොස්) දැන ගත් බැවින් සමූල ඝාතනය පිණිස පවතීය යන අර්ථයි.
ඉක්බිති ඔහුට බෝසතාණන් වහන්සේ බිය නොවන්න. යම්සේ සර්පයා තා කෙරෙහි ද්වේෂ නොකරයිද මම එසේ කළෙමි. නුඹ මෙතැන් පටන් ඌ කෙරෙහි සැක නොකරවයි අවවාද දී සිව් බඹ විහරණ වඩා බඹලොව උපන්නේය. ඔවුහු ද කම් වූ පරිද්දෙන් මිය පරළොව ගියහ.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල්හි සර්පයාද මුගටියාද මේ ඇමතිවරු දෙදෙනා වූහ. තාපසයා වනාහි මම ම වූයෙමි යි වදාළ සේක.
**උප සාළ්හක නාමානං** යන මේ දේශනාව බුදුරජාණන් වහන්සේ දෙව්රම් වෙහෙරෙහි වැඩවාසය කරන සේක් උපසාළ්හක නම් එක්තරා සොහොන් පිරිසිදු කරන බමුණෙකු අරබයා වදාළ සේක. ඔහු වනාහි ආඪ්‍ය වූ මහ ධනවත් පුද්ගලයෙක් විය. මිසදිටු බැවින් සමීප විහාරස්ථානයෙහි වැඩවසන්නා වූ බුදුරජාණන් වහන්සේට පුද පූජා නො කෙළේය. ඔහුගේ පුතා වනාහි නුවණ ඇත්තෙක් විය. ඤාණවන්තය. ඒ පියා මහලු කල්හි දරුව! වෙනත් වසන (නීච) අයකු දවන ලද සොහොනේ මා නොදවන්න. එක්තරා නො ඉඳුල් සොහොන් බිමකම මා ආදාහනය කරන්නැයි පුතාට කීවේය. පියාණෙනි! මම ඔබවහන්සේ දැවිය යුතු ස්ථානයක් නො දනිමි. එම නිසා මාව රැගෙන ගොස් මෙන්න මේ ස්ථානයේ මාව දැවිය යුතුයයි නුඹවහන්සේ විසින්ම කියනු මැනවි. බමුණා දරුව, යහපතැයි කියා ඔහු කැඳවා ගෙන නුවරින් නික්මී ගිජුකුළු පව් මතට නැග දරුව, මේ ස්ථානය වෙනත් වසලයකු නොදැවූ ස්ථානයකි. මෙහි මා දැවිය යුතුයි කියා පුතා සමග පර්වතයෙන් බැසීමට පටන් ගත්තේය.
බුදුරජාණන් වහන්සේ එදවස අළුයම් කාලයෙහි ධර්මය අවබෝධයට සුදුසු අය මහා කරුණා සමාපත්තියට සමවැදී බලන්නාහු ඒ පිය පුත් දෙදෙනාට සෝවාන් වීමට හේතු සම්පත් ඇති බව දුටු සේක. එම නිසා මග සෝදිසියෙන් සිටි වැද්දෙකු මෙන් පර්වතය පාමුලට ගොස් පර්වත මුදුනේ සිට බසින්නා වූ පිය පුතුන් දෙදෙනාගේ පැමිණීම අපේක්‍ෂාවෙන් වැඩසිටි සේක. බසින්නා වූ ඔවුහු බුදුරජුන් දුටුවාහුය. බුදුරජාණන් වහන්සේ පිළිසඳර කරමින් බමුණ! කොහි ගියාහුදැයි විචාළ සේක. එවිට මානවකයා ඒ කාරණය සැල කළේය. බුදුරජාණන් වහන්සේ එසේ නම් එන්න. ඔබේ පියා කියන ලද තැනට යමුයි පිය පුතු දෙදෙනා රැගෙන පර්වතය මුදුනට නැග කුමන ස්ථානයදැයි විචාළ සේක. මානවකයා ස්වාමීනි, මේ පර්වත තුන අතර කියන ලදැයි කීවේය. බුදුරජාණන් වහන්සේ මානවකය! ඔබේ පියා දැන් පමණක් නොව පෙරත් සුසාන සුද්ධිකයෙක්මය. මොහු මා මෙතන දවන්නැයි ඔබට කීවේ දැන් පමණක් නොවේ. පෙරත් මේ ස්ථානයෙහිම තබා දවන බව කීවේයයි වදාරා ඔහු විසින් ඉල්ලන ලද්දේ අතීත කථාව ගෙනහැර දැක්වූ සේක.
අතීතයෙහි මේ රජගහ නුවරම මේ උපසාළ්හක බමුණාම මොහුගේම පුතා වී උපන්නේය. එකල බෝසතාණන් වහන්සේ මගධ රට බමුණු කුලයක ඉපදී පිරිපුන් ශිල්ප ඇත්තෝ තවුස් පැවිද්දෙන් පැවිදිව පඤ්ච අභිඥාවන් ද අට්ඨ සමාපත්තීන් ද උපදවා ධ්‍යාන භාවනා කරමින් හිමවත් පෙදෙසෙහි කලක් වාසයකොට ලුනු ඇඹුල් සෙවීම පිණිස ගිජුකුළු පව්වේ පන්සලක වාසය කළහ. එකල ඒ බමුණා මේ ක්‍රමයටම පුතාට කියා පුතා විසින් තොපම මට එවැනි තැනක් කියවයි කී කල්හි මේ ස්ථානයම කියා පුතා සමග පර්වතයෙන් බසින්නේ බෝසතාණන් වහන්සේ දැක ඔහු සමීපයට එළඹියේය. බෝසතාණන් වහන්සේ මේ ක්‍රමයටම විමසා මානවකයාගේ කීම අසා ඔබේ පියා විසින් කියන ලද ස්ථානයට එව. ඉඳුල් බව හෝ නොඉඳුල් බව දැන ගන්නෙමුයි ඔවුන් සමග පර්වතය මතුවට නැග මේ පර්වත තුන අතරේ මිනී නොදැමූ තැන යයි මානවකයා කී කල්හි, මානවකය! මේ ස්ථානයෙහිම දමන ලද බමුණන්ගේ ප්‍රමාණයක් නැත. ඔබේ පියාම මේ රජගහ නුවරම බමුණු කුලයෙහිම ඉපිද උපසාළ්හක නමින්ම මේ පර්වත අතරෙහිම ආත්ම දහ හතර දහසක්ම ආදාහනය කරන ලදි. මහ පොළොවෙහි ආදාහනය නොකළ තැනක් හෝ සොහොන් බිමක් නොවූ තැන්හි හෝ මිනී හිස් නොතිබූ තැනක් හෝ සොයා ගැනීමට නොහැකි යයි පෙර විසූ කඳ පිළිවෙල දන්නා නුවණින් පිරිසිඳ දක්වා
යන මේ ගාථා දෙක කීවේය.
උපසාළ්හක නමින් ම දාහතර දහසක් ආත්මවලදී මේ ප්‍රදේශයේදීම දවන ලදි. ලොව නොමැරුණු තැනක් නැත.යම් පුද්ගලයෙකු තුළ සත්‍යයද දහමද අවිහිංසාවද, සන්සුන්කමද, ඉන්‍ද්‍රිය දමනයද ඇත්තේ නම් ආර්යයෝ එතැන ඇසුරු කරත්. එය ලොවෙහි නොමැරීමයි.
එහි, **අනාමතං** යනු නො මැරුණ තැන, සමීප වශයෙන් නිවන යයි කියනු ලැබේ. මරණය වැළැක්වීම් වශයෙන් අමත යයි කීය. අනමතං යනුද පාඨයි. ලෝකයෙහි නොමැරෙන තැනක් සොහොනක් නොවූ තැනක් නම් නැත යන අර්ථයි. **යම්හි සච්චඤ්ච ධම්මොච** යනු යම් පුද්ගලයෙකු කෙරෙහි චතුරාර්ය සත්‍යයට වස්තු වූ පූර්වභාග සත්‍ය ඥානයද ලොව්තුරු දහමද ඇත. **අහිංසා** යනු අනුන්ට හිංසා නොකිරීම, පීඩා නොකිරීම, **සඤ්ඤමො** යනු සීල සංවරය, **දමො** යනු ඉන්‍ද්‍රිය දමනය. මේ ගුණ ධර්ම යම් පුද්ගලයෙකු තුළ ඇත්ද? **එතදරියා සෙවන්ති** යනු ආර්ය වූ බුදුවරයෝද, පසේ බුදුරවයෝද, බුද්ධ ශ්‍රාවකයෝද මේ තැන සේවනය කරත්. මෙබඳු පුද්ගලයෙකු වෙත එළඹෙත් භජනය කරත් යන අර්ථයි. **එතං ලොකො අනාමතං** යනු මේ ගුණය ලෝකයෙහි නොමැරෙන බව සාධනය කරන බැවින් අමත නමි.
මෙසේ බෝසතාණන් වහන්සේ පිය පුතුන්ට දහම් දෙසා සිව්බඹ විහරණ වඩා බඹලොව උපන්නෝය.
බුදුරජාණන් වහන්සේ මේ ධර්ම දේශනාව ගෙනහැර දක්වා චතුරාර්ය සත්‍යය වදාරා ජාතක කථාව නිමවා වදාළ සේක. සත්‍යය දේශනාව කෙළවර පිය පුත් දෙදෙනා සෝවාන් ඵලයෙහි පිහිටියාහුය. එකල පියපුත් දෙදෙනා දැනුත් පිය පුත් වූහ. තාපසයා වනාහි මම ම වූයෙමි යි වදාළ සේක.
**අභුත්‍වා භික්ඛසි භික්ඛු** යන මේ දේශනාව බුදුරජාණන් වහන්සේ රජගහ නුවර ඇසුරුකොට තපෝදාරාමයේ වැඩවාසය කරන සේක් සමිද්ධි තෙරුන් අරබයා වදාළ සේක. එක්දිනක් සමෘද්ධි තෙරුන් වහන්සේ මුළු රැයක් කෙලෙස් තැවීම සඳහා උත්සාහ කොට අරුණු නැගෙන වේලාවෙහි ස්නානය කොට රන්වන් සිරුර තෙත සිඳුවමින් අඳනය ඇඳගෙන සිවුර අතින් ගෙන මනාසේ ඔපමට්ටම් කළ රන් පිළිමයක් මෙන් සිටි සේක. පිරිපුන් සිරුරක් ඇති බැවින් උන්වහන්සේට සමිද්ධි යයි නමක් විය. ඉක්බිති උන්වහන්සේගේ ශරීර සෞභාග්‍යය දැක එක්තරා දෙව්දුවක් උන්වහන්සේ පිළිබඳ සිත් ඇතිව තෙරුන් වහන්සේ වෙත පැමිණ භික්‍ෂූන් වහන්ස! නුඹවහන්සේ වනාහි ලාබාලය. තරුණය. කලුකෙස් ඇත්තෝය. භද්‍ර යෞවනයෙන් යුක්තය. විශිෂ්ට වූ රූ ඇත්තෝය. දැකුම්කලුය. දුටුවන් පහදවන සුළුය. මෙසේ ඇතිකල්හි කම්සැප නොවිඳ මහණදම් පිරීමෙන් ඇති ඵලය කුමක්ද? පළමුකොට කම්සුව විඳිත්වා! පසුව පැවිදිව මහණදම් පුරන්නෙහි යයි කීවාය. ඉක්බිති ඇයට තෙරුන් වහන්සේ දෙව්දුවනි! අසවල් නම් වයසෙහි සිටියේ මැරෙන්නෙමියි කියා මගේ මරණයට කල් නොදනිමි. මට ඒ කාලය සැඟවුනේය. ඒ නිසා තරුණ කාලයේදීම මහණදම් පුරා දුක් කෙළවර කරන්නෙමියි කී සේක. දෙව්දුව තෙරුන් වහන්සේගේ සමීපයෙන් සුහද පිළිතුරක් නොලබා එහිම අතුරුදහන් වූවාය. තෙරුන් වහන්සේ බුදුරජාණන් වහන්සේ වෙත එළඹ එම කරුණ සැලකර සිටි සේක. එවිට බුදුරජාණන් වහන්සේ සමිද්ධි! දැන් දෙව්දුව විසින් ඔබව පොළඹවන ලද්දේ නොවෙයි. පෙරත් දෙව් දූවරු පැවිද්දන් පෙළඹවූහයි වදාරා සමිද්ධි තෙරුන් විසින් අයදින ලද්දාහු අතීත කථාව ගෙනහැර දැක්වූ සේක.
පෙර බරණැස් නුවර බඹදත් රජු රජ කරන කල්හි අප මහ බෝසතාණන් වහන්සේ කසීරට එක්තරා බමුණු කුලයක ඉපිද වැඩිවියට පත්වු විට සියලු ශිල්පයන්හි නිමාවට පත්ව තවුස් පැවිද්දෙන් පැවිදිව පඤ්ච අභිඥා සහ සමාපත්ති අට උපදවාගෙන හිමාලය වන පෙදෙසෙහි එක්තරා ස්වාභාවික විලක් ඇසුරුකොට වාසය කළ සේක. හෙතෙම මුලු රාත්‍රියෙහිම කෙලෙස් දුරු කිරීමට වීර්ය වඩා අරුණ උදාවන වේලාවෙහි ජලස්නානය කොට එක් වැහැරි සිවුරක් හැඳ එක් සිවුරක් අතින් ගෙන සිරුරේ තෙත සිඳුවමින් සිටියෝය. ඉක්බිති රූපයෙන් අගතැන්පත් මොහුගේ සිරුර බලා පිළිසිඳ සිත් ඇතිව එක් දෙව්දුවක් බෝසතාණන් වහන්සේ පොළොඹවමින්
යන මේ පළමු ගාථාව කීවාය.
මහණ! පස්කම් සුව නොවළඳා පිඬු සිඟන්නෙහිය. පස්කම් සැප වළඳා පසුව පිඬු පිණිස හැසිරිය යුතුයි. තරුණ කාලයෙහි පස්කම් සුව වළඳා මහලු කල පිඬු සිඟන්න. තරුණ කාලය නොඉක්මවන්න.
එහි, **අභුත්‍වා භික්ඛසි භික්ඛු** යනු මහණ! නුඹ තරුණ කාලයෙහි ක්ලේශ කාම වශයෙන් (රාගයෙන්) කාම වස්තූන් නොවළඳාම පිඬු පිණිස හැසිරෙන්නෙහි, **නහි භුත්‍වාන භික්ඛසි** යනු පස්කම් සුව වළඳා පිඬු පිණිස හැසිරිය යුතු නොවේද? ඔබ කම්සැප නොවිඳම පිඬු පිණිස හැසිරීමට එළඹියෙහිය. **භුත්‍වාන භික්ඛු භික්ඛස්සු** යනු මහණ! පළමුව තරුණ කාලයේ කම්සැප විඳින්න. එසේ කොට පසුව මහලුකල පිඬු පිණිස හැසිරෙන්න. **මා තං කාලො උපච්චගාති, **මේ කම්සුව වළඳන තරුණ කාලයයි. එම කාලය නොඉක්මවන්න.
බෝසතාණන් වහන්සේ දෙව්දුවගේ කථාව අසා තමන්ගේ අදහස්ද දක්වනු කැමැත්තේ
යන දෙවන ගාථාව කීහ.
මම කාලය නොදනිමි. සැඟවුනු කාලය නොපෙනේ. එබැවින් කාමයන් අනුභව නොකොට පිඬු පිණිස හැසිරෙමි. මගේ තපස් කාලය නොඉක්මවේවා!
එහි **කාලං වොහං න ජානාමි** යනු **වො** යනු නිපාත මාත්‍රයකි. මම ප්‍රථම වයසෙහි. (අවුරුදු 1-33) හෝ මධ්‍යම වයසෙහි (අවුරුදු 34-66) හෝ පශ්චිම වයසෙහි (අවුරුදු 67-100) හෝ මා විසින් මරණයට පත්විය යුතුයයි මෙසේ තමාගේ මරණ කාලය නොදනිමි. අති පණ්ඩිත පුද්ගලයා විසින් ද,
මෙපමණ කලක් ජීවත් වෙමි. අසවල් රෝගයෙන් මිය යයි. පෙරවරු පස්වරු ආදී අසවල් කාලයේ මිය යයි. මළසිරුර අසවල් තැන දමයි. මියගොස් අසවල් තැන උපදියි යන මේ රකුණු පහ මේ ජීව ලෝකයෙහි තීරණය කළ නොහැකි හෙයින් අනිමිත්තය. දැනගත නොහැකියි.
**ඡන්නො කාලො නදිස්සති** යනු ඒ නිසා අසවල් නම් වයස් කාලයේදී හෝ හේමන්ත (සීතල කාලය) ආදී සෘතු කාලයේ හෝ මවිසින් මරණයට පත්විය යුතුයයි මට ඒ වැසී ඇති කාලය නොපෙනේ. මනාකොට වැසී සිටියේ නොපැහැදිළිය. **තස්මා අභුත්‍වා භික්ඛාමි** යනු ඒ කරුණෙන් කම්සුව නොවළඳාම පිඬු සිඟමි. **මා චං කාලො උපච්චගා** යනු මා මහණදම් පුරණ කාලය ඉක්ම නොයේවා! මේ කාරණයෙන් ලාබාල කාලයේදීම පැවිදිව මහණදම් පුරමි. දෙව්දුව බෝසතාණන් වහන්සේගේ වචනය අසා එහිම අතුරුදන් වූවාය.
බුදුරජාණන් වහන්සේ මේ ධර්ම දේශනාව ගෙනහැර දක්වා ජාතක කථාව නිමවා වදාළ සේක. එකල දෙව්දුව ද මේ දෙව්දුවම වූවාය. මම ම එකල තාපසයා වූයෙමි යි වදාළ සේක.
**සෙණො බලසා පනමානො** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් තම අදහස් අනුව සකුණෝවාද සූත්‍රය මුල්කරගෙන දේශනා කළ සේක. එක්දිනක් බුදුරජාණන් වහන්සේ භික්‍ෂූන් අමතා මහණෙනි! සිය පියා ගිය මගෙහි යමින් ගොදුරු සොයව් යන මේ සංයුත්ත නිකායේ මහා වග්ගයෙහි සූත්‍රාන්තය දේශනා කරමින් තෙපි සිටිව්! පෙර තිරිසන්ගත සතුන් පවා සිය පියා ගිය මග හැර අස්ථානයේ හැසිරෙන්නාහු සතුරන්ගේ අතට පත්ව, තම නුවණින් උපාය කුසලතාවයෙන් සතුරන්ගේ අතින් මිදුනාහයි වදාරා අතීත කථාව ගෙනහැර දැක්වූ සේක.
පෙර බරණැස් නුවර බඹදත් රජු රජ කරද්දී බෝසතාණන් වහන්සේ කැටකුරුළු යෝනියේ ඉපදී සී සානවිට නඟුලට කැපී මතු වූ මැටි කැට ඇති තැන වාසය කෙළේය. හෙතෙම එක්දිනක් තමන්ට අයිති ප්‍රදේශයේ ගොදුරු ගැනීම හැර අනුන්ගේ සීමාවෙහි ගොදුරු ගන්නෙමැයි වනාන්තර කෙළවරට ගියේය. ඉක්බිති එහි ගොදුරු ගන්නා වූ ඌ දැක උකුස්සියක් වහා පැමිණ අල්ලා ගත්තාය. උකුස්සිය විසින් ගෙනයනු ලබද්දී ඒ කැට කුරුල්ලා යම්බඳු වූ අපි අපට අයිති නැති ස්ථානයෙහි, අන් අයගේ කොටසෙහි හැසිරුණෙමුද ඒ අපිම මහා අවාසනාවන්තයෝ වෙමු. මඳපින් ඇත්තෝ වෙමු. ඉදින් අද අපි අපට අයත් කොටසෙහි පියා ගිය මග අනුව හැසුරුනෙමු නම් මේ උකුස්සිය මෙවැනි මා සමග යුද කිරීමට (මා අල්ලා ගැනීමට) සුදුසු නොවන්නට ඉඩතිබුණු යනුවෙන් හඬන්නට විය. එවිට උකුස්සිය ‘හොඳයි, කැට කුරුල්ලාණෙනි, නුඹේ පියා නියම කළ සීමාව කුමක්ද? සීසාන විට නඟුලට කැපෙන මැටිකැට ඇති තැන අපේ සීමාවයි. ඉක්බිති ස්වකීය බලයෙහි උඩඟු නොවූ උකුස්සිය කැට කුරුල්ලාණෙනි, ඔබ යන්න. එහිදීත් ඔබට මගෙන් මිදීමක් නැතැයි කියා ඌ මුදා හැරියාය. කැට කුරුල්ලා එහි ගොස් ලොකු මැටි පිඩැල්ලක් මත නැගී උකුස්සියනි, දැන් එවයි උකුස්සිය කැඳවමින් සිටියේය. ඌ සිය බලයෙහි දැඩි වූයේ (දැඩි විශ්වාස ඇත්තේ) පියාපත් දෙකෙහි පිහිටා කැට කුරුල්ලා වෙත වේගයෙන් පැමිණියේය. කැට කුරුල්ලා මේ උකුස්සිය බොහෝ සෙයින් මා වෙත පැමිණියේ යයි දැනගත් විට පෙරළී ඒ මැටි පිඬැල්ල අතරට රිංගා ගත්තේය. උකුස්සිය වේගය පාලනය කරගන්නට නොහැකිව ඒ මැටි පිඬැල්ලෙහිම පපුව ඇන ගත්තාය. මෙසේ උකුස්සිය බිඳුණු හදවතින් පිටතට නික්මුණු ඇස් ඇතිව මරණයට පත්වූවාය.
බුදුරජාණන් වහන්සේ මේ අතීත කථාව ගෙනහැර දක්වා, මහණෙනි! මෙසේ තිරිසන්ගත සත්තු පවා නුසුදුසු තැන්වල හැසිරීමෙන් සතුරන් අතට පත්වෙති. ගොදුරු ගැනීමේදී තමන්ගේ පියා ගියමග පියා ගිය සීමාවේ හැසිරෙන්නේ නම් සතුරන් අතට පත් නොවෙත්. ඒ නිසා තෙපිත් නුසුදුසු තැන් අනුන්ගේ සීමාවෙහි, නොහැසිරෙව්. මහණෙනි! අනුන්ගේ සීමාවෙහි හැසිරෙන තැනැත්තාට මරණයට ඉඩකඩක් ලබයි. මාරයා ආහාරයක් ලබයි. මහණෙනි, භික්‍ෂුවට නුසුදුසු තැන අනුන්ගේ සීමාව කුමක්ද? මේ පංචකාම ගුණයයි. ඒ පහ මොනවාද? ඇසට අරමුණු වන රූපය, කනට අරමුණු වන ශබ්දය, නාසයට අරමුණු වන ගඳසුවඳ, දිවට දැනෙන රසය, කයට දැනෙන ස්පර්ශය. මහණෙනි, මේ භික්‍ෂුවට නුසුදුසු තැනයි. අනුන්ගේ සීමාවයි යනුවෙන් වදාරා බුදුවී
යන පළමු ගාථාව වදාළසේක.
වේගයෙන් දිවෙන උකුස්සා සුදුසු තැන සිටියා වූ කිරිල්ල වෙතට වහා පැමිණියේය. ඒ සීඝ්‍ර ගමනින් මරණයට පැමිණියේය.
එහි, **බලසා පතමානො** යනු කැට කුරුල්ලා ගන්නෙමියි බලයෙන්, ශක්තියෙන් වැඩෙන්නේ. **අගොචරඨායිනං** යනු තමන්ගේ සීමාවෙන් නික්මී ගොදුරු පිණිස වනය කෙළවර සිටියේ, **අජ්ජප්පත්තො** යනු පැමිණියේ. **මරණ තෙනුපාගමි** යනු එයින් මරණයට පැමිණියේය.
උකුස්සා මරණයට පැමිණිවිට කැට කුරුල්ලා එළියට අවුත් මවිසින් සතුරා පිටු දක්නා ලදැයි කියා උකුස්සාගේ පපුව මත සිට උදන් අනමින්,
යන දෙවන ගාථාව කීවේය.
උපායෙන් යුක්ත වූ පියාගේ ගොදුරු සීමාවෙහි ඇලුණු පහ වූ සතුරා ඇති ඒ මම තමන්ට යහපතක් බලාපොරොත්තු වෙමින් සතුටු වෙමි.
එහි, **නයෙන** යනු උපායෙන්, **අත්තමත්තනො** යනු තමන්ගේ නිරෝගී බව නැමති අභිවෘද්ධියයි.
බුදුරජාණන් වහන්සේ මේ ධර්මදේශනාව ගෙනහැර දක්වා සිව්සස් වදාරා ජාතක කථාව නිමවා වදාළ සේක. ඒ සත්‍ය දේශනාවගේ කෙළවර බොහෝ භික්‍ෂූහු සෝවාන් ඵල ආදියට පැමිණියාහුය. එකල උකුස්සා දෙව්දත් තෙර ය. කැට කුරුල්ලා වනාහි මම ම වූයෙමි යි වදාළ සේක.
**යො වෙ මෙත්තෙන චිත්තෙන** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් මෙත්ත සූත්‍රය මුල් කරගෙන දේශනා කළ සේක. එක් සමයෙක්හි බුදුරජාණන් වහන්සේ භික්‍ෂූන් අමතා, මහණෙනි! ආදරයෙන් සෙවුනා ලද භාවිතා කරන ලද, බහුල වශයෙන් වඩනා ලද, යානාවක් මෙන් කරන ලද වස්තුවක් මෙන් කරන ලද, එළඹ සිටියා වූ, පුරුදු කරන ලද මොනවට පටන් ගන්නා ලද, මෛත්‍රී චෙතො විමුත්තියගේ (මෛත්‍රී භාවනාවේ) ආනිසංස එකොළහක් කැමතිවිය යුතුයි. කවර එකොළසක්ද යත්, 1. සැපසේ නිදයි, 2. සැපසේ පුබුදියි, 3. නපුරු සිහින නොදකියි, 4. මිනිසුන්ට ප්‍රිය වෙයි, 5. අමනුෂ්‍යයන්ට ප්‍රිය වෙයි, 6. දෙවියෝ රකිත්, 7. මෛත්‍රී භාවනාව වඩන පුද්ගලයාගේ සිරුරෙහි ගිනි හෝ විෂ හෝ ආයුධ හෝ නොවදියි, 8. වහා සිත සමාධිගත වෙයි, 9. මුහුණ පැහැපත් වෙයි, 10. සිහිමුලා නොවී කලුරිය කෙරෙයි, 11. රහත් ඵලය අවබෝධ කළ නොහැකි වීනම් බඹලොව උපදියි. මහණෙනි, ආදරයෙන් සෙවුනා ලද -පෙ- මෛත්‍රී චේතෝ විමුත්තියගේ මේ එකොළොස් වැදෑරුම් ආනිසංස කැමතිවිය යුතුයි. මේ කරුණු එකො‍ළසෙන් යුත් මෛත්‍රී භාවනාව වර්ණනා කොට වදාරා මහණෙනි! භික්‍ෂුව විසින් සියලු සත්ත්වයන් කෙරෙහි සීමා වශයෙන් හා අසීමිත වශයෙන් මෛත්‍රිය වැඩිය යුතුය. හිතවතාට ද හිතවත්කම පැතිරවිය යුතුයි. අහිතවතාට හිතවත්කම පැතිරවිය යුතුයි. මධ්‍යස්ථ තැනැත්තාටද හිතවත්කම පැතිරවිය යුතුයි. මෙසේ සියලු සත්ත්වයන් කෙරෙහි සීමා ඇතුව හා සීමා නැතුව හෝ මෛත්‍රිය වැඩිය යුතුයි. ඒ වාගේම කරුණාව මුදිතාව උපේක්‍ෂාව වැඩිය යුතුයි. සිව්බඹ විහරණයෙහිම ක්‍රියාකළ යුත්තේමය. මෙසේ මෛත්‍රී භාවනාව වඩමින් මාර්ගයක් හෝ ඵලයක් හෝ නොලැබුවත් බඹලොව උපදින්නෝය. පුරාණයේ නුවණ ඇති අයද සත්වසක් මෛත්‍රි භාවනාව වඩා සංවට්ට විවට්ට කල්ප හතක් බඹලොවෙහිම විසුවාහුයයි වදාරා අතීත කථාව ගෙනහැර දැක්වූ සේක.
අතීතයේ එක් කල්පයක බෝසතාණන් වහන්සේ එක් බමුණු කුලයක ඉපදී වැඩිවියට පත්වූවාහු කම්සැප හැරදමා තවුස් පැවිද්දෙන් පැවිදිව සිව්බඹ විහරණ ලැබූ ‘අරක’ නම් ශාස්තෲවරයා වී හිමවත් ප්‍රදේශයේ වාසය කළ සේක. එතුමාට මහත් පිරිවරක් සිටියේය. හෙතෙම වනාහි සෘෂි සමූහයට ඔවදන් දෙමින් පැවිද්දන් විසින් සියලු සත්ත්වයන් කෙරෙහි මෛත්‍රී භාවනාව වැඩිය යුතුයි. කරුණා භාවනාවද, මුදිතා භාවනාවද, උපේක්‍ෂා භාවනාවද වැඩිය යුත්තාහ. අර්පණා ධ්‍යානයට පත් මේ මෛත්‍රී සිත බඹලොව උපත සාදා දෙන්නේ යයි මෛත්‍රී භාවනාවේ අනුසස් ප්‍රකාශ කරන්නේ,
යන මේ ගාථා කීවේය.
යමෙක් ඒකාන්තයෙන්ම අප්‍රමාණ වූ මෙත් සිතින් උඩින් ද යටින් ද සරසින් ද සර්ව ප්‍රකාරයෙන් සියලු ලෝවැසියන් කෙරෙහි අනුකම්පා කෙරේද,
පිරිපුන්, මනාව වැඩූ අප්‍රමාණ කොට සියලු සතුන් වෙත වැඩූ මෛත්‍රී ධ්‍යාන එකක් වේද ප්‍රමාණකොට කරන ලද යම් කාමාවචර කර්මයක් වේද ඒ කාමාවචර කර්මය ඒ ධ්‍යාන සිතෙහි (රූපාවචර කර්මය තුළ (විපාකදීම් වශයෙන්) ඉතිරි නොවේ.
එහි, **යො වෙ මෙත්තෙන චිත්තෙන සබ්බලොකානුකම්පති** යනු ක්‍ෂත්‍රිය ආදීන් කෙරෙහි හෝ මහණ බමුණන් කෙරෙහි හෝ යම් කිසිවෙක් අර්පණා ධ්‍යානයට පැමිණි මෛත්‍රී සිතින් සියලු සත්ත්ව ලෝකයට අනුකම්පා කරයි යනු පොළොවේ සිට නේවසඤ්ඤා නාසඤ්ඤායතන බඹලොව දක්වා, **අධො** යනු පොළොවෙන් යට උසුපත් (උස්සද) මහානිරය දක්වාද, **තිරියං** යනු මිනිස් ලොවෙහිද යම් පමණ සක්වලවල් ඇත්ද ඒ සියලු තන්හි උපන්නා වූ සියලු සත්ත්වයෝ ද්වේෂ නැත්තෝ වෙත්වා, දොම්නස් නැත්තෝ වෙත්වා. උවදුරු (දුක්) නැත්තෝ වෙත්වා සැපවත් ජීවිත පරිහරණය කරත්වායි කියා මෙසේ වඩනා ලද මෛත්‍රී සිතින් යන අර්ථයි.
**අප්පමාණෙන** යනු අපමණ සත්ත්වයන් පිළිබඳ අපමණ අරමුණු ඇති බැවින් අප්පමාණෙන. **සබ්බසො** යනු සියලු ආකාරයෙන් උඩ, යට, සරස වශයෙන්, මෙසේ සියලු සුගති දුගති වශයෙන්ය යන අර්ථයි. **අප්පමාණං හිතං චිත්තං** යනු අප්‍රමාණ කොට වඩනා ලද සියලු සත්ත්වයන් කෙරෙහි හිතවත් වූ සිත. **පරිපුණ්ණං** යනු පිරිපුන්. **සුභාවිතං** යනු මනාව වඩනා ලද මේ අර්පණා (ධ්‍යාන) සිතට නමකි. මේ නම **යං පමාණකතං කම්මං** යනු යම්බඳු අප්පමාණ අප්පමාණාරම්මණයයි. මෙසේ අරමුණු තුනක් වශයෙන්ද වසීභාවයට පැමිණිම් වශයෙන්ද සිහිකොට කළ ස්වල්ප වූ කාමාවචර කර්මයයි. **න තං තත්‍රාවසිස්සති** යනු ඒ කාමාවචර නම් වූ කුඩා කර්මය අප්‍රමාණ සිත යන සංඛ්‍යාවට ගිය රූපාවචර කර්මය ඇතුළෙහි ඉතිරි නොවේ. මහජල පාරකින් වැසීගිය සුළු වතුරක් මහජල පහර ඇතුළෙහිම පැතිර යයි. ඒ සුළු වතුරට මහජලපාර යටපත් කළ නොහැකිය. මහජල පාර තුළ සුළුවතුර ඉතිරිවීමක් නොවන අතර මහජල පහරම සුළුවතුර යටපත් කරගෙන සිටියි. එසේම ස්වල්ප වූ කාමාවචර කුශලය ඒ මහග්ගත කර්මය ඇතුළෙහි විපාකදීම ඉඩක් නොලැබීම නිසා ඉතිරි නොවෙයි. කාමාවචර කර්මයට විපාක දීමට ඉඩක් නැත. මහග්ගත කර්මයම කාමාවචර කර්මය යටපත්කොට විපාක දෙයි. (මෙහි අදහස මෙයයි: යම් පුද්ගලයෙක් මුලදී කාමාවචර කර්මයක් කරයි. පසුව රූපාවචර ධ්‍යානයක් ලබයි. රූපාවචර ධ්‍යානයෙන් නොපිරිහී මියයන පුද්ගලයාට විපාක දීමට ඉදිරිපත් වන්නේ රූපාවචර කර්මයයි. කාමාවචර කර්මයට ඒ අවස්ථාව ලබාගත නොහැකිය.)
මෙසේ බෝසතාණන් වහන්සේ අතවැසියන්ට මෛත්‍රී භාවනාවේ අනුසස් කියා නොපිරිහුණු ධ්‍යාන ඇත්තේ බඹලොව ඉපිද සංවර්ත විවර්ත කල්ප හතක් මේ ලෝකයට නොපැමිණි සේක.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල තවුස් පිරිස මේ බුදුපිරිස වූහ. අරක ශාස්තෲවරයා වනාහි මම ම වූයෙමි යි වදාළ සේක.
**නායං පුරෙ ධනමති** යන මේ තකණ්ඨක ජාතකය මහා උම්මග්ග ජාතකයේ මතු සඳහන් වන්නේය.


3. කල්‍යාණධම්ම වර්‍ගය
**කල්‍යාණ ධම්ම** යන මේ දේශනාව බුදුරජාණන් වහන්සේ දෙව්රම් වෙහෙරෙහි වැඩවාසය කරනසේක් එක්තරා බිහිරි නැන්දා කෙනෙකු මුල් කරගෙන දේශනා කළ සේක. සැවැත්නුවර සැදැහැති ප්‍රසන්න, තෙරුවන් සරණගිය පන්සිල් රකින එක් කෙළෙඹි පුත්‍රයෙක් (විවාහකයෙක්) විසීය. හෙතෙම එක්දිනක් ගිතෙල් ආදී බොහෝ බෙහෙත් ද, මල්, සුවඳ වර්ග වස්ත්‍රාදිය ද රැගෙන ජේතවනාරාමයෙහි බුදුරජාණන් වහන්සේ සමීපයේ බණ අසන්නෙමියි එහි ගියේය. ඔහු එහි ගිය අවස්ථාවෙහි නැන්දා කන බොන දෑ රැගෙන දුවණිය දකිනු කැමැත්තී දුවගේ ගෙට ගියාය. ඈ (නැන්දා) ද ටිකක් බිහිරි ස්වභාවයෙන් යුක්ත වෙයි. නැන්දා දුව සමග ආහාර අනුභව කොට පසුව ඇතිවන බත්මතය දුරු කරමින් අනතුරුව දුවගෙන් විචාළාය. කිම දරුව! නුඹේ සැමියා සතුටින් වාද විවාද නොකරමින් ප්‍රියමනාප ලෙස වාසය කරයිද? අම්මේ! මොනවා කියනවද? නුඹේ බෑණා යම්බඳු සීලයෙන් හා ගතිපැවතුම්වලින් යුක්ත ද එබඳු පැවිද්දෙක් පවා දුර්ලභයි. ඒ උපාසිකාව දුවගේ වචනය හරි හැටියට තේරුම් නොගෙන පැවිද්දෙක් යන වචනය පමණක් ගෙන දුවේ! කුමක් නිසා නුඹේ සැමියා පැවිදි වූයේදැයි මහත් ඝෝෂාවක් කළාය. එය අසා ගෙදර සියලු දෙනා අපේ කෙළඹි පුත්‍රයා පැවිද්දෙකැයි කෑගැසූහ. ඔවුන්ගේ ඝෝෂාව අසා නිවස අසලින් සංචාරය කරන්නෝ ඒ කුමක්ද මේ නිවසෙහි කෙළඹි පුත්‍රයා වනාහි පැවිද්දෙක්දැයි විචාළාහුය. ඒ කෙළඹි පුත්‍රයාද බුදුරජාණන් වහන්සේගේ ධර්මය අසා විහාරයෙන් නික්මී නුවරට පිවිසියේය.
ඉක්බිති එක් පුරුෂයෙක් අතරමගදී ඔහු දැක යහලුව! ඔබ පැවිදි වූවෙහියයි නුඹේ ගෙදර අඹුදරුවෝද සෙසු සේවක ජනයාද හඬතියි කීවේය. ඉක්බිති ඔහුට මේ අදහස ඇතිවිය. මොහු මා පැවිදි නොවීම පැවිද්දෙක් යයි කියයි. මට ඇතිවූ මේ කිතුගොස අතුරුදහන් කර නොගත යුතුයි. අදම මම පැවිදිවීමට වටී යයි එතැනින්ම ආපසු හැරී බුදුරජාණන් වහ්නසේ වෙත ගොස් සිටිවිට, උපාසකය! දැන්ම බුද්ධ උපස්ථානය කොට ගොස් දැන්ම ආපසු ආවේ කුමක් නිසාදැයි කී කල්හි ඒ කාරණය පවසා ස්වාමීනි! කීර්ති නාමයක් ඇතිවූ විට එය අතුරුදහන් කරගැනීම නොවටියි. ඒ නිසා පැවිදි වෙනු කැමතිව ආවෙමියි කීවේය. හෙතෙම පැවිදි උපසම්පදාව ලබා මනාව පිළිවෙත් පුරන්නේ නොබෝ දිනකින්ම රහත් බවට පැමිණියේය. මේ කරුණ භික්‍ෂූන් වහන්සේලා අතර ප්‍රකට විය. දිනක් භික්‍ෂූහු දම් සභාවේදී මේ සිද්ධිය මතු කළාහුය. ඇවැත්නි! අසවල් කෙළඹි පුත්‍රයා උපන්නා වූ කිතුගොස අතුරුදහන් කර නොගත යුතුයයි කියා පැවිදිව දැන් රහත් බවට පැමිණ සිටියි. එහි වැඩමකළ බුදුරජාණන් වහන්සේ මහණෙනි, මා එන්නට පෙර මෙහි කිනම් කථාවකින් යුක්තව සිටියාහුදැයි විමසා මෙනම් කථාවෙන් යයි කී කල්හි මහණෙනි! පැරණි පඬිවරයෝ පවා උපන්නා වූ කිතුගොස විනාශ කිරීමට නොවටීයයි සිතා පැවිදි වූවාහුයයි වදාරා අතීත කථාව ගෙනහැර දැක්වූ සේක.
අතීතයෙහි බරණැස් නුවර බඹදත් රජු රජ කරද්දී බෝසතාණන් වහන්සේ සිටුකුලයෙහි ඉපදී වැඩිවියට පත්වූයේ පියාගේ ඇවෑමෙන් සිටු තනතුරට පැමිණියහ. ඔහු දිනක් සිටු ගෙදරින් නික්මී රාජ්‍ය සේවයට ගියේය. ඉක්බිති මොහුගේ නැන්දා දියණිය බලන්නෙමියි ඇගේ ගෙදර ගියාය. ඇය ටිකක් බිහිරි ස්වභාවයක් ඇත්තීය යනාදී සියල්ල වර්තමාන කථාවට සමානයි. ඔහු වනාහි රාජ්‍ය සේවය නිමවා තමන්ගේ නිවසට එනු දැක එක් පුරුෂයෙක් නුඹ වනාහි පැවිදි වීයයි නුඹගේ ගෙදර මහත් වැළපීමක් පවතීයයි කීවේය. බෝසතාණන් වහන්සේ උපන්නා වූ කීර්ති ඝෝෂාව අතුරුදහන් කරන්න නොවටී යයි එතැනින්ම ආපසු හැරී රජු සමීපයට ගොස් සිටියේය. මහ සිටුතුමනි! දැන්ම ගොස් ආපසු ආවේ ඇයිදැයි කී කල්හි දේවයන් වහන්ස! ගෙදර ජනයා වනාහි මා පැවිදි නොවීම පැවිද්දෙක් යයි කියා වැළපෙති. උපන්නා වූ කිතුගොස අතුරුදහන් නොකළ යුතුයයි මම පැවිදි වන්නෙමි. මගේ පැවිද්දට අවසර දෙනු මැනවියි මේ කරුණු ප්‍රකාශ කරමින්
යන මේ ගාථා කීහ.
1. රජතුමනි! ලෝකයෙහි යම්කලෙක (යමෙකු ගැන මේ තැනැත්තා) කල්‍යාණ ධර්ම ඇත්තෙකැයි සම්මතයට පැමිණියේද, නුවණ ඇති මනුෂ්‍ය තෙමේ ඒ (තමාට ලැබුණු) සොඳුරු බව නොපිරිහෙළයි. ලජ්ජාවෙන් යුත් සත්පුරුෂයෝ පැවිද්ද ලබා ගනිත්.
2. නිරිඳුනි! මේ ලෝකයෙහි කල්‍යාණ ධර්මයයි යමක් ඇත්තේද ඒ මේ ප්‍රඥප්තිය (හොඳනම) මවිසින් අද ලබන ලදි. ඒ ප්‍රඥප්තිය මම ලබන්නෙමි. පැවිදි වන්නෙමි. කම්සැප කෙරෙහි කැමැත්තක් නැත.
එහි, **කල්‍යාණ ධම්මො** යනු යහපත් ධර්මයයි. **සමඤ්ඤං අනුපාපුණාතී** යනු කම්කලෙක සිල්වතා කල්‍යාණ ධර්ම ඇති පැවිද්දෙකැයි යන යෙදෙන මේ පැණවීම් ව්‍යවහාරයට පැමිණෙයිද. **තස්මා නහීයෙථ** යනු එහෙයින් පැවිද්දෙන් නොපිරිහෙයි. **හිරියාපි සන්තො ධුර මාදියන්ති** යනු මහරජ! සත්පුරුෂයෝ නම් ආධ්‍යාත්මයෙන් මතු වූ ලජ්ජාවෙන්ද බාහිර වශයෙන් හටගත් බියෙන්ද යුක්ත වූ මේ පැවිදි ධූරය ගනියි. **ඉධ මජ්ජ** යනු මෙහි මා විසින් අද. **තාහං සමෙක්ඛං** යනු ඒ මම ගුණ වශයෙන් ලබන ලද පැවිද්ද නුවණින් මෙනෙහි කරන්නේ, බලන්නේ, **නහි මත්‍ථි ඡන්‍දො** යනු මට ඡන්‍දරාගය, කැමැත්ත නැත. **ඉධ කාම භොගෙ** යනු මේ ලෝකයෙහි ක්ලේශ කාම, වත්‍ථු කාමයන් පරිභෝග කිරීමයි.
බෝසතාණන් වහන්සේ මෙසේ කියා රජු ලවා පැවිද්දට අවසර ලබාගෙන හිමවත් පෙදෙසට ගොස් තවුස් පැවිද්දෙන් පැවිදිව අභිඥාද, සමාපත්තිද උපදවාගෙන බඹලොව උපන් සේක.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල රජතුමා නම් ආනන්‍දය. බරණැස් සිටුතුමා වනාහි ලොව්තුරා බුදුවූ මම ම වූවෙමි යි වදාළහ.
**කොනු සද්දෙන** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරනසේක් කෝකාලික භික්‍ෂුව මුල් කරගෙන වදාළ සේක. ඒ කාලයෙහි බොහෝ ඇසූ පිරූ තැන් ඇති භික්‍ෂූහු, රතු සිරියල් තලාවක නාදකරන තරුණ සිංහයන් මෙන් අහස් ගඟට බසින්නාක් මෙන් සංඝයා වැඳ දහම් කොටස කියත්. ඒ භික්‍ෂූන් දහම් කොටස කියන කල්හි කෝකාලික භික්‍ෂුව තමාගේ නුවණ හිස් බව නොදැනම මම ද දහම් කොටස් කියන්නෙමියි භික්‍ෂූන් අතරට පැමිණ අපට දහම් කොටස කීමට අවස්ථාවක් ලබා නොදෙති. ඉදින් අපටත් අවස්ථාවක් ලබාදනේනාහු නම් අපිත් කියන්නෙමුයි භික්‍ෂු සංඝයාගේ නම ඉදිරිපත් නොකරම ඒ ඒ තැන කියමින් ඇවිදියි. උන්වහන්සේගේ ඒ කථාව භික්‍ෂු සංඝයා අතරෙහි ප්‍රකට විය. භික්‍ෂූහු පළමුකොටම කෝකාලික භික්‍ෂුව විමසන්නෙමුයි යන හැඟීමෙන් “ඇවැත්නි! කෝකාලික, අද සංඝයාට ධම්මපද දේශනාව සිදු කරන්නයි කීහ. කෝකාලික ද තමන්ගේ බලය නොදැනම යහපතැයි පිළිගෙන අද ධම්මපද කියන්නෙමියි තමන්ට යෝග්‍ය කැඳ වැළඳුවේය. කැවිලි වැළඳුවේය. යෝග්‍ය එළවලුවලින් දන් වැළඳුවේය.
හිරු බැස ගිය පසු බණ ඇසීමට මේ කාලයයි ඝෝෂා කළ (දැන්වූ) කල්හි භික්‍ෂු සංඝයා රැස්වූහ. කෝකාලික භික්‍ෂුව කටු කරඬු මල්පැහැය ඇති කහවතක් ඇඳගෙන කිණිහිරි මල් පැහැති සිවුරක් පොරවාගෙන සංඝයා මැදට පිවිස තෙරුන් වහන්සේලාට වැඳ, සරසන ලද රුවන් මණ්ඩපයෙහි පනවන ලද උතුම් ධර්මාසනය නැග සරසන ලද විජිනිපත ගෙන ධම්මපද දේශනා කරන්නෙමියි හිඳ ගත්තේය. එකෙණෙහි උන්වහන්සේගේ ශරීරයෙන් දහඩිය ගැලුවේය. ලජ්ජාවට පත්විය. පළමු ගාථාවෙහි පළමු පදය දේශනාකොට ඊළඟ පදය නොදුටුවේය. සිහිනොවීය. හෙතෙම වෙවුලමින් ධර්ම ආසනයෙන් බැස ලජ්ජාවෙන් සංඝයා මධ්‍යයෙන් බැහැරව තමන්ගේ පන්සලට වැඩියේය. වෙනත් බහුශ්‍රැත භික්‍ෂුවක් ධර්මාසනාරූඪව ධම්මපද ගාථා වදාළ සේක. එතැන් පටන් භික්‍ෂූහු කෝකාලික භික්‍ෂුවගේ හිස් බව දැන ගත්තාහුය. ඉක්බිති එක්දිනක් භික්‍ෂූහු දම්සභාවෙහිදී ඇවැත්නි! කෝකාලික භික්‍ෂුවගේ හිස්බව පළමුව දැනගැනීමට අපහසු විය. දැන් වනාහි මේ තෙමේ තමන්ම වහසි බැණ (නාදකොට) ප්‍රකට කෙළේය යන කථාව මතු කළාහුය. බුදුරජාණන් වහන්සේ එහි වැඩමකොට මහණෙනි! මා එන්නට පෙර නුඹලා මෙහි කවර කථාවකින් යුක්තව සිටියාහුදැයි විමසා කෝකාලිකගේ සිද්ධිය පිළිබඳව යයි කී කල්හි, මහණෙනි! කෝකාලික නාදකොට හෙවත් පුරසාරම් කියා ප්‍රකට වූයේ දැන් පමණක් නොවේ. පෙරත් නාදකොට ප්‍රකට වූයේ යයි වදාරා අතීත කථාව ගෙනහැර දැක්වූ සේක.
පෙර බරණැස් නුවර බඹදත් රජු කරන කල්හි බෝධිසත්ත්වයන් වහන්සේ හිමාලය වන පෙදෙසේ සිංහ යෝනියෙහි ඉපිද බොහෝ සිංහයන්ගේ රජා විය. හෙතෙම නොයෙක් සිංහයන් පිරිවරාගෙන රිදී ගුහාවක වාසය කරයි. ඒ අසල එක්තරා ගුහාවක එක් හිවලෙක්ද වාසය කරයි. ඉක්බිති දිනක් වැස්ස වැස නතර වූවාට පසු සියලු සිංහයෝ සිංහ රජුගේ ගුහා දොරටුව ළඟට රැස්වී සිංහනාද පවත්වමින් ඔවුන්ගේ ක්‍රීඩා කළාහුය. ඔවුන් එසේ නාදකොට සෙල්ලම් කරන අවස්ථාවේ ඒ හිවලාද නාද කෙළේය. සිංහයෝ හිවලාගේ හඬ අසා මේ හිවලාත් අප සමග නාද කරන්නේ යයි ලජ්ජාවට පත්ව නිහඬ වූහ. සිංහයන් නිහඬ වූ කල්හි බෝසත් සිංහයාගේ පුත් වූ සිංහ පෝතකයා, පියාණෙනි! මේ සිංහයෝ නාද පවත්වමින් සිංහ ක්‍රීඩා කරමින් සිටියදී එකකුගේ හඬ අසා ලජ්ජාවෙන් නිහඬ වූහ. තමන්ගේ හඬින් තමා කවුරුන්දැයි දන්වා සිටින මොහු කවරෙක්දැයි පියාගෙන් විමසන්නේ,
යන පළමු ගාථාව කීවේය.
මෘගරාජය! මේ රිදී පර්වතය මහත් ශබ්දයෙන් ගුගුරුවන්නේය. කවරෙක්ද? කවර හෙයින් සිංහයෝ පිළිතුරු නාද නොකෙරෙත්ද? මේ තෙමේ කිනම් ඇත්තෙක්ද?
එහි, **අභිනාදෙති දද්දරං** යනු දද්දර පර්වතය එකම නාදයක් කරයි. **මිගාධිභූ** යනු පියා අමතයි. මේ එහි අර්ථයයි. සිංහයන්ගේ අධිපතිතුමනි, සිංහ ප්‍රධානිය! සිංහ රජුනි! ඒ කවරෙක්දැයි නුඹෙන් විමසමි.
ඉක්බිති ඔහුගේ වචනය අසා පියා
යන ගාථාව කීවේය.
දරුව! මෘග ජාතීන්ට අධම වූ හිවලා හඬයි. මොහුගේ වර්ගය පිළිකුල් කරමින් සිංහයෝ නිහඬව සිටිත්.
එහි, **සමච්ඡරෙ** යනු **සං** යනු උපසර්ග මාත්‍රයකි. නැවතී සිටිත් යන අර්ථයි. **තුණ්හී** අච්ඡන්ති, නිහඬව හිඳිත් යයි කියන ලද්දේ වෙයි. පොත්වල වනාහි **සමච්ඡරෙති** යනුවෙන් ලියත්.
බුදුරජාණන් වහන්සේ මහණෙනි! කෝකාලික තමන්ගේ නාදයෙන් තමන් ප්‍රකට කෙළේ දැන් පමණක් නොවේ. පෙරත් ප්‍රකට කෙළේ යයි මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල හිවලා නම් මේ කෝකාලිකය. සිංහ පෝතකයා නම් රාහුලය. සිංහ රජ වනාහි මම ම වූයෙමි යි වදාළ සේක.
**තාත! මාණවකො එසො** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් එක්තරා කුහක (නැති ගුණ පෙන්වන) භික්‍ෂුවක මුල් කරගෙන දේශනා කළ සේක. කථා පුවත ප්‍රකීර්ණක නිපාතයෙහි උද්දාල ජාතකයෙහි මතු සඳහන් වන්නේය. එකල්හි වනාහි භාග්‍යවතුන් වහන්සේ මහණෙනි! මේ භික්‍ෂුව කුහකයෙක් වූයේ දැන් පමණක් නොව, පෙරත් වඳුරෙකු වී ගිනි නිසා කුහක කම් කෙළේ යයි වදාරා අතීත කථාව ගෙනහැර දැක්වූ සේක.
පෙර බරණැස් නුවර බඹදත් රජු රජකරද්දී බෝසතාණන් වහන්සේ එක්තරා කසීගමක බමුණු කුලයක ඉපදී වැඩිවියට පත්ව තක්සලා නුවරින් ශිල්ප ඉගෙන ගෙන අවුත් ගෘහ ජීවිතයට පිවිසි සේක. ඉක්බිති ඔහුගේ බැමිණිය එක් පුතෙකු බිහිකර පුතා දුවපැන ඇවිදින කාලයේදීම මව මිය ගියාය. බෝසතාණන් වහන්සේ ඇගේ අවමඟුල් කටයුතු සිදුකර දැන් මට ගිහිගෙයි වාසය කිරීමෙන් ඇති ඵලය කුමක්ද? පැවිදි වන්නෙමියි සිතා හඬා වැටෙන නෑ මිතුරු කැල හැර දමා තම පුතා රැගෙන හිමාල වනයට පිවිස තවුස් පැවිදිව එහි වන මුල්, පළතුරු ආහාරය ගනිමින් වාසය කෙළේය. හෙතෙම එක්දිනක් වැසි කාලයක වැසි වසිද්දී අරටු සහිත දර දල්වා ගිනි තපිමින් ලෑල්ලෙහි නිදාගත්තේය. මොහුගේ පුත් තාපස කුමරා පා සම්භාහනය කරමින් හුන්නේය.
ඉක්බිති එක් වන වඳුරෙක් සීතලෙන් පෙළෙමින් තවුසාගේ අසපුවේ ඒ ගිනිගොඩ දැක ඉදින් මෙහි පිවිසෙන්නෙමි නම් වඳුරෙක් වඳුරෙක් යයි කියා මට තලා නෙරපයි. ගිනි තපින්න නොලබන්නෙමි. දැන් මට කිසියම් උපායක් ඇත. තවුස් වෙස් ගෙන කුහකකම පෙන්වා පිවිසෙන්නෙමියි සිතා මියගිය එක් තවුසෙකුගේ වැහැරි සිවුරු ඇඳගෙන පසුදා පැසද (කූඩය) පළතුරු නෙළන කෙක්කද ගෙන අසපු දොරටව අසල ඒ තල්ගසක් ඇසුරුකොට ගුලිවී සිටියේය. තවුස් කුමරා දැක වඳුරෙකු බව නොදන්නේ එක් මහලු තවුසෙකු සීතලෙන් පෙළෙන්නේ ගිනි තපින්න එන්නට ඇතැයි තවුසාට කථාකොට මොහු පන්සල තුළට කැඳවා ගිනි තපින්නට සලස්වන්නෙමියි සිතා පියා අමතන්නේ,
යන පළමු ගාථාව කීවේය.
පියාණෙනි! මේ මානවකයා තල්ගස මුල ඇසුරු කොට සිටී. මේ ගෙයද ඉඩ ඇත. එබැවින් මොහුට අපගේ ගෙයි ඉඩ දෙමු.
එහි, **මාණවකො එසො** යනු සත්ත්වයෙකුට නමකි. එහෙයින් පියාණෙනි! එක් තරුණ සත්ත්වයෙකි. එක් තවුසෙක් යයි ප්‍රකට කරයි. **තාල මූලං අපස්සිතො** යනු තල්ගසක් ඇසුරුකොට සිටියේය. **අගාරකඤ්චිදං අත්‍ථි** යනු අපගේ මේ පැවිදි ගෙයද ඇත. පන්සල සඳහා කියයි. හන්‍දා යනු පරිත්‍යාග කිරීම් අර්ථයෙහි නිපාතයකි. **දෙමස්සගාරකං** යනු මොහුට එකත්පසෙක විසීම පිණිස ගෙය දෙමු.
බෝසතාණන් වහන්සේ පුතාගේ කීම අසා නැගිට අසපු දොරටුවෙහි සිට බලන්නේ ඔහුගේ වානර භාවය දැන දරුව! මිනිසුන්ට නම් මෙබඳු මුහුණක් නැත. මොහු වඳුරෙක්. ඒ නිසා මොහු නොකැඳවීය යුතුයි කියා
යන දෙවන ගාථාව කීවේය.
දරුව! මොහු නොකැඳව. අපේ ගෙය අපිරිසිදු කරන්නේය. සුසිල්වත් බමුණෙකුගේ මුහුණ මෙබඳු නොවේ.
එහි, **දූසෙය්‍ය නො අගාරකං** යනු මොහු මෙහි ඇතුල් වූවොත් මහන්සියෙන් තනාගත් මේ පන්සල ගින්නෙන් හෝ දවාලන්නේය. මල මුත්‍රා කිරීමෙන් හෝ අපවිත්‍ර කරන්නේය. **නෙතාදිසං **යනු සිල්වත් බමුණෙකුගේ මුහුණ මෙබඳු නොවේ. මොහු වඳුරෙක් යයි කියා බෝසතාණන් වහන්සේ එක් ගිනිපෙනෙල්ලක් ගෙන මෙහි සිටින්නේ කුමටදැයි දමා ගසා ඌ පලවා හැරියේය. වඳුරා වැහැරි සිවුරු ඉවත දා ගසකට නැග කැලෑ පෙදෙසට පිවිසියේය. බෝසතාණන් වහන්සේ සිව්බඹ විහරණ වඩා බඹලොව උපන්නේය.
බුදුරජාණන් වහන්සේ මේ ජාතක දේශනාව ගෙනහැර දක්වා ජාතක කථාව නිමවා වදාළ සේක. එදා වඳුරුව උපන්නේ මේ කුහක භික්‍ෂුවයි. තවුස් කුමරා රාහුලය. තවුසා වනාහි මම ම වූවෙමි යි වදාළ සේක.
**අදම්හ තෙ වාරි බහූතරූපං** යන මේ දේශනාව බුදුරජාණන් වහන්සේ වේළුවනාරාමයෙහි වැඩවාසය කරන සේක් දෙව්දත් තෙරුන් වහන්සේ අරබයා වදාළ සේක. එක්දිනක් දම් සභාවෙහි භික්‍ෂූන් වහන්සේලා දෙව්දත් තෙරුන්ගේ කෙළෙහිගුණ නොදත්, මිත්‍රද්‍රෝහී භාවය කියමින් හුන්නාහුය. බුදුරජාණන් වහන්සේ, මහණෙනි! දේවදත්ත අකෘතඥ මිත්‍රද්‍රෝහී වූයේ දැන් පමණක් නොවෙයි. පෙරත් මෙබඳු ස්වභාව වූයේ යයි වදාරා අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී බෝසතාණන් වහන්සේ කසී රට එක්තරා ගක බමුණු කුලයක ඉපිද වැඩිවියට පැමිණියාහු ගෘහ ජීවිතයට පත්වූහ. එකල වනාහි කසී රටෙහි මහමග අසල තිරිසනුන්ට බැසිය නොහැකි එක් ගැඹුරු ළිඳක් ඇත. මගට පිවිසෙන පිං කැමති අය දිග ලණුවක් යෙදූ කලයකින් වතුර ඇද එක් ඔරුවකට පුරවා තිරිසන්ගත සතුන්ට වතුර බොන්නට දෙති. එහි හාත්පස මහ වනයක් ඇත. එහි බොහෝ වඳුරෝ වාසය කරත්. ඉක්බිති ඒ මාර්ගයෙහි දෙතුන්දිනක් මිනිස් සංචාරය නතර විය. තිරිසන් සත්තු ජලය නොලැබූහ. පිපාසයෙන් පෙළුණු එක් වඳුරෙක් ජලය සොයමින් ළිඳ සමීපයෙහි හැසිරෙයි. බෝසතාණන් වහන්සේ කිසියම් කටයුත්තක් සඳහා ඒ මගට පිවිස එහි යන්නාහු පැන් පිරිසිදුකර පානයකොට අත් පා සෝදාගෙන සිටින විට ඒ වඳුරා දුටු සේක. ඉක්බිති වඳුරාට දිය පිපාස බව දැන පැන් ඇද ඔරුවෙහි දමා දුන් සේක. පැන් දී විඩා සංසිඳුවා ගැනීම සදහා එක් ගසක් මුල නිදා ගත්තේය. වඳුරා පැන් බී නුදුරෙහි හිඳගෙන විහිලු කරමින් බෝසතාණන් වහන්සේට පීඩා කරවීය. බෝසතාණන් වහන්සේ වඳුරාගේ ඒ ක්‍රියාව දැක එම්බල දුෂ්ට වානරය! පිපාසයෙන් ක්ලාන්ත වූ තට මම බොහෝ පැන් දුන්නෙමි. දැන් නුඹ මට මුඛ විකාර, විහිලු කරන්නෙහිද? අහෝ පවිටාට කළ උපකාරය නිරර්ථක යයි කියා,
යන පළමු ගාථාව කී සේක.
“හිරු රැසින් තැවී පිපාසිත වූ නුඹට බොහෝ ජලය දුන්නෙමි. ඒ නුඹ ජලය බී දැන් කිං කිං වඳුරු හඬ කරන්නෙහිය. පාප ජනයන් හා එක් නොවීම ශ්‍රේෂ්ඨයි.”
එහි, **සොදාති පීත්‍වානන කිකිං කරොසි** යනු ඒ නුඹ දැන් මා විසින් දෙන ලද පැන් බී මුඛ විකාර කරමින් කිකී යන ශබ්ද කරන්නෙහිද? **අසංගමො පාප ජනෙන සෙය්‍යො** යනු පව්කාරයා සමග එක්වීම උතුම් නොවේ. එක් නොවීම ශ්‍රේෂ්ඨයි.
ඒ අසා මිත්‍රද්‍රෝහී වඳුරා මෙපමණකින්ම ඒ ක්‍රියාව නිමවී යයි නුඹ සිතුවෙහිද? දැන් නුඹේ හිසෙහි වර්චස හෙළා යන්නෙමියි කියා
යන දෙවන ගාථාව කීවේය.
“කවර නම් වඳුරෙක් සිල්වතැයි තා විසින් අසන ලදද? දක්නා ලදද? දැන් තා හිස මතට වර්චස් හෙළා කිළිටි කෙරෙමි. එය වඳුරන් වැනි අපේ ධර්මතාවයයි.”
මේ එහි කෙටි අරුතයි. එම්බා බමුණ! **මක්කටො** වඳුරා කළගුණ දන්නේ ආචාර සම්පන්න වූයේ. **සීලවා නාම** සිල්වත්කම් ඇත්තේයයි නුඹ විසින් **කොහිදී සුතො වා දිට්ඨො වා** අසා හෝ දැක හෝ තිබේද? **ඉදානි ඛො** දැන් මම, **තං ඌහච්ච** නුඹේ හිසෙහි වර්චස් කොට යන්නෙමි. **අස්මාකං** අප වඳුරන්ගේ, **එසා ධම්මතා** උදව් කළ කෙනාගේ හිසෙහි වර්චස් කළ යුතුය යන්න මේ ජන්ම ගතියයි.
ඒ අසා බෝසතාණන් වහන්සේ නැගිට යන්නට පටන් ගත්හ. වඳුරා ඒ අවස්ථාවෙහිම උඩට පැන අත්තෙහි හිඳගෙන ලඹයක් බාන්නාක් මෙන් ඔහුගේ හිසට වර්චස් (කොට) හෙළා කෑ ගසමින් වනලැහැබට පිවිසියේය. බෝසතාණන් වහන්සේ හිස් සෝදා නා ගියේය.
බුදුරජාණන් වහන්සේ මහණෙනි! දෙව්දත් අකෘතඥ වූයේ දැන් පමණක් නොවෙයි. පෙරත් මා විසින් කරන ලද ගුණ නොසැලකුවේ යයි වදාරා මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල වඳුරා දෙව්දත්ය. බමුණා වනාහි මම ම වූවෙමි යි වදාළ සේක.
**සබ්බෙසු කිර භූතෙසු** යන මේ දේශනාව බුදුරජාණන් වහන්සේ දෙව්රම් වෙහෙරෙහි වැඩවාසය කරන සේක් එක්තරා කුහක (බොරු සිල් පෙන්වන) භික්‍ෂුවක අරබයා දේශනා කළ සේක. කථා වස්තුව යට (මුලින්) කියන ලද පරිදිමය.
යටගිය දවස බරණැස් නුවර බඹදත් රජු රජ කරද්දී බෝධිසත්ත්වයන් වහන්සේ කසීරට බමුණු කුලයක ඉපද වැඩිවියට පත්ව තක්සලා නුවරින් ශිල්ප ඉගෙනගෙන තවුස් පැවිද්දෙන් පැවිදිව අභිඥාද සමාපත්තිද උපදවාගෙන මහත් පිරිවර ඇතිව නායක ශාස්තෲවරයා වී හිමාල වනයෙහි වාසය කළ සේක. හෙතෙම එහි බොහෝ කාලයක් වාසයකොට ලුනුඇඹුල් සෙවීම පිණිස පර්වතයෙන් බැස පසල් දනව්වක එක් ගමක් ඇසුරුකොට පන්සලක වාසයට එළඹි සේක. ඉක්බිති එක් කෑදර වඳුරෙක් තවුස් පිරිස පිඬු සිඟීමට ගියකල්හි අසපුවට අවුත් සෙවිලිකොට ඇති තණකොළ ගලවා දමයි. පැන් කලවල ජලය ඉවත දමයි. පැන් කෙණ්ඩිය බිඳ දමයි. ගිනිහල්ගෙයි මලපහ කරයි. තාපසවරු වස් වැස දැන් හිමාල වනය මල්ගෙඩිවලින් සමෘද්ධිවත්ය. සිත් අලවන්නේය. එහිම යන්නෙමුයි, පසල් දනව්වෙහි වැසියන්ගෙන් විමසූහ. මිනිස්සු, ස්වාමීනි! හෙට අපි භික්‍ෂාව ගෙන අසපුවට එන්නෙමු. එය අනුභවකොට යන්නැයි කියා දෙවන දවසේ බොහෝ කන බොන දෑ රැගෙන එහි ගියාහුය. එය දැය ඒ වඳුරා කුහක බව පෙන්වා මිනිසුන් සිත් දිනාගෙන මටද කෑ යුතු බොජුන් ගෙන්වා ගන්නෙමියි සිතුවේය. හෙතෙම තපස් රකින්නෙකු මෙන් සිල් ඇත්තෙකු මෙන් පෙන්වා තවුසන්ගේ නුදුරෙහි හිරු දෙවියන්ට (සූර්යයාට) වඳිමින් සිටියේය. මිනිස්සු වඳුරා දැක සිල්වතුන් ළඟ වසන්නෝ සිල්වන්ත යයි කියා,
යන පළමු ගාථාව කීවාහුය.
“සියලු සත්ත්වයන් කෙරෙහි සිල්වත් එකඟ සිත් ඇත්තෝ සිටිත්ලු. හීන වූ ගති ඇති වඳුරා බලව! වඳුරා සූර්යයා වඳිමින් සිටියි.”
එහි, **සන්ති සීල සමාහිතා** යනු සීලයෙන් යුක්ත වූවෝ විද්‍යමාන වෙත්. සිල්වත්හු ද තැන්පත් සිත් ඇත්තෝද එකඟ සිත් වැන්නෝ ද විද්‍යමාන වෙත් යන අර්ථයි. **ජම්මං** යනු පහත්, ලාමක, **ආදිච්චමුපතිට්ඨති** යනු හිරුට වඳිමින් සිටියි.
මෙසේ ඒ මිනිසුන් වඳුරාගේ ගුණ කියනු දැක බෝසතාණන් වහන්සේ තෙපි මේ කපටි වඳුරාගේ සීලාචාරකම නොදැන පැහැදිය යුතු තැනම පැහැදුනේ යයි කියා
යන දෙවන ගාථාව කීවේය.
“මොහුගේ සීලය නොදන්නහුය. නොදැන ප්‍රශංසා කරන්නාහුය. වඳුරා විසින් ගිනි දෙවියා පුදන කෙණෙස්ස ද වර්චසින් කිලිටි කරන ලදි. කෙණ්ඩි දෙකද බිඳින ලදි.”
එහි, **අනඤ්ඤාය **යනු නොදැන, **ඌහන්තං** යනු මේ පවිටු වඳුරා විසින් කිලිටි කරන ලද, **කමණ්ඩලූ** යනු කෙණ්ඩිය **ද්වෙ ච කුණ්ඩිකා තෙන** පැන් කෙණ්ඩි දෙක ද ඔහු විසින් **භින්නාති** බිඳින ලදැයි අගුණ කීහ.
මිනිස්සු වඳුරාගේ කුහක බව දැන මැටිකැට හා කෝටුවලින් තලා පලවා හැර තවුස් පිරිසට භික්‍ෂාව දුන්නාහුය. සෘෂිවරුද හිමාල වනයටම ගොස් නොපිරිහුණු ධ්‍යාන ඇත්තාහු බඹලොව උපන්නාහුය.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල වඳුරා මේ කුහක භික්‍ෂුවයි. තවුස් පිරිස බුදුපිරිසයි. නායක තවුසා නම් මම ම වූවෙමි යි වදාළ සේක.
**බාලො වතායං සාඛගොචරො** යන මේ දේශනාව බුදුරජාණන් වහන්සේ දෙව්රම් වෙහෙරෙහි වැඩවාසය කරනසේක් කොසොල් රජතුමා මුල්කරගෙන දේශනා කළ සේක. එක් වැසි කාලයක පසේනදී කොසොල් මහරජතුමාගේ පසල් දනව්වක කැළඹීමක් ඇතිවිය. එහි සිටියා වූ යෝධයෝ (ආරක්‍ෂක භටයෝ) දෙතුන්වරක් යුද කළත් පසල්දනව් වැසියන් පාලනය කිරීමට, යටත් කිරීමට නොහැකිව රජතුමාට හසුනක් යැවූහ. රජතුමා නොකල්හි වැස්ස පවතිද්දීම නික්මී දෙව්රම් වෙහෙර සමීපයෙහි කඳවුරු බැඳ මේ කාලයෙහි යුද කටයුතු සඳහා යන්නේ දියකදුරු ආදියෙහි දිය පිරි මාර්ගය අවහිරව ඇත. බුදුරජාණන් වහන්සේ වෙත එළඹෙන්නෙමි. උන්වහන්සේ මහරජතුමනි! කොහි යන්නෙහිදැයි මගෙන් විමසන සේක. එවිට මම මේ කාරණය කියන්නෙමි. බුදුරජාණන් වහන්සේ වනාහි පරලොව අභිවෘද්ධිය සඳහා පමණක් මට අනුග්‍රහ නොදක්වන සේක. මෙළොව අභිවෘද්ධිය සඳහාද අනුග්‍රහ දක්වන සේක. ඒ නිසා ඉදින් මාගේ යාමෙන් අවැඩක් වන්නේ නම් මහරජ! අකාලයයි කියති. ඉදින් වනාහි වැඩක් වන්නේ නම් නිහඬ වන සේක යනුවෙන් සිතීය. රජතුමා දෙව්රමට ගොස් ශාස්තෲන් වහන්සේට වැඳ එකත්පසෙක හිඳගත්තේය. බුදුරජාණන් වහන්සේ මහරජ! ඔබ කොහිසිට මේ මහදවල් ආවෙහිද? ස්වාමීනි! මම පසල් දනව්වක කැළඹීමක් සංසිඳුවන්නට යන ගමන් ඔබවහන්සේට වැඳ නමස්කාර කොට යන්නට ආවෙමියි කීය. එවිට උන්වහන්සේ මහරජ! පෙරත් රජවරු සේනා සමග විශේෂ ගමන් යනවිට නුවණ ඇති අයගේ කීම අසා නොකල්හි ගමන් නොගියාහුයයි වදාරා ඔහු විසින් අයදින ලද්දාහු අතීත කථාව ගෙනහැර පෑ සේක.
පෙර බරණැස් නුවර බඹදත් රජු රජකරන සමයෙහි බෝධිසත්ත්වයන් වහන්සේ රජුට අරථයෙන් ධර්මයෙන් අනුශාසනා කරන හැම කාර්යයටම සම්බන්ධ ඇමතිවරයා වූ සේක. ඉක්බිති රජුගේ පසල් දනව්වක් කිපුණු කල්හි ප්‍රත්‍යන්ත යෝධයෝ රජුට හසුන්පත් යැවූහ. රජතුමා වැසිකල්හි නික්මී උයනෙහි කඳවුරු බැන්දේය. බෝසතාණන් වහන්සේ රජු සමීපයේ සිටි සේක. ඒ අවස්ථාවෙහි අශ්වයන්ට කළු මෑ ඇට පොඟවා ගෙනවුත් ඔරුවක දැමූහ. උයනෙහි වඳුරන් අතුරෙන් එක් වඳුරෙක් ගසින් බැස එයින් මෑ ඇට ගෙන මුඛයෙහි පුරවාගෙන අත්වලිනුත් ගෙන උඩ පැන ගසෙහි හිඳ කන්නට පටන් ගත්තේය. ඉක්බිති කනු ලබන්නා වූ මොහුගේ අතින් එක් මෑ ඇටයක් බිම වැටුනේය. වඳුරා කටින්ද අත්වලින්ද ගන්නා ලද සියලු මුංඇට ඉවත විසිකර ගසින් බැස ඒ මෑඇටයටම සොයන්නේ ඒ මෑ ඇටය නොදැකම නැවත ගසට නැගී නඩු දහසක් පැරදුනු එකකු මෙන් සෝක කරමින් දුර්මුඛව ගසේ අත්තෙහි හිඳ ගත්තේය. රජතුමා වඳුරාගේ ක්‍රියාව දැක බෝධිසත්ත්වයන් වහන්සේ අමතා මිත්‍රය! වඳුරා විසින් මේ කෙළේ කුමක්දැයි විචාළේය. බෝධිසත්ත්වයන් වහන්සේ මහරජ! බොහෝ දේ ගැන නොබලා අල්ප දේ ගැන බලා බුද්ධිය අඩු බාලයෝ මෙබඳු දේ කරන්නෝ යයි කියා
යන පළමු ගාථාව කීහ.
“ජන නායකයාණෙනි! ගස් අතුවල හැසිරෙන මේ වඳුරා ඉඳුරාම මෝඩයෙකි. මොහුට නුවණ නැත. කළු මෑ ඇට මිට බිම හෙළා බිම වැටුණු එකම මෑ ඇටය සොයයි.”
එහි **දූමසාඛ ගොචරො** යනු වඳුරාය. ඌ වනාහි ගස්වල අතුවල ඇති දෑ ආහාරයට ගනියි. යම්තාක් මොහුගේ ආහාර සැරිසරන තැන්වල ඇති දේවලය. ඒ නිසා දූමසාඛ ගෝචර යයි කියනු ලැබේ. **ජනින්‍ද** යනු රජුට අමතයි. රජතුමා වනාහි පරම ඉසුරු බැවින් ජනයාගේ අධිපතියා නිසා ජනින්‍ද නම් වේ. **කළාය මුට්ඨිං අවකිරියාති** විසුරුවා, **කෙවලන්ති** සියල්ල, **ගවෙසති** යනු බිම වැටුණු එකම මෑඇටය සොයයි යනුයි.
මෙසේ කියා නැවත බෝධිසත්ත්වයන් වහන්සේ රජුට අමතමින්
යන දෙවන ගාථාව කීහ.
“මහරජ! එපරිද්දෙන්ම දැඩි ලෝභී වූ අපිද යම් අනෙක් කෙනෙක්දැයි යන සියල්ලෝම මෑ ඇට මිටින් පැරදුණු වඳුරා මෙන් බෙහෙවින් පිරිහෙමු.”
මේ එහි කෙටි අරුතයි. මහරජ, **එවමෙව මයඤ්ච අඤ්ඤෙච** එසේම අපි ද අන්‍යයෝද ලෝභයෙන් මඩනා ලද සියලු ජනයා, **අප්පෙන බහුං ජිය්‍යාව** අපි වනාහි දැන් නොකල්හි වැසි සමයේ මගෙහි ස්වල්ප ප්‍රයෝජනයකට යන්නාහු බොහෝ ප්‍රයෝජනයෙන් පිරිහෙමු. **කළායෙනෙව** **වානරො** යන මේ වඳුරා එක් මෑ ඇටයක් සොයමින් එක් මෑ ඇටයක් නිසා සියලු මෑවලින් පිරිහුණේ යම්සේද, එසේම අපිද නොකල්හි දියකදුරු ආදිය ජලයෙන් පිරුණු කල්හි යාමෙන් ස්වල්පමාත්‍ර වූ ප්‍රයෝජනයක් සොයමින් බොහෝ ඇත් වාහන, අස් වාහන, මෙන්ම බලසේනාවෙන්ද පිරිහෙන්නෙමු. ඒ නිසා නොකල්හි යන්නට නොවටින්නේ යයි රජුට ඔවදන් දුන් සේක.
රජතුමා බෝසතාණන් වහන්සේගේ කථාව අසා එතනින් නැවතී ආපසු බරණැස් නගරයටම පිවිසියේය. සොරුද රජ සොරුන් මැඩලීම පිණිස නගරයෙන් නික්මුණේ යයි අසා පසල්දනව්වෙන් පලා ගියාහුය. වත්මන් සොරුද කොසොල් රජ නික්මුනේයයි අසා පලා ගියාහුය. කොසොල් රජ බුදුරජාණන් වහන්සේගේ ධර්මදේශනාව අසා අස්නෙන් නැගිට වැඳ පැදකුණුකොට සැවැත්නුවරට පිවිසියේය.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල්හි රජතුමා ආනන්‍දය, නුවණ ඇති ඇමතියා වනාහි මම ම වූවෙමි යි වදාළ සේක.
**ධනුහත්‍ථකලාපෙහි** යන මේ දේශනාව බුදුරජාණන් වහන්සේ දෙව්රම් වෙහෙරෙහි වැඩ වාසය කරන සේක් උන්වහන්සේගේ ප්‍රඥා පාරමිතාව මුල් කරගෙන දේශනා කළ සේක. බුදුරජාණන් වහන්සේ මහාබෝධි ජාතකයෙහි මෙන්ද උම්මග්ග ජාතකයෙහි මෙන්ද තමන් වහන්සේ ප්‍රඥාවෙන් හා උපායශීලීව ක්‍රියා කෙළේ දැන් පමණක් නොවේ. පෙරත් එසේ ක්‍රියා කෙළේ යයි වදාරා අතීත කථාව ගෙනහැර දැක්වූ සේක.
පෙර බරණැස් නුවර බඹදත් රජු රජ කරද්දී බෝධිසත්ත්වයන් වහන්සේ වඳුරු ආත්මයෙහි ඉපිද අසූදහසක් වඳුරන් පිරිවරාගෙන හිමාල වනයෙහි වාසය කළ සේක. ඒ අසල එක් පිටිසර ගමක් විය. සමහර කලෙක මිනිස්සු වාසය කරති. සමහර කාලයක නොවසති. ඒ ගම මැද අතුපතර විහිදුනු මිහිරි ගෙඩි ඇති එක් තිඹිරි ගසක් ඇත. වඳුරු සමූහයා මිනිසුන් නොවසන කාලයෙහි අවුත් එහි ගෙඩි අනුභව කරති. ඉක්බිති ගෙඩි හටගන්නා අනිත් වාරයෙහි ඒ ගම ජනාවාස විය. බට දඬුවලින් වටකරන ලද්දේ දොර ඇති නිවාස තනති. ඒ ගසද ඵල බරින් නැමුණු අතු ඇති විය. වඳුරු සමූහයා අපි පෙර අසවල් ගමෙහි තිඹිරි ගෙඩි කෑවෙමු. ගසේ ගෙඩි හටගෙන තිබේද? මිනිස්සු පදිංචිව සිටිත්ද? නොසිටිත්දැයි මෙසේ සිතූහ. මෙසේ සිතා යව. මේ තොරතුරු දැන එවයි එක් වඳුරෙකු යැවූහ. ඒ වඳුරා ගොස් ගසේ ගෙඩි හටගෙන ඇති බවත්, ගමෙහිද මිනිසුන් බහුලව ඇති බවත් දැනගෙන අවුත් දැන්වීය.
වඳුරෝ තිඹිරි ගෙඩි හටගෙන ඇති බැව් අසා මිහිරි තිඹිරි ගෙඩි කන්නෙමුයි උනන්දු වූවාහු බොහෝ වඳුරෝ වඳුරු නායකයාට ඒ බව සැල කළාහුය. වඳුරු නායකයා ගම ජනාවාසද නැද්දැයි විචාළේය. නායකතුමනි! එය ජනාවාස වී ඇත. “එසේනම් එහි යා යුතුයි. මිනිස්සු බොහෝ මායම් දනිති” යනුවෙන් නායක වඳුරා කීය. නායකතුමනි! මිනිසුන් නිදාගන්නා වේලාවේ මධ්‍යම රාත්‍රියෙහි ගොස් කන්නෙමුයි කීහ. බොහෝ වඳුරෝ ගොස් නායක වඳුරා කැමති කරවාගෙන හිමාලයෙන් බැස ඒ ගමට නුදුරෙහි මිනිසුන් නිදාගන්නා වේලාව බලාපොරොත්තු වෙමින් මහ ගල්තලාව මත නිදා මැදියම් රැයෙහි මිනිසුන් නින්දට ගියකල්හි ගසට නැග ගෙඩි කෑවාහුය. ඉක්බිති එක් පුරුෂයෙක් ශරීරකෘත්‍යය (වැසිකිළි යාම) සඳහා ගෙයින් නික්මී ගම මැදට ගියේ වඳුරන් දැක මිනිසුන්ට කීවේය. බොහෝ මිනිස්සු දුනු හියවුරෙන් සන්නද්ධ වී, නොයෙක් ආයුධ ගත් අත් ඇතිව ගල්කැට දඬුමුගුරු ආදිය රැගෙන රැය පහන් වූ විට වඳුරන් ටික අල්ලා ගන්නෙමුයි ගස වටකරගෙන සිටියාහුය. අසූදහසක් වඳුරෝ මිනිසුන් දැක මරණ බියෙන් තැතිගෙන අපට වඳුරු නායක හැර වෙනත් පිළිසරණක් නැතැයි නායකයා සමීපයට ගොස්,
යන පළමු ගාථාව කීවාහුය.
“දුනු හියවුරු ගත් දුනුවායන් විසින්ද, උතුම් කඩුගත් යෝධයන් විසින්ද හාත්පසින් පිරිවරන ලදුම්හ. මෙයින් මිදීමක් නම් කෙසේ වන්නේද?”
එහි, **ධනුහත්‍ථකලාපෙහි** යනු දුනු හියවුරු ගත් ඇති අය විසින් දුනු සහ ඊතල හියවුරු ගෙන සිටියවුන් විසිර යන අර්ථයි. **නෙත්තිංස වරධාරීහි** යනු නෙත්තිංසා යනු කඩුයි. උතුම් කඩු දරන්නන් විසින් යන අර්ථයි. **පරිකණ්ණම්හා** යනු පිරිවරණ ලදුම්හ. **කථං** යනු කිසියම් උපායකින් අපට **මොක්ඛො භවිස්සති** විදීමක් වන්නේද?
ඔවුන්ගේ කථාව අසා වඳුරු නායකයා බිය නොවන්න! මිනිසුන්ට නම් වැඩ අධිකයි. අද ද මැදියම් රැය තවම පවතී. අපව මරන්නෙමුයි සිටියවුන්ට මේ ක්‍රියාවට බාධාවන අන්දමේ වෙනත් ක්‍රියාවක් උපදවන්නේ නම් යෙහෙකැයි සිතා වඳුරන් සනසා
යන දෙවන ගාථාව කීවේය.
“බොහෝ වැඩපල ඇති අයට කිසියම් අර්ථයෙක් උපන්නේ නම් යෙහෙක, තිඹිරි ගසෙහි ගෙඩි නොකැඩූ තැන් ඇත. තිඹිරිගෙඩි කන්නට ලැබේවා!”
එහි **නායං **යනු නිපාත මාත්‍රයකි. **අප්පෙව බහුකිච්චානං** මිනිසුන්ට වෙනත්, **කොචි අත්‍ථො** කටයුත්තක් උපදින්නේ නම් මැනවි යන මෙය මෙහි අර්ථයයි. **අත්‍ථි රුක්ඛස්ස අච්චින්නං** යනු මේ ගසේ ගෙඩි එහාට මෙහාට සෙලවීම් වශයෙන් නොඩකන ලද බොහෝ තැන් ඇත. **ඛජ්ජතඤ්ඤෙව තින්‍දුකං** යනු තිඹිරි ගෙඩි කනු ලබාවා. තොපි ඇතිතරම් ගෙඩි කනු. පහරදෙන කාලයේ අපි දැන ගන්නෙමු.
මෙසේ මහා සත්ත්වයා වඳුරු සමූහයා සැනසුවේය. එපමණකින් ආස්වාසයක්වත් නොලබන ඒ සියලු දෙනාම පැලුණු හදවතින් මරණයට පැමිණෙන්නාහුයයි බෝධිසත්ත්වයන් වහන්සේ මෙසේ වඳුරු සමූහයා සනසා සියලු වඳුරන් එක්රැස් වෙව් යයි කීහ. එක්රැස් වෙමින් බලනවිට ඔහුගේ බෑණා වන සේනක නම් වඳුරා නොදැක වඳුරු සමූහයාට සේනක නැතැයි කීවාහුය. ඉදින් සේනක නොපැමිණියා නම් තෙපි බිය නොවව්. දැන් තොපට ඔහු යහපතක් කරන්නේයයි කීය. සේනකයාද වඳුරු සමූහයා එන අවස්ථාවෙහි නිදා පසුව පිබිදී කිසිවෙකු නොදැක ඔවුන් ආ මග එමින් මිනිසුන් දැක වඳුරු සමූහයාට භයක් උපන්නේ යයි දැන ගමේ කෙළවර එක් ගෙයක ගිනිදල්වා කපු කටින මහලු ස්ත්‍රියක ළඟට ගොස් කෙතක යන ගම් දරුවෙකු මෙන් එක් ගිනි පෙණෙල්ලක් ගෙන සුළඟ ඉහළට හමනවිට ගමට ගිනි දැල්වීය. මිනිස්සු වඳුරන් හැර ගිනි නිවීමට ගියහ. වඳුරෝ පලා යද්දී සේනක සඳහාද එක් එක් ඵලය බැගින් රැගෙනම පලා ගියාහුය.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එදා බෑණා වූ සේනක මහානාම ශාක්‍යයා විය. වඳුරු පිරිස බුදු පිරිසයි. වඳුරු රජ වනාහි මම ම වූවෙමි යි වදාළ සේක.
**ජනිත්තම්මෙ භවිත්තම්මෙ** යන මේ දේශනාව බුදුරජාණන් වහන්සේ දෙව්රම් වෙහෙරෙහි වැඩවාසය කරන සේක් මහා මාරිය (අභිවාතක) යෙන් මිදීමක් මුල්කරගෙන දේශනා කළ සේක. සැවැත්නුවර එක් කුලගෙයක මහාමාරිය රෝගය ඇතිවිය. දෙමාපියෝ පුතාට දරුව, මේ ගෙදර නොහැසිරෙන්න. බිත්තිය බිඳගෙන පලාගොස් යම්කිසි තැනකට ගොස් ජීවිතය රැකගන්න. පසුකලෙක මෙහි අවුත් අසවල් ස්ථානයේ ඇති මහත් නිදානය ගොඩගෙන විවාහවී සැපෙන් ජීවත් වන්නැයි කීහ. පුතා ඔවුන්ගේ කීම පිළිගෙන බිත්තිය බිඳ පලාගොස් තමන්ගේ රෝගය සංසිඳුනාට පසුව ආපසු අවුත් මහා නිධානය ගොඩගෙන ගිහි ගෙයි විසුවේය. ඔහු එක්දිනක් ගිතෙල් තෙල් ආදිය ද රැගෙන රෙදි පොරෝණාදියද ගෙන්වාගෙන දෙව්රම් වෙහෙරට ගොස් ශාස්තෲන් වහන්සේ වැඳ හිඳ ගත්තේය. බුදුරජාණන් වහන්සේ ඔහු සමග පිළිසඳර කථාකොට තොපගේ නිවසෙහි මහාමාරිය රෝගය ඇතිවූ බව ඇසුවෙමි. කුමක්කොට එයින් මිදුනෙහිදැයි විචාළ සේක. හෙතෙම ඒ පුවත ප්‍රකාශ කෙළේය. එවිට බුදුරජාණන් වහන්සේ උපාසකය! පෙරත් සමහරු භයක් ඇතිවූ විට තමන් වසන තැනට ආසාකොට වෙන තැනකට නොගොස් මරණයට පැමිණියාහුය. වාසස්ථානයට ආසා නොකොට වෙනත් තැනකට ගිය අය ජීවිතය ලැබුවාහුයයි වදාරා සිටිවිට ඔහු විසින් අයදින ලද්දේ අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී බෝසතාණන් වහන්සේ ගමක කුඹල් කර්මාන්තය කොට අඹුදරුවන් පෝෂණය කෙළේය. එකල බරණැස මහ ගඟ සමග එකට බැඳුණු ස්වාභාවික විලක් තිබුණේය. ඒ විල වතුර වැඩිවූ විට ගඟ සමග එකම ජලාශයක් විය. ජලය අඩු වූ විට වෙන් වෙයි. මාළුවෝ ද කැස්බෑවෝ ද වනාහි මේ අවුරුද්දේ හොඳින් වැසි ඇතිවන්නෝය. මේ වසරේ වැසි නොවන්නේයයි දනිති. ඉක්බිති ඒ විලෙහි උපන් මස් කැස්බෑවෝ මේ අවුරුදු කාලයේ වැස්ස නැතිවන බව දැනගෙන ජලය ඒකාබද්ධ වන කාලයේදීම ඒ විලෙන් නික්මී ගඟට ගියාහුය. එක් කැස්බෑවෙක් මේ විල මගේ උපන් ස්ථානයයි. වැඩුණු තැනයි. මව්පියන් වාසය කළ තැනයි කියා මෙය අත්හැර යන්නට නොහැකි වෙමියි කියා ගඟට නොගියේය. ඉක්බිති නියඟය පැමිණිවිට විලෙහි දිය සිඳුණේය. ඒ කැස්බෑවා බෝසතාණන් වහන්සේ මැටි ගන්නා ස්ථානයේ බිම හාරා පිවිසියේය. බෝසතාණෝ මැටි ගන්නෙමියි එතනට ගොස් මහ උදැල්ලකින් බිම හාරන්නේ කැස්බෑවාගේ පිට බිඳී මැටිපිඬක් මෙන් ඌ උදැල්ලත් සමග උඩට ගොඩබිම හෙළීය. කැස්බෑවා වේදනාවට පත්ව මම වසන තැන ගැන ආසාව අත්හැරිය නොහැකි වූ නිසා මෙබඳු විනාශයකට පැමිණියෙමියි කියා වැළපෙමින්,
යන මේ ගාථා කීවේය.
“මාගේ උපන් බිමය කියාද, වැඩුණු බිමය කියාද මඩෙහි වැද හොත්තෙමි. ඒ මඩ දුර්වල වූවෙකු විනාශයට පමුණුවන්නේ යම්සේද එසේම මා විනාශයට පැමිණවීය. භාර්ගවය! එහෙයින් තට කියමි. මාගේ වචන අසව.”“ගමෙහි වේවයි ආරණ්‍යයෙහි වේවයි යම් තැනෙක්හි සුව පැමිණියේද ඒ ස්ථානය කරුණු දන්නා වූ පුරුෂයාට උපන් තැනද වැඩුණු තැනද වේ. යම් තැනෙක්හි ජීවත්විය හැක්කේද එතැනට යන්නේය. වසන තැන නැති වූයේ නොවන්නේය.”
එහි, **ජනිත්තම්මෙ භවිත්තම්මෙ** යනු මේ මාගේ උපන් ස්ථානයයි. **ඉති පංකෙ අවස්සයිං** යනු මේ කාරණයෙන් මම මේ මඩෙහි හොත්තෙමි. වාසය කළෙමියි යන අර්ථයි. **අජ්ඣභවි** යනු අධි අභවි විනාශයට පැමිණවීය. **භග්ගවා** යනු කුඹල්කරුට අමතයි. මේ භග්ගව යන වචනය කුඹල්කරුවන්ට නම් වශයෙන් ගෝත්‍ර වශයෙන් පැනවීමයි. **සුඛං** යනු කයේ හා සිතිවිලිවල ආස්වාදයයි. **තං ජනිත්තං භවිත්තඤ්ච** යනු ඒ උපන් තැන හා වැඩුණු ස්ථානයද **ජානිතං භාවිතං** යනුවෙන් දීර්ඝ වශයෙන්ද පාඨයක් ඇත. එම අර්ථයමයි. **පජානකො** යනු අර්ථා අනර්ථ, කාරණා අකාරණා දන්නහුගේ, **න භිකෙත හතොසියා** යනු වාසස්ථානයට ආසාකොට වෙන තැනකට නොගොස් වාසස්ථානයෙන් නැසුනේ මෙබඳු මරණ දුකකට පැමිණි කෙනෙක් නො වන්නේය.
මෙසේ කැස්බෑවා බෝධිසත්ත්වයන් වහන්සේ සමග කථා කරමින්ම කලුරිය කෙළේය. බෝසතාණන් වහන්සේ කැස්බෑවා රැගෙන සියලු ගම්වාසීන් රැස්කරවා ඒ මිනිසුන්ට ඔවදන් දෙමින් මෙසේ කී සේක. බලන්න! මේ කැස්බෑවා දෙස. මේ තෙමේ සෙසු මසුන් කැස්බෑවන් මහ මඟට යන අවස්ථාවෙහි තමන්ගේ වාසස්ථානයෙහි ආලය අත්හැරීමට නොහැකිව ඔවුන් සමග නොගොස් මැටි ගොඩක් තුළට පිවිස හුන්නේය. ඉක්බිති මම මැටි ගන්නේ මහ උදැල්ලකින් මොහුගේ පිට බිඳී මැටිපිඬක් මෙන් ඌ ගොඩට හෙලුවෙමි. මේ තෙමේ තමන් කළ ක්‍රියාව සිහිකොට ගාථා දෙකක් කියා වැළපී කලුරිය කෙළේය. මෙසේ මොහු තමන්ගේ වාසස්ථානයට ආසාකොට මරණයට පැමිණියේය. ඒ නිසා නුඹලාත් මේ කැස්බෑවා මෙන් නොවිය යුතුයි. මෙතැන් පටන් මාගේ රූපය, මාගේ ශබ්දය, මාගේ ගන්‍ධය, මාගේ රසය, මාගේ ස්පර්ශය, මගේ පුතා, මගේ දුව, මගේ දාස දාසීන් යයි වෙන්කොට රන්රුවන් තෘෂ්ණා වශයෙන් හෝ පරිභෝග කළ යුතු දෑ වශයෙන් හෝ නොගනිව්. මේ එක් එක් සත්ත්වයාම තුන් භවයෙහි සැරිසරන්නේ යයි මෙසේ බුදුවරයෙකුගේ ලීලාවෙන් මහජනයාට අවවාද දුන් සේක. ඒ අවවාද සියලු දඹදිව පැතිරී හත්සියයක් අවුරුදු අවවාද වශයෙන් පැවතියේ යයි කී සේක. මහජනයා බෝසතාණන් වහන්සේගේ අවවාදයෙහි පිහිටා දානාදී පිංකම්කොට දෙව්ලොව උපන්හ. බෝසතාණන් වහන්සේ ද එසේම පිංකම්කොට දෙව්ලොව උපන් සේක.
බුදුරජාණන් වහන්සේ මේ ධර්මදේශනාව ගෙනහැර දක්වා චතුරාර්ය සත්‍යය දේශනාකොට ජාතක කථාව නිමවා වදාළ සේක. සත්‍ය දේශනාවගේ කෙළවර ඒ කුලපුත්‍රයා සේවාන් ඵලයෙහි පිිහිටියේය. එකල කැස්බෑවා නම් ආනන්දය. කුඹල්කරුවා වනාහි මම ම වූවෙමි යි වදාළ සේක.
**තඤ්ච අප්පං** යන මේ දේශනාව බුදුරජාණන් වහන්සේ දෙව්රම් වෙහෙරෙහි වැඩවාසය කරන සේක් භික්‍ෂූන් වහන්සේ විසින් අනුගමනය නොකළ යුතු විසිඑක් වැදෑරුම් අනෙසන (නුසුදුසු ජීවිකාවන්) මුල් කරගෙන දේශනා කළ සේක. එක් කලෙක බොහෝ භික්‍ෂූහු වෙදකම් කිරීමෙන් ගිහියන්ගේ පණිවිඩ ඒ ඒ තැනට ගෙනයාම නම් වූ දූතකර්මයන් ගෙන් ගෙට අසුන් ගෙන යාම නම් වූ පහේන ගමනත් මද දෙයක් දී වැඩිපුර ගන්නා බව යනාදී මෙබඳු විසිඑක් වැදෑරුම් භික්‍ෂූන්ට නුසුදුසු ජීවන ක්‍රම අනුගමනය කළාහුය. ඒ විස්තරය සාකේත ජාතකයෙහි මතු සඳහන් වන්නේය. බුදුරජාණන් වහන්සේ ඔවුන් එසේ ජීවත් වනබව දැන “මෙකල බොහෝ භික්‍ෂූහු නුසුදුසු ලෙස දිවි ගෙවත්ද ඔවුන් වනාහි මෙසේ දිවි ගෙවා යක්‍ෂ හෝ ප්‍රේත ආත්මවලින් නොමිදෙන්නෝය. ගැල උසුලන ගොනුන් වී උපදිති. නිරයෙහි උපදිති. එසේ ජීවත් වෙන්නන්ගේ හිතසුව පිණිස සැප පිණිස තම අදහස අනුව, සිය වැටහීම අනුව එක් දම් දෙසුමක් කිරීමට සුදුසු යයි භික්‍ෂු සංඝයා රැස් කරවා, මහණෙනි! විසිඑක් වැදෑරුම් වූ නුසුදුසු පරිදි ප්‍රත්‍යය ඉපදවීම නොකළ යුතුයි. නුසුදුසු පරිදි උපදවා ගන්නා පිණ්ඩපාතය දැල්වෙන යකඩ ගුලි හා සමානයි. නපුරු විෂක් හා සමානයි. නුසුදුසු ලෙස මේ ප්‍රත්‍යය සෙවීම බුදු, පසේබුදු, ශ්‍රාවකයන් වහන්සේලා විසින් ගරහන ලද්දකි. නුසුදුසු පරිදි උපදවන පිණ්ඩපාතය වළඳන භික්‍ෂුවට හිනාවක් හෝ සතුටක් හෝ නැත. මෙසේ උපදවා ගන්නා පිණ්ඩපාතය මගේ ශාසනයෙහිදී සැඩොලාගේ ඉඳුල් ආහාරය හා සමානයි. ඒ ප්‍රත්‍ය පරිභෝග කිරීම සතධම්ම මානවකයාගේ සැඩොලා විසින් ඉඳුල් කළ බත පරිභෝගය හා සමාන වේ යයි වදාරා අතීත කථාව ගෙනහැර දැක්වූ සේක.
පෙර බරණැස් නුවර බඹදත් රජු රජ කරද්දී බෝසතාණන් වහන්සේ සැඩොල් කුලයෙහි ඉපිද වැඩිවියට පත්වූවාහු කිසියම් කටයුත්තක් සඳහා මගදී ප්‍රයෝජනයට අවශ්‍ය සහල් ද බත් මුලක්ද ගෙන මගට පිළිපන්නෝය. එකල බරණැස ප්‍රසිද්ධ බමුණු මහසල් කුලයක උපන් සතධම්ම නම් එක් මානවකයෙක් සිටී. ඔහුද කිසියම් කටයුත්තක් සඳහා සහල් හෝ බත්මුලක් හෝ නෙගෙනම මගට පිළිපන්නේය. මේ දෙදෙනාම මහමග එකට ගමන් කළාහ. මානවකයා බෝසතාණන්ගෙන් ඔබ කිනම් ජාතිකයෙක්දැයි විචාළේය. ඒ මම නම් සැඩොලෙක්මියි කියා, නුඹ කිනම් ජාතිකයෙක්දැයි මානවකයාගෙන් විචාළේය. මම ප්‍රසිද්ධ බමුණෙක්මි. හොඳයි යමුයි දෙදෙනාම මගට පිළිපන්හ. බෝසතාණන් වහන්සේ උදේ කෑම වේලාවෙහි ජල පහසුව ඇති තැනක හිඳ අත් සෝදාගෙන බත්මුල ලිහා මානවකයාට බත් අනුභව කරන්නයි කීහ. බොල! චණ්ඩාලය! මට බතෙන් කාරියක් නැතැයි කීය. බෝසතාණන් වහන්සේ යහපතැයි කියා බත්මුල ඉඳුල් නොකරම තමන්ට යැපෙන ප්‍රමාණයට වෙනත් කොළයක බහා මුල බැඳ පසෙක තබා අනුභව කොට පැන් බී සෝදන ලද අත් පා ඇතිව සහල්ද ඉතිරි බත් කොටසද ගෙන යමු තරුණය කියා මගට පිළිපන්නෝය. ඔවුහු දවස පුරාම ගොස් සවස් කාලයේ දෙදෙනාම එක් ජල පහසුව ඇති තැනක නා ගොඩට ආවාහුය.
බෝසතාණන් වහන්සේ පහසු තැනක හිඳ බත්මුල ලිහා මානවකයාගෙන් නොවිමසා අනුභව කරන්නට පටන් ගත්තේය. දවස පුරාම ඇවිද ගමන් විඩාවෙන් ක්ලාන්ත වූ මානවකයා සාගින්නෙන් පෙළෙන්නේ ඉදින් මට බත් දෙන්නේ නම් අනුභව කරන්නෙමියි බලමින් සිටියේය. අනිකාද කිසිවක් නොකියා අනුභව කෙළේමය. මානවකයා මේ සැඩොලා මට නොදීම සියල්ල අනුභව කරයි. පීඩා කොට එය ගෙන උඩින් ඇති ඉඳුල් බත් ඉවත දමා ඉතිරිවා අනුභව කරන්නට වටියි සිතුවේය. ඔහු එසේකොට ඉඳුල් බත් අනුභව කෙළේය. ඉක්බිති අනුභව කළ අවස්ථාවේදීම මොහුට මා විසින් ජාති කුල ගෝත්‍රයට නුසුදුසු ක්‍රියාවක් කරන ලදි. මවිසින් සැඩොලාගේ ඉඳුල් බත් කන ලදී යයි බලවත් විපිළිසර භාවයක් උපන්නේය. එවේලේම ලේ සහිත බත් ඔහුගේ මුවින් පිටවිය. හෙතෙම අල්පමාත්‍ර වූ කරුණක් නිසා මා විසින් මේ නුසුදුසු ක්‍රියාව කරන ලදී යයි උපන් බලවත් සෝකයෙන් වැළපෙමින්
යන පළමු ගාථාව කීවේය.
ඒ බතද ස්වල්පය, ඒ ස්වල්ප බතද ඉඳුල්ය. ඒ මද වූ ඉඳුල් වූ බත දුකසේ දුන්නේය. (ලැබුණි) ඒ මම පිරිසිදු බමුණු කුල ඇත්තෙමි. මවිසින් කන ලද ඒ ආහාරය ද ලේත් සමග උඩට නැගී වමනය විය.
මේ එහි සංක්‍ෂේප අර්ථයි. යමක් මා විසින් අනුභව කරන ලද ද එයද **අප්පං** **උච්ඡිට්ඨංතංච නො** ටිකක් ඉඳුල්ය. එයද අපට ඒ සැඩොලා තමන්ගේ කැමැත්තෙන් තොරව ඉක්බිති වනාහි පෙළමින් **කිච්ඡෙන** අපහසුවෙන් දුන්නේය. **සොහං** ඒ මම පිරිසිදු බමුණෙක් හෙයින් මවිසින්, **යං භුත්තං තම්පි** යමක් අනුභව කරන ලදද එය ලේ සමග, **උග්ගතන්ති** වැමෑරියේය. වමනය විය.
මෙසේ මානවකයා වැළපී කිම දැන් මා විසින් මෙබඳු නුසුදුසු ක්‍රියාවක් කොට ජීවත් වීමෙන් ඇති ඵලය කුමක්ද? වනගතව කිසිවෙකුට නොපෙනී රහසිගතව පිළිසරණක් නැතිව මළේය.
බුදුරජාණන් වහන්සේ මේ අතීත කථාව දක්වා මහණෙනි! යම්සේ සතධම්ම මානවකයාට ඒ සැඩොලා ඉඳුල් කළ බත අනුභව කොට තමා විසින් යුතු නැති ආහාරය අනුභව කළ බැවින් සිනාවක් හෝ සතුටක් උපන්නේ නැත. මෙසේ යමෙක් මේ බුදු සසුනෙහි පැවිදි වූයේ නුසුදුසු පරිදි දිවි ගෙවන්නේ එසේ ලබන ලද සිවුපසය පරිභෝග කරයි නම් බුදුරජාණන් වහන්සේ පිළිකුල් කළ ගරහන ලද ජීවිත ඇතිව ජීවත් වූ බැවින් සිනාවක් හෝ සොම්නසක් උපදින්නේ නැතැයි වදාරා බුදුවී
යන දෙවන ගාථාව වදාළ සේක.
එලෙසින් (ආජීව පාරිශුද්ධි සීල නම්) ධර්මය දුරුකොට යම් මහණෙක් අධර්මයෙන් ජීවත් වේද, හේ සතධම්ම බ්‍රාහ්මණයා මෙන් ලද අහරින් තුටු නොවේ. (දුකට පැමිණ)
එහි, **ධම්මං** යනු ආජීව පාරිශුද්ධි සීල ධර්මයයි. **නිරං කත්‍වා** යනු බැහැරකොට ඉවතලා, **අධම්මෙන** යනු විසිඑක් වැදෑරුම් නුසුදුසු දිවි පැවතුම් නමැති වැරදි ජීවන ක්‍රමයෙන් **සත ධම්මො** යනු ඔහුගේ නම, **සන්ත ධම්මො** යනුද පාඨයකි. **නනන්‍දති** යනු සතධම්ම මානවකයා සැඩොලා ඉඳුල් කළ බත් මා විසින් ලබන ලදැයි ඒ ලාභයෙන් සතුටු නොවෙන්නා සේ මේ ශාසනයේ පැවිදි වූ කුල පුත්‍රයා නුසුදුසු ලෙස ලබන ලද ලාභය අනුභව කරමින් සතුටු නොවෙයි. සන්තෝෂ නොවෙයි. ගැරහිය යුතු ජීවන ක්‍රමයෙන් ජීවත් වෙමියි, දොම්නසට පත් වූයේම වෙයි. ඒ නිසා නුසුදුසු විධියට දිවි ගෙවන්නාට සතධම්ම මානවකයාට මෙන් වනයට ගොස් අනාථව මරණයට පත්වීම උතුම්ය.
මෙසේ බුදුරජාණන් වහන්සේ මේ සතධම්ම ධර්මදේශනාව දක්වා සිව්සස් දේශනාකොට ජාතක කථාව නිමවා වදාළ සේක. චතුරාර්ය සත්‍ය දේශනාවගේ කෙළවර බොහෝ භික්‍ෂූහු සෝවාන් ආදී මාර්ගඵල වලට පැමිණියාහුය. එකල මම ම සැඩොල් පුත්‍රයා වූයෙමි යි වදාළහ.
**දුද්දදං දදමානානං** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් සාමූහිකව දුන් දානයක් මුල් කරගෙන වදාළ සේක. සැවැත්නුවර වනාහි යහලු කෙළඹි පුත්‍රයෝ සම්මාදම් කොට සියලු පිරිකර සහිත දානයක් සූදානම්කොට බුදුරජාණන් වහන්සේ ප්‍රධාන භික්‍ෂු සංඝයාට ආරාධනා කොට සතියක් මහදන් දී සත්වෙනි දින සියලු පිරිකර පූජා කළහ. ඔවුන් අතුරෙන් පිරිසේ නායකයා බුදුරජාණන් වහන්සේට වැඳ එකත්පසෙක සිට ස්වාමීනි! මේ දානයෙහි වැඩිපුර කැපවී ක්‍රියා කළ අයද සිටිති. ඒ සියලු දොනටම මේ දානය මහත්ඵල වේවායි දානමය පින පැවරුවේය. එවිට බුදුරජාණන් වහන්සේ උපාසකවරුනි, තොප වනාහි බුදුපාමොක් මහසඟනට දන් දී මෙසේ පිං පැවරීමෙන් මහත් කුශල කර්මයක් කරන ලදි. පෙර නුවණ ඇති ජනයාද දන් දී මෙසේම පිං පැමිණවූහයි වදාරා, ඒ උපාසකයා විසින් අයදින ලද්දාහු අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී බෝසතාණන් වහන්සේ කසීරට බමුණු කුලයක ඉපදී වැඩිවියට පත්වූවාහු තක්සලා නුවරින් සියලු ශිල්ප ඉගෙනගෙන ගිහිගෙයි වාසය අත්හැර තවුස් පැවිද්දෙන් පැවිදිව තවුස් පිරිසේ අනුශාසකයා වී හිමාල වනයෙහි කලක් වාසයකොට ලුනු ඇඹුල් සෙවීම පිණිස ජනපද චාරිකාවෙහි හැසිරෙමින් බරණැස් නුවරට පැමිණ රජ උයනෙහි වාසයකොට දෙවන දවසේ නුවර දොරටුව අසල ගමක පිරිවර සමග පිඬුසිඟා හැසිරුණෝය. මිනිස්සු දානය දුන්නාහුය. දෙවන දවසේ බරණැස් නුවර හැසිරුණෝය. මිනිස්සු සතුටින් පිළිගෙන භික්‍ෂාව දී සාමූහිකව සම්මාදම් එකතුකොට දන් පිළියෙල කොට තවුස් පිරිසට මහදන් පැවැත්වූහ. දන් දී අවසානයේ පිරිස් නායකයාද මෙසේම කියා මේ ක්‍රමයෙන්ම දානමය පින පැවරීය. බෝසතාණන් වහන්සේ ඇවැත්නි! සිතේ පැහැදීම ඇතිවිට දානය අල්පයයි සැලකීමක් නම් නැතැයි කියා අනුමෝදනා කරමින්
යන මේ ගාථාව කීවේය.
අසත්පුරුෂයෝ (හැමදෙනා විසින්ම නොකළ හැකි හෙයින්) දුද්දද නම් වූ දන් දෙන්නවුන්ද, දුෂ්කර වූ ක්‍රියා කරන්නවුන්ද අනුකරණය නො කෙරෙති. (එසේම) සත්පුරුෂයන්ගේ ස්වභාව සංඛ්‍යාත දානය (මෙබඳු ඵලවිපාක ඇතැයි නොදත හැකි වෙති. ****එහෙයින් සත්පුරුෂයන්ගේද, අසත්පුරුෂයන්ගේද මෙයින් මතු භවයෙහි ප්‍රතිසන්ධිය වෙනස් වෙයි. අසත්පුරුෂයෝ නිරයට යෙති. සත්පුරුෂයෝ සර්ග පරායන වෙත්.
එහි, **දුද්දදං** යනු දානය නම් ලෝභය ආදිකොට ඇති කෙලෙස් දොස්වලින් යුතු අසත්පුරුෂයන් විසින් දීමට නොහැකිය. ඒ නිසා දුද්දද යයි කියනු ලැබේ. **තං** එය, **දද්දමානානං දුක්කරං කම්ම කුබ්බතං** යනු ඒ දානමය පිංකම සියලුදෙනා විසින් ක්‍රියාත්මක කිරීමට නොහැකි නිසා දුෂ්කර වූ ඒ දානමය ක්‍රියාව කරන්නවුන් **අසන්තොති** පණ්ඩිත නොවූ අය, බාලයෝ **නානුකුබ්බන්ති** යනු ඒ කර්මය අනුකරණය නොකරත්. **සතං ධම්මො** යනු නුවණ ඇති අයගේ ස්වභාවයයි. දානය සඳහා මෙය කියන ලදි. **දුරන්නයො** යනු දානඵලය සම්බන්ධයෙන් දැනගැනීමට අපහසු, මෙබඳු දානයාගේ මෙබඳු ඵලවිපාක වේයයි අවබෝධ කරගැනීමට අපහසු. තවද, **දුරන්නයො** යනු දුරධිගමො, මෝඩයන් විසින් දානයක් දී දානයෙහි ඵලවිපාකයක් නම් ලැබීමට නොහැකිය යන අර්ථයි. **නානාහොති** **ඉතො ගති** යනු මෙයින් චුතවී පරලොව යන්නවුන්ගේ පිළිසිඳ ගැනීම් නන් අයුරු වෙයි. **අසන්තො නිරයං යන්ති** යනු මෝඩ දුසිල් අය දන් නොදී සිල් නොරැක අපායට යත්, **සන්තො සග්ගපරායණා** යනු නුවණ ඇති අය දන් දී සිල් රැක, පෙහෙවස් වැස තුන් සුචරිත ධර්මයන් පුරා දෙව්ලොව යත්. මහත් සග සුව සැප අනුභව කරත් යනුයි.
මෙසේ බෝසතාණන් වහන්සේ දානානුමෝදනාව කොට වැසි හාරමස එහිම වාසයකොට වැසි ඉක්මුණු කල්හි හිමාල වනයට ගොස් ධ්‍යාන උපදවා නොපිරිහුණු ධ්‍යාන ඇත්තාහු බඹලොව උපන් සේක.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල තවුස් පිරිස මේ බුදුපිරිසයි. නායක තවුසා වනාහි මම ම වූවෙමි යි වදාළ සේක.


4. අසදිස වර්‍ගය
**ධනුග්ගහො අසදිසො** යන මේ දේශනාව බුදුරජාණන් වහන්සේ ජේතවන මහා විහාරයෙහි වැඩවාසය කරන සේක් උන්වහන්සේගේ මහභිනික්මන මුල්කරගෙන දේශනා කළ සේක. එක්දිනක් භික්‍ෂූන් වහන්සේලා දම්සභාවෙහි රැස්ව භාග්‍යවතුන් වහන්සේගේ මහා නෙක්ඛම්ම පාරමිතාව වර්ණනා කරමින් වැඩ සිටියාහුය. එහි වැඩමකළ ශාස්තෲන් වහන්සේ, මහණෙනි! තථාගතයන් වහන්සේ දැන් පමණක් මහභිනික්මන් කළාහු නොවෙති. පෙරත් රජසැප හැරදමා (සේසත හැරදමා) නික්මුණාහු යයි වදාරා අතීත කථාව ගෙනහැර දැක්වූ සේක.
පෙර බරණැස් නුවර බඹදත් රජු රජ කරද්දී බෝසතාණන් වහන්සේ ඔහුගේ අගමෙහෙසියගේ කුසෙහි පිළිසිඳ ගත් සේක. ඒ දරුවා සුවසේ උපන් බැවින්, නම් තබන දවසේ “අසදිස” කුමරායයි නම් කළාහුය. ඉක්බිති මොහු ඒ මේ අත දුවපැන හැසිරෙන කාලයේ තවත් පිං ඇති දරුවෙක් (සත්ත්වයෙක්) දේවියගේ කුසෙහි පිළිසිඳ ගත්තේය. ඔහුද සුවසේ උපන් බැවින් නම් තබන දවසේ “බඹදත්” කුමරා යයි නම් කළාහුය. ඔවුන් දෙදෙනාගෙන් බෝසතාණන් වහන්සේ සොළොස් වයස් කාලයේ තක්සලා නුවරට ගොස් දිසාපාමොක් ඇදුරුතුමාගේ සමීපයෙහි ත්‍රිවේදයද අටළොස් ශිල්පද ඉගෙනගෙන දුනු ශිල්පයෙහි අසමාන පුහුණුවක් ලබාගෙන බරණැසට පෙරළා පැමිණියේය. පිය මහරජතුමා අවසාන කාලයේ අසදිස කුමාරයාට රාජ්‍යය දී බඹදත් කුමරුට යුවරජකම දෙවයි කියා සිටියදී කලුරිය කෙළේය. පියා කලුරිය කළ කල්හි බෝසතාණන් වහන්සේ තමන්ට රජකම දෙද්දී මට රාජ්‍යයෙන් ඵලක් නැතැයි රජකම ප්‍රතික්‍ෂේප කළහ. ඒ නිසා බඹදත් කුමරු රාජ්‍යයෙන් අභිෂේක කළහ. බෝධිසත්ත්වයන් වහන්සේ මට කීර්තියෙන් ප්‍රයෝජනයක් නැතැයි කිසිවක් නොකැමැති වූ සේක. කණිටු සොහොයුරා රජ කරද්දී සාමාන්‍ය ස්වභාවයෙන්ම විසුවේය. රජතුමා ළඟින්ම ඇසුරු කරන්නෝ අසදිස කුමාරයා රජකම බලාපොරොත්තු වන්නේ යයි කියා රජු කෙරෙහි බෝධිසත්ත්වයන් බිඳවූහ. රජතුමාද ඔවුන්ගේ වචනය විශ්වාසකොට බිඳුණු සිත් ඇත්තේ මගේ සහෝදරයා අත්අඩංගුවට ගනිව් යයි මිනිසුන් යෙදවීය.
ඉක්බිති බෝසතාණන් වහන්සේගේ යහපතෙහි හැසිරෙන එක් තැනැත්තෙක් ඒ බව දැන්වීය. බෝසතාණන් වහන්සේ බාල සහෝදරයාට කිපී වෙනත් රටකට ගොස් එක් දුනුවායෙක් අවුත් රජ දොරටුවේ සිටියේ යයි රජු දැනුවත් කරවූහ. රජතුමා ධනය කොපමණ බලාපොරොත්තු වන්නේදැයි විචාළේය. වසරකට කහවණු ලක්ෂයක් අවශ්‍ය බව කී විට හොඳයි එන්නැයි කීවේය. ඉක්බිති රජතුමා අවුත් සමීපයේ සිටි ඔහුගෙන් නුඹ දුනුවායෙක්දැයි ඇසීය. එසේය දේවයන් වහන්ස! යහපති. මට උපස්ථාන කරනුයි කීය. හෙතෙම එතැන් පටන් රජුට උපස්ථාන කෙළේය. ඔහුට වියදම් දෙන ප්‍රමාණය දැක ලොකු වැටුපක් ලබන්නේ යයි පැරණි දුනුවායෝ දොස් නැගූහ. ඉක්බිති එක්දිනක් රජතුමා උයනට ගොස් මඟුල් ගල්තලාව සමීපයෙහි තිරරෙදිවලින් වටකරවා අඹගස මුල මහා යහනක වැතිරුණේ උඩ බලමින් ගස මුදුනෙහි එක් අඹ පොකුරක් දැක මෙය ගසට නැග කඩාගන්න නොහැකියයි සිතා දුනුවායන් කැඳවා මේ අඹ පොකුර ඊතලෙන් විද කඩා හෙළන්නට හැකිදැයි ඇසීය. දේවයන් වහන්ස! මෙය අපට බැරිකමක් නැත. දේවයන් වහන්සේ විසින් බොහෝ වාරවලදී අපේ ක්‍රියා දැක ඇත. එහෙත් අළුතෙන් පැමිණි දුනුවායා අපට වඩා වැඩි වැටුප් ලබයි. ඔහු ලවා කඩවා ගනු මැනවියි කීහ.
රජතුමා බෝසතාණන් වහන්සේ කැඳවා දරුව! මේ අඹපොකුර බිම හෙළිය හැකිවන්නේදැයි ඇසීය. එසේය මහරජ, එක් අවස්ථාවක් ලබමින් හැකිවන්නෙමියි කීහ. කොතැනකටදැයි රජ ඇසීය. ඔබවහන්සේගේ සයනය තුළට යයි බෝසත්හු කීහ. රජතුමා සයනය ඉවත්කරවා ඉඩ සැලැස්වීය. බෝධිසත්ත්වයන් වහන්සේගේ අතෙහි දුන්නක් නැත. ඇඳුම් අතරෙහි සන්නද්ධකොට තබා හැසිරෙයි. ඒ නිසා වටතිරයක් ලැබිය යුතුයයි කීහ. රජතුමා යහපතැයි තිරයක් ගෙන්වා වට කෙරෙව්වේය. බෝසතාණන් වහන්සේ තිරය ඇතුළට පිවිස උඩින් ඇඳ ඇති සුදු වස්ත්‍රය ඉවත්කොට එක් රතුපාට වස්ත්‍රයක් ඇඳ බඳපටිය බැඳ පසිම්බුවෙන් සන්ධි යුක්ත (කෑලි සතක) කඩුව පිටතට ගෙන වම් උරේ එල්ලාගෙන සන්නද්ධ වී රන් හැට්ටය ඇඳගෙන ඊතල කොපුව පිටෙහි එල්ලාගෙන කෑලි සවිකර තැනූ (සන්ධි යුක්ත) බැටළු අඟෙන් සාදන ලද දුන්න අතින් ගෙන පබලු වැලක් වැනි ඉතා රතු දුන් ලනුවක් ලාගෙන නළල්පට හිසේ ගැට ගසා තියුණු ඊතලය නියවලින් පෙරළමින් තිරය දෙබෑකොට පොළොව පලාගෙන මතුවෙන සරසන ලද නා කුමාරයෙකු මෙන් නික්මී ඊතල විදින තැනට ගොස් ඊතලය සන්නද්ධ කොට රජතුමාට කීහ. මහරජතුමනි! කෙසේද? මේ අඹ පොකුර උඩට යන ඊ පහරින් මම බිම හෙළන්නෙම්ද? නැතිනම් පහළට එන ඊ පහරින් බිම හෙළන්නෙම්ද? දරුව! මම බොහෝවිට උඩට යන ඊ පහරින් කැඩෙනු දැක ඇත්තෙමි. පහළට එන ඊ පහරින් කැඩෙනු දැක නැත්තෙමි. පහලට එන ඊ පහරින් හෙළන්නැයි කීය. මේ ඊතලය චාතුර්මහාරාජික භවනය දක්වා ඉහළට ගොස් තෙමේම බසින්නේය. ඊතලය බසිනතුරු ඔබවහන්සේ විසින් ඉවසා සිටීමට වටීයයි කීහ. රජතුමා යහපතැයි පිළිගත්තේය.
දුනුවායා නැවතත් රජුට මෙසේ කීවේය. මහරජතුමනි! මේ ඊතලය වනාහි ඉහළ නගිමින් අඹපොකුරේ නටුව මැද සාරාගෙන ඉහළ නගින්නේය. පහළට බසිමින් කෙසඟක් පමණවත් ඒ මේ අත නොගොස් සෑරූ සීමාවටම වැටී අඹපොකුර ගෙන බසින්නේය. මහරජතුමනි! බලනු මැනවියි වේගය උපදවා ඊතලය විද්දේය. ඊතලය අඹපොකුරේ නටුව වැද සාරාගෙන ඉහළ නැංගේය. බෝසතාණෝ දැන් ඒ ඊතලය චාතුර්මහා රාජික භවනය දක්වා යන්නට ඇතැයි දැනගෙන පළමුව යැවූ ඊතලයට වඩා වේගයෙන් අනිත් ඊය වැද්දේය. එය ගොස් මුලින් යැවූ ඊයේ පසු කෙළවරට පහර ගසා ආපසු හරවා එම ඊය තව්තිසා භවනට නැගුනේය. එහිදී එය දෙවියෝ අල්ලා ගත්හ. ආපසු එන ඊතලයේ හුළං කපාගෙන එන ශබ්දය හෙණහඬ මෙන් විය. මහජනයා විසින් මේ කිනම් ශබ්දයක්දැයි කීකල්හි බෝසතාණන් වහන්සේ ආපසු එන ඊතලයේ ශබ්දයයි කියා තම තමන්ගේ ශරීරවලට ඊය වැදේ යයි බියෙන් තැති ගත් මහජනයා බිය නොවන්නයි කියා අස්වසා ඊතලය බිමට වැටෙන්නට නොදෙන්නෙමියි කීවේය. ඊතලය පහළට එමින් කෙසඟක් පමණවත් එහා මෙහා නොගොස් නටුවේ වල සෑරූ සීමාවටම වැටී අඹ පොකුර නටුවෙන් සින්දේය. බෝසතාණන් වහන්සේ අඹපොකුර ද ඊතලය ද බිම වැටෙන්නට නොදී අහසේදීම (උඩදීම) පිළිගනිමින් එක් අතකින් අඹ පොකුරත්, අනිත් අතින් ඊයත් අල්ලා ගත්හ. මහජනයා ඒ අසිරිය (පුදුමය) දැක අප විසින් මෙබඳු පුදුමයක් මීට පෙර දැක නැතැයි මහා පුරුෂයාට ප්‍රශංසා කරති. මහත් නාද කරති. අත්පොළසන් දෙති. අසුරුසන් දෙති. උණබට දහස් ගණනින් නාද පතුරුවති. තුටුපහටු වූ රජ පිරිස බෝසතාණන් වහන්සේට දුන් ධනය කෝටි ගණනකි. රජතුමාද ඔහුට ධන වර්ෂාවක් වස්වන්නාක් මෙන් බොහෝ ධනය හා කිත් පැසසුම්ද ලබා දුන්නේය.
මෙසේ රජතුමා විසින් සත්කාර ගරුකාර කරන ලද බෝසතාණන් වහන්සේ එහි වසන කල්හි අසදිස කුමාරයා බරණැස් නුවර නැතැයි දැනගත් රජවරුන් සත්දෙනෙක් පැමිණ බරණැස් නුවර වටකරගෙන රාජ්‍යය දෙව; නැත්නම් යුද කරවයි රජුට තල්පතක් (ලිපියක්) යැවූහ. බඹදත් කුමරා මර බියෙන් බියපත් වී මාගේ සහෝදරයා කොහි වසන්නේදැයි විචාරා එක් අසල්වැසි රජ කෙනෙකුට උපස්ථාන කරන්නේ යයි අසා සහෝදරයා නොපැමිණියහොත් මගේ දිවි නැත. යව්; මාගේ වචනයෙන් ඔහුගේ පා වැඳ ක්‍ෂමා කරවා කැඳවාගෙන එවයි දූතයන් යැවීය. ඔවුහු ගොස් බෝසතාණන්ට ඒ පුවත සැල කළාහුය. බෝසතාණන් වහන්සේ ඒ පුවත රජතුමාට පවසා බරණැසට ආපසු ගොස් සහෝදර රජතුමාට බිය නොවන්නැයි අස්වසා ඊතලයක අකුරු කපා අසදිස කුමාරයා වන මම ආවෙමි. තවත් එක් ඊතලයක් විදිමින් තොප හැමදෙනාගේ දිවි තොර කරන්නෙමි. ජීවත්වීමට කැමති අය පලා යවයි අටල්ලෙහි (මුරගෙයි) සිට සත් රජවරුන් අනුභව කරන රන්තලියෙහි ඇති මොට්ටුව මත ඊතලය හෙලූහ. ඔවුහු ඒ අකුරු දැක මර බියෙන් සියල්ලෝම පලා ගියහ. මෙසේ බෝසතාණන් වහන්සේ කුඩා මැස්සෙකු බොන තරම්වත් ලේ බිඳක්වත් නොසොල්වා, සත් රජවරුන් පලවාහැර බාල සහෝදරයා දෙස බලා, කම්සැප හැරදමා තවුස් පැවිද්දෙන් පැවිදිව අභිඥා හා සමාපත්ති උපදවාගෙන දිවි කෙළවර බඹලොව උපන්නාහ.
බුදුරජාණන් වහන්සේ මහණෙනි! මෙසේ අසදිස කුමාරයා සත් රජවරුන් පලවාහැර දිනන ලද යුද ඇත්තේ තවුස් පැවිද්දෙන් පැවිදි වූයේ යයි සම්මා සම්බුදු වී
යන මේ ගාථා වදාළ සේක.
මහත් වූ බල ඇති ඊතලය දුරට විදිනා වූ ඉලක්ක නොවරදවා විදින මහාකායයන් පලන්නා වූ අසදිස නැමති රාජපුත්‍ර දුනුවායා
සියලු සතුරන් යුදකොට පලවාහැර කිසිවක්හු නො පෙළීය. මලනුවන් සුවපත්කොට සීල සංයමයට හෙවත් පැවිද්දට පැමිණියෙමි.
එහි, **අසදිසො** යනු හුදෙක් නමින් පමණක් නොව බලයෙන්, වීර්යයෙන් හා නුවණින්ද අසමාන වේමය. **මහබ්බලො** යනු කාය බලයෙන් හා ඤාණ බලයෙන්ද මහ බල ඇති, **දූරෙපති **යනු චාතුර්මහා රාජිකය හා තාවතිංස භවනය දක්වා ඊතලය යැවීමට සමත් බැවින් දුර හෙළන්නා වූ **අක්ඛණවෙධී** යනු නොවරද්දාම විදින්නා වූ. නැතහොත් විදුලියට අක්ඛණං යයි කියනු ලැබේ. එක් විදුලියක් නික්මෙනවිට ඒ එළියෙන් සත්අට වරක් ඊතල ගෙන විදියි යන අර්ථයෙන් අක්ඛණවෙධී නම් වේ. **මහාකායප්ප දාලොන** යනු ලොකු ශරීර පලයි. 1. සම්කය, 2. දරකය, 3. ලෝහ කය, 4. යකඩ කය, 5. වැලිතලා කය, 6. ජලකය, 7. ලෑලි කය, මේ හත මහා කාය නමි. එහි සම්කය පලන අනිකෙක් මීහරක් හම සිදුරු කරයි. ඔහු වනාහි මීහරක් සම් සියයක් පසාරු කරයි. අනිකෙක් අඟල් අටක් ඝන තිඹිරි ලෑල්ලක් අඟල් හතරක් ඝන පියා ලෑල්ලක් (පියා පෝරු) සිදුරු කරයි. හෙතෙම (බෝසත්තුමා) වනාහි එකට බැඳි ලෑලි සියයක් වුවද සිදුරු කරයි. එසේම දෑඟුල් (අඟල් 2) ඝන තඹ තහඩුවක්ද අඟලක් ඝන වූ යකඩ තහඩුවක්ද, වැලි කරත්තයක හෝ ලෑලි කරත්තයක හෝ පිදුරු කරත්තයක හෝ පසුපසින් ඊයක් යවා ඉදිරිපසින් විදියි. ප්‍රකෘති ජලයෙහි සතර උසබක් (රියන් පන්සිය හැටක්-560) පමණ ගැඹුරු තැනකට වුවද ඊ යවයි. ගොඩබිම අට උස්බක් (රියන් එක්දහස් එකසිය විස්සක්-1120 පමණ ගැඹුරට විදියි) මෙසේ මේ මහාකාය සත පලන බැවින් මහාකායප්පලනො නම් වේ. **සබ්බාමිත්තෙ** යනු සියලු අමිත්‍රයන්, **රණංකත්‍වා** යනු යුද්ධකොට පලවා හැරියේය යන අර්ථයි. **නචකිඤ්චි විහෙඨයි** යනු එකෙකුද නොවෙහෙසුවේය. වෙහෙසට පත් නොකරමින්ම ඊතලය යැවීම් පමණකින්ම යුදකොට **සඤ්ඤමං අජ්ඣුපාගමී** යු සීල සංවරයට පැවිද්දට එළඹියේය යනුයි.
මෙසේ ශාස්තෲන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල බාල සහෝදරයා ආනන්දය. අසදිස කුමාරයා වනාහි මම ම වෙමි යි වදාළ සේක.
**සංගාමාවචරො සූරො** යන මේ දේශනාව බුදුරජාණන් වහන්සේ දෙව්රම් වෙහෙරෙහි වැඩවාසය කරන සේක් නන්‍ද තෙරුන් වහන්සේ අරබයා වදාළ සේක. බුදුරජාණන් වහන්සේ කපිලවත්‍ථු පුරයට ප්‍රථමවරට වැඩිය ගමනේදී කණිටු සොයුරු නන්‍ද කුමරු පැවිදි කරවා කපිල වස්තු පුරයෙන් නික්මී පිළිවෙලින් සැවැත්නුවරට වැඩම කර වසන සමයෙහි ආයුෂ්මත් නන්‍ද තෙරුන් වහන්සේ, බුදුරජාණන් වහන්සේගේ පාත්‍රය ගෙන තථාගතයන් වහන්සේ සමග රජ මාලිගයෙන් නික්මෙන අවස්ථාවෙහි නන්‍ද කුමාරයා බුදුරජාණන් වහන්සේ සමග යන්නේ යයි අසා අඩක් පීරූ කෙස් ඇතිව ජනේලය අතරින් බලා “ස්වාමීනි! වහාම එනු මැනවයි” යන ජනපද කල්‍යාණිය කියන ලද වචන සිහිකරමින්, කලකිරුණාහු ඇල්මක් නැතිව සුදුමැලි පඬුවන් පැහැ ඇතිව නහර ඉල්පී ගිය සිරුර ඇත්තෝ වූහ. බුදුරජාණන් වහන්සේ නන්‍ද තෙරුන් වහන්සේගේ ඒ තත්ත්වය දැන මම නන්‍ද තෙරුන් වහන්සේ රහත් ඵලයෙහි පිහිටුවන්නේ නම් ඉතා යෙහෙකැයි සිතා උන්වහන්සේ වසන පන්සලට වැඩමකොට පනවන ලද අසුනෙහි වැඩහුන් සේක් නන්‍දයෙනි! කෙසේද? ඔබ මේ ශාසනයෙහි සිත් අලවන්නෙහිදැයි විචාළ සේක. එවිට නන්‍ද තෙරුන් වහන්සේ ස්වාමීනි! ජනපදකල්‍යාණිය පිළිබඳ සිත් ඇති බැවින් සසුනෙහි සිත් නොඅලවමියි කීහ. නන්‍ද! හිමාල වනයෙහි චාරිකා කර ඇද්ද? ස්වාමීනි! එහි ගොස් නැත. එසේනම් එහි යමුයි වදාළහ. එවිට ස්වාමීනි! මට සෘද්ධිය නැත. මම කෙසේ යන්නෙම්ද? එවිට බුදුරජාණන් වහ්නසේ නන්‍ද! ඔබව මාගේ සෘද්ධි බලයෙන් ගෙන යන්නෙමියි තෙරුන් අතින් අල්ලාගෙන අහසට පැන නැගී ගමන් කරමින් අතර මගදී එක් දැවුණු හේනක් පෙන්වා එහි දැවුණු කණුවක හුන් දැවී ගිය කන් නාසා වලිගය ඇති, දැවී ගිය ලොම් ඇති, කැඩුණු හම ඇති, හම පමණක් ඇති ලෙයින් වැසුණු එක් වැඳිරියක් දැක්වූ සේක. නන්‍ද! මේ වැඳිරිය දුටුවෙහිද? එසේය ස්වාමීනි. එසේනම් මෙය හොඳින් බලන්නැයි වදාළහ.
ඉක්බිති නන්‍ද තෙරුන් රැගෙන සැටයොදුන් රත් සිරියල් තලාව, අනෝතත්ත විල ආදි සත්මහා විල්, පස්මහා ගංගා, රන් පර්වත, රිදී පර්වත, මැණික් පර්වතවලින් සැරසුණු නොයෙක් සියගණන් වස්තූන්ගෙන් රමණීය වූ හිමාල පර්වතයද පෙන්වා, නන්‍ද, තව්තිසාව දැක තිබේදැයි විමසා දැක නැතැයි ස්වාමීනියි කී කල්හි එන්න නන්ද! ඔබට තව්තිසා භවනය පෙන්වන්නෙමියි එහි රැගෙන ගොස් පඬුපුල් සලස්නෙහි වැඩසිටි සේක. සක්දෙවිඳු දෙදෙව්ලොව දේව සමූහයා සමග අවුත් වැඳ එකත් පසෙක හුන්නේය. කෝටි දෙකහමාරක් පමණ ඔහුගේ භාර්යාවරුද, පරෙවි පා මෙන් රතු පා ඇති දෙවඟනන් පන්සියයක්ද අවුත් වැඳ එකත්පසෙක හුන්නාහුය. බුදුරජාණන් වහන්සේ ආයුෂ්මත් නන්‍ද තෙරුන් ලවා ඒ පන්සියයක් අප්සරාවන් දෙස කෙළෙස් අදහසින් නැවත නැවතත් බැලෙව්වාහුය. නන්ද! මේ පරෙවි පා මෙන් රතු අප්සරාවන් දකිහිද? එසේය ස්වාමිනි. මේ අප්සරාවෝ ශෝභමාන වෙත්ද? නැතිනම් ජනපද කල්‍යාණිය ශෝභාමත්ද? ස්වාමීනි! ජනපද කල්‍යාණියට ගලපන විට ඒ වැඳිරිය ශෝභාවත් නොවේ. මේ අප්සරාවන්ට ගලපනවිට ජනපද කල්‍යාණිය ශෝභාවත් නොවේයයි කීහ. දැන් කුමක් කරන්නෙහිද? කිනම් කර්මයක් කොට ස්වාමීනි! මේ දෙවඟනන් ලබත්ද? පැවිද්දෙකුට අයත් ධර්ම අනුගමනය කොට ලබතියි වදාළහ. ස්වාමීනි! ඉදින් මට මොවුන් ලබාදීමට භාග්‍යවතුන් වහන්සේ අප වන්නාහු නම් මම මහණදම් රකින්නෙමියි කීහ. නන්ද, මහණදම් සම්පූර්ණ කරන්න. මම ඔබට ඇප වන්නෙමියි වදාළහ. මෙසේ තෙරුන් වහන්සේ දිව්‍ය සමූහයා මැද බුදුරජුන්ගෙන් පොරොන්දුවක් (ඇපවීම) ලබාගෙන ස්වාමීනි! වැඩිපුර පමා නොකරන සේක්වා. එනු මැනවි. වඩිමු. මම මහණදම් පුරන්නෙමියි කීහ. බුදුරජාණන් වහන්සේ නන්ද රැගෙන දෙව්රම් වෙහෙරටම ආපසු වැඩි සේක. නන්ද තෙරුන් වහන්සේද හොඳින් මහණදම් පුරන්නට පටන් ගත් සේක.
බුදුරජාණන් වහන්සේ දම්සෙනෙවි සැරියුත් තෙරුන් වහන්සේ අමතා, සාරිපුත්‍රයෙනි! මාගේ කණිටු සොයුරා වන නන්ද තව්තිසා දෙව්ලොවදී දිව්‍ය සමූහයා මධ්‍යයේදී දිව්‍ය අප්සරාවන් සඳහා මා ඇපයක් ලෙස ගන්නේ යයි සැරියුත් තෙරුන් වහන්සේට දැන්වූ සේක. මේ අන්දමින් මහ මුගලන් තෙරුන් වහන්සේට, මහා කාශ්‍යප තෙරුන් වහන්සේට අනුරුද්ධ තෙරුන් වහන්සේට, ධර්ම භාණ්ඩාගාරික ආනන්ද තෙරුන් වහන්සේට, අසූමහා ශ්‍රාවකයන් වහන්සේලාට, බහුල වශයෙන් සෙසු භික්‍ෂූන් හටද මේ කරුණ දැන්වූ සේක. දම්සෙනෙවි සැරියුත් මහතෙරුන් වහන්සේ නන්ද තෙරුන් වෙත එළඹ, ඇත්තද ඇවැත්නි? නන්ද තව්තිසා දෙව්ලොවදී දිව්‍ය සමූහයා මැදදී දිව්‍ය අප්සරාවන් ලැබීමට මහණදම් පුරන්නෙමියි, බුදුරජාණන් වහන්සේව ඇපයක් ලෙස ගත්තේයයි වදාරා මෙසේ ඇතිකල්හි නුඹගේ බඹසර විසීම ස්ත්‍රීන් මුල්කොට පවතී. කෙලෙස් ඇසුරුකොට පවතී. කුලියට වැඩකරන කම්කරුවෙකු සමග ස්ත්‍රීන් සඳහා මහණදම් පුරන ඔබගේ ඇති වෙනස කුමක්දැයි නන්ද තෙරුන් ලජ්ජා කරවූ සේක. තේජස නැති කළ සේක. මේ ක්‍රමයට සියලු අසූමහා ශ්‍රාවකයෝද සෙසු භික්‍ෂූහු ද ඒ තෙරුන්ට ලජ්ජා ඇති කරවූහ.
නන්ද තෙරුන් වහන්සේ මවිසින් ඒකාන්තයෙන්ම අයුතු දෙයක් කරන ලද්දේයයි ලජ්ජාවෙන්ද බියෙන්ද දැඩිව වීර්යය උපදවාගෙන විදර්ශනා වඩමින් රහත් වී බුදුරජාණන් වහන්සේ වෙත එළඹ ස්වාමීනි! මම ඔබවහන්සේගේ පොරොන්දුව නිදහස් කරන්නෙමියි කී සේක. එවිට බුදුරජාණන් වහන්සේ නන්ද! යම් දවසක ඔබ රහත් බවට පැමිණියේද එකල්හි ඒ ඇපයෙන් මම මිදුනෙමැයි වදාළ සේක. මෙය මුල් කරගෙන දම් සභාවෙහි භික්‍ෂූහු අවවාද පිළිගන්නා මේ නන්ද තෙරුන් වහන්සේ එක අවවාදයෙන්ම ලජ්ජා භය උපදවාගෙන මහණදම් පුරා රහත්භාවයට පත්වූ සේක යනුවෙන් කථාවක් මතු කළහ. බුදුරජාණන් වහන්සේ එහි වැඩමවා මහණෙනි! මෙහි දැන් කවර කථාවකින් යුක්තව උන්නාහුදැයි විචාරා මෙනම් කථාවෙන් යයි කී කල්හි මහණෙනි! නන්ද අවවාද පිළිගත් කෙනෙකැයි වදාරා අතීත කථාව ගෙනහැර දැක්වූ සේක.
පෙර බරණැස් නුවර බඹදත් රජු රජ කරද්දී බෝසතාණන් වහන්සේ ඇතුන් පුහුණු කරන කුලයෙහි ඉපදී වැඩිවියට පැමිණියාහු ඇතුන් පුහුණු කිරීමේ ශිල්පයෙහි නිමාවට පැමිණියාහු බරණැස් රජුගේ එක් විරුද්ධ රජෙකුට උපස්ථාන කෙළේය. ඔහු ඒ රජුගේ මඟුල් ඇතා මනාකොට හික්මවීය. රජතුමා බරණැස් රාජ්‍යය අල්ලා ගන්නෙමියි බෝසතාණන් වහන්සේ කැටුව මඟුල් ඇතුපිට නැග මහාසේනාව සමග බරණැසට ගොස් නුවර වට කරගෙන, රාජ්‍යය දෙනු. නැතිනම් යුද්ධ කරවයි ලියා රජුට හසුනක් යැවීය. බඹදත් රජුද යුද දක්වමියි පවුරු, දොරටු, අට්ටාල, දොර කොටුවල ආරක්‍ෂක භටයන් රඳවා යුද්ධයට අවස්ථාව දුන්නේය. සතුරු රජතුමා මඟුල් ඇතාට යුද ඇඳුම් අන්දවා තෙමේත් යුද ඇඳුම් පැළඳගෙන ඇතුපිටට නැගුනේ තියුණු හෙණ්ඩුව ගෙන නගරය බිඳ සතුරා මරා රාජ්‍යය අත්පත් කරගන්නෙමියි ඇතා නගරය දෙසට යැවීය. ඒ ඇතා උණු මඩ ආදියද ගල් පෙරළීම්ද නොයෙක් පහරදීම් මුදාහරින බව දැක මරණ බියෙන් තැතිගෙන ඉදිරියට යාමට නොහැකි වන්නේ ආපසු ආවේය. ඉක්බිති ඇත් ශිල්පියා ඇතා ළඟට එළඹ දරුව! නුඹ ශූරයෙකි. යුද්ධයෙහි හැසිර පුරුදුය. මෙබඳු අවස්ථාවක පසුබැසීම නම් නුඹට නුසුදුසුයයි කියා ඇතාට ඔවදන් දෙන්නේ,
යන මේ ගාථා කීවේය.
යුද්ධයෙහි හැසිර පළපුරුදු බලවත් ශූරයෙක් යයි ප්‍රසිද්ධය. ඇතුනි! තොරණ (වාසල් දොරටුව) ළඟට පැමිණ කුමක් නිසා පසුබසිහිද?
දොරගුළු විනාශකොට ඉන්ද්‍රඛීලද (අගුළුකණු) උදුරා දමන්න. තොරණද (වාසල් දොරටුව) මැඩපවත්වා ඇතුනි! වහා නගරයට පිවිසෙන්න.
එහි, **ඉති විස්සුතො** යනු දරුව! නුඹ පැවති ප්‍රහාර ඇති යුද්ධය මර්දනය කොට හැසිරෙන බැවින්, **සංගාමාවචරො** යනුවෙන්ද ස්ථිර දැඩි සිතක් ඇති බැවින්, **සූරො** යනුවෙන්ද ශක්ති සම්පන්න බැවින් **බලවා** යනුවෙන්ද මෙසේ ප්‍රසිද්ධ වූ බොහෝදෙනා දැනගන්නා ලද්දේ ප්‍රකට වූයෙහිය. **තොරණ වාසජ්ජා** යනු නුවර වාසල් දොරටුවට පැමිණ, **පටික්කමසි** යනු කුමක් නිසා පසුබසිහිද? කුමන කරුණක් නිසා නවතිහිදැයි කියයි. **ඔමද්ද** යනු විනාශ කරන්න. පහතට හෙළන්න. **එසිකානිච අබ්බහා** යනු නුවර දොරටුවෙහි සොළොස් රියනක් හෝ අටරියනක් පොළොවෙහි ප්‍රවේශකොට නිසලකොට පිහිටුවන ලද ඉන්‍දඛීල වේ. ඒවා වහා උදුරන්න. උගුලා දමන්නැයි අණ කරයි. **තොරණානි පමද්දිත්‍වා** යනු නගර දොරටුවේ පිට තාප්පය මර්දනය කොට (කඩා) **ඛිප්පං පවිස** යනු වහා නගරයට පිවිසෙන්න. **කුඤ්ජර** යනු ඇතා අමතයි.
ඒ අසා ඇතා බෝධිසත්ත්වයන් වහන්සේගේ එකම අවවාදයෙන් නැවතී නුවර මැද කණුව හොඬවැලින් පටලවා ‘බිම්මලක්’ (හත්තක්) මෙන් සිඳ තොරණ මැඩ පවත්වා දොරපොල්ල මැඩ නුවර දොර කඩා නගරයට පිවිස රාජ්‍යය ගෙන දුන්නේය.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල ඇතා නන්දය. රජ ආනන්දය. ඇත් ශිල්පියා මම ම වූවෙමි යි වදාළ සේක.
**වාළොදකං අප්පරසං නිහීනං** යන මේ දේශනාව බුදුරජාණන් වහන්සේ දෙව්රම් වෙහෙරෙහි වැඩවාසය කරනසේක් පන්සියයක් ඉඳුල් කන්නන් මුල්කරගෙන වදාළ සේක. සැවැත්නුවර වනාහි පන්සියයක් උපාසකවරු සිය ගේදොර කටයුතු අඹුදරුවන්ට පවරා දී බුදුබණ අසමින් එක්වම හැසිරෙත්. ඔවුන් අතුරෙන් සමහරෙක් සෝවාන් වූවෝය. සමහරෙක් සකෘදාගාමි වූවෝය. සමහරෙක් අනාගාමී වූවෝය. පුහුදුන් එකෙක්ද නැත. බුදුරජාණන් වහන්සේට ආරාධනාවක් කරනවිට උපාසකවරුන් ඇතුළත්කොට ආරාධනා කෙරෙති. ඔවුන්ට වනාහි දැහැටිදඬු, මුහුණ සෝදන දිය, සුවඳ මල් ආදිය දෙන පන්සියයක් උපස්ථායකයෝ (ඔවුන්ගේ) ඉඳුල් බත් අනුභව කරන්නන් බවට පත්ව වාසය කරති. ඔවුහු උදේ බත් අනුභවකොට නිදා නැගිට අචිරවතී ගංතෙරට ගොස් ගං ඉවුරෙහි කෑගසමින් මල්ලවපොර අල්ලත්. ඒ පන්සියයක් උපාසකවරු නිහඬව ඝෝෂා නැතිව භාවනාවෙහි (විවේකයෙහි) යෙදෙත්. බුදුරජාණන් වහන්සේ ඒ ඉඳුල් බත් කන්නන්ගේ උස්හඬ අසා ආනන්දය! මේ කිනම් ශබ්දයක්දැයි තෙරුන්ගෙන් විමසා ස්වාමීනි! ඉඳුල් බත් කන්නන්ගේ ශබ්දයයි කී කල්හි, ආනන්දය! මේ ඉඳුල් කන්නෝ දැන් පමණක් ඉඳුල් කා කෑගසන්නෝ නොවෙති. පෙරත් කෑගැසූහ. මේ උපාසකවරුද නිහඬව තැන්පත්ව සිටියෝ පෙරත් එසේ සිටියෝ යයි වදාරා තෙරුන් වහන්සේ විසින් ඉල්ලන ලද්දාහු අතීත කථාව ගෙනහැර දැක්වූ සේක.
පෙර බරණැස් නුවර බඹදත් රජු රජ කරද්දී බෝසතාණන් වහන්සේ ඇමති කුලයේ ඉපදී වැඩිවියට පත්වූවාහු රජතුමාට අර්ථයෙන් ධර්මයෙන් අනුශාසනා කරන්නා වූහ. ඉක්බිති එක් කලෙක ඒ රජතුමා පසල් දනව්වක කැළඹීමක් අසා පන්සීයක් සින්ධව අසුන් සූදානම් කරගෙන සිව්රඟ සෙනඟ පිරිවරා ගොස් පසල් දනව්වේ කැළඹීම සංසිඳුවා බරණැසටම ආපසු ඇවිත් අසුන් ක්ලාන්ත වී ඇති බැවින් සිසිල් බීමක් වශයෙන් ඔවුන්ට මිදියුෂ දෙවයි අණ කෙළේය. අසුන් සුවඳ මිදි යුෂ පානය කොට අස්හලට ගොස් තම තමන්ගේ තැන්වල සිටියාහුය. ඔවුන්ට දී ඉතිරි වූ රසවත් මිදි කසට ඉතිරි විය. මිනිස්සු මේවාට කුමක් කළ යුතුදැයි රජතුමාගෙන් විචාළහ. වතුරෙන් (මිදි රොඩු) පොඩිකර පරන රෙදිවලින් පෙරා අශ්වයන්ට කෑම ගෙනයන කොටළුවන්ට දෙව්යයි දෙවීය. රජතුමා මහ ජනේලය විවෘතකොට රජමිදුල දෙස බලමින් ළඟ සිටි බෝසතුන් අමතා යහලුව! කොටළුවෝ කසට වතුර බී මත්වී කෑගසමින් උඩ පාවෙමින් හැසිරෙත්. සෛන්ධව කුලයෙහි උපන් අශ්වයෝ වනාහි සුවඳ පානය බී නිහඬව සිටින්නෝ උඩ නොපනිති. කුමක් නිසාදැයි විමසමින්,
යන පළමු ගාථාව කීවේය.
හණ නූල් පෙරහණින් පෙරණ ලද අල්ප වූ නීරස වූ දිය බී කොටළුවන්ට මදය ඇතිවෙයි. ප්‍රණීත රසයෙන් යුත් මිදි යුෂ බිව් අශ්වයන්ට මද ඇති නොවෙයි.
එහි, **වාළොදකං** යනු හණ (නියඳ) නූලින් කළ පෙරහණින් පෙරූ (මිදි) ජලය, **වාඵෑදකං** යනුද පදයකි. **නිහීනං** නීරස බැවින් නිහීනයි. **නසඤ්ජායති** යනු සෛන්‍ධව අසුන්ට මත නූපදී. කාරණය කුමක්දැයි විචාළේය.
ඉක්බිති රජුට කරුණු කියන බෝසතාණන් වහන්සේ,
යන දෙවන ගාථාව කී සේක.
රජතුමනි! පහත් ජාති ඇති ඒ පහත් වූ බීමෙහි පහස ලැබූ ඔහු (කොටළුවා) රසය අඩු ජලය බී මත් වෙයි. වියගස උසුලන ස්වභාව ඇති උසස් කුලයෙහි උපන් නිසා සෛන්‍ධව අශ්වයා අග්‍ර වූ මිදිරසය බීවත් මත් නොවේ.
එහි, **තෙන ජනින්‍ද! ඵුට්ඨො** යනු ජනපතිතුමනි! උතුම් රජතුමනි, හෙතෙම පහත් ජන්ම ඇත්තේ ඒ පහත් ජන්ම භාවයෙන් ස්පර්ශ කරන ලද්දේ. **මජ්ජති** ප්‍රමාද වෙයි. **ධොරය්හසීලි **යනු ධුරය උසුලන සුලු, වියගස උසුලා හැසිරෙන ගතියෙන් යුක්ත වූ උපතින් සෛන්ධව වූ අශ්වයෝ **අග්ගරසං** යනු සියලුම මුලින් ගත් මිදි යුෂ. **පිවිත්‍වා න මජ්ජති** යනු බී මත් නොවේ.
රජතුමා බෝසතාණන් වහන්සේගේ වචන අසා කොටළුවන් රජමිදුලෙන් පන්නා දමා, බෝසතාණන් වහන්සේගේ අවවාදයෙහි පිහිටියේ දානාදී පිංකම්කොට කම් වූ පරිද්දෙන් මියපරළොව ගියේය.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල කොටළුවෝ පන්සියය මේ ඉඳුල් කෑ පිරිස වූහ. පන්සියයක් උතුම් අශ්වයෝ මේ උපාසක පිරිසයි. රජතුමා ආනන්දය, නුවණ ඇති ඇමතියා වනාහි මම ම වූවෙමි යි වදාළ සේක.
**දූසිනො ගිරිදෙත්තෙන** යන මේ දේශනාව බුදුරජාණන් වහන්සේ වේළුවනාරාමයේ වැඩවාසය කරන සේක් විපක්‍ෂය ඇසුරු කරන එක් භික්‍ෂු කෙනෙකුන් මුල්කරගෙන දේශනා කළ සේක. මෙහි වර්තමාන කථාව යට (මුලින් ඇති) මහිලාමුඛ ජාතකයෙහි කියන ලද්දේමය. ශාස්තෲන් වහන්සේ මහණෙනි! මේ භික්‍ෂුව දැන් පමණක් විරුද්ධ පක්‍ෂය ඇසුරු නොකරයි. පෙරත් මේ තෙමේ විරුද්ධ පක්‍ෂය ඇසුරු කළ කෙනෙකියි වදාරා අතීත කථාව ගෙනහැර දැක්වූ සේක.
පෙර බරණැස් නුවර සාම නම් රජ රජ කෙළේය. ඒ කාලයේ බෝසතාණන් වහන්සේ ඇමති කුලයක ඉපදී වැඩිවියට පත්වූවාහු ඒ රජුට අර්ථයෙන් ධර්මයෙන් අනුශාසනා කරන්නා වූහ. ඒ රජුට අර්ථයෙන් ධර්මයෙන් අනුශාසනා කරන්නා වූහ. මංගල අශ්වයා පණ්ඩව නම් වේ. ගිරිදත්ත යනු ඔහුගේ අශ්වයා පුහුණු කරන්නාය. ඔහු කොර ගසන්නෙකි. අශ්වයා කට කලියා ලනුව ගෙන ඉදිරියෙන් යන ඒ කොරා දැක මොහු මාව හික්මවන්නේය. යන හැඟීමෙන් ඔහු අනුගමනය කරමින් කොරෙක් විය. අශ්වයාගේ කොර බව රජුට දැන්වූහ. රජතුමා වෙදුන් යැව්වේය. ඔවුහු ගොස් අශ්වයාගේ සිරුරෙහි රෝගයක් නොදැක මොහුගේ රෝගයක් නොදකිමුයි රජුට කීහ. රජතුමා යහලුව! යව මෙහි හේතුව දැනගන්නයි කියා බෝසතුන් යැවීය. හෙතෙම ගොස් අශ්වයා පුහුණුකරන කොර මිනිසා සමග එක්වීම නිසා කොරවූ බව දැන රජුට ඒ බව දන්වා එක්වීම් දෝෂයෙන් මෙසේ වන්නේ යයි දක්වමින්,
යන පළමු ගාථාව කීහ.
සාම රජුගේ පණ්ඩව නම් මංගල අශ්වයා කොර ගසන ගිරිදත්ත විසින් දූෂණය කරන ලදි. පැරණි ස්වභාවය හැර ඔහු අනුකරණය කරයි.
එහි, **හයො සාමස්ස** යනු සාමරාජ රජුගේ මංගල අශ්වයා, **පොරාණ පකතිං හිත්‍වා** යනු තමන්ගේ පැරණි ස්වභාවය වූ ප්‍රියමනාප භාවය හැර, **අනුවිධීයති** යනු අනුව හික්මෙයි, හෙවත් අනුකරණය කරයි.
ඉක්බිති රජතුමා බෝසතුන් යහලුව! දැන් කුමක් කළ යුතුදැයි ඔහුගෙන් විචාළේය. එවිට බෝසතාණන් වහන්සේ කොර නොවූ යහපත් අසුන් බඳින්නෙකු යෙදෙව් විට අශ්වයා පෙර තත්ත්වයට පත්වන්නේ යයි කියා
යන දෙවන ගාථාව කීවේය.
“ඉදින් ඕ හට අනුරූපව, උපන් සොඳුරු බැවින් සැදුම් ලත් පුරුෂයෙක් මුව ලනුව ගෙන අසු මණ්ඩලයෙහි ඇවිද්ද වී නම් කොර බව හැර වහාම අශ්වයාගේ උතුම් ස්වභාවය අනුව හික්මේ.”
එහි, **තනුජො** යනු ඔහුගේ බාල සහෝදරයා යෝග්‍ය පරිදි උපන් නිසාද, අනුජ නමි. ඒ බාල සොහොයුරාගේ වැඩිමලා තනුජයි. මෙය කියන ලද්දේ වෙයි. ඉදින් මහරජ! ඒ ප්‍රියමනාප ආචාර සම්පන්න අශ්වයාට සුදුසු වූ (ගැළපෙන) යහපත් පෙනුමෙන් යුතු **පොසො** මිනිසෙක් **සිඛරාකාර කප්පිතො** යනු යහපත් අයුරින් කපන ලද කෙස් රැවුල් ඇති. **තං** අශ්වයා, **ආනනෙ ගහෙත්‍වා** නාස් ලනුව ගෙන අශ්ව මණ්ඩලයෙහි හික්මවන්නේය. වහාම මේ තෙමේ ඒ කොර ගතිය හැර මේ සුදුසු ආචාර සම්පන්න අසුන් බලන්නා මා හික්මවයි යන හැඟීමෙන් වහාම ඔහු අනුව යයි. අනුව හික්මෙයි. ප්‍රකෘති භාවයෙන්ම සිටියි. රජතුමා එසේ කෙළේය. අශ්වයා ප්‍රකෘති තත්ත්වයේ පිහිටියේය. රජතුමා තිරිසන්ගත සතුන්ගේ පවා අදහස් දන්නේ යයි සතුටු සිත් ඇත්තේ බෝසතාණන් වහන්සේට මහත් කීර්තියක් ගෙන දුන්නේය.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල ගිරිදත්ත (කොරා) දෙව්දත්ය. අශ්වයා විරුද්ධ පක්‍ෂය ඇසුරු කළ භික්‍ෂුවයි. රජ ආනන්දය. පණ්ඩිත ඇමතියා වනාහි මම ම වූවෙමි යි වදාළ සේක.
**යථොදකෙ ආවිලෙ අප්පනෙන** යන මේ දේශනාව බුදුරජාණන් වහන්සේ ජේතවන මහා විහාරයෙහි වැඩවාසය කරන සේක් එක්තරා බමුණු කුමාරයෙකු අරබයා දේශනා කළ සේක. සැවැත් නුවර එක්තරා බමුණු කුමාරයෙක් ත්‍රිවේදයෙහි පරතෙරට ගොස් බොහෝ ක්‍ෂත්‍රිය කුමාරවරුන්ටද බමුණු කුමාරවරුන්ටද මන්ත්‍ර ඉගැන්වීය. ඔහු පසුකලෙක ගිහිජීවිතය අරඹා වස්ත්‍රාභරණ ද දැසිදස්, කෙත්වතු, ගව මහිස, අඹුදරු ආදීන්ගේ ප්‍රයෝජනය සිතමින් රාග, ද්වේශ, මෝහයන්ට වසඟ වී කැළඹුණු සිත් ඇත්තේ විය. මන්ත්‍ර පිළිවෙලින් කියන්නට නොහැකි විය. අතරින් පතර මන්ත්‍රවල අරුත් නොවැටහේ. ඔහු එක්දිනක් බොහෝ සුවඳ, මල් ආදිය රැගෙන දෙව්රම් වෙහෙරට ගොස් බුදුරජාණන් වහන්සේට පූජාකොට වැඳ එකත්පසෙක හිඳ ගත්තේය. බුදුරජාණන් වහන්සේ ඔහු සමග පිළිසඳර පවත්වා මානවකය! කෙසේද? මන්ත්‍ර උගන්වන්නෙහිද? ඔබට මන්ත්‍ර ප්‍රගුණදැයි විමසූහ. ස්වාමීනි! පෙර සිට මන්ත්‍ර ප්‍රගුණයි. ගිහිගෙයි කටයුතුවලට අවධානය යොමුවූ කාලයේ සිට මාගේ සිත කැළඹුණු ස්වභාවයෙන් යුක්තය. ඒ නිසා මට මන්ත්‍ර ප්‍රගුණ නොවෙයි. මතක නැත. ඉක්බිති ඔහුට බුදුරජාණන් වහන්සේ මානවකය! දැන් පමණක් නොවෙයි. පෙරත් සිත නොකැළඹී සිටි කාලයෙහි මන්ත්‍ර ප්‍රගුණ විය. රාගාදියෙන් සිත කැළඹුණු කාලයෙහි නුඹේ මන්ත්‍ර සිහිපත් කරගැනීමට නොහැකි වූයේයයි වදාරා ඔහු විසින් අයදින ලද්දාහු අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජකරන කල්හි බෝසතාණන් වහන්සේ බමුණු මහසල් කුලයෙහි ඉපදී වැඩිවියට පත්වූවාහු තක්සලා නුවරින් මන්ත්‍ර ඉගෙනගෙන දිසාපාමොක් ගුරුතුමා වී බරණැස් නුවර බොහෝ ක්‍ෂත්‍රිය බ්‍රාහ්මණ කුමාරවරුන්ට මන්ත්‍ර ඉගැන්වූහ. ඔහු සමීපයෙහි එක් බමුණු මානවකයෙක් ත්‍රිවේදය ප්‍රගුණ කළේය. එක පදයකවත් සැකයක් නොමැතිව කීමෙහි දෙවන ගුරුවරයා වී මන්ත්‍ර ඉගැන්වීය. හෙතෙම පසුකලෙක ගෘහවාසයට පත්ව, ගෘහ සැප පිළිබඳ සිතිවිල්ලෙන් යුතුව කැළඹුණු සිත් ඇතිව මන්ත්‍ර කියන්නට නොහැකිවිය. ඉක්බිති ගුරුවරයා තමන් සමීපයට පැමිණි ඔහුගෙන් මානවකය! කෙසේද? මන්ත්‍ර ප්‍රගුණදැයි විචාරා ගෘහවාසය හා සම්බන්ධ වූ කාලයේ පටන් මගේ සිත කැළඹුණේය. මන්ත්‍ර කියන්නට නොහැක්කෙමියි කී කල්හි, දරුව! සිත කැලඹුණු කල ප්‍රගුණ කළ මන්ත්‍ර වුවද නොවැටහේ. නොකැළඹුණු කල්හි වනාහි නොවැටහීමක් නම් නැතැයි කියා
යන මේ ගාථා කීවේය.
යම්සේ මඩ මිශ්‍ර වූ නොපෑහුනු ජලයෙහි රන්වන් බෙල්ලන් ද, වට බෙල්ලන් ද, ගල්කැට, වැලි, මත්ස්‍යයන් නොදකියි. එසේම සිත කැළඹුණු කල්හි තමන්ගේ යහපත හෝ අනුන්ගේ යහපත නොදකියි.
යම්සේ නො කැළඹුණු පෑදුනු ජලයෙහි රන්වන් බෙල්ලන්ද, වට බෙල්ලන් ද, ගල්කැට, වැලි, මාලුන් ද ඔහු දකියි. එසේම සිත රාගාදී කෙලෙස්වලින් නොකැළඹුණු කල ඔහු තම යහපතත් අනුන්ගේ යහපතත් දකියි.
එහි, **ආවිලෙ** යනු කැළඹුණු මඩ ඇති, **අප්පසන්නෙ** යනු ඒ කැළඹීම නිසාම අප්‍රසන්න වූ (නොපෑදුනු) **සිප්පික සම්බුකං** යනු රන්වන් බෙල්ලන්ද වට බෙල්ලන්ද මුතු බෙල්ලන්ද **මච්ඡගුම්බං** යනු මාලු සමූහයා, **එවං ආවිලෙ** යනු මෙසේම රාගාදී කෙළෙස්වලින් කැළඹුණු සිතෙහි, **අත්‍ථදත්‍ථං පරත්‍ථං** යනු තමාගේ යහපතත් අනුන්ගේ යහපතත් නොදක්නේය යන අර්ථයි. **සො පස්සති** යනු එසේම සිත නොකැළඹුණු කල ඒ පුරුෂයා තම යහපතත් අන් යහපතත් දකියි.
බුදුරජාණන් වහන්සේ මෙම ධර්මදේශනාව ගෙනහැර දක්වා සිව්සස් වදාරා, ජාතක කථාව නිමවා වදාළ සේක. චතුරාර්ය සත්‍යය දේශනාවගේ කෙළවර බමුණු කුමරා සෝවාන් ඵලයෙහි පිිහිටියේය. එදා මානවකයා මේ මානවකයාම විය. ගුරුවරයා වනාහි මම ම වූවෙමි යි වදාළ සේක.
**වණ්ණගන්‍ධ රසූපෙතො** යන මේ දේශනාව බුදුරජාණන් වහන්සේ වේළුවනාරාමයේ වැඩවාසය කරන සේක් විපක්‍ෂය ඇසුරු කළ භික්‍ෂු කෙනෙකුන් මුල් කරගෙන දේශනා කළ සේක. මෙහි වර්තමාන කථාව යට (මුලින්) සඳහන් කළ කථාව හා සමානය. ශාස්තෲන් වහන්සේ වනාහි මහණෙනි! පවිටන් සමග වාසය නම් ලාමකය. අනර්ථකාරීය. එහි මිනිසුන්ට පවිටන්ගේ ආශ්‍රය අනතුරුදායක බව කියනුම කවරේද? පෙර තිත්ත, අමිහිරි කොහොඹ ගස සමග වාසයට පැමිණ, මිහිරි රස ඇති දිව්‍ය රසය හා සමාන වූ සිත් නැති මිහිරි අඹ ගස පවා අමිහිරි තිත්ත එකක් බවට පත්වූයේ යයි වදාරා අතීත කථාව ගෙනහැර දැක්වූ සේක.
පෙර බරණැස් නුවර බඹදත් රජු රජ කරද්දී කසීරට බමුණු සහෝදරයෝ හතරදෙනෙක් තවුස් පැවිද්දෙන් පැවිදිව හිමවත් පෙදෙසෙහි පිළිවෙලින් පන්සල් තනාගෙන වාසය කළාහුය. ඔවුන්ගේ වැඩිමල් සහෝදරයා කලුරියකොට ශක්‍ර පදවියට පත්විය. හෙතෙම ඒ කාරණය දැන අතරින් පතර සත්අට දවසක් ගිය තැන සහෝදරයන් තුන්දෙනාට උපස්ථාන කිරීම පිණිස එන්නේ එක් දවසක් වැඩිමල් තවුසා වැඳ එකත්පසෙක හිඳ ස්වාමීනි! ඔබවහන්සේට කිනම් දෙයක් අවශ්‍යදැයි විචාළේය. පාණ්ඩු රෝගයෙන් පෙළෙන තාපසයා මට ගින්නෙන් ප්‍රයෝජන ඇතැයි කීවේය. ශක්‍රයා ඔහුට වෑ පොරවක් දුන්නේය. වාසි ඵරසුව නම් මිටට ඇතුල් කිරීම් වශයෙන් වෑයත් වේ පොරවත් වේ. එවිට තවුසා කවරෙක් මේ පොරොව ගෙන දර ගෙන එන්නේදැයි කීහ. ඉක්බිති ශක්‍රයා ඔහුට ස්වාමීනි! ඔබට දර අවශ්‍ය වූ විට අත පිසදමා මේ පොරොව මට දර ගෙනවිත් ගිනි දල්වන්නයි කියන්න. දර ඉබේම ඇවිත් ගිනි දල්වන්නේ යයි කීවේය. මෙසේ කියා ඔහුට වෑ පොරොව දී දෙවැන්නා ළඟට ගොස් ස්වාමීනි! ඔබවහන්සේ කුමකින් ප්‍රයෝජන ඇත්දැයි විචාළේය. ඔහුගේ පන්සල අසලින් ඇතුන් යන මාර්ගයක් ඇත. තවුසා මම ඇතුන්ගෙන් පීඩාවට පත්වීමි. ඇතුන් නිසා මට දුකක් උපදියි. ඔවුන් පලවා හරින්නැයි කීවේය. ශක්‍රයා ඔහුට එක් බෙරයක් ගෙනවිත් දී ස්වාමීනි, මේ බෙර ඇසට ගැසූවිට තොපගේ සතුරෝ පලා යන්නෝය. මේ පැත්තට ගැසූ විට මෙත් සිත් ඇතිව සිව්රඟ සේනාවෙන් පිරිවරා ගන්නේ යයි කියා ඒ බෙරය දී, බාල සහෝදරයා සමීපයට ගොස්, ස්වාමීනි! ඔබ වහන්සේට කවර දෙයකින් ප්‍රයෝජනදැයි විචාළේය. ඔහුද පාණ්ඩු රෝගියෙකි. එහෙයින් මට දීකිරිවලින් ප්‍රයෝජන ඇතැයි කීවේය. ශක්‍රයා ඔහුට එක් මිදුණු කිරි කලයක් දී ඉදින් ඔබ කැමති වන්නේ නම් මෙසේ ආවර්ජනා කරන්න. මහ ගඟක් වී මහා සැඩ පහරක් ඇතිවී නුඹ වහන්සේට රාජ්‍යය ගෙන දෙන්නට පවා සමත් වන්නේ යයි කියා ගියේය. එතැන් පටන් වෑ පොරොව වැඩිමල් සහෝදරයාට ගිනි සපයයි. අනිකා විසින් බෙර ඇසට පහර දුන්විට ඇත්තු පලා යත්. බාල සහෝදරයා දීකිරි අනුභව කරයි.
එකල එක්තරා ඌරෙක් පැරණි ගමක් තිබුණු තැනක හැසිරෙන්නේ බලසම්පන්න එක් විශාල මැණිකක් දුටුවේය. ඒ ඌරා ඒ ලොකු මැණික කටින් ඩැහැගෙන එහි බලයෙන් අහසට පැන නැගී මුහුද මැද එක් දිවයිනකට ගොස් මෙහි දැන් මා විසින් වාසය කිරීමට වටින්නේ යයි එහි බැස පහසු තැනක එක් තිඹිරි ගසක් මුල වාසය කෙළේය. ඌරා දිනක් ඒ ගස මුල මැණික තමා ඉදිරියෙහි තබා නින්දට ගියේය. ඉක්බිති කසීරට වැසි එක්තරා මිනිසෙක් මොහු අපට නොගැළපෙන්නේ යයි මව්පියන් විසින් ගෙදරින් නෙරපන ලද්දේ වරායක් සහිත වූ ගමකට ගොස් නැවියන්ගේ කම්කරුවෙක් වී නැවකට නැගී යන්නේ මුහුද මැදදී නැව කැඩුණු නිසා ලෑල්ලක් පිහිට කරගෙන ඒ දිවයිනටම පැමිණ ලොකු කුඩා පළතුරු සොයන්නේ ඒ ඌරා නිදන අයුරු දැක සෙමින් ගොස් ලොකු මැණික ගෙන එහි අනුහසින් අහසට පැන නැගී දිඹුල්ගසේ හිඳගෙන මෙසේ සිතුවේය. මේ ඌරා මේ මැණිකේ ආනුභාවයෙන් අහසින් සැරිසරන්නෙකු වී මෙහි වාසය කරන්නේ යයි හඟිමි. මා විසින් වනාහි පළමුවෙන්ම මූ මරා මස් කා පසුව යන්නට වටී යයි සිතුවේය. හෙතෙම එක් දණ්ඩක් කරා ඌරාගේ හිසට හෙළුවේය. ඌරා නැගිට මැණික නොදැක වෙව්ලමින් ඒ මේ අත දුවයි. ගස උඩ සිටි පුරුෂයා සිනාසුනේය. ඌරා වටපිට බලන්නේ ඒ පුරුෂයා දැක ඒ ගසට හිසෙහි පහරදී එහිම මළේය.
ඒ පුරුෂයා බැස ගිනි ගසා ඌරාගේ මස් පුළුස්සා කා අහසට පැන නැගී හිමාල වනය උඩින් යන්නේ අසපුව දැක දෙටු තවුසාගේ අසපුව ළඟ බැස දෙතුන් දිනක් වාසයකොට තවුසාට වත් පිළිවෙත් කෙළේය. වෑ පොරවේ බලමහිමයද දුටුවේය. ඔහු මෙය මා විසින් ගැනීමට වටනේ යයි සිතා මැණිකේ බලයද තාපසයාට දක්වා, ස්වාමීනි! මාගේ මේ මැණික ගෙන වෑපොරව මට දෙවයි කීවේය. තාපසයා අහසින් හැසිරෙනු කැමැත්තේ ඒ මැණික ගෙන වෑපොරව ඔහුට දුන්නේය. ඔහු එය ගෙන ටික දුරක් ගොස් වෑපොරව පිරිමැද වෑපොරව! තවුසාගේ හිස සිඳ ලොකු මැණික මට ගෙන එවයි කීවේය. වෑපොරව ගොස් තවුසාගේ හිස සිඳ මැණික් ගල ගෙනාවේය. හෙතෙම වෑපොරව සැඟවුණු තැනක තබා මද්දුම තවුසා ළඟට ගොස් කීපදිනක් වාසය කොට බෙරයෙහි බලය දැක ලොකු මැණික දී බෙරය ගෙන පෙර පරිද්දෙන්ම ඔහුගේද හිස ගස්වා, කණිටු තවුසා වෙත එළඹ දී කලයේ බලමහිමය අසා ලොකු මැණික දී දීකලයද ගෙන පෙර පරිද්දෙන්ම ඔහුගේ හිස සිඳුවා ලොකු මැණිකද, වෑපොරවද, බෙරයද, දීකලයද රැගෙන අහසට පැන නැගී බරණැසට නුදුරෙහි සිට බරණැස් රජුට රාජ්‍යය දෙව, නැතිනම් යුද්ධ කරවයි එක් පුරුෂයෙකු අත ලිපියක් යැවීය.
රජතුමා ලියමන අසාම සොරා ගන්නෙමියි නික්මුනේය. අර පුරුෂයා එක් බෙර පලුවකට පහර දුන්නේය. එවිට සිවුරඟ සෙනඟ ඔහු වටා පිරිවරා ගත්තේය. රජතුමා පසුබසින බව දැන දී කලය විසිරෙව්වේය. එවිට මහ ගඟක් ඇතිවිය. මහජනයා කිරිවල එරී (ගලී) නික්මෙන්නට නොහැකි වූහ. වෑපොරව පිරිමැද රජුගේ හිස සිඳ රැගෙන එවයි කීවේය. වෑපොරව ගොස් ඔහුගේ හිස රැගෙන විත් ඔහුගේ පාමුල දැම්මේය. එකෙකුත් ආයුධ ඔසවන්නට සමත් නොවීය. ඔහු මහත් බලයෙන් පිරිවරන ලද්දේ නගරයට පිවිස අභිෂේක කරවා ‘දධිවාහන’ නම් රජවී දැහැමින් රජ කරවීය.
දිනක් ඔහු මහ ගඟෙහි දැල් කොටුවක ජලක්‍රීඩා කරද්දී කර්ණ මුණ්ඩ නම් පොකුණෙන් දෙවියන් විසින් පරිභෝග කරන ලද එක් අඹ ගෙඩියක් ගඟෙහි ගසාගෙන අවුත් දැලෙහි රැඳුනේය. දැළ ඔසවන්නෝ එය දැක රජුට දුන්නාහුය. එය ලොකු කලයක් පමණ රවුම් රන්වන් එකක් විය. රජතුමා මේ කිනම් ගෙඩියක්දැයි වැද්දන්ගෙන් විචාරා අඹ ගෙඩියක් යයි අසා අඹරස විඳ ඒ ඇටය තම රජ උයනේ සිටුවා කිරිදිය ඉස්සවාපීය. ගස හැදී තුන්වන අවුරුද්දේ ගෙඩි හට ගත්තේය. අඹ ගසට සත්කාර වැඩිවිය. කිරි දියර ඉසිත්. සුවඳ පසඟුල් දෙත්. මල්දම්වලින් වටකරත්. සුවඳ තෙලින් පහන් දල්වත්. ඒ අඹගසට පටසළුවෙන් කළ වැටක් විය. මිහිරි අඹගෙඩි රන්වන් විය. දධිවාහන රජතුමා සෙසු රජවරුන්ටත් අඹඵල යවන්නේ අඹඇට සිටුවා අඹගස් රෝපණය කරාවි යන බියෙන් අංකුර හටගන්නා තැන වඩු කටුවලින් විද යැව්වේය. ඔවුන්ගේ අඹ අනුභවකොට සිටුවන ලද ඇට පැල නොවෙයි. ඔවුහු මීට හේතු කවරේදැයි විමසමින් ඒ රහස දැන ගත්තාහුය.
මේ අතර එක්තරා රජෙක් උයන්පල්ලා කැඳවා දධිවාහන රජුගේ අඹවල රස නසා තිත්ත භාවයට පත්කළ හැකි වන්නෙහිදැයි විචාරා, එසේය මහරජතුමනියි කී කල්හි එසේනම් යවයි දහසක් දී යැව්වේය. හෙතෙම බරණැසට ගොස්, එක් උයන්පල්ලෙකු පැමිණියේ යයි රජුට දන්වා රජු විසින් කැඳවන ලද්දේ, රජු වෙත පිවිස රජුට වැඳ නුඹ උයන්පල්ලෙක්දැයි විචාළේය. එසේය දේවයන් වහන්සයයි කියා තමන්ගේ හැකියාවන් බලමහිමය වර්ණනා කෙළේය. රජතුමා යව, අපගේ උයන්පල්ලා සමීපයේ හිඳුවයි කීවේය. ඔවුන් දෙදෙනා එතැන් පටන් උයන සංරක්‍ෂණය කරති. අළුතින් පැමිණි උයන්පල්ලා අකාලයෙහි මල්, ගෙඩි ඇති කරමින් උයන සිත්කලු කෙළේය. රජතුමා ඔහුට පැහැදී පැරණි උයන්පල්ලා ඉවත්කොට අළුත් උයන්පල්ලාට උයන බාර කෙළේය. හෙතෙම උයනේ පාලනය තමන් අතට පත්වූ බව දැන අඹගස වටකොට කොහොඹ ගස්ද අඟුල් වැල් හෙවත් අඟුන වැල් රෝපණය කෙළේය. පිළිවෙලින් කොහොම ගස් වැඩුනේය. මුලෙන් මුල ද අත්තෙන් අත්තද ගැටී එකිනෙක වෙලී බැඳුනේ විය. ඒ නිසා කටුක අමිහිරි රස එක්වීමෙන් එතෙක් මිහිරි අඹඵල තිත්ත රස විය. කොහොඹ කොළ රස සමාන විය. අඹඵල තිත්ත බව දැන උයන්පල්ලා පලා ගියේය.
දධිවාහන රජතුමා උයනට ගොස් අඹගෙඩි කන්නේ කටට ගත් අඹරසය කොහොඹ කහට මෙන් ගිලින්නට නොහැක්කේ කාරා බිම හෙලීය. එකල බෝසතාණන් වහන්සේ ඒ රජුට අර්ථයෙන් ධර්මයෙන් අනුශාසනා කරන්නෙකු වූ සේක. රජතුමා බෝසතාණන් වහන්සේ අමතා, පඬිතුමනි, මේ අඹගසට කළමනා ප්‍රතිකාරයෙන් අඩුවක් නැත. එසේ තිබියදීත් අඹගෙඩි තිත්ත විය. ඒ කුමක් නිසාදැයි විමසන්නේ,
යන පළමු ගාථාව කීවේය.
මේ අඹ පෙර වර්ණයෙන්, සුවඳින්, රසයෙන් යුක්ත වූයේ විය. ඒ පුද සැලකිලිම ලබන්නේ කුමක් නිසා අඹ දැන් අමිහිරි තිත්ත රස වූයේද?
ඉක්බිති අඹ නීරස වීමට කරුණු කියන්නා වූ බෝසතාණන් වහන්සේ,
යන දෙවන ගාථාව කී සේක.
“දධිවාහන රජතුමනි, ඒ අඹ ගස කොහොඹ ගස් පිරිවරකොට ඇත්තේ මුලෙන් මුල බැඳී, අත්තෙන් අත්ත ගැටී සිටියි. අමිහිරි කොහොඹ සමග එක්වීමෙන් මිහිරි අඹ ගස තිත්ත ඵල ඇත්තේ විය.”
එහි, **පුචිමන්‍ද පරිවාරො** යනු කොහොඹ ගස් පිරිවරකොට ඇත්තේ, **සාඛා සාඛා නිසෙවරෙ** යනු කොහොඹ අතු හා අඹ අතු එකට ඇසුරු කිරීමෙන් ගැටීමෙන්, **අසාත සන්නිවා සෙන** යනු අමිහිරි කොහොඹ සමග ඇසුරු කිරීමෙන්, **තෙන** යනු ඒ කාරණයෙන් **අයං අම්බො කටුකප්ඵලො** මේ අඹගස අමිහිරි තිත්ත ඇත්තේ විය.
රජතුමා ඔහුගේ කීම අසා සියලුම කොහොඹ ද අඟුනවැල් ද කපා දමවා මුල් උදුරා දමවා වටේට අමිහිරි රස උපදවන පස් ඉවත්කොට මිහිරි බව ඇතිකරන පස් දම්මවා කිරිවතුර, හකුරු, සුවඳ දියෙන් අඹගස සංරක්‍ෂණය කරවීය. ඒ අඹ මිහිරි රස සංයෝගයෙන් නැවත මිහිරි රස විය. රජතුමා මුල් උයන්පල්ලාටම උයන පවරා දී දිවි ඇතිතෙක් වාසය කොට කම්වූ පරිද්දෙන් මියපරළොව ගියේය.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල මම ම නුවණ ඇති ඇමතියා වූයෙමි.
**උච්චෙ විටභිමාරායහ** යන මේ දේශනාව බුදුරජාණන් වහන්සේ ජේතවනාරාමයේ වැඩවාසය කරනසේක් එක්තරා මහලු භික්‍ෂුවක මුල්කර ගෙන දේශනා කළ සේක. එක්දිනක් අගසව් දෙදෙනා වහන්සේ ඔවුනොවුන් ප්‍රශ්න අසා විසඳමින් සිටින අවස්ථාවක එක්තරා මහලු භික්‍ෂුවක් අගසව් දෙදෙනා වහන්සේ ළඟට ගොස් තුන්වැන්නෙකු වී හිඳගෙන ස්වාමීනි, අපිද නුඹ වහන්සේලාගෙන් ප්‍රශ්න විචාරන්නෙමු. නුඹවහන්සේලාත් තමන්ගේ සැක කරුණු ඇතොත් අපෙන් විමසුව මැනවයි කීවේය. දෑගසව්වන් වහන්සේලා ඒ භික්‍ෂුව පිළිකුල් කොට නැගිට වැඩියහ. තෙරුන් වහන්සේලාගෙන් බණ ඇසීමට සූදානම්ව සිටි පිරිස රැස්වීම විසිරී ගිය අවස්ථාවෙහි බුදුරජාණන් වහන්සේ වෙත ගොස් සිටිනවිට අවේලාවේ කුමක් නිසා ආවහුදැයි වදාළ කල්හි ඒ සිද්ධිය දන්වා සිටියහ. එවිට බුදුහු මහණෙනි, සැරියුත් මුගලන් දෙදෙනා මේ භික්‍ෂුව පිළිකුල්කොට කථා නොකර ඉවත්ව ගියේ, දැන් පමණක් නොවේ. පෙරත් මෙසේ ඉවත්ව ගියාහුයයි වදාරා අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී බෝසතාණන් වහන්සේ වනාන්තරයක රුක් දෙවියෙකු වී සිටි සේක. ඉක්බිති හංසපැටව් දෙදෙනෙක් චිත්‍රකූට පර්වතයෙන් නික්මී ඒ ගසෙහි හිඳ ගොදුරු පිණිස ගොස් ආපසු එමින් ද ඒ බෝසතාණන් වහන්සේ සමග හංස පෝතකයන්ගේ විශ්වාසයක් ඇතිවිය. යන එන ගමන්වලදී ඔවුනොවුන් සතුටු වී දැහැමි කථා කියා යන්නාහුය. ඉක්බිති එක්දිනක් ඔවුන් ගස මුදුනේ සිට බෝසතාණන් වහන්සේ සමග කථාකරන කල්හි එක් හිවලෙක් ඒ ගස යට සිට ඒ හංසපැටව් සමග කථා කරමින්,
යන පළමු ගාථාව කීවේය.
“උස් ගසක අත්තකට නැගී රහසිගතව මන්ත්‍රණය කරන්නාහුය. බිමට බැස කථා කරව් මෘගරාජයා ද අසන්නේය.”
එහි, **උච්චෙ විටභිමාරුය්හ** යනු ස්වභාවයෙන්ම උස මේ ගසෙහි වඩා උස දෙබලකට නැගී, **මන්තයව්හො** යනු මන්ත්‍රණය කරව්. කථා කරව්. **නීචෙ ඔරුය්හ** යනු ගසින් බැස පහත් තැන සිට මන්ත්‍රණය (කතා) කරව්. **මිගරාජාපි සොස්ස ති** යනු තමා මෘගරාජයෙකු (සිංහයෙකු) කොට කීවේය. හංස පැටව් පිළිකුල්කොට නැගිට චිත්‍රකූටයටම ගියෝය.
ඔවුන් ගියකල්හි බෝසතාණන් වහන්සේ හිවලාට
යන දෙවන ගාථාව කී සේක.
“යම් කරුණකින් හංසයා හංසයා සමගද දෙවියා දෙවියා සමගද මන්ත්‍රණය කෙරේද? ඒ මන්ත්‍රණයෙහි (කතාවෙහි) ශරීරය, ජාතිය, ස්වරය, ගුණය යන සතර කරුණකින් හීන වූ තට කවර නම් ප්‍රයෝජනයෙක්ද? සිගාලය! බිලයට පිවිසෙව.”
එහි, **සුපණ්ණො** යනු යහපත් පියාපත් ඇති හංසයා **සුපණ්ණෙන** යනු දෙවන හංස පෝතකයා සමග, **දෙවො දෙවෙන** යනු ඒ දෙදෙනාම දෙවියන් කොට (සලකා දෙවියා දෙවියන් සමග යනුවෙන්) කියයි. **චතුමට්ඨස්ස** යනු සිරුරෙන්, ජාතියෙන්, හඬින් (ස්වරය) ගුණයෙන් යන මේ කරුණු හතරින් ඔපමට්ටම් වූ පිරිසිදු වූ ඔබට යන වචනාර්ථයයි. අපිරිසිදු වුව හිවලාට ප්‍රශංසා කරන වචනයෙන් නින්දා කරමින් මෙසේ කීය. මේ කරුණු හතරින් ලාමක වූ පහත් වූ හිවලාට ඔබට මෙහි කවර ප්‍රයෝජනයක්ද යන මෙය මෙහිදීත් අදහස් කරන ලදි. **බිලං පවිස** යන මෙය බෝසතාණන් වහන්සේ බියජනක අරමුණු පෙන්වා හිවලා පලා යවමින් කීහ.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල මේ මහලු පැවිද්දා හිවලා විය. හංස පෝතකයෝ දෙදෙනා සැරියුත් මුගලන් දෙදෙනාය. රුක් දෙවියා වනාහි මම ම වෙමි යි වදාළ සේක.
**සීහංගුලී සීහනඛො** යන මේ දේශනාව බුදුරජාණන් වහන්සේ ජේතවනාරාමයේ වැඩවාසය කරන සේක් කෝකාලික තෙරුන් අරබයා වදාළ‌ සේක. එක් දවසක් වනාහි කෝකාලික භික්‍ෂුව අන්‍ය බහුශ්‍රැත ධර්මකථිකයන් වහන්සේලා ධර්මය දේශනා කරන කල්හි තමනුත් ධර්මය කියනු කැමැත්තේ විය යනාදිය සියල්ල යට (මුලින්) කියන ලද අන්දමට විස්තර කළයුතුය. ඒ ප්‍රවෘත්තිය අසා බුදුරජාණන් වහන්සේ මහණෙනි, කෝකාලික භික්‍ෂුව තමන්ගේ හඬින් ප්‍රකට වූයේ දැන් පමණක් නොවෙයි. පෙරත් එසේ ප්‍රකටවීයයි වදාරා අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී අප මහා බෝසතාණන් වහන්සේ හිමාලය වන පෙදෙසෙහි සිංහයෙක් වී ඉපිද එක් හිවලියක සමග සංවාසයේ යෙදීමෙන් පුතෙකු ලැබූහ. ඒ සිංහ පැටියා ඇඟිලිවලින්, නියවලින්, කෙසරුවලින්, පැහැයෙන්, හැඩරුවෙන් මේ ආකාරවලින් පියා හා සමාන විය. කටහඬින් මව හා සමාන විය. ඉක්බිති එක් දිනක් වැස්ස වැස පහවූ කල්හි (නතර වූ විට) සිංහයෝ නාද කර කර ක්‍රීඩා කරන කල්හි ඒ සිංහ පැටවාද සිංහයන් අතරෙහි නාදකරනු කැමතිව හිවල් හඬින් නාද කෙළේය. ඉක්බිති මොහුගේ ශබ්දය අසා සිංහයෝ නිහඬ වූහ. ඔහුගේ හඬ අසා බෝසතාණන් වහන්සේගේ ස්වකීය වර්ගයට අයත් වෙනත් සිංහ පුත්‍රයෙක් පියාණෙනි, මේ සිංහයා පැහැයෙන් හැඩරුවින් අප හා සමානයි. නමුත් මොහුගේ ශබ්දය වනාහි වෙනස්ය. මේ කවරෙක්දැයි විමසමින්
යන පළමු ගාථාව කීවේය.
“සිංහයන්ට බඳු ඇඟිලි ඇති, සිංහයන්ට බඳු නිය ඇති, සිංහ පාදයන්ගෙන් පිහිටි මේ සිංහ තෙමේ සිංහ රංචුවෙහි හුදකලාව අනෙක් පරිද්දෙකින් (හිවල් හඬින්) නාද කෙරේ.”
එහි, **සීහපාද පතිට්ඨිතො** යනු සිංහ පාදයන්ගේම පිහිටියේ (සිංහ පාද ඇති) **එකො නදති අඤ්ඤථා **යනු තනිව සෙසු සිංහයන්ට අසමානව හිවල් හඬින් නාදකරමින් අන් අයුරින් නාද කරයි.
ඒ අසා බෝසතාණන් වහන්සේ දරුව! මේ ඔබේ සහෝදරයාය. හිවලියගේ පුත්‍රයාය. රූපයෙන් මා හා සමානය. හඬින් මව හා සමානයයි කියා හිවලියගේ පුතා අමතා දරුව! නුඹ මෙතැන් පටන් මෙහි වාසය කරමින් ශබ්ද නොකර වාසය කරන්න. ඉදින් යළිත් නාද කළොත් ඔබේ හිවල් බව ඔවුහු දැනගන්නාහු යයි අවවාද දෙමින්
යන දෙවන ගාථාව කීවේය.
“සිංහ රාජයාගේ පුත්‍රයාණෙනි! ඔබ නාද නොකරන්න. නිහඬව වනයෙහි වාසය කරන්න. ඔබ ඔබේ ස්වරයෙන් (හඬින්) හැඳින ගනී. ඔබට පියාගේ කටහඬ නැත්තේය.”
එහි, **රාජ පුත්ත** යනු මෘගරාජ වූ සිංහයාගේ පුත්‍රයාණෙනි! මේ අවවාදය අසා නැවත සිංහපැටියා නාද කරන්නට උත්සාහ නොගත්තේය.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල හිවලා කෝකාලික භික්‍ෂුව විය. සහජාතික පුත්‍රයා රාහුල කුමාරයාය. මෘගරාජයා (සිංහයා) වනාහි මම ම වූවෙමි යි වදාළ සේක.
**නෙතං සීහස්ස නදිතං** යන මේ දේශනාව බුදුරජාණන් වහන්සේ දෙව්රම් වෙහෙරෙහි වැඩවාසය කරන සේක් කෝකාලික තෙරුන් මුල් කරගෙනම දේශනා කළ සේක. ඒ තෙරුන් වහන්සේ එකල ධර්මය හඬ නගා කියනු කැමැත්තේ විය. බුදුරජාණන් වහන්සේ ඒ පුවත අසා අතීත සිද්ධිය ගෙනහැර දැක්වූ සේක.
පෙර බරණැස් නුවර බඹදත් රජු රාජ්‍යය කරනු ලබන කල්හි බෝසතාණන් වහන්සේ ගොවි කුලයෙහි ඉපිද වැඩිවියට පැමිණ ගොවිතැනින් දිවි ගෙවූ සේක. එකල එක් වෙළෙන්දෙක් කොටළුවන් පිට බඩු ගෙනයමින් වෙළඳාම් කරමින් හැසිරෙයි. ඔහු ගිය ගිය තැන්වලදී කොටළුවාගේ පිටින් බඩු බා කොටළුවාට සිංහ සමක් පොරවා ඇල් හා බාර්ලි (යව) කුඹුරුවලට මුදාහරියි. කෙත් රකින්නෝ කොටළුවා දැක සිංහයෙකු යන හැඟීමෙන් ළංවීමට නොහැකි වෙත්. ඉක්බිති දිනක් ඒ වෙළෙන්දා එක්තරා ගම් දොරටුවක (ගමක) ගෙයක් කුලියට ගෙන උදේ බත උයවන අතරේ කොටළුවාට සිංහ හම පොරවා බාර්ලි (යව) කුඹුරකට මුදා හැරියේය. කුඹුර රකින්නෝ සිංහයෙකු යන හැඟීමෙන් ළඟට යාමට නොහැකි වන්නේ ගෙට ගොස් දැන්වූහ. එවිට සියලු ගම්වැසියෝ ආයුධ රැගෙන හක් පිඹිමින්, බෙර ගසමින් කුඹුර ළඟට ගොස් මහත් නාද කළහ. කොටළුවා මරබියෙන් බියපත්ව කොටළු හඬින් නාද කෙළේය. ඉක්බිති මොහුගේ කොටළු බව දැන බෝසතාණන් වහන්සේ
යන පළමු ගාථාව කී සේක.
“මෙය සිංහයෙකුගේ නාදය නොවේ. ව්‍යාඝ්‍රයෙකුගේවත්, දිවියෙකුගේවත් නාදය නොවේ. සිංහ හමක් පොරවාගත් පහත් කොටළුවා නාද කරයි.”
එහි, **ජම්මො** යනු ලාමක (පහත්) ගම්වැසියෝ ද ඌගේ කොටළු බව දැන ඇට කඩමින් තලා සිංහ හම රැගෙන ගියාහුය.
ඉක්බිති ඒ වෙළෙන්දා අවුත් ඒ ව්‍යසනයට (විපතට) පත් කොටළුවා දැක
යන දෙවන ගාථාව කීවේය.
“කොටළුවා සිංහහම් පොරවන ලදුව බොහෝ කාලයක් කොළ පැහැති යව කෑවේය. කොටළු හඬින් හඬමින් විනාශයට පත්විය.”
එහි, **තං** යනු නිපාත මාත්‍රයකි. මේ **ගද්‍රභො** කොටළුවා තමන්ගේ කොටළු බව නොපෙන්වා, **සීහ චම්මෙන පාරුතො චිරම්පි** සිංහ හම පොරවන ලදුව කලක්, **හරිතං යවං කාදෙය්‍යා** නිල්වන් යව කෑවේය යන අර්ථයි. **රවමානොව දූසයි** යනු තමාගේ කොටළු හඬ හඬමින් තමා විනාශ විය. මෙහි සිංහ හමේ දෝෂයක් නැත. ඔහු මෙසේ කියද්දීම කොටළුවා එහිම වැතිරී මළේය. වෙළෙන්දාද ඌ හැරදමා ගියේය.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල කොටළුවා මේ කෝකාලිකය. නුවණ ඇති ගොවියා වනාහි මම ම වූවෙමි යි වදාළ සේක.
**පස්ස සද්ධාය සීලස්ස** යන මේ දේශනාව බුදුරජාණන් වහන්සේ දෙව්රම් වෙහෙරෙහි වැඩවාසය කරන සේක් එක්තරා සැදැහැති උවසුවෙකු මුල්කරගෙන දේශනා කළ සේක. ඒ උපාසකයා වනාහි සැදැහැ ඇත්තේය. ප්‍රසන්න ආර්ය ශ්‍රාවකයෙකි. එක්දිනක් දෙව්රම් වෙහෙරට යන්නේ සවස අචිරවතී ගංතෙරට ගොස් නැවියන් නැව ඉවුරෙහි තබා බණ ඇසීමට ගියකල්හි තොටෙහි නැව නොදැක බුද්ධාලම්භන ප්‍රීතිය ඇතිකරගෙන ගඟට බැස්සේය. පා ජලයෙහි ගිලා නොබැස්සේය. ඔහු පොළෝ තලයෙහි යන්නාක් මෙන් ගඟ මැදට ගියකල්හි රළ පහර දුටුවේය. ඉක්බිති ඔහුගේ බුද්ධාලම්භන ප්‍රීතිය මද වූයේ පා ගිලෙන්නට පටන් ගත්තේය. ඔහු බුද්ධාලම්භන ප්‍රීතිය දැඩිකොට ජලය මතුපිටින්ම ගොස් දෙව්රමට පිවිස බුදුරජාණන් වහන්සේට වැඳ එකත්පසෙක හිඳ ගත්තේය. බුදුරජාණන් වහන්සේ ඔහු සමග පිළිසඳර කථාකොට උපාසකය! කෙසේද? වැඩි අපහසුවක් නැතිව ආවෙහිදැයි විචාරා? ස්වාමීනි! බුද්ධාලම්භන ප්‍රීතිය උපදවාගෙන ජල මතුපිට පිහිට ලබාගෙන පොළොව පාගාගෙන එන්නාක් මෙන් ආවෙමියි කී කල්හි උපාසකය! නුඹ පමණක් බුදුගුණ මෙනෙහිකොට පිහිට ලැබුවේ නොවේ. පෙරත් උපාසකවරු මුහුද මැද නැව කැඩුණුවිට බුදුගුණ සිහිකිරීමෙන් පිහිට ලැබුවාහුයයි වදාරා ඔහු විසින් ඉල්ලන ලද්දාහු අතීත කථාව ගෙනහැර දැක්වූහ සේක.
යටගිය දවස කසුප් සම්බුදුරජාණන් වහන්සේගේ කාලයේදී සෝවාන් වූ ආර්ය ශ්‍රාවකයෙක් කරණවෑමි කෙළෙඹි පුත්‍රයෙකු සමග නැවකට නැංගේය. ඒ කරණවෑමියාගේ බිරිඳ ආර්යයෙනි! මොහුගේ සැපදුක් නුඹට බාරයි කියා කරණවෑමියා ඒ උපාසකයා අතට පත් කළාය. ඉක්බිති ඒ නැව හත්වෙනි දින මුහුද මැදදී කැඩුනේය. ඒ දෙදෙනා එක් ලෑල්ලක වැතිරී එක් දූපතකට පැමිණියාහුය. එහිදී ඒ කරණවෑමියා කුරුල්ලන් මරා පිස කන්නේ උපාසකයාටද දෙයි. උපාසකයා මට අවශ්‍ය නැතැයි කියා අනුභව කරයි. ඔහු “අපට මේ ස්ථානයේ තුන් සරණේ හැර වෙනත් පිහිටක් නැතැයි” සිතුවේය. ඔහු තෙරුවන් ගුණ සිහි කෙළේය. ඉක්බිති මොහු තෙරුවන් ගුණ සිහිකරත් සිහිකරත්ම ඒ දිවයිනේ උපන් නාරජ තමන්ගේ සිරුර මහ නැවක්කොට මැව්වෝය. මුහුදු දෙවියා නැව පදවන්නා (නියාමකයා) විය. නැව රන් රුවණින් පිරෙව්වේය. කුඹ ගස් තුනකි. ඉඳුනිල් මැණික්මය යොත් (ලණු) විය. රණින් කළ ලෑලිය.
මුහුදු දේවතාවා නැවේ සිට ජම්බු ද්වීපයට (බරණැසට) යනු කැමැත්තෝ ඇත්දැයි ඝෝෂා කෙළේය. උපාසකයා අපි යන්නෙමුයි කීවේය. එසේනම් එන්න. නැවට නගින්නයි කීය. හෙතෙම නැවට නැග කරණවෑමියා කැඳවීය. මුහුදු දේවතාවා ඔබට යන්නට ලැබෙයි. මොහුට යන්නට ලැබෙන්නේ නැතැයි කීවේය. ඒ කුමක් නිසාදැයි ඇසීය. මොහුට සිල්ගුණ හා යහපත් පැවැත්මක් නැත. එයයි කාරණය. මම නුඹ සඳහා නැව ගෙනාවෙමි. මොහු සඳහා නොගෙනාවෙමියි කීහ. එසේ වේවා! මම තමා විසින් දුන් දානයේ රකින ලද සීලයේ, වඩන ලද භාවනාවේ අනුසස් මොහුටද අනුමෝදන් කරමියි අනුමෝදනා කරවීය. කරණවෑමියා අනුමෝදන් වෙමියි ස්වාමීනියි කීය. දේවතාවා දැන් ගන්නෙමියි, ඔහුද නංවාගෙන ඒ දෙදෙනා මුහුදෙන් එතෙර කරවා ගඟ දිගේ බරණැස් නුවරට ගොස් තමන්ගේ ආනුභාවයෙන් දෙදෙනාට ඔවුන්ගේ නිවෙස්වල ධනය පිහිටුවා නුවණ ඇති අය සමගම ආශ්‍රය කළයුතුයි. ඉදින් මේ කරණවෑමියා මේ උපාසකයා සමග ආශ්‍රය නොකළානම් මුහුද මැදදීම නැසෙන්නට තිබුණි යනුවෙන් නුවණැතියන්ගේ ආශ්‍රයෙහි ගුණ කියමින්
යන ගාථා කීවේය.
ශ්‍රද්ධාවෙහි ද, සීලයෙහි ද, පරිත්‍යාගයෙහි ද ප්‍රතිඵලය බලන්න. නාගයා නැවක හැඩයෙන් යුක්තව උපාසකයා ජලයේ උසුලාගෙන යයි.
සත්පුරුෂයන් ඇසුරු කරන්න. සත්පුරුෂයන් සමගම මිතුරුකම් පවත්වන්න. සත්පුරුෂයන්ගේ ඇසුර නිසා කරණවෑමියා සුවසේ යයි.
එහි, **පස්ස** යනු කිසිවෙකු නියම නොකොට බලව් යනුවෙන් අමතයි. **සද්ධායා** යනු ලෞකික ලෝකෝත්තර ශ්‍රද්ධාවෙන් සීලයෙහිද මේ ක්‍රමයමයි. **චාගස්සා** යනු දානවස්තු පරිත්‍යාගයේද කෙලෙස් පරිත්‍යාගයේද, **අයං ඵලං** යනු මේ ඵලයයි. ගුණය ආනිසංසය යන අර්ථයි. නැතහොත් පරිත්‍යාගයෙහි ප්‍රතිඵලයද බලව. මේ නාගයා නැවක හැඩයෙන් යුතුව යනුවෙන් මෙසේ මෙහි අර්ථය දතයුතුයි. **නාවාය වණ්ණෙන** යනු නැවක හැඩයෙන්, **සද්ධං** යනු රත්නත්‍රය කෙරෙහි පිහිටි ශ්‍රද්ධාවයි. **සබ්භිරෙව** යනු නුවණ ඇත්තන් සමගම, **සමාසෙථා** යනු එක්ව වසන්නේය යන අර්ථයි. **කුබ්බෙථ** යනු කරන්නේය. **සන්‍ථවං** යු මිතුරුව විසීමයි. තෘෂ්ණා වශයෙන් ඇසුරු කිරීම වනාහි කිසිවෙකු සමගත් නොකළ යුතුයි. **නහාපිතො** යනු කරණවෑමි කෙළෙඹි පුත්‍රයා. **නහාපිතො** පාඨයකි.
මෙසේ මුහුදට අරක් ගත් දේවතාවා අහසෙහි සිට දහම් දෙසා අවවාද දී නාගරාජයා ගෙන තමන්ගේ විමානයටම ගියේය.
බුදුරජාණන් වහන්සේ මේ ධර්මදේශනාව ගෙනහැර දක්වා චතුරාර්ය සත්‍යය දේශනාවකොට ජාතක කථාව නිමවා වදාළ සේක. චතුරාර්ය සත්‍යය දේශනාවගේ කෙළවර උපාසකයා සකෘදාගාමි ඵලයෙහි පිහිටියේය. එකල සෝවාන් වූ උපාසකයා පිරිනිවීය. එකල නාරජු සැරියුත් තෙරුන්ය. මුහුදට අරක් ගත් දේවතාවා වනාහි මම ම වූවෙමි යි වදාළ සේක.


5. රුහක වර්‍ගය
**අම්භො රුහක ඡින්නාපි** යන මේ දේශනාව, බුදුරජාණන් වහන්සේ දෙව්රම් වෙහෙරෙහි වැඩවාසය කරන සේක් පැරණි භාර්යාවගේ පෙළඹවීමක් මුල්කරගෙන වදාළ සේක. විස්තර කථාව අටවන නිපාතයේ ඉන්‍ද්‍රිය ජාතකයේ මතු සඳහන් වන්නේය. බුදුරජාණන් වහන්සේ ඒ භික්‍ෂුවට මහණ! ඔබට වනාහි මේ ස්ත්‍රිය අනර්ථකාරීය. පෙර ආත්මයකත් ඈ ඔබට රජු සහිත පිරිස් මැද ලජ්ජා කරවා පමුණුවා ගෙදරින් නෙරපා හරින ලදැයි වදාරා අතීත කථාව ගෙනහැර පෑ සේක.
පෙර බරණැස් නුවර බඹදත් රජු රජ කරද්දී අප මහා බෝසතාණන් වහන්සේ ඔහුගේ අගමෙහෙසියගේ කුසෙහි පිළිසිඳගෙන ඉපදී වැඩිවියට පත්වූවාහු පියාගේ ඇවෑමෙන් රාජ්‍යයෙහි පිහිටා දැහැමින් රාජ්‍යය කළ සේක. ඔහුට රුහක නම් පෙරවි බමුණෙක් සිටියේය. රුහකට ‘පුරාණි’ නම් බැමිණිය බිරිඳ වූවාය. රජතුමා බමුණාට අශ්ව භාණ්ඩවලින් අලංකාර කොට අශ්වයෙකු දුන්නේය. බමුණා ඒ අසුපිට නැග රජුට උපස්ථානයට යයි. ඉක්බිති ඔහු අලංකාර කරන ලද අශ්වයාගේ පිටෙහි හිඳගෙන යන එන අයුරු දැක ඒ ඒ තැන සිට මිනිස්සු, අනේ! අශ්වයාගේ රූපය අනේ අශ්වයා බබළයි යනුවෙන් අශ්වයාට පසසත්. බමුණා ගෙට අවුත් ප්‍රාසාදයට නැග බිරිඳ ඇමතීය. සොඳුරිය! අපගේ අශ්වයා ඉතා හොබනේයයි මග දෙපස සිටි මිනිස්සු අපගේ අශ්වයාම වර්ණනා කෙරෙත්. ඒ බැමිණිය වනාහි මදක් කොරය. නොමනා පැවතුම් ඇත්තීය. ඈ ඔහුට මෙසේ කීවාය. ආර්යයෙනි! නුඹ අශ්වයා ශෝභමාන වීමට හේතුව නොදන්නෙහිය. මේ අශ්වයා තමන්ගේ අලංකාර කරන ලද අශ්ව භාණ්ඩ නිසා බබළයි. ඉදින් නුඹද අශ්වයෙකු මෙන් සෝභාමත් වීමට කැමති වන්නෙහි නම් අශ්ව භාණ්ඩ පැළඳගෙන ඇතුල් වීථියට බැස අශ්වයෙකු මෙන් පා කොටමින් ගොස් රජතුමා දකින්න. රජතුමාද ඔබව වර්ණනා කරන්නේය. මිනිස්සුද ඔබව වර්ණනා කරන්නෝය.
ඒ උමතු ස්වභාවය (බොළඳ) ඇති බමුණා ඇගේ කීම අසා මේ කරුණ නිසා ඈ කියන්නී යයි නොදැන ඇත්තක් කියන්නේ යයි සිතා කී පරිදි කෙළේය. ඔහු දකින දකින අය පරිහාසයට සිනාසෙමින් ඇදුරුතුමා ශෝභමානයයි කීවාහුය. රජතුමා ඒ දැක ඇදුරුතුමනි, ඔබේ පිත කිපුනේද? උමතු වූවෙහිද? ආදිය කියා ලජ්ජා කෙළේය. එවිට බමුණා නුසුදුසු දෙයක් මවිසින් කරන ලදැයි ලජ්ජාවට පත්ව බැමිණිය කෙරෙහි කිපී තී විසින් රජතුමා ඇතුළු සේනාව අතරෙහි මම ලජ්ජා කරවන ලදිමියි තලා ඈ පළවා හරින්නෙමියි ගෙට ගියේය. ධූර්ත බැමිණිය ඔහු කිපී එන බව දැන කල් ඇතිවම කුඩා දොරටුවකින් නික්මී රජ ගෙදරට ගොස් දින හතරක් පහක් එහිම සිටියාය. රජතුමා ඒ කාරණය දැන පුරෝහිතයා කැඳවා ඇදුරුතුමනි, ස්ත්‍රියගේ නම් දොස් ඇත්තේමය. බැමිණියට සමාව දීමට වටී යයි සමා කරවා,
යන පළමු ගාථාව කීවේය.
“එම්බා රුහක! දුන්නේ දුනුදිය (ලනුව) කැඩුනත් නැවත එය ගැටගසා සන්‍ධි කරනු ලැබේ. ඒ වාගේම නුඹද පුරාණී නම් බිරිඳ සමග එක්වනු. ක්‍රෝධ වසඟයට නොයනු.”
මේ එහි කෙටි තේරුමයි. **භො රුහක** එම්බා රුහක! ඒකාන්තයෙන් ඡින්නාපි දුන්නෙහි කැඩුණු ලනුව නැවත **සන්‍ධීයතෙ** එකට සම්බන්ධ කරනු ලැබේ. එසේම නුඹද **පුරාණියා **පුරාණී නම් බිරිඳ සමග, **සන්‍ධියස්සු කොධස්ස වසං මාගමීති** එක්වන්න. (සමගි වන්න.) ක්‍රෝධ වසඟයට නොයන්න.
ඒ අසා රුහක බමුණා
යන දෙවන ගාථාව කීවේය.
දුන්නෙහි ලණුව (දුනුදිය) ‘මරුව’ නම් වූ වැහැරි ඇති කල දුනුදිය කරන අය ඇති කල වෙනත් දුනුදියක් කරන්නෙමි. ‘පුරාණි’ නම් බිරිය නොකැමැත්තෙමි.
එහි අර්ථය මහරජ! මරුවා නම් වැහැරි ද දුනුදිය සාදන මිනිසුන් ද ඇතිකුල වෙනත් දුනුදියක් (ලනුවක්) කරන්නෙමි. මේ කොර වූ පුරාණි නම් වූ බිරිඳ තමන්ට දුනුදියෙන් කම් නැත. මට එයින් ඵලක් නැත. මෙසේද කියා ඈ නෙරපා වෙනත් බැමිණියක ගෙනාවේය.
බුදුරජාණන් වහන්සේ මේ ජාතක ධර්මදේශනාව ගෙනහැර දක්වා චතුරාර්ය ප්‍රකාශකොට ජාතක කථාව නිමවා වදාළ සේක. චතුරාර්ය සත්‍ය දේශනාවගේ කෙළවර කලකිරුණු භික්‍ෂුව සෝවාන් ඵලයෙහි පිිහිටියේය. එදා පුරාණි නම් බිරිඳ අද පුරාණ දූතිකාව වූවාය. රුහක බමුණා කලකිරුණු භික්‍ෂුවයි. බරණැස් රජු වනාහි මම ම වූවෙමි යි වදාළ සේක.
**ඉත්‍ථි සියා රූපවතී’ති** ආදී “සිරි කාලකණ්ණි ජාතකය” මහා උම්මග්ග ජාතකයෙහි මතු දක්වන්නේය.
**අයමෙව සා අහම්පි අනඤ්ඤො** යන මේ දේශනාව, බුදුරජාණන් වහන්සේ ජේතවනාරාමයෙහි වැඩවාසය කරන සේක් කලකිරුණු භික්‍ෂුවක මුල්කරගෙන වදාළ සේක. විස්තර කථාව උම්මදන්ත ජාතකයේ මතු ප්‍රකාශ වන්නේය. ඒ භික්‍ෂුව වනාහි බුදුරජාණන් වහන්සේ විසින් ඇත්තද මහණ? නුඹ කලකිරුණේදැයි විමසා වදාළ කල්හි, ඇත්තයි භාග්‍යවතුන් වහන්ස යයි කීවේය. කවරෙක් නුඹව කලකිරෙව්වේදැයි වදාළ කල්හි, ස්වාමීනි! මම අලංකාරකොට සරසන ලද එක් ස්ත්‍රියක දැක කෙලෙස් වසඟව ගොස් කලකිරුණෙමියි කීවේය. ඉක්බිති ඒ භික්‍ෂුවට බුදුරජාණන් වහන්සේ මහණ! ස්ත්‍රිය නම් කෙළෙහිගුණ නොදත්, මිත්‍රද්‍රෝහී දැඩි සිත් ඇත්තීය. පුරාණයේ නුවණ ඇති අය පවා තමන්ගේ දකුණු උරහිස පලා ලේ පොවා ජීවිත දානය දීමෙන් පවා ස්ත්‍රියගේ සිත නොලැබූහයි වදාරා අතීත කථාව ගෙනහැර පෑ සේක.
යටගිය දවස බරණැස් නුවර බඹදත් රජු රජ කරද්දී බෝසතාණන් වහන්සේ රජුගේ අග මෙහෙසියගේ කුසෙහි පිළිසිඳ ගත්සේක. නම් තබන දවසේ ඔහුට පදුම කුමාරයා යයි නම් කළහ. ඒ කුමාරයාට තවත් කණිටු සහෝදර කුමාරවරුන් හයදෙනෙක් සිටියහ. ඒ හත්දෙනාම පිළිවෙලින් වැඩිවියට පත්ව ගිහිගෙයට සම්බන්ධව (විවාහවී) රජතුමාගේ යහලුවන් මෙන් හැසිරෙත්. ඉක්බිති එක්දිනක් රජතුමා රජමිදුල බලමින් සිටියේ මහ පිරිවරින් රජුට උපස්ථාන කිරීමට එන්නා වූ ඒ කුමාරවරුන් දැක, මොවුහු මා මරා රාජ්‍යය ගන්නාහු යයි සැක උපදවා ඔවුන් කැදවා දරුවනි! තොපි මේ නගරයේ වාසය නොකරව්. අන් තැනකට ගොස් සිට මගේ ඇවෑමෙන් මෙහි අවුත් පරපුරට අයත් රාජ්‍යය ගනිව් යයි කීවේය. ඒ කුමාරවරු පියාගේ කීම පිළිගෙන හඬා වැළපී තම තමන්ගේ ගෙවලට ගොස් බිරින්දන් රැගෙන කොතැනකට හෝ ගොස් ජීවත් වන්නෙමුයි නුවරින් නික්මී මාර්ගයේ යන්නාහු එක් කාන්තාරයකට පැමිණියෝය. එහිදී ආහාරපාන නොලැබ සාගින්න ඉවසා සිටීමට නොහැකිව අපි ජීවත්ව සිටියොත් ස්ත්‍රීන් ලබන්නෙමුයි බාල සොයුරාගේ බිරිඳ මරා කොටස් දහතුනකට බෙදා මස් කෑවාහුය. බෝසතාණන් වහන්සේ තමන්ට හා බිරිඳට ලැබුණු කොටස්වලින් එක් කොටසක් තබා අනික බෙදාගෙන කෑවාහුය. මෙසේ දින හයක් බිරින්දන් හය දෙනෙකුම මරා මස් කෑවාහුය.
බෝසතාණන් වහන්සේ පසුදින එක් එක් කොටස බැගින් කොටස් හයක් තැබූහ. සත්වෙනි දවසේ බෝසතාණන් වහන්සේගේ බිරිඳ මරන්නෙමුයි කී කල්හි බෝසතාණෝ ඒ කොටස් හය ඔවුන්ට දී අදට මේ කොටස් හය අනුභව කරව්. හෙටට වෙන විදියක් දනිමුයි කියා ඔවුන් මස් කා නිදන අවස්ථාවේ දී තම බිරිඳ රැගෙන පලා ගියහ. ඈ ටික දුරක් ගොස් යන්නට අපහසුයි ස්වාමීනියි කීවාය. ඉක්බිති බෝසතාණන් වහන්සේ ඇය කර තබාගෙන අරුණ නැගෙන වේලාවේදී කාන්තාරයෙන් නික්මුණු සේක. ඈ හිරු උදාවෙද්දී පිපාසයි ස්වාමීනියි කීවාය. බෝසතාණෝ සොඳුරිය, ජලය නැතැයි කියා, නැවත නැවතත් කියද්දී කඩුවෙන් දකුණු උරහිස පලා සොඳුරිය, ජලය නැත. මේ මාගේ දකුණු උරහිසේ ලේ බොමින් හිඳින්න යයි කීහ. ඈ එසේ කළාය. ඔවුන් දෙදෙනා අනුපිළිවෙලින් අවුත් ලොකු ගඟක් ළඟට පැමිණ පැන් බී නා ලොකු කුඩා පළතුරු කා පහසු තැනක විශ්‍රාම ගෙන ගංගාවක් නවතින එක්තරා තැනක ආශ්‍රමයක් තනාගෙන වාසය කළාහුය.
ඉක්බිති ගඟ මත්තෙහි රාජ අපරාධ කළ සොරෙකු අත් පාද කන් නාසාද කපා එක් ඔරුවක හිඳුවා මහ ගඟෙහි පා කර හැරියහ. ඒ කොටා මහා බැගෑපත් හඬක් පිට කරමින් ඒ ස්ථානයට පැමිණියේය. බෝසතාණන් වහන්සේ ඔහුගේ කරුණාබරිත හඬ අසා, දුකට පත් සත්ත්වයෙකු මා සිටිද්දී නොමැරේවායි ගංතෙරට ගොස් ඔහු ඔසවාගෙන අසපුවට ගෙනවුත් කසට වතුරෙන් තුවාල සෝදා බෙහෙත් ගල්වා තුවාලවලට ප්‍රතිකාර කළහ. බෝසත් බිරිඳ මෙබඳු කොටෙක් ගඟෙන් ගොඩට ගෙනවුත් ඇප උපස්ථාන කරන්නේ යයි කියා ඒ කොටා පිළිකුල් කරමින් කෙළ ගසමින් හැසිරෙයි. බෝසතාණන් වහන්සේ ඔහුගේ තුවාල සුව වූවාට පසු බිරිඳ සමග ඒ අසපුවෙහි රඳවා වනයෙන් ලොකු කුඩා ගෙඩි ගෙනවුත් කොටාද බිරිඳද පෝෂණය කරති. ඔවුන් මෙසේ වසන කල්හි ඒ ස්ත්‍රිය ඒ කොටා සමග පිළිබඳ සිත් ඇති වී ඔහු සමග අනාචාරයේ හැසිර, එක් උපායකින් බෝසතාණන් වහන්සේ මරනු කැමති වී මෙසේ කීවාය. ස්වාමීනි, මම නුඹ වහන්සේගේ උරෙහි හිඳගෙන කාන්තාරයෙන් නික්මෙද්දී එක්තරා පර්වතයක් දෙස බලා ආර්යයෙනි! පර්වතයට අරක්ගත් දේවතාවනි! ඉදින් මම සැමියා සමග සුවදායක ජීවිතයක් ලබන්නේ නම් ඔබවහන්සේට බලි පූජාවක් කරන්නෙමියි ආයාචනා කෙළෙමි. ඒ බාරය දැන් මා තැති ගන්වයි. බලි පූජාව කරමුයි කීවාය. බෝසතාණන් වහන්සේ ඒ ස්ත්‍රී මායම නොදන්නාහු යහපතැයි පිළිගෙන දේව පූජාව සූදානම් කර ඇය ලවා බලි පූජා භාජන ගෙන්වාගෙන පර්වතය මුදුනට නැංගාහ. ඉක්බිති ඔහුට ඈ මෙසේ කීවාය. ස්වාමීනි! දේවතාවන් අතරින් ඔබම උතුම් දේවතාවා වෙහි. එනිසා පළමුකොට ඔබට වනමලින් පුදා පැදකුණු කොට වැඳ පසුව දේවතාවාට දේව පූජාව කරන්නෙමියි කියා ඈ බෝසතාණන් වහන්සේ ප්‍රපාතයට අභිමුඛව තබා වනමලින් පුදා පැදකුණු කොට වඳින්න මෙන් සැරසී පිටිපස සිට පිටට ගසා ප්‍රපාතයට හෙළා මා විසින් සතුරා පිටුදකින ලදීයයි (සතුරාගෙන් නිදහස් වී යයි) සතුටු සිත් ඇතිව පර්වතයෙන් බැස කොටා සමීපයට ගියාය.
බෝසතාණන් වහන්සේද පර්වත ප්‍රපාතයෙන් වැටෙන්නාහු දිඹුල් ගසක් මත කටු නොමැති කොළවලින් ගහණ එක් ලැහැබක රැඳුනේය. පර්වතය යටට බසින්නට නොහැකි වූවාහු උන්වහන්සේ දිඹුල් කා අතු අතර හුන්නාහ. ඉක්බිති ලොකු ශරීරයක් ඇති එක් තලගොයෙක් පර්වත පාමුල සිට ගසට නැග එහි දිවුල්ගෙඩි කයි. ගොයා එදවස බෝසතුන් දැක පලා ගියේය. දෙවන දවසේ අවුත් එක් පැත්තක ගෙඩි කා ගියේය. මෙසේ ගොයා නැවත නැවතත් එහි එන්නේ බෝසතාණන් වහන්සේ සමග විශ්වාසයක් ඇතිවී නුඹ මේ තැනට කෙසේ ආවෙහිදැයි විමසා මෙනම් කාරණයෙන් යයි කී කල්හි එසේනම් බිය නොවන්නයි කියා බෝසතාණන් වහන්සේ තමන්ගේ පිට මත හිඳුවාගෙන බස්වා කැලෙන් නික්මී මහ මග හිඳුවා මේ මගින් යවයි බෝසතාණන් වහන්සේ යොමු කරවා ගොයා කැලයටම පිවිසියේය. බෝසතාණන් වහන්සේ එක් ගමකට ගොස් එහි වසමින් පියා කලුරිය කළ බව අසා බරණැස් නුවරට ගොස් පිය පරපුරට අයත් රාජ්‍යයෙහි පිහිටා පදුම නම් රජවී දසරාජ ධර්මය කඩ නොකරමින් දැහැමින් රජ කරවමින් නගරයෙහි දොරටු සතරෙහි ද නගර මධ්‍යයෙහිද නිවාස දොරටුවෙහිද යන ස්ථාන හයෙහි දන්සල් කරවා දවස් පතා හය ලක්ෂයක් වියදම්කොට දන් දුන්හ.
ඒ පවිටු ස්ත්‍රියද ඒ කොටා කරෙහි හිඳුවාගෙන කැලයෙන් නික්මී මිනිස් වාසයෙහි ආහාර සිඟමින් කැඳ බත් සකස් කර ඒ කොටා පෝෂණය කළාය. මොහු නුඹේ කවරෙක්දැයි විචාරණ අවස්ථාවේදී මම මොහුගේ මාමාගේ දුවයි. මොහු මගේ නැන්දාගේ පුතාය. (මව්පියෝ) මා ඔහුටම දුන්හ. ඒ මම දඬුවම් ලැබූ තම ස්වාමියා ඔසවාගෙන යමින් රැකබලා ගෙන හිඟා කා පෝෂණය කරමියි කීවාය. මිනිස්සු මේ තැනැත්තිය නියම පති භක්තිය ඇත්තියකැයි සිතා එතැන් පටන් වැඩිපුර කැඳ බත් දුන්නාහුය. වෙනත් අය ඇයට මෙසේ කීවාහුය. නුඹ මෙසේ නොහැසිරෙන්න. පදුම රජතුමා බරණැස රජ කරයි. සියලු දඹදිව කළඹා දන් දෙයි. එතුමා ඔබ දැක සතුටු වන්නේය. සතුටුව බොහෝ ධනය දෙයි. නුඹේ සැමියා මෙහි හිඳුවා ගෙන යවයි කියා වේවැල් කූඩයක් සකස්කොට දුන්නාහුය. ඒ වැරදි හැසිරීම් ඇති තැනැත්තිය ඒ කොටා වේවැල් කූඩයෙහි හිඳුවාගෙන පැස උස්සාගෙන බරණැස් නුවරට ගොස් දන්සැල්වල අනුභව කරමින් හැසිරෙන්නීය. බෝසතාණන් වහන්සේ සරසන ලද ඇතා පිට නැගි දන්සැල් වෙත ගොස් අට දෙනෙකුට හෝ දසදෙනෙකුට හෝ දන් දී නැවත මාළිගාවට යති. ඒ අනාචාර ස්ත්‍රිය ඒ කොට කූඩයෙහි හිඳුවාගෙන පැස ඔසවාගෙන ඒ රජුගේ ගමන්මග සිටියාය.
රජතුමා ඒ දැක මේ කිනම් තැනැත්තියක්දැයි (එහි සිටියවුන්ගෙන්) විචාළේය. ස්වාමීනි! එක් පතිවත රකින තැනැත්තියකියි කීහ. ඉක්බිති ඇය කැඳවා හැඳිනගෙන කොටා කූඩයෙන් ඉවත් කරවා මොහු තට කවරෙක් වන්නේදැයි විචාළේය. දේවයන් වහන්ස! මොහු මගේ නැන්දාගේ පුතාය. (මස්සිනා) කුලයෙන් දෙන ලද ස්වාමි පුරුෂයා යයි කීවා ය. ඒ අතර ඇති කථාව නොදන්නා වූ මිනිස්සු අනේ! පතිවත රකින දෙවඟනයි ආදිය කියා ඒ අනාචාරී ස්ත්‍රිය වර්ණනා කළහ. නැවත රජතුමා මේ කොටා කුලයෙන් සරණ පාවා දුන් සැමියාදැයි ඇගෙන් විචාළේය. ඈ රජතුමා නොහඳුනන්නී එසේය දේවයන් වහන්සයයි දැඩිව කීවාය. ඉක්බිති රජතුමා බරණැස් රජුගේ මේ පුතා කවරෙක්ද? ඔබ පදුම කුමාරයාගේ බිරිඳ නේද? අසවල් රජතුමාගේ දුව නේද? අසවල් නම් ඇත්තී නේද? යනුවෙන් ඇගෙන් විමසීය. මගේ උරහිස පලා ලේ බී මේ කොටා කෙරෙහි පිළිබඳ සිත් ඇතිව මා ප්‍රපාතයට හෙලුවෙහිය. දැන් ඒ නුඹ නළලෙහි මරණය රැගෙන මා මළේ යයි සිතාගෙන මෙතනට ආවෙහිද? මම තවම ජීවත් නොවෙම්දැයි කියා ඇමතියන් අමතා එම්බා ඇමතිවරුනි! නුඹලා විසින් විචාරණ ලද මම “මගේ බාල සහෝදරයෝ හය දෙනා භාර්යාවන් හය දෙනා මරා මස් කෑවාහුය. මම වනාහි මාගේ බිරිඳ නිරෝගි කොට ගංතෙරට ගෙන ගොස් අසපුවෙහි වසන්නේ වදයට පැමිණ වූ අත් පා නැති එක් කොටෙකු ඔසවා ගෙන අවුත් රැක්කෙමි. ඒ ස්ත්‍රිය කොටා ගැන පිළිබඳ සිත් ඇතිව මාව මරා දැමීමට පර්වතය පාමුලට හෙළුවාය. මම මගේ මෙත් සිත් බලයෙන් දිවි ලැබුවෙමියි මෙසේ නොකීවේමද? යම් තැනැත්තියක විසින් මම පර්වතයෙන් හෙළනු ලැබුවෙම්ද ඒ වෙනත් තැනැත්තියක් නොවේ. දුසිල් තැනැත්තියකි. මේ දුශ්ශීල තැනැත්තියමය. ඔහුට වධයට පත් කොටාමය. අනිකෙක් නොවේයයි කියා
යන මේ ගාථා කීවේය.
මෑ (මවිසින් පෝෂිත) ඒ තැනැත්තීමය. මමද (මැය පෝෂණය කළ තැනැත්තා මිස) අනිකෙක් නොවෙමි. අත් සිඳින ලද මේ කොටාද අනිකෙක් නොවේ. ම‌ගේ කුමාර කල හිමියායි. යමක් කීද ඕ තොමෝ මෑය. ස්ත්‍රීහු වධයට සුදුසුය. ස්ත්‍රීන් කෙරෙහි ඇත්තක් නැත.
රුදුරු වූ පහත් ගතිවලින් මළකඳක් බඳු වූ පර අඹුවන් සෙවුනා වූ ලාමක වූ මේ කොටා ද මෝල් ගසින් තලා දමවු. නින්දිත පතිවත ඇතිව ජීවත් වන්නා වූ මෑගේ කන් නාසා කපවු.
එහි, **යමාහ කොමාරපතී මමං** යු මේ තැනැත්තිය යමෙකුට මේ තෙමේ මගේ කුමාර කල ස්වාමියාය. කුලවැස්සන් (දෙමාපියන්) දුන් සැමියා යයි කීවාද **අයමෙව සො න** මේ ඔහුමය. අනිකෙක් නොවේ. **යමාහු කුමාර පතී** යනුද පාඨයකි. මෙයත් පොත්වල ලියන ලද්දේ වෙයි. එහිද මේ අර්ථයමයි. මෙහි වචන පෙරළීමක් පමණක් බව දතයුතුයි. යමක් රජතුමා විසින් කියන ලදද එයම මෙහි එන ලදි. **වජ්ඣිත්‍ථියො** යනු ස්ත්‍රීහු නම් වධයට පැමිණවිය යුතුයි. නැසිය යුතුමයි. **නත්‍ථි ඉත්‍ථීසු සච්චං** යනු ස්ත්‍රීන් ළඟ එක ස්වභාවයක් නැත. **ඉමඤ්ච ජම්මං** යනාදිය ඒ දෙදෙනාටම දඬුවම් පැමිණවීම් වශයෙන් කියන ලදි. එහි, **ජම්මං** යනු පහත්, නීච **මුසලෙන හන්ත්‍වා** යනු මෝල්ගසින් ගසා, තලා ඇට පොඩිකර සුණුවිසුණු කොට **ලුද්දං** යනු දරුණු වූ, **ඡවං** යනු ගුණයක් නැති බැවින් ජීවයක් නැති මළමිනියක් වැනි වූ, **ඉමිස්සා ච නං** යනු මෙහි **නං** යනු නිපාත මාත්‍රයකි. මේ පාපපතිබ්බතා නින්දිත පතිවත ඇති අනාචාරී වූ දුසින් වූ **ජීවන්තියාව කණ්ණනාසං ඡන්‍දථ **පණ ඇති තැනැත්තියගේ කන් නාසා කපවු යන අර්ථයි.
බෝසතාණන් වහන්සේ ක්‍රෝධය ඉවසිය නොහැකිව මෙසේ ඔවුන්ට දඬුවම් අණකරවාද එසේ නොකරවූහ. කෝපය අඩුකොට ඈට පැස හිසෙන් බිම තබන්න නොහැකි වන පරිදි දැඩිකොට බඳවා කොටා එහි හිඳුවා තම රාජ්‍ය සීමාවෙන් නෙරපා යැවූහ.
ශාස්තෲන් වහන්සේ මේ ධර්මදේශනාව ගෙනහැර දක්වා චතුරාර්ය සත්‍යය දේශනාකොට ජාතක කථාව නිමවා වදාළ සේක. සත්‍ය දේශනාවගේ කෙළවර කලකිරුණු භික්‍ෂුව සෝවාන් ඵලයෙහි පිහිටියේය. එකල සහෝදරයෝ හයදෙනා එක්තරා තෙරුන් වහන්සේලා හය නමක් වූහ. බිරිඳ චිංචි මානවිකාවයි. කොටා දෙව්දත්ය. තලගොයි රජා ආනන්දය. පදුම රජතුමා වනාහි මම ම වූවෙමි යි වදාළ සේක.
**ස සන්ති දෙවා පවසන්තිනූනා** යන මේ දේශනාව බුදුරජාණන් වහන්සේ වේළුවනාරාමයේ වැඩවාසය කරන සේක් බුදුරජුන් මැරීමට උත්සාහ කළ දෙව්දත් තෙරුන් මුල් කරගෙන වදාළ සේක. එකල්හි වනාහි බුදුරජාණන් වහන්සේ දෙව්දත් තමන් වහන්සේ ඝාතනය කිරීමට උත්සාහ කරතියි අසා මහණෙනි! දැන් පමණක් නොව පෙරත් මොහු මට මරණය පමුණුවන්න උත්සාහ කෙළේය. එසේ උත්සාහ කළත් මාව මරන්නට නොහැකි වී යයි වදාරා අතීත කථාව ගෙනහැර පෑ සේක.
පෙර බරණැස් නුවර බඹදත් රජු රජ කරද්දී බෝසතාණන් වහන්සේ බරණැසට නුදුරෙහි ගමක ගහපති කුලයෙහි උපන්හ. ඉක්බිති වැඩිවියට පත් ඔහුට බරණැසින් කුලදුවක ගෙනාහ. ඈ ප්‍රිය මනාපය. මනා රූ ඇත්තීය. දැකුම්කලුය. දිව්‍ය අප්සරාවක වැනිය. නැලවෙන මල්වැලක් වැනිය. මත් කිඳුරියක් වැනිය. නමින් සුජාතා නම් විය. පතිවත රකින්නීය. මනා පැවතුම් ඇත්තීය. වත් පිළිවෙත් රකින්නීය. හැමවිටම ස්වාමියාගේ වත්, නැන්දා මාමාගේ වත් නොපිරිහෙළා ඉටු කරන ලදි. ඈ බෝසතාණන් වහන්සේට ඉතා ප්‍රියමනාප වූවාය. මේ අන්දමින් දෙදෙනා සතුටු වෙමින් සමාන සිත ඇතිව සමගියෙන් වාසය කළාහුය.
ඉක්බිති එක්දිනක් සුජාතාව මව්පියන් දකිනු කැමැත්තෙමියි බෝසතාණන් වහන්සේට දැන්වූවාය. හෙතෙම යහපති සොඳුරිය! මාර්ගෝපකරණ අවශ්‍ය තරම් සූදානම් කරවයි කැවිලි විශේෂ සූදානම් කරවාගෙන කැවිලි ආදිය යානාවක තබාගෙන යානය පදවමින් යානය ඉදිරියේ සිටියේය. සුජාතාව පසුපස වූවාය. ඔවුන් නුවර සමීපයට ගොස් වාහනය මුදවා නා අනුභව කළාහුය. නැවතත් බෝසතාණන් වහන්සේ යානය සූදානම් කර ඉදිරියෙන් හිඳගත්හ. සුජාතාව වස්ත්‍ර මාරුකොට සැරසී පිටුපසින් හිඳගත්තාය. යානය ඇතුලු නුවරට පිවිසි කල්හි බරණැස් රජු ඇතෙකු පිට නැගී නගරය පැදකුණු කරන්නේ ඒ පෙදෙසට ගියේය. සුජාතාව යානයෙන් බැස පසුපස පයින් ගමන් කළාය. රජතුමා ඈ දැක ඇගේ රූසපුවෙන් ඇදගනු ලැබූ ඇස් ඇතිව පිළිබඳව සිත් ඇතිව එක් ඇමතියෙකු අමතා යව! ඇයට සැමියෙකු ඇති බව හෝ සැමියෙකු නැති බව හෝ දැනගනුවයි යැවීය. ඔහු ගොස් ඇයට සැමියෙකු ඇති බව දැන දේවයන් වහන්ස! සැමියෙකු සිටී. යානයේ සිටි පුරුෂයා ඇගේ සැමියා යයි කීවේය.
රජතුමා ඇය ගැන බැඳුණු සිත වෙනස් කරන්නට නොහැකිව කෙලෙස් වසඟව එක් උපායකින් ඔහු මරවා ඔහුගේ බිරිඳ ගන්නෙමියි සිතා එක් පුරුෂයෙකු අමතා යව එම්බල! මේ සිළුමිණ වීථියෙහි යන්නෙකු මෙන් වී ඒ පුරුෂයාගේ යානාවට දමා එවයි සිළුමිණ දී යැවීය. ඔහු යහපතැයි එය ගෙන ගොස් යානාවෙහි තබා දේවයන් වහන්ස! මා විසින් මැණික තබන ලදැයි දැන්වීය. රජතුමා මාගේ සිළුමිණ නැතිවී යයි කීවේය. මිනිස්සු මහත් කෝලහලයක් කළාහුය. රජතුමා සියලු දොරටු වසා සංචාරය (ගමන් බිමන්) නවත්වා සොරා සොයන්නයි කීවේය. රාජ පුරුෂයෝ එසේ කළාහුය. නගරය එකම කැළඹීමක් විය. අනිත් පුරුෂයා මිනිසුන් රැගෙන බෝසතුන් සමීපයට ගොස් එම්බල! යානය නවත්වව්. රජතුමාගේ සිළුමිණ නැතිවිය. යානය පරීක්‍ෂා කරන්නෙමුයි කීවේය. හෙතෙම යානය පරීක්‍ෂා කරමින් තමා විසින් තබන ලද මැණික ගෙන බෝසතුන් අල්ලාගෙන මැණික් හොරා යයි අත්වලට හා පාවලට තලා අත් පිටුපසට තබා බැඳ පමුණුවා මේ මැණික් හොරායයි රජුට දැක්වීය. රජතුමා මොහුගේ හිස සිඳින්නයි අණ කෙළේය.
ඉක්බිති රාජපුරුෂයෝ ඔහුට කසපහර හතර හතර බැගින් තලමින් දකුණු දොරටුවෙන් නගරයෙන් පිටමං කළාහුය. සුජාතාවද යානය හැර දෑස් ඔසවාගෙන හඬා වැළපෙමින් ස්වාමීනි! මා නිසා මේ දුකට පැමිණියේ යයි වැළපෙමින් පසුපස්සේ ගියාය. රාජපුරුෂයෝ මොහුගේ හිස සිඳෙන්නෙමුයි බෝසතාණන් වහන්සේ උඩුකුරුව හින්දවූහ. ඒ දැක සුජාතාව තමාගේ සීල ගුණය ආවර්ජනා කොට මේ ලෝකයේ සිල්වතුන් වෙහෙසන පව්කාර සැහැසි මිනිසුන් වලකා මැඩලිය හැකි දෙවි දේවතාවන් ඒකාන්තයෙන් නැතැයි සිතමි යනාදිය කියා වැළපෙමින්
යන පළමු ගාථාව කීවාය.
“සිල්වතුන් රක්නා දෙවියෝ නැතැයි සිතමි. (එබඳු කටයුතුවලින්) බැහැර යෙතියි සිතමි. මෙලොව ලෝකපාලක දෙවියෝද නැතැයි සිතමි. අපරීක්‍ෂාකාරීවැ දරුණුකම් කරන්නා වූ දුශ්ශීලයන්ගේ දරුණු ක්‍රියා වළක්වන්නෝ ද නැතැයි සිතමි.”
එහි, **නසන්ති දෙවා** යනු මේ ලෝකයේ සිල්වතුන් දෙස බලන්නා වූ පව් වලක්වන දෙවියෝ ඒකාන්තයෙන් නැත. **පවසන්ති නූන** යනු මෙබඳු ක්‍රියා ඇති වූ විට එ්කාන්තයෙන් බැහැර යති. **ඉධලොකපාලා** යනු මේ ලෝකයේ ලෝකපාලක සම්මත සිල්වතුන්ට අනුග්‍රහ කරන මහණ බමුණෝද, **නහනූනසන්ති** ඒකාන්තයෙන් නැත. **සහසා කරොන්තානං අසඤ්ඤතානං** යනු වහා, නොවිමසා සැහැසි දරුණු ක්‍රියා කරන්නා වූ දුසිලුන්ට, **පටිසෙධිතාරො** යනු මෙබඳු ක්‍රියා නො කරව්. මෙබඳු ක්‍රියා කරන්න නොලැබෙන්නේය යනුවෙන් වළක්වන්නෝ නැත.
මෙසේ සිල්වත් වූ ඇය වැළපෙමින් කියනවිට සක්දෙව් රජු හුන් ආසනය උණුසුම් ආකාරයක් දැක්වීය. එවිට ශක්‍රයා කවරෙක් මා සක්දෙව් පදවියෙන් පහකරනු කැමැත්තෝදැයි සිහිපත් කරන්නේ මේ කරුණ දැන බරණැස් රජු ඉතා දරුණු ක්‍රියාවක් කරයි. සිල්වත් සුජාතාව වෙහෙසයි. දැන් මම එහි යන්නට වටියි යයි දෙව්ලොවින් බැස තමන්ගේ ආනුභාවයෙන් ඇතුපිට හිඳ යන්නා වූ ඒ පවිටු රජ ඇතුපිටින් බස්සවා දම්ගෙඩියෙහි උඩුකුරුව හිඳුවා බෝසතාණන් වහන්සේ ඔසවා තබා සියලු ආභරණයෙන් සරසා රජ වෙස් ගන්වා ඇතුපිට ඉන්දවීය. පොරොව ඔසවාගෙන සිටි, හිස සිඳින්නෝ (වධකයා) රජුගේ හිස සින්දෝය. සිඳි අවස්ථාවේදී රජුගේ හිස බව දැනගත්හ. සක්දෙවිඳු පෙනෙන සිරුරෙන් යුතුව බෝසතුන් සමීපයට ගොස් බෝසතාණන් වහන්සේට රාජාභිෂේකයත් සුජාතාවට අගමෙහෙසි තනතුරත් දෙවීය. ඇමතිවරුද බමුණු ගෘහපති ආදීහුද සක්දෙව් රජ දැක අදැහැමි රජු මරන ලදි. දැන් අප විසින් ශක්‍රයා විසින් දෙන ලද දැහැමි රජෙක් ලබන ලදී යයි සොම්නසට පත්වූහ.
ශක්‍රයාද අහසේ සිට මේ තොපට ශක්‍රයා දුන් රජතුමාය. මෙතැන් පටන් දැහැමින් රාජ්‍යය කරවන්නේය. යම් විදියකින් රජ අදැහැමි වෙයිද? අකල්වැසි වසියි. සුදුසු කලට වැසි නොවසියි. සාගිනි බිය, රෝග බිය හා ආයුධ බිය ඇතිවෙයි. මේ භය තුන පහව නොයන්නේ යයි ඔවා දෙමින්
යන දෙවන ගාථාව කීවේය.
(නොදැහැමි රජුගේ රාජ්‍යයෙහි) නොකල් වැසි වසී. ඒ රටෙහි කාලයෙහි නොවසී. ඒ නොදැහැමි රජ දෙව්ලොවින් මිදෙයි. (අපායෙහි උපදියි) ඒකාන්තයෙන් විනාශයට පත්විය.
එහි, **අකාලෙ** යනු අදැහැමි රජුන් රජකරන රාජ්‍යයෙහි නොකල්හි ගොයම් පැසෙන කාලයෙහි හෝ කපන පාගන කාලයෙහි හෝ වැස්ස **වස්සති** වසියි. **කාලෙ** යනු සුදුසුකල්හි වපුරණ කාලයේ පූදින්න ආසන්නයේ හෝ බණ්ඩි කාලයේ ද **න වස්සති** නොවසී. **සග්ගා ච චවතිට්ඨානා** යනු ස්වර්ග සංඛ්‍යාත තැනින් දෙව්ලොවින් යන අර්ථයි. අදැහැමි රජ දෙව්ලොව නො ඉපදීම දෙව්ලොවින් චුත වෙයි. සර්ගයෙහි හෝ රජකරන අදැහැමි රජ ඉන් චුත වෙයි යන අර්ථයි. **නනු සො තාවතා හතො යු** ඒකාන්තයෙන් ඒ අදැහැමි රජ එපමණින් මළේ වෙයි. නැතහොත් ඒකාන්ත බව කියන මෙහි ‘න’ කාරය ඔහු ඒකාන්තයෙන් මෙපමණකින් නැසුනේ නොවේ. අටමහා නිරයන්හිද සොළොස් ඔසුපත් නිරයන්හිද හෙතෙම නසනු ලබන්නේය යන මෙය මෙහි අර්ථයයි.
ශක්‍රයා මෙසේ මහජනයාට අවවාද දී තමන්ගේ දෙව්ලොවටම ගියේය. බෝසතාණන් වහන්සේද දැහැමෙන් රාජ්‍යකොට සර්ගයට ගියේය.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව ගළපා වදාළ සේක. එකල අදැහැමි රජ දෙව්දත්ය. ශක්‍රයා අනුරුද්ධය. සුජාතාව රාහුල මාතාවයි. (යශෝධරාව) සක්කදත්තිය (ශක්‍රයා දුන්) රජ වනාහි මම ම වූවෙමි යි වදාළ සේක.
**පබ්බතූපත්‍ථරෙ රම්මෙ** යන මේ දේශනාව බුදුරජාණන් වහන්සේ දෙව්රම් වෙහෙරෙහි වැඩවාසය කරන සේක් කොසොල් රජතුමා මුල් කරගෙන දේශනා කළ සේක. කොසොල් රජතුමාගේ එක් ඇමතියෙක් අන්තඃපුරයේ එක් ස්ත්‍රියක දූෂණය කළේය. ඔහුට කුමක් කරන්නට වටින්නේදැයි විචාළේය. ඉක්බිති ඔහුට බුදුරජාණන් වහන්සේ මහරජ! ඒ ඇමතියා ඔබට උපකාර කරන්නෙක්ද? ඒ ස්ත්‍රියද ප්‍රියදැයි විචාරා, එසේය ස්වාමීනි! අතිශයින් උපකාරකයෙකි. රජගෙදර සියලු කටයුතුවල වගකීම් දරයි. ඒ ස්ත්‍රියත් මට ප්‍රියයයි කී කල්හි, මහරජ! තමන්ට උදව් වන සේවකයන් කෙරෙහිද, ප්‍රියමනාප ස්ත්‍රීන් කෙරෙහිද ද්‍රෝහී වන්නට නොහැකිය. පෙරත් රජවරු නුවණ ඇත්තන්ගේ කථා අසා මධ්‍යස්ථ වූහයි වදාරා ඔහු විසින් අයදින ලද්දාහු අතීත සිද්ධිය ගෙනහැර පෑ සේක.
යටගිය දවස බරණැස් නුවර බඹදත් රජු රජ කරද්දී බෝධිසත්ත්වයන් වහන්සේ ඇමති කුලයක ඉපදී වැඩිවියට පත්වූවාහු ඒ රජුට අර්ථයෙන් ධර්මයෙන් අනුශාසනා කරන්නා වූ සේක. ඉක්බිති ඒ රජුගේ එක් ඇමතියෙක් අන්තඃපුර ස්ත්‍රියක් දූෂණය කළේය. රජතුමා ඒ තත්වූ පරිදි දැනගෙන ඇමතියාද මට බොහෝ උපකාර කරයි. මේ ස්ත්‍රියද ප්‍රියමනාපයි. ඒ නිසා මොවුන් දෙදෙනාම මරන්නට නොහැකිය. පණ්ඩිත ඇමතියාගෙන් ප්‍රශ්නයක් විමසා ඉදින් ඉවසිය යුතුනම් ඉවසන්නෙමි. ඉදින් නොඉවසිය යුතුනම් නොඉවසන්නෙමියි බෝසතාණන් වහන්සේ කැඳවා අසුනක් දී, පඬිතුමනි! ප්‍රශ්නයක් විචාරන්නෙමියි කියා මහරජතුමනි! විචාරව. විසඳන්නෙමියි කී කල්හි ප්‍රශ්නය අසමින්,
යන පළමු ගාථාව කීවේය.
සිත්කලු වූ හිමාලය පර්වත සමීපයෙහි අගිල්දිය ඇති පොකුණක් විය. ඒ පොකුණ සිංහයෙකු විසින් රකින බව දන්නා හිවලෙක් දිය බී ගියේය.
එහි, **පබ්බතුපත්‍ථෙරෙ** යනු හිමවත පර්වත පාමුල පැතිරී තිබුණු පිට්ටනියක යන අර්ථයි. **ජාතා පොක්ඛරණී සිවා** යනු සිසිල් මිහිරි ජලය ඇති පොකුණක් හට ගත්තේය. තවද පොකුණෙන් ගැවසී ගස් ගඟ ද පොකුණක් එය **අපාපාසි** යනු අප යනු උපසර්ගයකි. **අපාසි** බීවේය යන අර්ථයි. **ජානං සීහෙන රක්ඛිතං** යනු ඒ පොකුණ සිංහයන් ප්‍රයෝජනයට ගන්නා සිංහයකු විසින් රක්නා ලද්දේය. ඒ හිවලා ද සිංහයා විසින් මෙය රකින ලද්දේයයි දැනගෙනම පානය කෙළේය. නුඹ කුමක් සිතන්නෙහිද? හිවලා සිංහයාට බිය නොවී දිය බිව්වේය. මේ එවැනි පොකුණකියි යනු මෙහි අදහසයි.
බෝසතාණන් වහන්සේ ඒකාන්තයෙන් එක් ඇමතියෙක් මොහුගේ අන්තඃපුරයෙහි දූෂණය කරන ලද්දේ වැන්නේයයි දැන
යන දෙවන ගාථාව කී සේක.
මහරජ! ඉදින් සිවුපාවෝ මහ නදියෙහි දිය බොත්මය. එසේ බිව්වාට ගඟ ගඟක් නොවෙන්නේ නොවේ. ඉදින් ඔවුන් ඔබට ප්‍රිය වී නම් (දෙදෙනාටම) කමා කරව.
එහි, **සාපදානි** යනු හුදෙක් හිවලා පමණක් නොව සෙසු දිවියන්, බල්ලන්, හාවන්, බළලුන් ආදී සියලු සත්තු එය පොකුණෙන් වැසී ගිය බැවින් පොකුණයයි ලබන ලද නම් ඇති ගඟෙන්ම බොන්නාහුය යනුයි. **න තෙන අනදී හොතී** යනු දෙපා සිව්පා සත්ත්වයෝද සර්පයෝද මත්ස්‍යයෝද සියලු පිපාසිත ප්‍රාණීහු ගඟෙහි පැන් බොත්. ගඟ ඒ කාරණයෙන් ගඟක් නොවන්නේ නොවේ. ඉඳුල් කළ ගඟක් නොවේ. කුමක් නිසාද? එය සියල්ලන්ටම සාධාරණ බැවිනි. යම්කිසිවෙකු විසින් ගඟෙහි පැන් බොන ලද පමණින් ගඟ දූෂ්‍ය නොවේ. මෙසේම ස්ත්‍රියද කෙලෙස් වශයෙන් සැමියා ඉක්මවා අනිකෙකු සමග සංවාසයේ යෙදුණු පමණින් ස්ත්‍රියක් නොවන්නේ නොවේ. කුමක් නිසාද? සියල්ලට සාධාරණ බැවිනි. ඉඳුල් කළ ස්ත්‍රියක් නොවේ. කුමක් නිසාද? එම සංවාසය අවසානයේදී පිරිසිදුවීම සඳහා ජලය ගනු ලබන හෙයිනි. **ඛමස්සු යදි තෙ පියා** යනු ඉදින් වනාහි ඔබට ඒ ස්ත්‍රිය ප්‍රියද? ඒ ඇමතියා බොහෝ උපකාර කරන්නෙක්ද ඒ දෙදෙනාටම ඉවසනු. මැදහත්කමින් සිටින්න යනුයි.
මෙසේ මහා සත්ත්වයන් වහන්සේ රජුට අවවාද දුන්නේය. රජතුමා ඔහුගේ අවවාදයේ සිට නැවත මෙබඳු පව්කම් නොකරවයි කියා දෙදෙනාටම සමාව දුන්නේය. එතැන් පටන් ඒ දෙදෙනා එක් නොවූහ. රජතුමාද දානාදී පිංකම් කොට දිවි කෙළවර දෙව්ලොව උපන්නේය. කොසොල් රජද මේ ධර්මදේශනාව අසා ඒ දෙදෙනාටම සමාව දී මධ්‍යස්ථ විය.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල රජ ආනන්දය. නුවණ ඇති ඇමතියා වනාහි මම ම වූවෙමි යි වදාළ සේක.
**යෙ න කාහන්ති ඔවාදං** යන මේ දේශනාව බුදුරජාණන් වහන්සේ ජේතවනාරාමයේ වැඩවාසය කරන සේක් එක් කලකිරුණු භික්‍ෂුවක අරබයා වදාළ සේක. බුදුරජාණන් වහන්සේ විසින් මහණ, ඔබ කලකිරුණේ සත්‍යයක්දැයි විමසන ලද ඒ භික්‍ෂුව සත්‍යයයි කී කල්හි කුමක් නිසාදැයි විමසූවිට අලංකාර වූ එක් කාන්තාවක් දැක කෙලෙස් වශයෙනැයි කීය. ඉක්බිති ඒ භික්‍ෂුව අමතා, බුදුරජාණන් වහන්සේ මහණ! ස්ත්‍රීහු නම් තමන්ගේ රූප, ශබ්ද, ගන්‍ධ, රස, ස්පර්ශ යන කරුණුවලින්ද ස්ත්‍රී මායම් විලාසිතාවන්ගෙන්ද පුරුෂයන්ට චාටු බස් කියා නලවා වසඟයට එළඹි බව දැන සිල්වත්කමද, ධනවත්කමද විනාශ කරන අර්ථයෙන් යකින්නියෝ යයි කියනු ලැබෙත්. පෙරත් යකින්නියෝ ස්ත්‍රී මායමෙන් පුරුෂයන්ගෙන් යුතු ගැල් කණ්ඩායමක් වෙත එළඹ වෙළඳුන්ට චාටුබස් කියා තම වසඟයට ගෙන නැවත වෙනත් පුරුෂයන් දැක ඒ සියලු දෙනම මරණයට පත්කර හකු දෙකොණින් (කට දෙකොණින්) ලේ පෙරමින් මුරු මුරු යන හඬින් කෑවාහුයයි වදාරා අතීත කථාව ගෙනහැර පෑ සේක.
යටගිය දවස තම්බපණ්ණි දීපයෙහි (ලක්දිව) සිරීස වස්තු නම් යකුන්ගේ නගරයක් විය. එහි යකිනියෝ වාසය කළාහුය. ඒ යකින්නියෝ කැඩුණු නැව්වලින් වෙළෙන්දන් ආ විට අලංකාර ලෙස පිළියෙල කරන ලද කෑ යුතු අනුභව කළ යුතු දෑ ගෙන්වාදෙන දාසි සමූහයා පිරිවරාගෙන දරුවන් වඩාගෙන එන වෙළඳුන් වෙත එළඹෙත්. ඔවුන්ට අපි මිනිස් වාසයකට ආවෙමුයි හැඟෙන පරිදි ඒ ඒ තැන ගොවිතැන්, ගව පාලනය ආදිය කරන්නා වූ මිනිසුන් ගව පට්ටි, බල්ලන් මේ ආදිය දක්වන්නෝය. වෙළෙන්දන් සමීපයට ගොස් මේ කැඳ බොව්. බත් අනුභව කරව්, කෑ යුතු ජාති කන්නයි කියති. කිසිවක් නොදන්නා වෙළෙන්දෝ ඔවුන් විසින් දෙන ලද දේවල් අනුභව කරත්. ඉක්බිති ඔවුන්ගේ කෑම් බීම් අවසන්ව විවේකව සිටිනවිට පිළිසඳර කථා කරති. තෙපි කොහි වසන්නෝද? කොහි සිට ආවාහුද? කොහි යන්නහුද? කුමන කටයුත්තක් සඳහා මෙහි ආවාහුදැයි ප්‍රශ්න කරති. නැව කැඩුණු නිසා ආ බව කී කල්හිද බොහොම හොඳයි ආර්යයෙනි! නැව් නැගී ගිය අපගේ ස්වාමි පුරුෂයන්ට වසර තුනක් ඉක්ම ඇත. ඔවුන් මැරෙන්නට ඇත. තොපිත් වෙළෙන්දෝය. අපි තොපගේ බිරින්ඳන් වන්නෙමුයි කියා ඒ වෙළෙන්දන් ස්ත්‍රී මායම් පෙන්වා පොළඹවාගෙන යක් පුරට ගෙන ගොස් ඉදින් පළමුව ගත් මිනිස්සු සිටිත් නම් ඔවුන් දේව හැකිල්ලෙන් (මාංචුවලින්) බැඳ ආරක්ෂක තැනක (සිරකුටියක) රඳවත්. තමන් වසන තැන බිඳුණු නැවක මිනිසුන් නොලබන අවස්ථාවක වනාහි එතෙරින් කැලණිය දක්වාද, මෙතෙරින් නාගදීපය දක්වාද මෙසේ මේ අතරේ මුහුදු තීරය දිගේ හැසිරෙත්. ඒ ඔවුන්ගේ ස්වභාවයයි.
ඉක්බිති එක්දිනක් කැඩුණු නැව් ඇති පන්සියයක් වෙළෙන්දෝ ඒ යකින්නියන්ගේ නුවර සමීපයෙහි ගොඩබැස්සාහුය. ඒ යකින්නියෝ ඔවුන් සමීපයට ගොස් පොළඹවාගෙන බැඳ ආරක්ෂක කුටියක රඳවා ප්‍රධාන යකින්න ප්‍රධාන වෙළෙන්දාද සෙසු යකින්නන් සෙසු වෙළෙන්දන්ද වශයෙන් ඒ යකින්නියෝ පන්සියය, ඒ වෙළඳුන් පන්සියය තම තමන්ගේ සාමිවරු කළාහුය. ඉක්බිති ඒ ප්‍රධාන යකින්න රාත්‍රී කාලයේ වෙළෙන්දා නින්දට ගියවිට නැගිට ගොස් සිරකුටියේ රඳවා සිටි මිනිසුන් මරා මස් කා එන්නීය. සෙසු යකින්නියෝද එසේ කරත්. ප්‍රධාන වෙළෙන්දා යකින්න මිනී මස් කා පැමිණි අවස්ථාවේ සිරුර සිසිල් වෙයි. ප්‍රධාන වෙළෙන්දා පරීක්ෂා කරන්නේ ඇය යකින්නියක බව දැන මේ පන්සියයම යකින්නියෝ වන්හාහ. අප විසින් පලායන්නට වටීයයි සිතා දෙවන දවසේ මුහුණ සේදීමට ගොස් සෙසු වෙළෙන්දන්ටද දැන්වීය. මේ යකින්නියෝය. මනුෂ්‍ය ස්ත්‍රීහු නොවෙති. බිඳුනු වෙනත් නැව් ආ විට එහි සිටින අය සැමියන් බවට පත්කොට අපව කන්නාහුය. ඒ නිසා අප පලායමුයි කීවේය. ඔවුන්ගෙන් දෙසිය පනහක් පමණ අපට මොවුන් අත්හරින්නට නොහැකි වන්නෙමු. ඒ නිසා තොපි යව්. අපි නොයන්නෙමුයි කීවාහුය. ප්‍රධාන වෙළෙන්දා තම වචනයට අවනත වූ දෙසිය පනහක් වෙළෙන්දන් රැගෙන ඒ යකින්නියන්ට බිය වූයේ පලා ගියේය.
ඒ කාලයේ බෝසතාණන් වහන්සේ වාලාහස්ස යෝනියේ උපන්හ. සම්පූර්ණයෙන් සුදුපැහැති කවුඩුවන්ගේ පැහැ සමාන වූ මුහුණක් ඇති ඉතා නිල් කෙස් වැටියක් ඇති සෘද්ධියෙන් අහසින් ගමන් කිරීම් ඇති අශ්වයෙක් වූහ. ඒ අශ්වයා හිමවතින් අහසට පැන නැගී තාමුපණ්ණි දීපයට ගොස් එහි තාමුර්ණි විලේ මඩෙහි ඉබේ හටගත් ඇල් වී කා යයි. මෙසේ යන්නේ ජනපදයට යනු කැමති අය ඇත්ද ජනපදයට යනු කැමති අය ඇත්ද යනුවෙන් තුන්වරක් කරුණාන්විත මිනිස් වචනයෙන් කියයි. ඒ වෙළෙන්දෝ අශ්වයාගේ වචනය අසා ළඟට අවුත් ඇඳිලි බැඳ ස්වාමීනි! අපි ජනපදයට යනු කැමැත්තෙමුයි කීවාහුය. එසේනම් මගේ පිට උඩට නගිව්යයි කීහ. ඉක්බිති ඇතැමේක පිටට නැංගාහුය. ඇතැමෙක් වලිගයෙන් අල්ලා ගත්හ. ඇතැමෙක් ඇඟිලි බැඳගෙන සිටියහ. බෝසතාණෝ යටත් පිරිසෙයින් ඇඟිලි බැඳගෙන සිටි සියලු දෙනාද සමග දෙසිය පනහක් පමණ වෙළෙන්දන් තමන්ගේ ආනුභාවයෙන් ජනපදයට (දඹදිවට) පමුණුවා ඒ ඒ අයගේ ගෙවලට යවා තමන්ගේ වාසස්ථානයට ගියේය. ඒ යකින්නියෝද වෙනත් පිරිසක් ආ කල්හි වෙළෙඳුන් සමග නොගොස් එහි නැවතී සිටි දෙසිය පනහක් මිනිසුන් මරා කෑවාහුය.
බුදුරජාණන් වහන්සේ භික්‍ෂූන් අමතා මහණෙනි! යම්සේ යකින්නියන්ගේ වසඟයට ගියා වූ ඒ වෙළෙන්දෝ මරණයට පත්වූවාහුද වාලාහස්ස අශ්ව රජුගේ කීම අසා ක්‍රියා කළ අය තම තමන්ගේ තැන්වල පිහිටියාහුද එසේම බුදුවරුන්ගේ අවවාද නොපිළිපදින භික්‍ෂු භික්‍ෂුණීහුද, උපාසක උපාසිකාවෝද සතර අපායවල පස් ආකාර වධ බන්ධනවලට ලක්ව මහා දුකකට පැමිණෙත්. අවවාද පිළිපදින අය (ක්‍ෂත්‍රිය, බ්‍රාහ්මණ, ගෘහපති යන) ත්‍රිවර්ග කුල සම්පත්තියද සදිව්‍ය ලෝකද විසිවැදෑරුම් බ්‍රහ්ම ලෝකද යන මේ තැන්වලට පැමිණ අමාමහ නිවනද අවබෝධ කරගෙන බොහෝ සැප අනුභව කරන්නාහුයයි වදාරා අභිසම්බෝධියට පත්ව
යන මේ ගාථා දේශනා කළ සේක.
යම් කෙනෙක් බුදුරජාණන් වහන්සේ විසින් දේශනා කරන ලද අවවාද අනුව ක්‍රියා නොකරත්ද ඒ මිනිස්සු යකින්නියන්ට ගොදුරු වූ වෙළෙන්දන් මෙන් විපතට පත් වන්නාහ.
යම් කෙනෙක් බුදුජාණන් වහන්සේ විසින් දේශිත අවවාද අනුව ක්‍රියා කරත්ද ඒ මිනිස්සු වලාහක අසු මගින් බේරී ගිය වෙළෙන්දන් මෙන් අනතුරක් නැතිව පරතෙරට (නිවනට) පැමිණෙන්නාහුය.
එහි, **යෙ න කාහන්ති** යනු යමෙක් නොකරන්නාහු නම් **ව්‍යසනං තෙ ගමිස්සන්ති** යනු ඔවුහු මහත් විපතකට පැමිණෙන්නාහුය. **රක්ඛසීහීව වාණිජා** යනු යකින්නන් විසින් පොළඹවන ලද වෙළෙන්දන් මෙන්, **සොත්‍ථිං පාරංගමිස්සන්ති** යනු අනතුරකින් තොරව නිවනට පැමිණෙන්නාහුය. **වාලාහෙනෙව වාණිජා** යනු වාලාහ අශ්වයා විසින් එන්නැයි කී කල ඔහුගේ වචනය අනුව ක්‍රියා කළ වෙළෙන්දන් මෙන් යම්සේ ඔවුහු මුහුදෙන් එතෙර ගොස් සිය ගෙවල් වෙත ගියාහුද එසේම බුදුරජාණන් වහන්සේගේ අවවාදයට අනුව ක්‍රියා කරන්නෝ සසරින් එතරව නිවන අවබෝධ කරගනිත් යයි අමාමහ නිවනින් ධර්ම දේශනාව මුසුන්පත් විය.
බුදුරජාණන් වහන්සේ මේ ධර්මදේශනාව ගෙනහැර දක්වා චතුරාර්ය සත්‍ය ප්‍රකාශකොට ජාතක කථාව නිමවා වදාළ සේක. සත්‍ය දේශනාවගේ කෙළවර කලකිරුණු භික්‍ෂුව සෝවාන් ඵලයෙහි පිිහිටියේය. සෙසු බොහෝ දෙනාද සෝවාන්, සකෘදාගාමී, අනාගාමී, අර්හත් ඵලවලට පැමිණියාහුය. එකල වාලාහ අස්රජුගේ කීම ඇසූ දෙසිය පනහක් වූ වෙ‍ෙළන්දෝ බුදු පිරිස වූහ. වාලාහ අස් රජු වනාහි ලොව්තුරා බුදු වූ මම ම වූවෙමි යි වදාළ සේක.
**න නං උම්හයතෙ දිස්වා** යන මේ දේශනාව බුදුරජාණන් වහන්සේ සැවැත්නුවර වැඩවාසය කරන සේක් එක්තරා භික්‍ෂුවක අරබයා වදාළ සේක. එක්තරා භික්‍ෂුවක් මා විසින් ගත්කල්හි මාගේ උපාධ්‍යායන් වහන්සේ විසින් නොකිපෙන්නාහුයයි සිතා උපාධ්‍යායන් වහන්සේ විසින් තබන ලද රෙදිකඩක් විශ්වාසයෙන් ගෙන පාවහන් දමන පසිම්බුවක් මසා පසුව උපාධ්‍යායන් වහන්සේගෙන් විචාළේය. ඉක්බිති උපාධ්‍යායන් වහන්සේ කුමක් නිසා මගේ රෙදිකඩ නුඹ ගත්තෙහිදැයි අසා, මා විසින් ගත්කල්හි නොකිපෙන්නාහු යයි සිතා නුඹ වහන්සේ කෙරෙහි විශ්වාසයෙන් ගත්තෙමියි කී කල්හි මාත් සමග ඔබට කිනම් විශ්වාසයක් දැයි කියා කිපී නැගිට පහර දුන්හ. භික්‍ෂුවගේ ඒ ක්‍රියාව භික්‍ෂූන් අතරෙහි ප්‍රකට විය. ඉක්බිති එක්දිනක් භික්‍ෂූන් වහන්සේලා දම්සභාවේදී “ඇවැත්නි! අසවල් ලාබාල භික්‍ෂුව උපාධ්‍යායන් වහන්සේ කෙරෙහි විශ්වාසයෙන් රෙදිකඩක් ගෙන පාවහන් දමන පසිම්බුවක් මැසුවේය. ඉක්බිති උපාධ්‍යායන් වහන්සේ මා සමග ඔබට කිනම් විශ්වාසයක්දැයි කියා කිපී නැගිට පහර ගැසූහ” යනුවෙන් කථාවක් මතුකළාහුය.
බුදුරජාණන් වහන්සේ එහි වැඩමවා මහණෙනි! මෙහි මා එන්නට පෙර කවර කථාවකින් යුක්තව සිටියාහුදැයි විමසා මෙනම් කථාවෙකින් යයි කී කල්හි, මහණෙනි! මොහු සද්ධිවිහාරික භික්‍ෂුව සමග අවිශ්වාස වූයේ දැන් පමණක් නොවේ. පෙරත් අවිශ්වාසව සිටියේ යයි වදාරා අතීත කථාව ගෙනහැර දැක්වූ සේක. පෙර බරණැස් නුවර බඹදත් රජු රජ කරද්දී බෝසතාණන් වහන්සේ කසීරට බමුණු කුලයක ඉපද වැඩිවියට පැමිණ තාපස පැවිද්දෙන් පැවිදිව අභිඥා ද සමාපත්ති ද උපදවාගෙන පිරිසේ අනුශාසකයා වී හිමාල වනයෙහි වාසය කළහ. ඒ තාපස පිරිස අතරෙහි එක් තවුසෙක් බෝසත් තාපසයාගේ කීම පිළිගෙන, මව මළ එක් ඇත් පැටවෙකු ඇතිදැඩි කෙළේය. ඉක්බිති වැඩිවියට පත් ඇතා ඒ තවුසා මරා කැලයට ගියේය. තවුසාගේ ශරීරය පිළිබඳ අවසන් කටයුතු නිමකළ තාපස පිරිස බෝසතාණන් වහන්සේ පිරිවරාගෙන ස්වාමීනි! කිනම් කරුණකින් මිත්‍ර බව හෝ අමිත්‍ර බව හෝ දැනගත හැකිදැයි විචාළෝය. බෝසතාණන් වහන්සේ මේ කාරණයෙන් යයි කියමින්
යන ගාථා කී සේක.
ඔහු දැක සිනහ පහළ නො කෙරේ නම් වචනයට සතුටු නොවේ නම්, ඔහු දෙස සෘජුව නොබලා නම් ඔහුට විරුද්ධව පවතී.
පණ්ඩිතයා යම් ආකාරයකින් දැක ද, අසා ද අමිත්‍රයා (හතුරා) දැන ගනීද මේ කරුණු සතුරා කෙරෙහි පිහිටියේ වෙයි.
එහි, **නනං උම්හයතෙ දිස්වා** යනු යමෙක් යමෙකුගේ අමිත්‍රයෙක් වේද ඔහු ඒ පුද්ගලයා දැක සිනහ නොවේ. සතුටු බවක් නොදක්වයි. **න ච නං පටිනන්‍දති** යනු ඔහුගේ වචන ඇසුවද ඔහු ඒ පුද්ගලයාට සතුටු නොවෙයි. හොඳයි ප්‍රයෝජනවත් දෙයක් (සුභාෂිතයක්) කියන ලදැයි සතුටු නොවේ. **චක්ඛූනි චස්ස නද්දාති** යනු ඇසින් ඇස ගැටී ඉදිරියෙහි සිට නොබලයි. ඇස් වෙන අතකට හරවයි. **පටිලොමඤ්ච වත්තති** යනු ඔහුගේ කාය කර්ම, වාග් කර්ම කැමති නොවෙයි. විරුද්ධ පිළිවෙලට ගනී. විරුද්ධ ගැනීමයයි. **ආකාරා** යනු කරුණුය. **යෙහු අමිත්තං** යනු යම් කරුණුවලින් ඒ කරුණුවලින් අමිත්‍රයා **දිස්වා ච සුත්‍වා ච පණ්ඩිතො **දැක හෝ අසන හෝ පණ්ඩිතයා මේ පුද්ගලයා මගේ අමිත්‍රයෙකියි **ජානෙය්‍ය** දැනගන්නේය. මෙයට විරුද්ධ ආකාරයෙන් මිතුරු බව දතයුතුයි.
මෙසේ බෝසතාණන් වහන්සේ මිත්‍ර අමිත්‍ර බවට කරුණු කියා සතර බඹ විහරණ වඩා බඹලොව උපන්නෝය.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල ඇත්පැටවා පෝෂණය කළ තවුසා සද්ධිවිහාරික භික්‍ෂුවයි. ඇතා උපාධ්‍යායන් වහන්සේය. තාපස සමූහයා බුදුපිරිසයි. තවුස් නායකයා වනාහි මම ම වූවෙමි යි වදාළ සේක.
**පවාසා ආගතො තාතා** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් කලකිරුණු භික්‍ෂූන් වහන්සේ නමක් අරබයා වදාළ සේක. ශාස්තෲන් වහන්සේ විසින්, ඇත්තද? මහණ! ඔබ කලකිරුණෙහිදැයි විමසන ලද්දේ, ඇත්තයි ස්වාමීනියි කියා, කුමන කාරණාවක් නිසාදැයි වදාළ කල්හි, එක් සරසන ලද ස්ත්‍රියක් දැක ඇය කෙරෙහි කෙලෙස් වසඟයට පත්වීම නිසායයි කීවේය. ඉක්බිති ඔහුට බුදුරජාණන් වහ්නසේ වදාළේ, මහණ! ස්ත්‍රිය නම් ආරක්ෂා කිරීමට අපහසුය. පෙර දොරටුපාලයන් යොදාත් රක්නේ නමුදු රැකගැනීමට නොහැකි වූහ. ඔබට ස්ත්‍රියගෙන් කුමන ප්‍රයෝජනයක්ද? ලැබුණත් ඇය රකින්න නොහැකියයි වදාරා අතීත කථාව ගෙනහැර දැක්වූ සේක.
පෙර බරණැස් නුවර බඹදත් රජු රජ කරද්දී අප මහා බෝසතාණන් වහන්සේ ගිරා යෝනියේ උපන් සේක. ඒ ගිරවාගේ නම **රාධය.** මොහුගේ කණිටු සහෝදරයාගේ නම **පොට්ඨපාදය.** මේ සතුන් දෙදෙනා තරුණ කාලයේදීම එක් වැද්දෙක් අල්ලා ගෙනවුත් බරණැස් නුවර එක්තරා බමුණෙකුට දුන්නේය. බමුණා ඔවුන් දරු තනතුරෙහි තබා පෝෂණය කළේය. බමුණාගේ බැමිණිය ආරක්‍ෂා කළ නොහැකි දුසිල් තැනැත්තියකි. ඔහු වෙළඳාම් කිරීමට යනවිට ඒ ගිරා පෝතකයා අමතා, දරුවනි! මම වෙළඳාම පිණිස යමි. කාලයේ හෝ අකාලයේ හෝ තොපගේ මව කරන ක්‍රියාවන් (හැසිරීම) පරීක්‍ෂා කර බලව්. අන් පුරුෂයන් කරා යන බව හෝ නොයන බව දැනගනිව් කියා බැමිණිය ගිරා පෝතකයන්ට පවරා දී ගියේය. ඈ බමුණා පිටත් වන කාලයේ පටන් අනාචාරයේ හැසුරුණාය. රෑ දාවල් යන එන පුරුෂයන්ගේ ප්‍රමාණයක් නැත.
ඒ දැක පොට්ඨපාද රාධගෙන් විචාළේය. බමුණා මේ බැමිණිය අපට පවරා දී ගියේය. ඇයද පාප ක්‍රියා කරන්නීය. ඇයට ඒ ගැන කියමියි කී විට රාධ නොකියන්නයි කීවේය. පොට්ඨපාද රාධගේ කීම නොසලකා මෑණියනි! කුමක් නිසා පව්කම් කරන්නීදැයි කීවේය. බැමිණිය ඒ ගිරවා මරනු කැමතිව දරුව! ඔබ මගේ පුතාය. මෙතැන් පටන් ඒ පව්කාර ක්‍රියා නොකරන්නෙමි. එව දරුවයි ප්‍රියමනාප විදියට ළඟට කැඳවා ආවිට අල්ලාගෙන නුඹ මට අවවාද දෙන්නෙහිද? තමන් ප්‍රමාණය නොදන්නෙහියයි බෙල්ල කරකවා මරා ලිප තුළට දැම්මාය. බමුණා අවුත් විඩාහැර බෝසතුන් අමතා දරුව, රාධ! කිම තොපගේ මව අනාචාරයේ හැසුරුණාද නැද්දයි විමසමින්
යන පළමු ගාථාව කීවේය.
දරුව! විදේහයෙන් ආවෙමි. (පැමිණ) බොහෝකල් නොවෙමි. කෙසේද? දරුව! තොපගේ මව අන් පුරුෂයකු ඇසුරු කළේද?
එහි අර්ථය **මම තාත පවාස ආගතො** දරුව විදේහයෙන් පැමිණියෙමි. ඔහු නොදන්නේ රාධගෙන් විචාරමි. **කච්චිනු තාත තෙ මාතා අඤ්ඤං පුරිසං න උපසෙවති** යනු දරුව, ඔබේ මව අන් පුරුෂයකු සේවනය කෙළේද?
බෝසත් රාධ පියාණනි! නුවණ ඇති අය සිදුවූ හෝ සිදු නොවූ හෝ සසර රඳවන දේ නොකියතියි දන්වමින්
යන දෙවන ගාථාව කීවේය.
“සත්‍යයෙන් යුක්ත වූ මේ වචනය ඇති සැටියෙන් කිවයුතු නොවේ. (ඉදින් ඇති සැටියෙන් ප්‍රකාශ කළ කෙනෙක් වෙත්නම්) ගිනි මුසු අළුයෙහි දමා හොවන ලද පොට්ඨපාදයා මෙන් හෝනේමයි.
එහි, ගිරං යනු වචනයයි. දැන් ‘වචනය’ යනුවෙන් කියන්නා සේ එකල (වචනය වෙනුවට) **‘ගිරං’** යනුවෙන් කියනු ලැබීය. ඒ ගිරා පොව්වා වෙනස නොසලකා මෙසේ කීවේය. මේ එහි අර්ථයයි. දරුව! නුවණ ඇත්තා විසින් **සච්චූප සංහිතං** සිදුවූ පරිදි, සත්‍යයෙන් යුක්ත ස්වභාව වචනය වුවද සසරින් මිදීම පිණිස නොවේනම් **නසුභණං** නොකියන්නේය. සසරින් මිදීම පිණිස පවතින ඇත්ත වුවද කියන පුද්ගලයා **සයෙථ පොට්ඨපාදොව මුම්මුරෙ උපකුසිතො** යම්සේ පොට්ඨපාද උණු අලුවල පිළිස්සුනේ නිදයිද එසේම නිදන්නේය. **උපකුජිතො** යනුද පාඨයකි. මේ අර්ථයමයි.
මෙසේ බෝසතාණන් වහන්සේ බමුණාට බණ දෙසා අපටද මෙහි විසීමට නොහැකියයි කියා බමුණාගෙන් විමසා වනයටම පිවිසියේය.
බුදුරජාණන් වහන්සේ මේ ධර්මදේශනාව ගෙනහැර දක්වා චතුරාර්ය සත්‍යය දේශනාකොට ජාතක කථාව නිමවා වදාළහ. සත්‍ය දේශනාවගේ කෙළවර කලකිරුණු භික්‍ෂුව සෝවාන් ඵලයෙහි පිහිටියේය. එකල පොට්ඨපාද ගිරවා ආනන්දය. රාධ වනාහි මම ම වූවෙමි යි වදාළ සේක.
**උභයම්මෙ න ඛමතී** යන මේ දේශනාව බුදුරජාණන් වහන්සේ දෙව්රම් වෙහෙරෙහි වැඩවාසය කරන සේක් උකටලී වූම භික්‍ෂු කෙනෙකුන් අරබයා වදාළ සේක. එසේ වදාරණ සේක් ස්ත්‍රිය නම් රැකිය නොහැකිය. වැරැද්දක් කොට යම්කිසි උපායකින් සැමියා රවටන්නේම යයි වදාරා අතීත කථාව ගෙනහැර දැක්වූ සේක.
පෙර බරණැස් නුවර බඹදත් රජු රජකරන කල්හි අපමහ බෝසතාණන් වහන්සේ ගහපති කුලයෙහි ඉපදී වැඩිවියට පත්වූයේ පවුල් දිවියට එළඹි සේක. ඔහුගේ බිරිඳ දුසිල්ය. ගම්මුලාදෑනියා සමග අනාචාරයෙහි හැසිරෙන්නීය. එය දැනගත් බෝසතාණන් වහන්සේ පරීක්‍ෂා කරමින් හැසිරෙති. එකල්හි වනාහි වැසිකාලය තුළ බීජ වැපිරූ කල්හි ආහාර අහේනියක් ඇතිවිය. ගොයම් පූදින කාලය උදාවිය. සියලු ගම්වැසියෝ මෙයින් මාස දෙකක් ගියවිට ගොයම් කපා පාගා වී දෙන්නෙමැයි එක්ව ගම්මුලාදෑණියාගෙන් එක් මහලු ගොනෙක් ලබාගෙන මස්කර කෑවාහුය.
ඉක්බිති එක්දිනක් ගම්මුලාදෑණියා කල්යල් බලා සිට බෝසතාණන් වහන්සේ බැහැරගිය අවස්ථාවක ගෙට පිවිසියේය. ඔවුන් දෙදෙනා සැපසේ වැතිර සිටි අවස්ථාවේදීම බෝසතාණන් වහන්සේ ගම් දොරටුවෙන් පිවිස නිවස බලා පිටත්වූ සේක. ගම් දොරටුව දෙස බලා සිටින ඒ ස්ත්‍රිය ඔහු දැක මේ කවරෙක්දැයි එළිපත්ත උඩ සිට බලන්නී ඒ සැමියාම යයි දැන ගම්මුලාදෑණියාට කීවාය. ගම්මුලාදෑණියා බියෙන් තැති ගත්තේය. ඉක්බිති ඈ ඔහුට බිය නොවන්න. එක් උපායක් ඇත. අප විසින් නුඹෙන් ගවමස් කන ලදි. නුඹ මස් මිල ඉල්ලන්නෙකු ලෙස හිඳිව්. මම වී කොටුවට නැග කොටුව දොර ළඟ සිට වී නැතැයි කියමි. නුඹ ගෙයි මැද සිට අපගේ ගෙදර දරුවෝ සාගින්නේ සිටිති. මට මස් මිළ දෙන්නයි පුන පුනා චෝදනා කරවයි කියා කොටුවට නැගී කොටුදොර ළඟ හිඳ ගත්තාය. ගම්මුලාදෑණියා ගෙයි මැද සිට මස් මිළ දෙන්නයි කියයි. ඈ කොටු දොරටුව ළඟ සිටින්නී කොටුවේ වී නැත. ගොයම් කපා පාගා ගත්විට දෙන්නෙමි. ඒ නිසා යන්නයි කීවාය.
බෝසතාණන් වහන්සේ ගෙට පිවිස ඔවුන්ගේ ක්‍රියාව දැක මේ පවිටු ස්ත්‍රිය විසින් කළ උපායක් වන්නේ යයි දැන ගම්මුලාදෑණියා අමතා එම්බා ගම්මුලාදෑණිය! අපි නුඹේ මහලු ගොනාගේ මස් කෑවාහු මෙයින් මාස දෙකක් ගියතැන වී දෙන්නෙමුයි කියා නුඹ අඩ මසක්වත් යන්නට කලින් දැන්ම කුමක් නිසා ඉල්ලා පැමිණියේද? නුඹ මේ කාරණය සඳහා පැමිණ නැත. වෙනත් කරුණක් සඳහා ආවෙහිය. මට නුඹේ පවිටු වැඩ රුචි කරන්නේ නැත. මේ අනාචාර පව්කාරියද කොටුවෙහි වී නැති බව දනී. ඈ දැන් කොටුවට නැගී වී නැතැයි කියන්නීය. නුඹත් දෙන්නයි කියන්නෙහිය. නුඹලා දෙදෙනාගේම ක්‍රියා මට රුචි නැතැයි ඒ අර්ථය පැහැදිලි කරමින්
යන මේ ගාථා කීහ.
(දෙදෙනාගේම) දෙබසම මට කැමති නැත. දෙබසම මට රිසි නොවෙයි. මේ තැනැත්තී (වී නැති බව දැන දැනම) කොටුවට බැස වී නොදකිමියි කියයි.
ඒ කරුණින් ගම්පතිය! තොපට මෙය කියමි. කර්කශ වූ අල්ප ජීවිතය පවත්නා කල්හි වී පිණිස මස් දෙන්නේ දෙමසකින් දිය යුතු බවට ගිවිස කෙට්ටු ගොන්මාල්ලා දී දැන් කාලය පැමිණීමට පෙර ඉල්ලයි. එයද මට නොරුස්නේයි.
එහි, **තංතං ගාමපති බ්‍රෑමි** යනු එම්බා ගම් දෙටුවාණෙනි! ඒ කාරණයෙන් ඔබට කියමි. **කදරෙ අප්පස්මිං ජීවිතෙ** යනු අපගේ ජීවිතය නම් කරදරය. හැඩිදැඩිය. ගොරෝසුය. දුක් සහිතය. අල්පය. මඳය. ස්වල්පය. ඒ අපට එබඳු ජීවිතයක් පවතිද්දී, **ද්වෙ මාසෙ කාරං කත්‍වාන මංසං ජරග්ගවං කිසං **යනු මස් ගන්නා වූ අපට මහලු කෙට්ටු, දුර්වල, ජරාවට පත් ගවයා දෙමින් නුඹ මාස දෙකකින් මුදල් දිය යුතුයයි මෙසේ දෙමසකින් දෙන පොරොන්දුව කොට, **අප්පත්තකාලෙ චොදෙසි** යනු ඒ කාලය නොපැමිණි කල්හි අතරතුරේ චෝදනා කළෙහිය. **තම්පි මය්හං නරුච්චති** යනු යම් මේ පව්කාර දුස්සීල ස්ත්‍රිය ඇතුල්කොටුවෙහි වී නැති බව දැනගෙනම නොදන්නියක මෙන් වී **කොට්ඨමොතිණ්ණා** වී කොටු දොරටුවෙහි සිට **නදස්සං ඉතිභාසති** වී නොදකියි කියයිද ඇයද නුඹ නොකල්හි යම් චෝදනාවක් කෙළෙහිද **තම්පි** යනු ඔබද යන මේ දෙදෙනාටම මගේ කැමැත්තක් නැත. (මට) රුචි කරන්නේද නැත.
හෙතෙම මෙසේ කිය කියාම ගම්මුලාදෑණියා කෙස් මුදුනෙන් අල්ලා ඇදගෙන ගේ මැද හෙළා “මම ගම්මුලාදෑණියා වෙමි” යි කියද්දී අනුන් රැකබලා ගන්නා භාණ්ඩවලට අපරාධ කරන්නෙහිදැයි ආදී වශයෙන් අපහාස කර තලා දුර්වලකොට බෙල්ලෙන් අල්ලා ගෙයින් නෙරපා, ඒ දුෂ්ට ස්ත්‍රියද කෙස්වැටියෙන් අල්ලා වී කොටුවෙන් බස්සවා තලා ඉදින් මෙවැන්නක් නැවත කරන්නෙහි නම් (මා තිට කරන දේ) දැන ගන්නෙහියයි තර්ජනය කෙළේය. එතැන් පටන් ගම්මුලාදෑණියා ඒ ගේ දෙස බලන්නටවත් අසමත් විය. ඒ පව්කාර ස්ත්‍රියද මනසින්වත් පරපුරුෂ සේවනයක් කරන්න අසමත් වූවාය.
බුදුරජාණන් වහන්සේ මේ ධර්මදේශනාව ගෙනහැර දක්වා චතුරාර්ය සත්‍ය දේශනාකොට ජාතක කථාව නිමවා වදාළ සේක. සත්‍ය දේශනාවගේ කෙළවර කලකිරුණු භික්‍ෂුව සෝවාන් ඵලයෙහි පිිහිටි සේක. එකල ගම්මුලාදෑණියාට නිගාකළ ගහපතියා මම ම වූයෙමි යි වදාළ සේක.
**සරීරදව්‍යං** යන මේ දේශනාව බුදුරජාණන් වහන්සේ දෙව්රම් වෙහෙරෙහි වැඩවාසය කරන සේක් එක්තරා බමුණෙකු අරබයා වදාළ සේක. ඔහුට දූවරු සිව්දෙනෙක් සිටියහ. පිරිමි සිව්දෙනෙක් ඒ තරුණියන් ලබාගැනීමට ප්‍රාර්ථනා කරති. ඔවුන් අතුරෙන් එක් පුරුෂයෙක් මනා රූ ඇත්තේ කඩවසම් සිරුරක් ඇත්තෙකි. එක් අයෙක් වයස්ගත මහල්ලෙකි. එක් අයෙක් උසස් කුල ඇත්තෙකි. එක් අයෙක් සිල්වත්ය. බමුණා තම දූවරු මේ සතර දෙනාගෙන් කවරෙකුට දිය යුතුදැයි සිතුවේය. දූවරු වාසය කරන්නන් විසින් පිහිටුවන්නන් විසින් කවරෙකුට දිය යුතුද? රූප සෝභාවෙන් යුතු තැනැත්තාටද නැතිනම් වයස්ගත තැනැත්තාටද, උසස් කුලවතා හා සිල්වතා යන දෙදෙනාගෙන් එක් අයෙකුටද හෙතෙම ඒ ගැන සිතන්නේ නමුදු නොදැන මේ කරුණ ගැන බුදුරජාණන් වහන්සේ දනිති. උන්වහන්සේ විචාරා ඔවුන් අතුරෙන් සුදුස්සාට දෙන්නෙමියි සිතා සුවඳ, මල් ආදිය ගෙන්වාගෙන විහාරයට ගොස් ශාස්තෲන් වහන්සේට වැඳ එකත්පසෙක හුන්නේ (තමන් පැමිණි) ඒ කාරණය මුල සිට කියා, ස්වාමීනි! ඒ සතර දෙනාගෙන් කවරෙකුට දිය යුතුදැයි විචාළේය. එවිට ශාස්තෲන් වහන්සේ පෙරත් මේ ප්‍රශ්නය නුවණ ඇති අය ඔබට කීවාහුය. භවයෙන් වැසී ඇති බැවින් (ඒ පිළිතුර) සලකා බලන්නට ඔබ අසමත් වන්නෙහි යයි වදාරා ඔහු විසින් ඉල්ලන ලද්දාහු අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී බෝසතාණන් වහන්සේ බමුණු කුලයෙහි ඉපදී වැඩිවියට පත්ව තක්සලා නුවරින් ශිල්ප ඉගෙනගෙන අවුත් බරණැස් නුවර දිසාපාමොක් ඇදුරුතුමා විය. ඉක්බිති එක්තරා බමුණෙකුට දූවරු සතරදෙනෙක් සිටියහ. මේ අයුරින්ම ඒ දූවරුන් පුරුෂයෝ සතරදෙනෙක් පැතූහ. බමුණා කවරෙකුට දිය යුතුදැයි නොදන්නේ ඇදුරුතුමාගෙන් විචාරා දිය යුත්තෙකුට දෙන්නෙමියි ඔහු සමීපයට ගොස් ඒ කරුණ විචාරමින්
යන පළමු ගාථාව කීවේය.
“එකකුගේ ශරීර ශෝභාවද ඇත. එකකුගේ වයස්ගත බව ඇත. එකකුගේ කුලවත් බවද ඇත. එකකුගේ සිල්වත් බව ඇත. බ්‍රාහ්මණය, තොප විචාරමි. මොවුන් අතුරෙන් කවරකු කැමති වෙමුද?”
එහි, **සරීරදව්‍යං** යනාදියෙන් ඒ හතරදෙනා තුළ පවතින බව ප්‍රකාශ කරයි. මේ එහි අදහසයි. පුරුෂයෝ සතරදෙනෙක් මගේ දූවරුන් ප්‍රාර්ථනා කරත්. ඔවුන්ගෙන් එකෙකුට, **සරීරදව්‍යං** ශරීර සම්පත්තිය රූපවත් බව **සූජච්චන්ති** යනුද පාඨයකි. එකෙකුට **සාධුසීලියං** සදාචාර බව සිල්වත් බව ඇත. **බ්‍රාහ්මණනෙත්‍ථව පුච්ඡාම** යනු මොවුන් අතුරෙන් අසවලාට මොවුන් දිය යුතුදැයි නොදන්නා වූ අපි භවත් බ්‍රාහ්මණයන්ගෙන්ම විමසමු. **කන්නු තෙසං වණිම්හසෙ **යනු ඒ සතර දෙනාගෙන් කවරෙකුට කැමැත්තෙමුද? කවරෙකුට ඒ කුමාරිකාවන් දෙමුදැයි විචාරයි.
ඒ අසා ඇදුරුතුමා රූප සම්පත්ති ආදිය විද්‍යමාන කල්හිද දුසිල්වත්කම ගැරහිය යුතු බවට පත්වෙයි. ඒ නිසා ඔහු දියණිය දීමට නුසුදුසුය. සිල්වත් බව අපට රුචි වෙයි යනුවෙන් මේ අර්ථ ප්‍රකාශ කරමින්
යන දෙවන ගාථාව කීහ.
“රූපත් සිරුරෙහිද අර්ථයක් ඇත. වැඩිහිටි බවට නමස්කාර කරමි. උසස් කුලයෙහි උපන් තැනැත්තා කෙරෙහිද වැඩක් නැත. එහෙත් සිල්වත් කමම අපට රුචි කරයි.”
එහි, **අත්‍ථො අත්‍ථි සරීරස්මිං** යනු රූපත් සිරුරුවලද අර්ථයක් ඇත. විශේෂයක්, වැඩීමක් ඇත්තේමය. අගයක් නැතැයි නොකියමි. **වද්ධව්‍යස්ස නමො කරොති** වෘද්ධ භාවයට නමස්කාර කරමි. වෘද්භවාදය ඇති තැනැත්තා වැඳුම් පිදුම් ලබයි. **අත්‍ථො අත්‍ථි සුජාතස්මිං** උසස් ජන්මයක් ඇති පුරුෂයා කෙරෙහි වැඩීමක් ඇත. ජාති සම්පත්තියද කැමතිවිය යුතුමය. **සීලං අස්මාකරුච්චති** යනු අපට සීලයම රුචි වෙයි. සිල්වතා ආචාර සම්පන්නය. ශරීර ශෝභාවෙන් නැති වුවද පිදිය යුත්තෙකි. ප්‍රශංසා කළ යුත්තෙකි. බමුණා ඔහුගේ කීම අසා සිල්වතාටම දූවරුන් දුන්නේය.
බුදුරජාණන් වහන්සේ මේ ධර්මදේශනාව ගෙනහැර දක්වා චතුරාර්ය සත්‍යය ප්‍රකාශකොට ජාතක කථාව නිමවා වදාළ සේක. සත්‍ය දේශනාවෙන් කෙළවර බමුණා සෝවාන් ඵලයෙහි පිහිටියේය. එකල බමුණා මේ බමුණාම විය. දිසාපාමොක් ඇදුරුතුමා වනාහි මම ම වූවෙමි යි වදාළ සේක.


6. නතංදළ්හ වර්‍ගය
**න තං දළ්හං බන්‍ධනමාහු ‘ධීරා’** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් බන්ධනාගාරයක් මුල් කරගෙන දේශනා කළ සේක. ඒ කාලයේ බොහෝ ගෙවල් බිඳින, මං පහරණ, මිනිස් ඝාතන සිදුකරන සොරුන් අල්ලාගෙන අවුත් කොසොල් රජතුමාට දැක්වූහ. රජතුමා දම්වැලෙන් බැඳීම, රැහැන්වලින් බැඳීම, හැකිල්ලෙන් මාංචු ලෑම යන බන්‍ධනවලින් ඔවුන් බැන්දවීය. තිහක් පමණ ජනපද භික්‍ෂූහු බුදුරජාණන් වහන්සේ බැහැදැකීමට කැමතිව අවුත් දැක වැඳ දෙවන දවසේ පිඬු පිණිස හැසිරෙන්නාහු රජුගේ හිරගෙදරට ගොස් ඒ සොරුන් දැක පිණ්ඩපාතය නිමවා දන් වළඳා පැමිණ හවස් කාලයෙහි තථාගතයන් වහන්සේ වෙත එළඹ ස්වාමීනි! අද පිඬු පිණිස හැසිරෙන අප විසින් හිරගෙදර බොහෝ සොරු යදම් බැදුම් ආදියෙන් බඳින ලද්දාහු මහ දුකක් විඳිනු දක්නා ලදහ. ඔවුහු ඒ බැමි සිඳ පලායන්නට අපොහොසත් වෙති. මේ බන්‍ධනවලට වඩා දැඩිවූ වෙනත් බන්ධනයක් ඇත්දැයි විමසූහ. එවිට ශාස්තෲන් වහන්සේ මහණෙනි! මේවා කිනම් බන්ධනද? යම් ඒ ධන ධාන්‍ය අඹුදරු ආදීන් කෙරෙහි තෘෂ්ණා සංඛ්‍යාත කෙළෙස් බන්ධනයක් වේද එය මේ බන්ධනවලට වඩා සියදහස් ගුණයකින් දැඩිය. මෙසේ ඒ මහත් වූද ඒ සිඳලිය නොහැකි බන්ධනය පෙර සිටි පඬිවරු සිඳ දමා හිමාල වනයට පිවිස පැවිදි වූවාහු යයි වදාරා අතීත කථාව ගෙනහැර දැක්වූ සේක.
පෙර බරණැස් නුවර බඹදත් රජු රජ කරද්දී බෝසතාණන් වහන්සේ එක් දුප්පත් ගෘහපති කුලයක උපන්හ. වැඩිවියට පත් ඔහුගේ පියා කලුරිය කෙළේය. ඔහු බැලමෙහෙර කර මව පෝෂණය කෙළේය. ඉක්බිති මව ආවාහයකට අකමැත්තා වූම ඔහුට එක් කුලදුවක ගෙදරට කැඳවා පසුකලෙක කලුරිය කළාය. ඔහුගේ බිරිඳගේ කුසෙහි දරුගැබක් පිහිටියේය. ඔහු ගැබ පිහිටි බව නොදන්නේ ඇය අමතා සොඳුරිය, නුඹ කුලියක් මලියක් කර ජීවත් වෙව. මම පැවිදි වන්නෙමියි කීවේය. ඈ ද මට දරුගැබක් පිහිටියේය. දරුවා බිහිවූවාට පසුව දරුවා දැක පැවිදි වන්නෙහියයි කීවාය. ඔහු යහපතැයි පිළිගෙන ඇගේ දරු ප්‍රසූතියෙන් පසුව සොඳුරිය, නුඹ සුවසේ දරුවා බිහි කළෙහිය. දැන් මම පැවිදි වන්නෙම්දැයි විචාළේය. ඉක්බිති ඈ පුතාගේ කිරිබොන කාලය නිම වනතුරු නවතින්නැයි ඔහුට කියා නැවතත් ගැබ් ගත්තීය.
ඔහු මැය කැමති කරවාගෙන නම් යන්නට නොහැකිය. මැයට නොකියාම පලාගොස් පැවිදි වන්නෙමියි සිතුවේය. ඔහු ඇයට නොකියාම රාත්‍රී කාලයේ නැගිට පලා ගියේය. එසේ යනවිට නගර ආරක්ෂකයෝ ඔහු අල්ලා ගත්තාහුය. හෙතෙම ස්වාමීනි, මම මවට උපස්ථාන කරන්නෙක්මි. මා නිදහස් කරවයි කියා ඔවුන් අතින් තමන් නිදහස් කරවාගෙන එක්තරා ස්ථානයක නතර වී සිට ප්‍රධාන දොරටුවෙන්ම නික්මී හිමාල වනයට ගොස් තාපස පැවිද්දෙන් පැවිදිව අභිඥා සහ සමාපත්ති උපදවාගෙන, ධ්‍යාන ක්‍රීඩාවෙන් ක්‍රීඩා කරමින් (ධ්‍යානසුව විඳිමින්) විසීය. ඔහු එහි වාසය කරමින් මෙබඳු සිඳලීමට අපහසු අඹුදරු බන්‍ධනය කෙලෙස් බන්‍ධනය කපා දැමුවෙමියි උදන් අනමින්,
යන මේ ගාථා කීවේය.
යකඩයෙන් කළ බන්ධනයද, දැවයෙන් කළ බන්ධනයද, වැහැරි ආදියෙන් කළ බන්ධනයද දැඩි බන්ධනය යයි නුවණැත්තෝ නොකියත්. මණිකුණ්ඩලයන්හි (ආභරණවලට) දැඩි ඇල්මක් ඇත්ද? අඹුදරුවන් කෙරෙහි යම් අපේක්ෂාවක් ඇද්ද?
(මුලින් කී) මේ බන්ධනය දැඩි යයි නුවණ ඇත්තෝ කියත්. ඔබිනොබ ඇදහෙළන්නා වූ සිථිල වූ (සිනිඳු වූ) මුදාලිය නොහැක්කා වූ යම් ක්ලේශ බන්ධනයක් ඇද්ද එයද සිඳ කාමයන්හි අපේක්ෂා නැති නුවණැත්තෝ කම්සුව හැරපියා තපසට යෙති.
එහි දිරිය ඇති අය යන අර්ථයෙන් ධීරා නම් වේ. නින්දා කරන ලද පව් ඇත්තෝය යන අර්ථයෙන් **ධීරා** නම් වේ. නැතහොත් ප්‍රඥාවට ‘ධී’ යයි කියනු ලැබේ. ඒ ප්‍රඥාවෙන් යුක්ත වූවාහු ‘ධීරා’ නම් වෙයි. බුදු, පසේබුදු, බුදුසව්, බෝසත් යන මේ අය ධීරයෝ නම් වෙති. **යදායසං** යන ආදියෙහි **යං** සංඛලික සංඛ්‍යාත යකඩින් කරන ලද **ආයසං** දම්වැලින් බැඳීම නම් වූ **දාරුජං බබ්බජඤ්ච** යනු බබ්බජ නම් වූ තණවලින් හෝ සෙසු වැහැරි පට්ටා ආදියෙන් යම් ලණුවක් තනා කරන ලද රැහැන් බැඳුම (රජ්ජු බන්ධනය) **තං ධීරා දළ්හං** ධීරයෝ ඒ බන්‍ධනය දැඩියයි **නාහු** නො කියති. **සාරත්ත රත්තා** යනු දැඩි ඇලීමෙන් යුතුව ඇලුණු, බහුල වූ රාගයෙන් ඇලුණු යන අර්ථයි. **මණිකුණ්ඩලෙසු** යනු මැණික් කෙරෙහිද ආභරණ කෙරෙහිද නැතහොත් මැණික් යෙදූ ආභරණ කෙරෙහි
**එතං දළ්හං** යනු යමෙක් මැණික් කුණ්ඩලාභරණ කෙරෙහි දැඩි ඇලීමෙන් යුතුව ඇලුණාහු ද ඔවුන්ගේම යම් රාගයක් වේද **යා** ඔවුන්ගේ අඹුදරුවන් කෙරෙහි යම් **අපෙක්ඛා** තෘෂ්ණාවක් වේද, කෙලෙස්වලින් හටගත් බැම්ම දැඩියයි ස්ථිරයයි නුවණ ඇති අය කීවාහුය. **ඔහාරිනං** යනු ඇදගෙන ගොස් සතර අපායවල හෙළන බැවින්, පහතට ගෙනයයි, යටට ගෙනයයි යන අර්ථයෙන් ‘ඔහාරිතං’ වේ. **සිථිලං** යනු බඳින තැන සිවිය, මස්, හම නොසිඳියි, ලේ පිටතට නොගනියි. බැඳපු බවක්වත් නොදන්වයි යන අර්ථයෙන් ‘සිථිල’ නම් වේ. **දුප්පමුඤ්චං** යනු තෘෂ්ණා ලෝභ වශයෙන් එක්වරක් හෝ උපන් කෙලෙස් බැම්ම, දෂ්ට කළ තැනින් මුදාහැරීමට අපහසු කැස්බෑවකු මෙන් මුදාහැරීමට අපහසු වෙයි යන අර්ථයෙන් ‘දුප්පමුඤ්චං’ නම් වේ. **එතම්පි ඡෙත්‍වාන** කෙසේ මෙසේ දැඩි වූද ඒ කෙලෙස් බන්‍ධනය නුවණ නමැති කඩුවෙන් සිඳ යකඩ දම්වැල් කඩා දමා යන මත් ඇතුන් මෙන්ද කූඩු කඩාගෙන ඉවත්ව යන සිංහ පෝතකයන් මෙන්ද අශූචි දමන භූමියක ජීවත්වීම පිළිකුල් කරන්නාක් මෙන් **අනපෙක්ඛිනො** තෘෂ්ණාව නැති අය වී **කාමසුඛං පහාය වජන්ති** කම්සුව හැර යත්, හැරගොසින් නොනැවතී හිමවතට පිවිස තවුස් පැවිද්දෙන් පැවිදිව ධ්‍යාන සුවයෙන් කල්ගෙවති යන අර්ථයි.
මෙසේ බෝසතාණන් වහන්සේ මේ උදානය ප්‍රකාශකොට නොපිරිහුණු ධ්‍යාන ඇත්තාහු බඹලොව උපන් සේක.
බුදුරජාණන් වහන්සේ මේ ධර්මදේශනාව ගෙනහැර දක්වා චතුරාර්ය සත්‍ය දේශනා කළ සේක. සත්‍ය දේශනාවගේ කෙළවර සමහරෙක් සෝවාන් වූහ. සමහරෙක් සකෘදාගාමී වූහ. සමහරෙක් අනාගාමී වූහ. සමහරෙක් රහත් වූහ. එකල මව මහාමායා දේවිය වූවාය. පියා සුද්ධෝදන මහරජය. භාර්යාව රාහුල මාතාවය. පුතා රාහුලය. අඹුදරුවන් හැරදමා නික්මී පැවිදි වූ තැනැත්තා වනාහි මම ම වූවෙමි යි වදාළ සේක.
**හංසා කොඤ්චා මයුරා ච** යන මේ දේශනාව බුදුරජාණන් වහන්සේ දෙව්රම් මහ වෙහෙරෙහි වැඩවාසය කරන සේක් ආයුෂ්මත් ලකුණ්ටක භද්දිය තෙරුන් මුල්කරගෙන දේශනා කළ සේක. ඒ තෙරුන් වහන්සේ වනාහි බුදු සසුනෙහි ප්‍රඥාවෙන් ප්‍රකට වූහ. මිහිරි කටහඬ ඇති සේක. මධුර ධර්මකථිකයෙක් වූ සේක. සිව් පිළිසිඹියා පත්වූ සේක. අසූමහා ශ්‍රාවකයන් වහන්සේලා වැඩසිටි මහා ක්‍ෂීණාශ්‍රවයන් වහන්සේ නමක් වූ සේක. මිටි වූ ලකුණ්ටක භද්දිය තෙරුන් වහන්සේ සාමණේර නමක මෙන් කුඩාය. කෙළිසෙල්ලම් පිණිස සිටින කෙනෙකු බඳුය. එක්දිනක් උන්වහන්සේ තථාගතයන් වහන්සේට වැඳ ජේතවනාරාම කොටුවට වැඩම කළවිට ජනපදවාසී තිස්නමක් පමණ භික්‍ෂූහු දසබලධාරීන් වහන්සේ වඳින්නෙමුයි දෙව්රමට පිවිසෙන්නාහු විහාර කොටුවෙහි වැඩසිටි තෙරුන් දැක, එක්තරා සාමණේරයකු යන හැඟීමෙන් තෙරුන් වහන්සේගේ සිවුරු කොන් ගනිමින් අත් අල්ලා ගනිමින් හිස අතගාමින්, නාසය පිරිමදිමින්, කන අල්ලා සොලවා, හස්තවිකාර කොට පාසිවුරු තැන්පත් කොට ශාස්තෲන් වහන්සේ වෙත එළඹ වැඳ හිඳගෙන, බුදුරජාණන් වහන්සේ විසින් මිහිරි ලෙස පිළිසඳර කතාකළ කල්හි, ස්වාමීනි, මිහිරි ලෙස බණ කියන ලකුණ්ටක භද්දිය නම් වූ ශ්‍රාවකයෙක් ඔබවහන්සේට සිටියි. ඒ තෙරුන් වහන්සේ දැන් කොහි සිටිත්දැයි විමසූහ. මහණෙනි, නුඹලා දකිනු කැමැත්තහුද? එසේය ස්වාමීනි. මහණෙනි, නුඹලා දොර කොටුවෙහිදී යමෙකු දැක සිවුරු කොන් ආදියෙන් ගනිමින් හස්තවිකාර කොට ආවාහුද? ඒ ලකුණ්ටක භද්දියයි. ස්වාමීනි! මෙබඳු පැතූ පැතුම් ඇති ශ්‍රාවකයෙකු කුමක් නිසා අල්පේශාක්‍යව උපන්නේද? බුදුරජාණන් වහන්සේ තමා විසින් කරන ලද පෙර පවක් නිසා යයි වදාරා උන්වහන්සේලා විසින් අයදින ලද්දාහු අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී බෝසතාණන් වහන්සේ සක්දෙව් රජව උපන් සේක. එකල බඹදත් රජුට දිරාගිය ජරාවට පත්වූ ඇතෙකු හෝ අශ්වයෙකු හෝ ගොනෙකු හෝ පෙන්වන්නට නොහැකි විය. කෙළිලොල් වී එබඳු සතෙකු දුටුවිට ලුහුබඳවයි. දිරාගිය කරත්තයක් වුවද දැක කඩා බිඳ දම්මවයි. දිරාපත් ස්ත්‍රීන් දැක කැඳවා බඩට ගස්සවා බිම වට්ටවා නැවත නැගිටුවා බිය ගන්වයි. දිරාපත් පුරුෂයන් දැක පිනුම් ගසන්නාක් මෙන් බිම පිනුම් ගැසීම් ආදී ක්‍රීඩා කරවයි. නොදක්නේ නමුදු අසවල් නිවසෙහි මහල්ලෙකු ඇතැයි අසාද කැඳවා ක්‍රීඩා කරයි. මිනිස්සු ලජ්ජාවට පත්ව තමන්ගේ මව්පියන් වෙනත් රටවලට යවත්. මවට උවටැන් කිරීමේ සිරිත, පියාට උවටැන් කිරීමේ සිරිත සිඳී ගියේය. රාජ සේවකයෝද කෙලිලොල් ගතියෙන්ම යුක්ත වූහ. මැරුණු මැරුණු අය සතර අපාය පුරවත්. දෙව් පිරිස පරිහාණියට පත්වෙති.
සක්දෙවිඳු අලුත් දේව පුත්‍රයන් නොදක්නේ කාරණය කුමක්දැයි සිහිපත් කරන්නේ ඒ කරුණු දැන මේ රජු දමනය කරන්නෙමියි මහලු පෙනුමක් මවාගෙන දිරාගිය යානක කිරිමෝරු හැලි දෙකක් තබවාගෙන දිරාගිය ගොනුන් දෙදෙනෙකු යොදාගෙන එක්තරා සැණකෙළි දිනයක, සරසන ලද ඇතෙකු පිට නැග බඹදත් රජු සරසන ලද නගරය පැදකුණු කරන කල්හි දිරාගිය වස්ත්‍රයක් ඇඳ ඒ යානය පදවමින් රජුගේ ඉදිරියට ගියේය. බඹදත් රජතුමා දිරාගිය යානය දැක මේ යානය ඉවත් කරවයි කියයි. මිනිස්සු දේවයන් වහන්ස! කොතනදැයි නොදක්නෙමුයි කීවාහුය. ශක්‍රයා තමන්ගේ ආනුභාවයෙන් රජුට පමණක් තමා පෙන්වයි. ඉක්බිති බොහෝදෙනා ඔහු වෙත පැමිණි කල ඔහුගේ හිස මතින් රථය පදවමින් රජුගේ හිසමත එක් කිරි මෝරු සැලියක් බිඳ වත්කර අනෙක් කිරි මෝරු සැලියත් බින්දේය. ඉක්බිති රජුගේ හිසෙන් සිරුර පුරා කිරි මෝරු වැගිරෙයි. රජතුමා එයින් කරදරයට ලැජ්ජාවට පිළිකුලට පත්වෙයි. ඉක්බිති රජතුමාට එයින් කරදරයක් අපහසුවක් ඇති වූ බව දැන ශක්‍රයා, යානය අතුරුදහන්කොට ශක්‍ර ආත්මය මවාගෙන වජ්‍රය, ගත් අත් ඇත්තේ අහසෙහි සිට පව්කාර අදැහැමි රජතුමනි! කිම ඔබ මහල්ලෙක් නොවන්නෙහිද? නුඹේ ශරීරය ජරාවට පත් නොවන්නේද? කෙළිලොල් වී මහල්ලන් වෙහෙසන්නෙහිද? මේ එකකු නිසා මේ පාප කර්මය කොට මැරි මැරී යන අය අපායවල් පුරවති. මිනිස්සු මව්පියන්ට ඇප උපස්ථාන කරන්නට (පෝෂණය කරන්නට) නොලබත්. ඉදින් මේ පාප කර්මයෙන් නොවළකින්නේ නම් වජ්‍රයෙන් නුඹේ හිස පළන්නෙමි. මෙතැන් පටන් මේ පව්කර්මය නොකරවයි තැති ගන්වා මව්පියන්ගේ ගුණ කියා වැඩිහිටියන් පිදීමේ උතුම් අනුසස් පවසා ඔවදන් දී සිය ස්ථානයටම (ශක්‍ර භවනයට) ගියේය. රජතුමා එතැන් පටන් එබඳු ක්‍රියා කරන්නට සිතුවිල්ලක්වත් ඉපදවූයේ නැත.
බුදුරජාණන් වහන්සේ මේ ධර්මදේශනාව ගෙනහැර දක්වා සම්මා සම්බුදුව,
යන මේ ගාථා වදාළ සේක.
හංසයෝද, කොස්වා ලිහිණියෝද, මොණරුද, ඇත්තුද, පසද මුවෝද අනිත් මුවෝද යන සියලු සත්තු සිංහයාට බිය වෙති. ශරීරයේ සමාන බවක් නැත. (ශරීරයෙහි ලොකු කුඩා බව කරුණක් නොවේ.)
මෙසේම මිනිසුන් අතරෙහි දහරයෙකු (කුඩා කෙනෙකු) වුවද නුවණ ඇති නම් ඔහු වනාහි එහි ලොකු කෙනා වේ. බාලයා, මෝඩයා ලොකු ශරීරයක් තිබුණත් මහත් නොවේ.
එහි, **පසදමිගා** යනු පසද නම් මුවෝ, පසද මුවෝද සෙසු මුවෝද යන අදහසයි. **පසදමිගාතී** යනුද පාඨයකි. පසද මුවෝ යන අර්ථයි. **නත්‍ථි කායස්මිං තුල්‍යතා** යනු සිරුරෙහි ප්‍රමාණයක් නම් නැත. ඉදින් මහත් ශරීර ඇත්තෝ (මෙහි අදහස් කරනු ලැබෙත් නම්) ඇත්තුද පසද මුවෝද සිංහයා මරන්නාහුය. සිංහයා හංසාදී කුඩා ශරීර ඇති සතුන් මරන්නේය. කුඩා ශරීර ඇති සත්තුම සිංහයාට බිය වෙති. ලොකු ශරීර ඇත්තෝ බිය නොවෙති. ශරීර ප්‍රමාණය පිළිබඳ සැලකීමක් නැති හෙයින් සියලු සත්තු සිංහයාට බිය වෙති. **සරීරවා** යනු බාලයා මහ සිරුරක් ඇත්තෙක් වුවද මහත් නම් නොවේ. ඒ නිසා ලකුණ්ටක භද්දිය ශරීරයෙන් කුඩා කෙනෙකැයි සිතා ඤාණයෙන්ද ඔහු කුඩා කෙනෙකැයි නොසිතව්.
බුදුරජාණන් වහන්සේ මේ ධර්මදේශනාව ගෙනහැර දක්වා චතුරාර්ය සත්‍යය දේශනාකොට ජාතක කථාව නිමවා වදාළ සේක. සත්‍ය දේශනාවගේ කෙළවර ඒ භික්‍ෂූන් අතුරෙන් කිසිවෙක් සෝවාන් වූහ. කිසිවෙක් සකදාගාමි වූහ. කිසිවෙක් අනාගාමි වූහ. කිසිවෙක් රහත් වූහ. එකල රජතුමා වූයේ මේ ලකුණ්ටක භද්දියය. ඒ කෙළිලොල් බව අන් අයටද කෙළිලොල් වීමට හේතුවිය. ශක්‍රයා වූයේ ලොව්තුරා බුදුවූ මම ම වූවෙමි යි වදාළ සේක.
**විරූපක්ඛෙහි මෙ මෙත්තං** යන මේ දේශනාව බුදුරජාණන් වහන්සේ දෙව්රම් වෙහෙරෙහි වැඩවාසය කරන සේක් එක්තරා භික්‍ෂු කෙනෙකුන් අරබයා දේශනා කළ සේක. ඔහු ගිනිහල් ගෙයි දොරටුවෙහි දර පලනවිට දිරූ දරකඩක් තුළින් එක් සර්පයෙක් අවුත් පයේ ඇඟිල්ලකට දෂ්ට කෙළේය. ඒ භික්‍ෂුව සර්ප විෂ වැදී එහිම අපවත් විය. උන්වහන්සේගේ අපවත් වීම විහාරය පුරාම ප්‍රකට විය. දම්සභාවෙහිදී භික්‍ෂූහු ඇවැත්නි! අසවල් භික්‍ෂුව වනාහි ගිනිහල් ගේ ඉදිරිපිට දර පලන්නේ සර්පයෙකු විසින් දෂ්ට කරන ලද්දේ එහිම අපවත් වී යයි කථාවක් මතුකළහ. බුදුරජාණන් වහන්සේ එතැනට වැඩමවා මහණෙනි, මෙහි කවර කථාවකින් යුක්තව සිටියාහුදැයි විචාරා මෙනම් කථාවෙන් යයි කී කල්හි ඉදින් මහණෙනි, ඒ භික්‍ෂුව සතර සර්පරාජ කුලයන් අරබයා මෙත් සිත වැඩුවේ නම් ඔහුට සර්පයා දෂ්ට නොකරන්නේය. පැරණි තවුසෝද බුදුවරු නොමැති කාලවලත් සර්පරාජ කුල සතර කෙරෙහි මෙත් සිත වඩා ඒ සර්පරාජ කුලයන් නිසා උපදින බියෙන් මිදුනාහයි වදාරා අතීත කථාව ගෙනහැර දැක්වූ සේක.
පෙර බරණැස් නුවර බඹදත් රජු රජකරන කාලයේදී බෝසතාණන් වහන්සේ කසීරට බමුණු කුලයක ඉපදී වැඩිවියට පත්වූවාහු කම්සුව හැරදමා තවුස් පැවිද්දෙන් පැවිදිව අභිඥා ද සමාපත්තීන්ද උපදවා හිමවත් පෙදෙසෙහි ගඟක් නවතින එක්තරා තැනක පන්සලක් තනවාගෙන ධ්‍යාන සුවයෙන් පසුවන්නේ තාපස පිරිස පිරිවරාගෙන වාසය කළ සේක. එකල්හි ගංඉවුරෙහි නොයෙක් ආකාර සර්පයෝ තාපසවරුන්ට අනතුරු කරත්. බොහෝවිට සෘෂිවරු මරණයට පත්වෙති. තාපසවරු ඒ කරුණ බෝසතාණන් වහන්සේට සැල කළාහුය. බෝසතාණන් වහන්සේ සියලු තාපසවරු රැස්කරවා ඉදින් නුඹලා වනාහි සර්ප කුල හතර කෙරෙහි මෙත් සිත වඩන්නාහු නම් තොපට සර්පයෝ දෂ්ට නොකරන්නාහුය. ඒ නිසා මෙතැන් පටන් සර්පරාජ කුලයන් කෙරෙහි මෙසේ මෙත් වඩව් යයි කීහ.
යන මේ ගාථාව කී සේක.
“මාගේ මෛත්‍රිය විරූපාක්‍ෂ නම් නාරජ කුලයන් සමගද වේ. මාගේ මෛත්‍රිය ඒරාපථ නම් නාරජ කුලයන් සමගද වේ. මාගේ මෛත්‍රිය ඡබ්‍යාපුත්ත නම් නාරජ කුලයන් සමගද වේ. මාගේ මෛත්‍රිය කණ්හා ගෝතමක නම් නාරජ කුලයන් සමගද වේ.”
එහි, **විරූපක්ඛෙහි මෙ මෙත්තං** යනු විරූපාක්‍ෂ නම් නාගරාජ කුලයන් සමග මාගේ මෛත්‍රිය වේ. ඒරාපථ ආදි නාකුලයන් පිළිබඳවද මේ ක්‍රමයමයි. ඒරාපථ නාගරාජ කුලය ඡබ්‍යාපුත්ත නාගරාජ කුලය, කණ්හා ගෝතමක නාගරාජ කුලය යනු ඒ නාගරාජ කුලයෝය.
මෙසේ නාගරාජ කුල සතර දක්වා ඉදින් තෙපි මොවුන් කෙරෙහි මෛත්‍රිය වඩන්න හැකිවන්නාහු නම් දීර්ඝ ජාතික සත්තු තොපට දෂ්ට නොකරන්නාහුය. වෙහෙසට පත් නොකරන්නාහුයයි කියා දෙවන ගාථාව කී සේක.
“පා නැතියන් සමගද මාගේ මෛත්‍රිය වේ. දෙපා ඇත්තන් සමගද මගේ මෛත්‍රිය වේ. සිවුපාවුන් සමගද මගේ මෛත්‍රිය වේ. බහුපා ඇති සතුන් සමග මගේ මෛත්‍රිය වේ.”
එහි පළමු පාදයෙන් (මෛත්‍රියෙහි) සීමාව දක්වා පා නැති සියලු දීර්ඝ ජාතික (බඩගා යන සර්ප ආදීන්) සතුන් කෙරෙහිද මසුන් කෙරෙහිද මෛත්‍රී භාවනාව දක්වන ලදි. දෙවන පාදයෙන් මිනිසුන් කෙරෙහිද කුරුළු ජාතීන් කෙරෙහිද, තුන්වන පාදයෙන් ඇත්, අස් ආදී සියලු සිවුපාවුන් කෙරෙහිද හතරවන පාදයෙන් ගෝණුස්සන්, පත්තෑයන්, දළඹුවන්, මකුණු, මකුළු ආදීන් කෙරෙහිද දක්වන ලදි.
මෙසේ ස්වරූප වශයෙන් මෛත්‍රී භාවනාව දක්වා දැන් ඉල්ලීම් (ආයාචනා) වශයෙන් දක්වමින්
යන මේ ගාථාව කීහ.
“අපාදක සතෙක් මට හිංසා නොකෙරේවා. දෙපා සතෙක් මට හිංසා නොකෙරේවා. සිව්පා සතෙක් මට හිංසා නොකෙරේවා. බහුපා ඇති සතෙක් මට හිංසා නොකෙරේවා.”
එහි, **මා මං** යනු මෙසේ අපාදක ආදී ඒ සතුන් අතුරෙන් කිසියම් එක් සතෙක් හෝ මට හිංසා නොකෙරේවා. මා නොපෙලාවායි මෙසේ ආයාචනා කරමින් මෛත්‍රිය වඩව් යන අර්ථයි.
දැන් (මෛත්‍රියෙහි) සීමාවක් නොදැක්වීම් වශයෙන් භාවනාව දක්වන්නාහු
යන මේ ගාථාව කීහ.
“සියලු සත්හුද, සියලු ප්‍රාණීහුද සියලු භූතයෝද යන සියල්ලෝම යහපතක්ම දකිත්වා. කිසිවෙකු කරා දුකක් නොපැමිණේවා!”
එහි, තෘෂ්ණා දෘෂ්ටි වශයෙන් සසරෙහි පඤ්චස්කන්ධයන්හි ඇලුණු, පැටලුණු යන අර්ථයෙන් **සත්තා** නම් වේ. ආශ්වාස ප්‍රශ්වාස පැවතීම් සංඛ්‍යාත පාණන (හුස්ම ගැනීම) වශයෙන් **පාණා** නම් වේ. මෙසේ වචනවල විශේෂය දතයුතුය. ඉපදීම් වැඩීම් වශයෙන් **භූතා** නම් වේ. මෙසේ අවිශේෂයෙන් (සාමාන්‍යයෙන්) ඒ සියලු පද සියලු සත්ත්වයන් ඇතුළත් වන පදයයි දතයුතුය. **කෙවලා** යනු සියලු. මෙය ‘සබ්බ’ ශබ්දයට පරියාය (සමාන) වචනයකි. **භද්‍රානි පස්සන්තු** යනු ඒ සියලු සත්ත්වයෝ සුන්දර වූවක්ම යහපත් වූවක්ම හොඳ දෙයක්ම දකිත්වා! **මාකඤ්චි පාප මාගමා** යනු මොවුන් අතුරෙන් කිසියම් එකම සත්ත්වයෙකුවත් පාපී ලාමක දුකක් නොඒවා, නොපැමිණේවා. සියල්ලෝම තරහ නැති, සතුටු සිත් ඇති, සැප ඇති, දුක් නැති අය වෙත්වායි,
මෙසේ සියලු සත්ත්වයන් කෙරෙහි සීමාවක් නැතිව මෙත් වඩව්යි කියා නැවත තෙරුවන් ගුණ මෙහෙනි කරවන්නට,
**අප්පමාණො බුද්ධො, අප්පමාණො ධම්මො, අප්පමාණො සංඝොති** ආහ.
බුදුගුණ අනන්තය. දහම් ගුණ අනන්තය. සඟ ගුණ අනන්තයයි කීහ.
එහි, ප්‍රමාණයක් ඇති කෙලෙස් නැති හෙයින්ද ගුණවලින් ප්‍රමාණයක් නැති හෙයින්ද බුද්ධ රත්නය අප්‍රමාණය. **ධම්මො** යනු නවවිධ ලොව්තුරා දහම එහිද ප්‍රමාණයක් කළ නොහැකි නිසා අප්‍රමාණයි. ඒ අප්‍රමාණ ධර්මයෙන් යුතු බැවින් සංඝයා ද අප්‍රමාණය.
මෙසේ බෝසතාණන් වහන්සේ මේ තෙරුවන් ගුණ සිහි කරවයි කියා, තෙරුවන්හි අප්‍රමාණ ගුණ දක්වා ප්‍රමාණ සහිත සත්ත්වයන් දැක්වීමට
යන මේ ගාථාව කීහ.
“සිරින් සප හෙවත් දීර්ඝ ජාතීහුද, සර්පයෝද ගෝණුස්සෝද, පත්තෑයෝද, මකුළුවෝද, සිකනල්ලුද, මීයෝද ප්‍රමාණවත් ගුණ ඇත්තෝය.” කීහ.
එහි, **සිරිංසපානි** යනු සියලු දීර්ඝ ජාතික සත්තුන්ට නමකි. සැරිසරන්නා වූ ඔවුහු හිසෙන් (හිස බිම තබවා) යති යන අර්ථයෙන් සිරිංසප නම් වෙති. **අහි** යන ආදිය ඔවුන්ගේ ස්වරූප (හැඩරුව) වශයෙන් පෙන්වයි. එහි **උණ්ණානාභි** යනු මකුළුවෝය. උන්ගේ පෙකණියෙන් සිහින් ලොම්ගසක් වැනි නූලක් නික්මෙයි. ඒ නිසා උණ්ණානාභි යයි කියනු ලැබේ. **සරබූ** යනු හූනෝ ය.
මෙසේ බෝසතාණන් වහන්සේ යම් හෙයකින් මොවුන්ගේ සිත් ඇතුළත රාගාදී ප්‍රමාණකර ධර්ම ඇද්ද. ඒ නිසා මේ දීර්ඝ ජාතික සත්තු ප්‍රමාණවත්හු යයි දක්වා අප්‍රමාණ වූ තෙරුවන්ගේ බලයෙන් මේ ප්‍රමාණවත් (දෙපා ඇති) සතුන්ට දිවා රෑ ආරක්‍ෂාව සලසව් යනුවෙන් මෙසේ තෙරුවන් ගුණ සිහිකරව් යයි කියා එයින් මත්තෙහි කළයුතු දේවල් දැක්වීමට
යන මේ ගාථාව කීවේය.
“මා විසින් (තෙරුවන් බලෙන්) ආරක්‍ෂා කරන ලදි. මා විසින් පරිත්‍රාණය (රැකවරණය) සලසන ලදි. මට අහිතවත් සත්ත්වයෝ ඉවත් වෙත්වා. ඒ මම බුදුරජාණන් වහන්සේට නමස්කාර කරමි. සත් බුදුවරයන් වහන්සේලාට ද නමස්කාර කරමි.”
එහි, **කථා මෙ රක්ඛා** යනු තෙරුවන් ගුණ සිහිකරන මා විසින් තමන්ගේ රැකවරණය ගෝපනය කරන ලදි. **කථා මෙ පරිත්තා** යනු මා විසින් තමන්ගේ පරිත්‍රාණය කරන ලදි. **පටික්කමන්තු භූතානි** යනු මා කෙරෙහි අහිත අදහස් ඇති භූතයෝ (සත්ත්වයෝ) ඉවත් වෙත්වා. බැහැරට යෙත්වා. **සොහං නමො භගවතො** යනු ඒ මම මෙසේ කරන ලද පරිත්‍රාණ (රැකවරණය) ඇත්තේ, අතීතයේ සිට පිරිනිවි සියලු භාග්‍යවත් බුදුරජාණන් වහන්සේලාට නමස්කාර කරමි. **නමො සත්තන්නං සම්මා සම්බුද්ධානං** යනු විශේෂයෙන් අතීතයේදී පිළිවෙලින් පිරිනිවියා වූ සත් බුදුවරයන් වහන්සේලාට නමස්කාර කරමි යනුයි.
මෙසේ නමස්කාර කරමින් සත් බුදුවරයන් වහන්සේලා සිහිපත් කරව් යයි කියා බෝසතාණන් වහන්සේ තවුස් පිරිසට මේ පිරිත (මේ ආරක්‍ෂක ගාථා) බැඳ දුන් සේක. මුල පටන් ඇති ගාථා දෙකෙන් සතර සර්පරාජ කුලයන් කෙරෙහි මෙත් වැඩීම විස්තර කළ බැවින් සීමා ඇති නැති වශයෙන් හෝ දෙවැදෑරුම් මෛත්‍රී භාවනා විස්තර කළ බැවින් මේ පිරිත මෙහි කියන ලදැයි දතයුතුයි. වෙනත් කරුණක් හෝ සෙවිය යුතුයි. එතැන් පටන් සෘෂි සමූහයා බෝසතාණන් වහන්සේගේ අවවාදයෙහි පිහිටා මෙත් වැඩූහ. බුදුගුණ මෙනෙහි කළහ. මෙසේ ඒ තාපසවරු බුදුගුණ මෙනෙහි කරනවිට සියලුම දීර්ඝ ජාති සත්ත්වයෝ ඉවත් වූහ. බෝසතාණන් වහන්සේද සිව්බඹ විහරණ වඩා බඹලොව උපන් සේක.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල සෘෂි සමූහයා නම් අද බුදුපිරිසයි. තවුස් නායකයා වනාහි මම ම වූවෙමි යි වදාළ සේක.
**අපි වීරක පස්සෙසී** යන මේ දේශනාව ජේතවන මහා විහාරයෙහි වැඩවාසය කරන සේක් බුද්ධ ලීලාව දැක්වීමක් අරබයා වදාළ සේක. සැරියුත් මුගලන් මහා ශ්‍රාවක තෙරුන් වහන්සේලා දෙව්දත් භික්‍ෂුවගේ පිරිස රැගෙන වැඩම කළ කල්හි බුදුරජාණන් වහන්සේ ශාරිපුත්‍රයෙනි! තෙපි දැක දෙව්දත් කුමක් කළෙහිදැයි විමසා, ස්වාමීනි! සුගත් ලීලාව දැක්වීයයි කී කල්හි ශාරිපුත්‍රයෙනි, දෙව්දත් මා අනුකරණය කරමින් විනාශයට පත්වූයේ දැන් පමණක් නොවේ. පෙරත් විනාශයට පැමිණියේ යයි වදාරා, තෙරුන් වහන්සේලා විසින් ඉල්ලන ලද්දාහු අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී බෝසතාණන් වහන්සේ හිමවත් පෙදෙසෙහි දියකාවන්ගේ යෝනියෙහි ඉපදී එක් විලක් ඇසුරුකොට විසූ සේක. ඔහුට වීරක යයි නම් විය. එකල්හි කසී රටේ දුර්භික්‍ෂයක් විය. මිනිස්සු කවුඩු බතක් දෙන්නට හෝ යකුන්, නාගයන් සඳහා බලිකර්ම කරන්නට හෝ නොහැකි වූහ. දුර්භික්‍ෂය ඇති රටෙන් කාක්කෝ බොහෝ සෙයින් වනයට පිවිසියහ. බරණැස වැසි සවිට්ඨක නම් එක් කපුටෙක් කැවිඩිය රැගෙන ‘වීරක’ නම් දියකාවා වසන තැනට ගොස් ඒ විල ඇසුරුකොට එකත්පසෙක වාසය කෙළේය. කවුඩා එක්දිනක් ඒ විලෙහි ගොදුරු ගනිමින් විලට බැස මසුන් කා ගොඩට පැමිණ සිරුර වේලන (අව්ව තපින) වීරකයා දැක, මේ දියකාවා නිසා බොහෝ මසුන් ලබන්නට හැකියයි සිතා මොහුට උපස්ථාන කරන්නෙමියි දියකාවා වෙත ගොස් යහලුව ඇයිදැයි විමසූ කල ස්වාමීනි, ඔබට උවටැන් කිරීමට කැමැත්තෙමියි කියා ඔහු විසින් යහපතැයි පිළිගත් කල්හි එතැන් පටන් උපස්ථාන කෙළේය. වීරකද එතැන් පටන් තමන්ට යැපෙන පමණට අනුභවකොට මාලුන් ගොඩදමා සවිට්ඨකට දෙයි. ඌද ඇති තරම් අනුභවකොට සෙස්ස කැවිඩියට දෙයි.
පසුකලෙක කපුටාට මේ තෙමේ දියකාවෙකි. කළුවන්ය. මමද කලුවන්ය. ඇස් හොට පාවලින් මොහුගේත් මගේත් වෙනසක් නැත. මෙතැන් පටන් දියකාවා විසින් අල්ලාගන්නා ලද මසුන්ගෙන් මට වැඩක් නැත. මම ම අල්ලා ගන්නෙමියි මානය උපන්නේය. ඌ වීරක වෙත ගොස් යහලුව, මෙතැන් පටන් මම ම විලට බැස මාලුන් අල්ලා ගන්නෙමියි කියා එසේ කියා යහලුව! නුඹ ජලයට බැස මසුන් අල්ලන කුලයෙහි උපන්නෙක් නොවේ. නැසෙන්නට එපායයි වළක්වද්දීම ඒ වචන ගණන් නොගෙන විලට බැස දිය යටට පිවිස උඩට එමින් දියසෙවෙල් සිඳගෙන මතුවන්නට නොහැකි විය. දියසෙවෙල් අතරෙහි රැඳුනේය. හොටේ අග පමණක් පෙනෙන්නට විය. කපුටා හුස්ම ගැනීමට නොහැකිව ජලය තුළදීම මරණයට පත්විය. ඉක්බිති කවුඩාගේ බිරිඳ පැමිණ කපුටා කවුඩා නොදක්නේ වූ දේ දේ ගැන ගන්නට වීරකයාගේ සමීපයට ගොස් ස්වාමීනි! සවිට්ඨක නොපෙනෙයි. ඔහු කොහිදැයි විමසමින්
යන පළමු ගාථාව කීවාය.
“වීරක! මියුරු ලෙස හඬන, මොණර බෙල්ලකට බඳු පැහැ ඇති මගේ සැමියා වන සවිට්ඨක නම් පක්‍ෂියා දක්නෙහිද?”
එහි **අපි වීරක පස්සෙසි **යනු ස්වාමීනි! වීරක දුටුවෙහිද? **මඤ්ජුභාණකං** යනු මිහිරි ලෙස හඬන කැවිඩිය රාග වශයෙන් (සැමියා කෙරෙහි ඇති රාගය නිසා) මගේ සැමියා මිහිරි හඬ ඇති කෙනෙකැයි සිතයි. එහෙයින් මෙසේ කීවාය. **මයුරගීව සංකාසං** යනු මොණරකුගේ බෙල්ලට සමාන වර්ණය ඇති.
ඒ අසා වීරක ඔව්. නුඹේ ස්වාමි පුරුෂයා ගිය තැන දනිමි යයි කියා
යන දෙවන ගාථාව කීවේය.
“දියගොඩ දෙකේ හැසිරෙන නිතර අමු මසුන් ආහාරයට ගන්නා, දියකාවා අනුකරණයට ගිය සවිට්ඨක නම් කපුටා දිය සෙවෙල්වල පැටලී මළේය.”
එහි, **උදකථල චරස්ස** යනු දියෙහිද ගොඩබිමෙහිද හැසිරීමට සමත් යනුවෙන් තමා අරමුණුකොට කියයි. **තස්සානුකරං** ඔහු අනුකරණය කරන්නේ **පළිගුණ්ඨිතො මතො** යනු ජලයෙහි පිවිස දියසෙවෙල් කඩාගෙන මතුවන්නට නොහැකි වන්නේ දියසෙවල්වලින් වෙළෙන ලද්දේ ජලය යටදීම මළේය. බලව. ඌගේ හොටය පෙනේ යනුයි. ඒ අසා කැවිඩිය වැළපී බරණැසටම ගියාය.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල සවිට්ඨක දෙව්දත් තෙරය. වීරක වනාහි මම ම වූවෙමි යි වදාළ සේක.
**සොභති මච්ඡො ගංගෙය්‍යො** යන මේ දේශනාව බුදුරජාණන් වහන්සේ දෙව්රම් වෙහෙරෙහි වැඩවාසය කරන සේක් ලාබාල භික්‍ෂූන් දෙනමක් මුල්කරගෙන වදාළ සේක. සැවැත් නුවරවාසී ඒ කුලපුත්‍රයෝ දෙදෙනෙක් සසුනෙහි පැවිදිව අසුභ භාවනාවෙහි නොයෙදී රූපයට ප්‍රශංසා කරන්නෝ ව රූපය වර්ණනා කරන්නෝ ව හැසුරුණාහ. ඔවුහු එක්දිනක් නුඹ ලස්සන නැත්තෙහිය. මම ලස්සන වෙමියි රූපය නිසා උපන් විවාදය, නුදුරෙහි සිටි එක් මහලු තෙර නමක් දැක මේ භික්‍ෂුව අපගේ ලස්සන බව හෝ අවලස්සන බව දන්නේ යයි ඒ තෙරුන් වෙත එළඹ ස්වාමීනි! අප දෙදෙනාගෙන් වඩා ලක්‍ෂණ කවරෙක්දැයි විචාළහ. ඒ මහළු භික්‍ෂුව ඇවැත්නි! තොප අතරින් මම ම වඩා ලක්‍ෂණ වෙමියි කීවේය. ලාබාල දෙනම, මේ මහල්ලා අප විසින් විචාරණ ලද කරුණු නොකියා නොවිමසූ දෙයක් කීවේ යයි ඔහුට අපහාස කොට ගියාහුය. ඔවුන්ගේ මේ ක්‍රියාව භික්‍ෂු සංඝයා අතරෙහි ප්‍රකට විය. ඉක්බිති එක්දිනක් දම්සභාවෙහි ඇවැත්නි! මහලු තෙරුන් වහන්සේ වනාහි රූපය ගැන සැලකිලිමත් ලාබාල තෙරුන් දෙනම ලජ්ජාවට පත් කළහ යනුවෙන් කථාවක් මතුකළහ. බුදුරජාණන් වහන්සේ එහි වැඩමවා මහණෙනි! මෙහි කවර කථාවකින් යුතුව සිටියාහුදැයි විමසා මෙනම් කථාවෙන් යයි කී කල්හි මහණෙනි! මේ ලාබාල භික්‍ෂූන් දෙනම රූපයට ප්‍රශංසා කරන්නාහු දැන් පමණක් නොවේ. පෙරත් රූපයම නළවමින් හෙවත් අගයමින් හැසිරුණාහයි වදාරා අතීත කථාව ගෙනහැර දැක්වූ සේක.
පෙර බරණැස් නුවර බඹදත් රජු රාජ්‍යය කරන සමයෙහි බෝසතාණන් වහන්සේ ගංගානම් ගං තීරයේ රුක්දෙවියෙක් වී සිටියෝය. එකල ගංගා, යමුනා නදී දෙක එක්වන ස්ථානයෙහි ගංගෙය්‍ය ද යාමුන්‍යෙයද යන මසුන් දෙදෙනා මම ශෝභාමත් වෙමි. නුඹ ශෝභාවත් නොවෙහි යයි නුඹේ රූපය නිසා තර්ක කරමින් නුදුරෙහි ගංඉවුරෙහි කැස්බෙකු සිටිනු දැක, මොහු අපගේ ලස්සන බව හෝ අවලක්‍ෂණ බව හෝ දන්නේ යයි කැස්බෑවා වෙත ගොස් යහලු කැස්බෑවාණෙනි! ගංගෙය්‍ය ලස්සන ද නැතිනම් යාමුන්‍යෙය ලස්සනදැයි විචාළහ. එවිට කැස්බෑවා ගංගෙය්‍යද යාමුනෙය්‍යද දෙදෙනාම ශෝභමාන වෙති. එහෙත් නුඹලා දෙදෙනාටත් වැඩියෙන් මම ලස්සන වෙමියි යන මේ අර්ථය ප්‍රකාශ කරමින්
යන පළමු ගාථාව කීවේය.
“ගංගාවෙහි මත්ස්‍යයාද බබළයි. යමුනාවෙහි උපන් මත්ස්‍යයාද බබළයි. නුගරුකක් මෙන් වටවූ කයක් ඇති ඒරියා කඳක් වැනි දිග බෙල්ලක් ඇති පා සතරක් ඇති මේ සතා හැමදෙනාටම වඩා බබළයි.”
එහි, **චතුප්පාදායං** යනු පා සතරක් ඇති මේ තෙමේ **පුරිසො** යනු තමන් සඳහා කියයි. **නිග්‍රෝධ පරිමණ්ඩලො** යනු මනාව වැඩුණු නුගගසක් මෙන් වටවූ **ඊසකායතගීවො** යනු රථයක ඒරියා කඳ මෙන් දිග බෙල්ලක් ඇති, **සබ්බෙව අතිරොචති** යනු මෙසේ සටහන්වලින් (ලකුණ) යුත් කැස්බෑවා සියල්ලන්ටම වඩා බබළයි. මම ම තෙපි සියල්ල ඉක්මවා බබළන්නෙමියි කියයි.
මාලුවෝ කැස්බෑවාගේ කථාව අසා එම්බා පව්කාර කැස්බෑවෙනි, අප විසින් ඇසූ ප්‍රශ්නයට උත්තර නොදී අනිකක්ම කීවේයයි කියා
යන දෙවන ගාථාව කීවාහුය.
“යමක් ඇසීද එයට උත්තර නොකීයේය. ඇසූවිට අනිකක් කීවේය. තමන් වර්ණනා කරගන්නා මේ පුද්ගලයා (කැස්බෑවා) අපට රුචි නොකරයි.”
එහි, **අත්තප්පසංසකො** යනු තමන් ප්‍රශංසා කරගන්නා සුලු තමා උසස්කොට කථාකරන පුද්ගලයා, **නායං අස්මාක රුච්චති** යනු මේ පව්කාර කැස්බෑවා අපට රුචි නොවෙයි. නොඉවසයි. කැස්බෑවාගේ මතුපිටට ජලය විසිකොට සිය ස්ථානවලටම ගියාහුය.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල්හි මාලුවෝ දෙදෙනා මේ ලාබාල භික්‍ෂූන් දෙදෙනා වූහ. කැස්බෑවා මහලු භික්‍ෂුවය. මෙම කරුණ ප්‍රත්‍යක්‍ෂ කරගත් (ඇසින් දුටු) ගංතෙර උපන් රුක්දෙවියා මම ම වූවෙමි යි වදාළ සේක.
**ඉංඝ වද්ධමයං පාසං** යන මේ දේශනාව බුදුරජාණන් වහන්සේ වේළුවනාරාමයෙහි වැඩවාසය කරන සේක් දෙව්දත්, තෙරුන් අරබයා වදාළ සේක. එකල්හි බුදුරජාණන් වහන්සේ තමන් වහන්සේ මැරවීමට දෙව්දත් උත්සාහ කරතියි මහණෙනි, මාව මරන්නට දෙව්දත් උත්සාහ කළේ දැන් පමණක් නොවේ. අතීතයේත් උත්සාහ කෙළේ යයි වදාරා අතීත කථාව ගෙනහැර දැක්වූ සේක.
පෙර බරණැස් නුවර බඹදත් රජු රජ කරද්දී බෝසතාණන් වහන්සේ කුරුංග නම් මුවෙකුව වනයෙහි එක් විලක් නුදුරෙහි එක් ලැහැබක වාසය කළ සේක. ඒ විල අසලම එක් ගසෙක කෑරලෙක් ද විලෙහි ඉබ්බෙක් ද වාසය කළහ. මෙසේ මේ තිදෙනාම යහලුව, ඔවුනොවුන් ප්‍රියමනාපයෙන් වාසය කළාහුය. ඉක්බිති එක් මුව වැද්දෙක් වනයෙහි හැසිරෙන්නේ පැන් තොටෙහි (දිය බීමට එන තැන) බෝසතාණන් වහන්සේගේ පාසටහන දැක ලෝහයෙන් තැනූ දම්වැලකට සමාන වූ හම්පටින් තැනූ මරුවැල අටවා ගියෙය්. බෝසතාණන් වහන්සේ දිය බීමට පැමිණි මුල් අවස්ථාවේදීම මලෙහි බැඳී බැගෑ හඬ පැතිරවූහ. මුවාගේ ඒ හඬින් ගස මුදුනේ කෑරලාද දියෙන් ඉබ්බාද අවුත් කුමක් කළ යුතුදැයි සාකච්ඡා කළහ. ඉක්බිති කෑරලා ඉබ්බා අමතා යහලුව, නුඹට දත් ඇත. නුඹ මේ මලපුඩුව කපව. මම ගොස් යම්සේ වැද්දා නොඑයිද එසේ බාධා කරන්නෙමි. මෙසේ අප දෙදෙනාම කරන ලද උත්සාහයෙන් අපගේ යාලුවාගේ ජීවිතය ලබන්නේ යයි කියා මේ කරුණ ප්‍රකාශ කරමින්,
යන පළමු ගාථාව කීවේය.
“එබැවින් ඉදිබුවාණෙනි! වරපටින් ඇඹරූ පුඩු දත්වලින් කපව. යම්සේ වැද්දා නො එන්නේද, එපරිදි (පමා කිරීම) මම කරන්නෙමි.”
ඉබ්බා සම්පටිය කන්නට (සිඳලන්නට) පටන් ගත්තේය. කෑරලා වැද්දා වාසය කරන ගමට ගියේය. වැදිපුත්‍රයා ඉතා පාන්දරින්ම උල් අවියක් රැගෙන නික්මුණේය. කෑරලාද ඔහුගේ නික්මෙන වේලාව දැන හඬලා පියාපත් ගසා දමා, ඉදිරිපස දොරටුවෙන් නික්මෙන ඔහුගේ මුහුණෙහි හැප්පුනේය. වැදිපුත්‍රයා, මේ කාලකණ්ණි පක්‍ෂියා මගේ ඇඟේ හැපුනේ යයි නැවතී ටික වේලාවක් නිදාගෙන නැවතත් උල් ආයුධය රැගෙන නැගිට්ටේය. කෑරලා, මොහු පළමුව ඉදිරිපස දොරටුවෙන් නික්මුණු නිසා දැන් පසුපස දොරටුවෙන් නික්මෙන්නේ යයි දැන ගෙයි පසුපස සැඟවී හුන්නේය. වැද්දා ද ඉදිරිපස දොරටුවෙන් නික්මෙන මා විසින් කාලකණ්ණි කුරුල්ලා දක්නා ලදි. දැන් පසුපස දොරෙන් නික්මෙන්නෙමියි පසුපස දොරටුවෙන් නික්මුනේය. කෑරලා නැවතත් හඬාගෙන ගොස් මුහුණෙහි හැප්පුනේය. වැද්දා නැවතත් කාලකණ්ණි කුරුල්ලා විසින් මම පහර ලද්දෙමි. මොහු මට යන්නට නොදෙන්නේ යයි නැවතී අරුණු නැගෙන තෙක් නිදා අරුණු නැගුණු පසු නැගිට ආයුධය රැගෙන නික්මුනේය. කෑරලා වේගයෙන් පියාඹා ගොස් වැද්දා එන්නේ යයි බෝසතාණන් වහන්සේට කීවේය.
ඒ අවස්ථාවෙහි ඉබ්බා විසින් එක වරපටක් හැර සෙසු වරපටවල් හපා සිඳින ලදි. ඉබ්බාගේ දත් වැටෙන තරමට පත්ව මුඛය ලෙයින් තෙත් විය. බෝසතාණන් වහන්සේ වැදිපුත්‍රයා උල් ආයුධය රැගෙන හෙණ වේගයෙන් එනු දැක ඒ වරපටත් සිඳගෙන වනයට පිවිසියේය. කෑරලා ගස මුදුනේ ඉඳගත්තේය. ඉබ්බා වනාහි මහන්සි වැඩිකමට ඒ අසලම සිටියේය. වැදිපුත්‍රයා ඉබ්බා පසිම්බුවක දමා එක් කණුවක එල්ලුවේය. බෝසතාණන් වහන්සේ නැවතී බලන්නේ ඉබ්බා අල්ලා ගත් බව දැන සහායකයාට ජීවිතය රැක දෙන්නෙමියි දුර්වලයෙකු මෙන් අඟවා වැද්දාට පෙනෙන්නට සැලැස්වීය. වැද්දා මේ මුවා දුර්වලයෙකු වන්නේ යයි ඌ මරන්නෙමියි සිතා ආයුධය ගෙන ලුහුබැන්දේය. බෝසතාණන් වහන්සේත් ඉතා ළං වන්නේත් නැතිව දුර වන්නේත් නැතිව යන්නේ වැද්දා රැගෙන කැලයට පිවිසියේය. දුරට ගිය බව දැන පා වංචාකොට අන් කෙටි මගකින් පවනට බඳු වේගයෙන් ගොස් අඟින් පසිම්බුව ඔසවා බිම දමා පලා ඉබ්බා එළියට දැම්මේය. කෑරලාද ගසින් බැස්සේය. බෝසතාණන් වහන්සේ දෙදෙනාටම අවවාද දෙමින් මම නුඹලා නිසා පණ රැකගතිමි. තොප විසින් යහලු වූ මට කළයුතු දේ කරන ලදි. දැන් වැද්දා අවුත් තොප අල්ලා ගත්තේය. ඒ නිසා යහලු කෑරලා නුඹ තමන්ගේ දරුවන් රැගෙන අන් තැනකට යව. යහලු ඉබ්බාණනි, නුඹද දියට පිවිසෙන්නයි කීවේය. ඔවුහු එසේ කළාහුය.
බුදුරජාණන් වහන්සේ සම්බුද්ධත්වයට පත්ව,
යනු දෙවන ගාථාව වදාළ සේක.
“ඉබ්බා ජලයට පිවිසියේය. කුරුංග මුවා වනයට පිවිසියේය. කෑරලා දුෂ්කර මගින් දරුවන් ඈතට රැගෙන ගියේය.”
එහි, **අපානයී **යනු ඉවත්කර ගත්තේය. රැගෙන ගියේය යන අර්ථයි.
වැද්දා ඒ ස්ථානයට අවුත් කිසිවක් නොදැක ඉරුණු පසිම්බුව රැගෙන දොම්නසට පත්වූයේ තම ගෙදරට ගියේය. මේ තුන් යාලුවෝ දිවි ඇති තෙක් විශ්වාසය කඩ නොකර වාසය කර කම් වූ පරිද්දෙන් මිය පරලොව ගියහ.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල වැදිපුත්‍රයා දෙව්දත්ය. කෑරලා සැරියුත්ය. ඉබ්බා මුගලන්ය. කුරුංග මුවා නම් ලොව්තුරා බුදුවූ මම ම වූවෙමි යි වදාළ සේක.
**අයමස්සක රාජෙන** යන මේ දේශනාව බුදුරජාණන් වහන්සේ දෙව්රම් වෙහෙරෙහි වැඩවාසය කරන සේක් පැරණි බිරිඳගේ පෙළඹවීමක් මුල් කරගෙන වදාළ සේක. බුදුරජාණන් වහන්සේ විසින් මහණ! නුඹ කලකිරුණේ සත්‍යදැයි විමසන ලද ඒ භික්‍ෂුව එසේය ස්වාමීනියි කී කල්හි කවුරුන් විසින් කලකිරුවන ලදදැයි විමසූවිට පෙර අඹුව විසින් යයි කීවේය. ඉක්බිති ඔහුට බුදුරජාණන් වහන්සේ මහණ! ඒ ස්ත්‍රියගේ ඔබ ගැන ආදරයක් නැත. පෙරත් ඔබ ඇය නිසා මහත් දුකට පැමිණියේ යයි වදාරා අතීත කථාව ගෙනහැර දැක්වූ සේක.
පෙර කසී රට පෝතල නම් නුවර අස්සක නම් රජ කෙනෙක් රජය කරවීය. ඒ රජතුමාට උබ්බරී නම් අගමෙහෙසියක් වූවාය. ඈ ප්‍රියමනාපය. මනා රූ ඇත්තීය. දැකුම්කලුය. මිනිස් රූප සම්පත්තිය ඉක්මවා සිටියාය. දිව්‍ය රූපශෝභාවට නො පැමිණියාය. ඈ මියගියාය. ඇගේ අභාවයෙන් රජතුමා ශෝකයෙන් මැඩුනේ දුක් දොම්නස් ඇත්තේ විය. රජතුමා ඇගේ මෘත දේහය ඔරුවක තැන්පත් කරවා තෙල් ආදිය දම්මවා ඇඳයට තබ්බවා නිරාහාරව හඬමින් වැළපෙමින් හොත්තේය. මව්පියෝ, සෙසු නෑයෝ, ඇමතිවරු, බමුණු ගහපති ආදීහුද මහරජ සෝක නොකරන්න. සංස්කාර ධර්ම අනිත්‍යයයි යනාදිය කියන්නාහු කරුණු හඟවන්නට නොහැකි වූහ. වැලපෙන ඔහුට හත්දින ගතවිය. එකල්හි අප මහබෝසතාණන් වහන්සේ පඤ්ච අභිඥා, අට්ඨ සමාපත්තිලාභී තවුසෙක්ව හිමාල වනයෙහි වාසය කරන්නාහු ආලෝකය වඩා දිවැසින් දඹදිව ලෙස බලන්නාහු එසේ වැළපෙන ඒ රජු දැක මොහුට මා විසින් පිහිටවිය යුතුයයි සිතා සෘද්ධි බලයෙන් අහසට පැන නැගී රජුගේ උයනෙහි බැස මඟුල් ගල්තලාව මතුවෙහි රන්පිළිමයක් මෙන් හුන්නාහුය.
ඉක්බිති පෝතාලි නුවර වැසි එක් බමුණු මානවයෙක් උයනට ගියේ බෝසතාණන් වහන්සේ දැක වැඳ හුන්නේය. බෝසතාණන් වහන්සේ ඔහු සමග පිළිසඳර කථාකොට මානවය! කෙසේද? රජතුමා දැහැමිදැයි විචාළ සේක. එසේය ස්වාමීනි! රජතුමා දැහැමිය. නමුත් රජතුමාගේ බිසව කලුරිය කළාය. එතුමා ඇගේ මෘතදේහය ඔරුවක තැන්පත් කරවා වැළපෙමින් වැතිරී සිටියි. අද ඔහුගේ හත්වෙනි දවසයි. නුඹවහන්සේ රජතුමා මෙබඳු දුකින් නොමුදවන්නේ ඇයි? නුඹවහන්සේලා වැනි සිල්වතුන් සිටිද්දී රජතුමා මෙබඳු දුකක් විඳීම යුත්තියක් තිබේද? මානව! මම රජතුමා නොහඳුනමි. ඉදින් වනාහි හෙතෙම අවුත් මගෙන් විමසන්නේ නම් මම මොහුට බිසව උපන් තැන කියා රජතුමාගේ ඉදිරිපිටදීම ඇය ලවා කථා කරනවන්නෙමි. එසේනම් ස්වාමීනි! රජතුමා මෙහි කැඳවාගෙන එනතෙක්, නුඹවහන්සේ මෙහිම හිඳුවයි කියා බෝසතාණන් වහන්සේගේ ප්‍රතිඥාව ගෙන රජතුමා සමීපයට ගොස් ඒ කාරණාව කියා ඒ දිවැස් ඇත්තාගේ සමීපයට යන්නට වටීයයි කීවේය.
රජතුමා උබ්බරී බිසව දකින්නට ලැබෙන්නේ යයි සතුටු සිත් ඇත්තේ රථයට නැගී එහි ගොස් බෝසතාණන් වහන්සේට වැඳ එකත්පසෙක හුන්නේය. ඇත්තද, ඔබතුමා දේවීන් වහන්සේ උපන් තැන දන්නෙහුදැයි විචාළේය. එසේම මහරජතුමනියි කී සේක. කොහි උපන්නීද? මහරජ, ඇය වනාහි රූපශ්‍රීයෙන් මත්ව ප්‍රමාදයට පැමිණ යහපත් ක්‍රියා නොකොට මේ රජ උයනෙහිම ගොම කෘමි යෝනියෙහි උපන්නේ යයි කීහ. මම එය නොඅදහමියි කීය. එසේනම් ඔබට පෙන්වා කථා කරවන්නෙමියි කීහ. හොඳයි කථා කරවනු මැනවි කීය. බෝසතාණන් වහන්සේ තමන්ගේ ආනුභාවයෙන් ගොම කෘමියන් දෙදෙනා ගොම පිඩු දෙකක් පෙරළ පෙරළා රජුගේ ඉදිරියට එත්වායි ඔවුන්ගේ පැමිණීම සිදුකළහ. ඔවුහු එසේම ආවාහුය. බෝසතාණන් වහන්සේ ඌ පෙන්වමින් මහරජතුමනි! මේ ඔබතුමාගේ උබ්බරී දේවියයි. ඔබ අතහැර දමා ගොම පණුවාගේ පසුපස එයි. ඇය බලවයි කීහ. ස්වාමීනි! උබ්බරී ගොම කෘමි යෝනියෙහි උපන්නීයයි කීම නම් මම නොපිළිගමියි කීය. මහරජතුමනි! ඇය ලවා කථා කරවන්නෙමි. ස්වාමීනි! කථා කරවනු මැනවි.
බෝසතාණන් වහන්සේ තමන්ගේ ආනුභාවයෙන් ඇය ලවා කථා කරවමින් උබ්බරී යයි කීහ. ඈ මිනිස් බසින් ඇයි ස්වාමීනියි කීවාය. තී අතීත ආත්ම භාවයේදී කවරනම් තැනැත්තියක් වූවාද? ස්වාමීනි අස්සක රජුගේ **උබ්බරී** නම් අගමෙහෙසිය වූයෙමි. දැන් ඔබට ප්‍රිය අස්සක රජද නැතිනම් ගොම කෘමියාද? ස්වාමීනි, ඒ මගේ පෙර ජාතියයි. එකල මම මේ උයනේ අස්සක රජු සමග රූප-ශබ්ද-ගන්ධ-රස-පොට්ඨබ්බයන් (පස්කම් සැප) අනුභව කරමින් හැසුරුනෙමි. දැන් වනාහි භවයෙන් වැසීගිය කාලයේ පටන් ඒ රජතුමා මට කවරෙක් වේද? මම වනාහි දැන් අස්සක රජ මරා ඔහුගේ ගෙල සිඳි ලේ මගේ සැමියා වන ගොම කෘමියාගේ පාවල තවරන්නේ යයි කියා පිරිස මැද මිනිස් බවින්
යන මේ ගාථා කීවාය.
ඔහු මට කැමතිය. ඒ මා විසින් කැමති වන ලද ප්‍රිය සැමියා වූ අස්සක නම් රජු සමග පෙර මේ පෙදෙසෙහි හැසිරෙන ලදි.
අළුතින් ඇති වූ සැප දුක් දෙකින් පැරණි (කල තිබූ) සුව දුක් දෙක වසනු ලැබේ. එහෙයින් අස්සක නම් රජුට වඩා මේ ගොම පණුවාම මට අතිශයින් ප්‍රිය වේ.
**අයමස්සකරාජෙ දෙසො විචරිතො මයා** යනු මේ රමණීය උයන් පෙදෙස පෙර කල්හි මා විසින් අස්සක රජු සමග හැසිරෙන ලදි. (පෙර කල්හි මම මේ රමණීය උයන් පෙදෙසෙහි අස්සක රජු සමග හැසිරුනෙමි.) **අනුකාමයානුකාමෙන** යන තැන **අනු **යනු නිපාත මාත්‍රයකි. මා විසින් කැමති වන ලද ඔහුද ඔහු විසින් කැමති වන ලද මම ද සමග යන අර්ථයි. **පියෙන** යනු ඒ ආත්ම භාවයෙහි ප්‍රිය වූ. **නවෙන සුඛදුක්ඛෙන පොරාණං අපිථීයති** යනු ස්වාමීනි, අලුත් සැපයෙන් පරණ සැපයද අලුත් දුකෙන් පැරණි දුකද වසනු ලැබේ. මෙය ලෝකයේ ධර්මතාවයයි දක්වයි. **තස්මා අස්සකරඤ්ඤාව කීටො පියතරො මමං** යනු අලුත් සැප දුක්වලින් පැරණි සැපදුක් වැසෙන හෙයින් අස්සක රජතුමාට වඩා සිය ගුණයකින් මට ගොම කෘමියා ප්‍රියය.
ඒ නිසා අස්සක රජතුමා පසුතැවිලි වී උයනෙහි සිටිමින්ම උබබ්රීගේ කුණපය බැහැර කරවා ඉස් සෝදා නා බෝසතුන්ට වැඳ නගරයට පිවිස අනිත් තැනැත්තියක අග මෙහෙසිය කොට දැහැමෙන් රාජ්‍යය කරවීය. බෝසතාණන් වහන්සේද රජුට අවවාද දී ශෝකය දුරුකොට හිමාල වනයට ගිය සේක.
බුදුරජාණන් වහ්නසේ මේ ධර්මදේශනාව ගෙනහැර දක්වා චතුරාර්ය සත්‍යය පවසා ජාතක කථාව නිමවා වදාළ සේක. සත්‍ය දේශනාවගේ කෙළවර කලකිරුණු භික්‍ෂුව සෝවාන් ඵලයෙහි පිහිටියේය. එකල උබ්බරී (මෙකල) පැරණි බිරිඳ වූවාය. අස්සක රජ කලකිරුණු භික්‍ෂුවයි. මානවයා සැරියුත්ය. තාපසයා වනාහි මම ම වූවෙමි යි වදාළ සේක.
**අලමෙතෙහි අම්බෙහි** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් දේවදත් තෙරුන් බුදුරජුන් මැරීමට ගත් උත්සාහය මුල් කරගෙන වදාළ සේක. එකල්හි බුදුරජාණන් වහන්සේ දෙව්දත් තමන් වහන්සේ මැරිමට උත්සාහ කරන්නේ යයි අසා මහණෙනි! දෙව්දත් මාව මරන්නට උත්සාහ කෙළේ දැන් පමණක් නොවෙයි. පෙරත් උත්සාහ කළේමය. එහෙත් අඩු තරමින් බිය වැද්දීමක්වත් කරන්නට නොහැකි වී යයි වදාරා අතීත සිද්ධියක් ගෙනහැර දැක්වූ සේක.
පෙර බරණැස් නුවර බඹදත් රජු රජ කරද්දී හිමාල වන පෙදෙසෙහි බෝසතාණන් වහන්සේ වඳුරු යෝනියෙහි ඉපදී ඇතෙකුට තරම් බලය ඇති ශක්ති සම්පන්න මහත් සිරුරක් ඇති සෝභා සම්පන්න වඳුරෙක් වී ගංගා නැවැත්මක වන රොදක වාසය කළහ. එකල ගඟෙහි කිඹුලෙක්ද විසීය. ඉක්බිති උගේ බිරිඳ බෝසත් වඳුරාගේ සිරුර දැක ඌගේ හදවත කෑමට දොළදුකක් උපදවාගෙන කිඹුලාට ස්වාමීනි! මම ඒ වඳුරු රජුගේ හෘදය මාංශය කනු කැමැත්තෙමියි කීවාය. එවිට කිඹුලා, සොඳුරිය! අපි ජලයෙහි හැසිරෙන්නෝ වෙමු. වඳුරා ගොඩබිම හැසිරෙන්නෙකි. ඒ නිසා ඌ අල්ලා ගන්නට කෙසේ හැකි වන්නෙම්ද? යම්කිසි උපායකින් අල්ලා ගන්න. ඉදින් නොලබන්නෙම්ද මැරෙන්නෙමියි කීවාය. එසේනම් භය නොවන්න. එක් උපායක් ඇත. ඌගේ හෘදය මාංශය ඔබට කන්නෙමියි කිඹුලිය සනසවා, බෝසතාණන් වහන්සේ ගඟින් පැන් බී ගංතෙර සිටින අවස්ථාවක සමීපයට ගොස් මෙසේ කීවේය. වඳුරාණෙනි! මේ පෙදෙසෙහි කසට රස ඇති ගෙඩි කන්නේ කිම? නුඹ පුරුදු තැනම හැසිරෙන්නෙහිද? ගඟින් එගොඩ අඹ දෙල් ආදී මිහිරි පළතුරුවල කෙළවරක් නැත. කිම නුඹට එහි ගොස් ලොකු කුඩා ගෙඩි කන්නට නොවටින්නේද? කිඹුල් රජාණෙනි! ගඟ මහදිය පැතිරී ඇත. කෙසේ එහි යන්නෙම්ද? ඉදින් යන්නෙහි නම් මම නුඹව පිට මත තබාගෙන ගෙන යන්නෙමියි කීය. වඳුරා ඒ කීම අදහමින් යහපතැයි පිළිගත්තේය. එසේ නම් එව, මගේ පිටමතට නගින්නයි කී කල්හි එසේ නැංගේය. කිඹුලා ටිකදුරක් ගෙනගොස් දිය යට ගිල්ලවන්නට විය.
බෝසතාණන් වහන්සේ යහලුව! මා වතුරෙහි ගිල්වන්නෙහිද? මේ කිමදැයි කීවේය. මම නුඹව ධර්මයෙහි යහපත් බව සලකා රැගෙන නොයන්නෙමි. මාගේ බිරිඳට නුඹේ හදවත කෑමට දොළක් උපන්නේය. මම නුඹේ ඒ හදවත කවනු කැමැත්තෙමියි කීය. යහලුව! නුඹ විසින් මෙය කීමෙන් යහපතක් කරන ලදි. ඉදින් අපගේ බඩෙහි හදවත ඇතිනම් අතුඅග හැසිරෙන අපගේ එය සුණු විසුණු වන්නේයයි කීය. බෝසතාණන් වහන්සේ නුදුරෙහි තොපි එය කොතැනක තැබුවාහුද? තිබූ පොකුරු පිටින් ඉදී ඇති එක් දිඹුල් ගසක් පෙන්වමින් බලව ඒ අපගේ හදවත. ඒ දිඹුල් ගසේ එල්ලෙතියි කීහ. ඉදින් මට හදවතක් දෙන්නෙහි නම් මම නුඹව නොමරන්නෙමියි කීය. එසේනම් එහි පමුණුවනු මම නුඹට ගසෙහි එල්ලෙන දෙකක් දෙන්නෙමියි කීහ. කිඹුලා වඳුරාව ගෙන එහි ගියේය. බෝසතාණන් වහන්සේ කිඹුලා පිටින් පැන තිඹිරි ගසෙහි හිඳ යහලු මෝඩ කිඹුලො! මේ සතුන්ගේ හදවත නම් ගසේ අතුඅග තිබේයි හැඟීමක් වීද? නුඹ බාලයෙකි. මම ඔබ රැවට්ටුවෙමි. නුඹේ පළතුරු නුඹටම වේවා! නුඹේ ශරීරය මහත් වූවාට නුවණ නැතැයි කියා මේ කරුණු පැහැදිලි කරමින්
යන මේ ගාථා කීහ.
ගඟෙන් එතෙර ඇති යම් අඹ, ජම්බු, කොස් ආදියක් දක්නා ලදද ඒවායින් මට කම් නැත. මගේ දිඹුල් ගසම (මට) උතුම්ය.
නුඹේ ශරීරය මහත්ය. ඊට යෝග්‍ය පරිදි නුවණ නැත. මා විසින් ඔබ රවටන ලද්දෙහිය.
එහි, **අලමෙතෙහි** යනු නුඹ විසින් පෙන්වන ලද ඒ පළතුරු දක්නා ලදි. එයින් මට කම් නැත. **වරං මය්හං උදුම්බරො** යනු මට මේ දිඹුල් ගසම උතුම්ය. **බොන්‍දි** යනු සිරුරයි. **තදූපිකා** යනු ඔබේ නුවණ වනාහි ශරීරයට යෝග්‍ය පරිදි ප්‍රමාණවත්ව නැත. **ගච්ඡදානි යථා සුඛං **යනු දැන් සැපසේ යව. නුඹට හදවතක් ලැබෙන්නේ නැත. කිඹුලක් දහසින් පරාජිතයෙකු සේ දුක් දොම්නස් ඇතිව ශෝකයෙන් ලතවෙමින් තමන්ගේ වාසස්ථානයටම ගියේය.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල කිඹුලා දෙව්දත්ය. කිඹුලිය චිංචි මානවිකාවයි. වඳුරු රජා මම ම වූවෙමි යි වදාළ සේක.
**දිට්ඨා මයා වනෙ රුක්ඛා** යන මේ දේශනාව බුදුරජාණන් වහන්සේ දෙව්රම් වෙහෙරෙහි වැඩවාසය කරන සේක් දම්සෙනෙවි සැරියුත් මහතෙරුන් වහන්සේගේ අතවැසි ලාබාල භික්‍ෂුවක අරබයා වදාළ සේක. ඒ භික්‍ෂුව වනාහි තමන්ගේ සිරුර ආරක්‍ෂා කර ගැනීම් ක්‍රියාවෙහි දක්‍ෂ විය. මගේ ශරීරයට සැපයක් නොවන්නේ යයි බියෙන් ඉතා සීත දේවල් හෝ ඉතා උෂ්ණ දේවල් පරිහරණය සීත උෂ්ණ දෙකින් සිරුර වෙහෙසෙන්නේ යයි බියෙන් බැහැර නොනික්මෙයි. ඉතා තෙත් වූ නොතැම්බුණු ආහාර නොවළඳයි. ඒ භික්‍ෂුවගේ සිරුර ආරක්‍ෂා කිරීමේ දක්‍ෂ බව සංඝයා අතර ප්‍රකට විය. දම්සභාවෙහි භික්‍ෂූහු ඇවැත්නි! අසවල් ලාබාල භික්‍ෂුව වනාහි සිරුර ආරක්‍ෂා කිරීමේ කටයුතුවල දක්‍ෂයෙකි යනුවෙන් කථාවක් මතුකළහ. බුදුරජාණන් වහන්සේ එහි වැඩමවා, මහණෙනි! මෙහි දැන් කවර කථාවකින් යුක්තව සිටියාහුදැයි විචාරා, මෙනම් කථාවෙන් යයි කී කල්හි මහණෙනි! මේ ලාබාල භික්‍ෂුව සිරුර ආරක්‍ෂා කිරීමෙහි දක්ෂයෙක් වූයේ දැන් පමණක් නොවේ. පෙරත් දක්‍ෂයෙක්ව සිටියේ යයි වදාරා අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී අප මහ බෝසතාණන් වහන්සේ වනගත ප්‍රදේශයක රුක් දෙවියෙක් වී උපන්නෝය. ඉක්බිති කුරුළු වැද්දෙක් එක් කොරවක් දෙනක් රැගෙන අශ්ව කෙඳිවලින් කළ රැහැණ ද (වාළපාසය) යෂ්ටියද ගෙන කැලයෙහි කොරවකුන් බඳින්නේ පලාගොස් කැලයට පිවිසි එක් පරණ කොරවක්කෙකු බැඳගැනීමට පටන් ගත්තේය. ඒ කොරවකා වාළහිසයෙහි දක්‍ෂ නිසා තමන් බඳින්නට නොදෙයි. උඟුල් උඩින් පැන පැන සැඟවෙයි. වැද්දා තම කය කොළ අතුවලින් වසාගෙන නැවත නැවතත් යෂ්ටිය ද උගුල ද අටවයි. කොරවකා වැද්දාට ලජ්ජා කරවනු කැමැත්තේ මිනිස් වචන පිටකරමින්
යන පළමු ගාථාව කීවේය.
“වෘක්‍ෂය! මා විසින් වනයෙහි දක්නා ලද අශ්වකර්ණ (සල්) නම් වූද බුළු නම් වූද වෘක්‍ෂයෝ වෙති. ඒ ගස් ඔබ හැසිරෙන අයුරින් නො ඇවිදියි.”
එහි අර්ථය, යහලු වැද්දාණනි! **මයා** මා විසින් මේ **වනෙ** වනයෙහි හටගත් බොහෝ සල් ගස්ද බුළු ගස් ද පෙර දැක ඇත. **තානි** ඒ ගස්, **යථා තං සක්කසි** ඔබ එහා මෙහා හැසිරෙන්නේ යම්සේද **එවං නසක්කන්ති** එසේ නොහැරෙන්නේය යනුයි.
මෙසේ කියා ඒ කොරවකා පලාගොස් වෙන තැනකට ගියේය. ඌ පලාගිය අවස්ථාවේදී වැද්දා
යන දෙවන ගාථාව කීවේය.
“මැදිරිය බිඳගෙන ආ මේ පුරාණ කොරවක්කා (සේවටුවා) වාලයෙන් ඇඹරූ පාසයෙන් ගැළවීමෙහි දක්‍ෂ වූයේ පලා යයි. (මිනිස් බසින්) කියන්නේය.”
එහි, **කුසලො වාළපාසානං** යනු අස්ලොමින් කළ මරුවැල් (තොණ්ඩු) ආදියෙහි දක්‍ෂව තමා බඳින්න ඉඩ නොදී, **අපක්කමති** ඉවත් වේ. **භාසතිච** ප්‍රකාශකොට පලා යයි. මෙසේ කියා වැද්දා වනයෙහි හැසිර ලද දේ ගෙන ගෙදරම ගියේය.
බුදුරජාණන් මේ ධර්මදේශනාව ගෙනහැර දක්වා ජාතක නිමවා වදාළ සේක. එකල වැද්දා දෙව්දත්ය. කොරවකා වූයේ සිරුර ආරක්‍ෂා කරගැනීමට දක්‍ෂ වූ ලාබාල භික්‍ෂුවයි. ඒ කරුණ ප්‍රත්‍යක්‍ෂ වශයෙන් දුටු රුක්දෙවියා වනාහි ලොව්තුරා බුදුවූ මම ම වූවෙමි යි වදාළ සේක.
**අම්භො කො නාමායං රුක්ඛො** යන මේ දේශනාව බුදුරජාණන් වහන්සේ වේළුවනාරාමයේ වැඩවාසය කරන සේක් බුද්ධ ලීලාවක් මුල් කරගෙන වදාළ සේක. එකල්හි බුදුරජාණන් වහන්සේ දෙව්දත් තෙර බුද්ධ විලාශය කළේයයි අසා, මහණෙනි! දෙව්දත් මාව අනුකරණය කරමින් විනාශයට පත්වූයේ දැන් පමණක් නොවේ. පෙරත් විනාශයට පැමිණියේ යයි වදාරා අතීත කථාව ගෙනහැර දැක්වූ සේක.
පෙර බරණැස් නුවර බඹදත් නම් රජු රජ කරද්දී බෝසතාණන් වහන්සේ හිමවත් ප්‍රදේශයේ ගස්වලට කොටන කුරුළු යෝනියෙහි (කෑරලෙක්ව) ඉපදී කිහිරි වනයෙහිම ගොදුරු ගත්තේය. මොහු ‘කදිරවනිය’ යයි නමක් විය. ඔහුට එක් කන්දගලක නම් යහලුවෙක් සිටියේය. හෙතෙම පාළිභද්දක (එරමුදු) නම් වනයෙහි ගොදුරු ගනියි. ඌ එක් දවසක් ඛදිරවනියගේ සමීපයට ගියේය. ඛදිරවනිය තම සහායකයා ආවේයයි කන්දගලක රැගෙන කිහිරි වනයට පිවිස කිහිරි කඳකට හොටෙන් පහරදී ගසෙන් පණුවන් පිටතට ගෙන දුන්නේය. කන්දගලක තමාට දුන් දුන් පණුවන් මිහිරි කැවුම් කන්නා සේ කඩ කඩා කෑවේය. මේ කද්දීම කන්දගගලකට මාන්නයක් උපන්නේය. මොහුත් ගස්වලට කොටන යෝනියෙහි උපන්නෙකි. මමත් එසේය. ඒ නිසා මොහු විසින් දෙන ලද ගොදුරුවලින් මට කවර ප්‍රයෝජනයක්ද? තමාම කිහිරි වනයෙහි ගොදුරු සොයා ගන්නෙමියි සිතා හේ කදිරවනියට යහලුව! නුඹ දුක් නොවිඳින්න. මම ම කිහිරි වනයෙහිදී ගොදුරු සොයා ගන්නෙමියි කීවේය.
ඉක්බිති කදිරවනිය, කන්දගලකට යහලුව! නුඹ ඉඹුල්, ඉරමුදු ආදී වනයෙහි නිසරු ගොදුරු (ආහාර) ගන්නා කුලයෙහි උපන්නෙකි. කිහිරි නම් ගස් හටගත් අරටු ඇත්තේය. තදය එය ඔබට රුචි නොවේවායි කීවේය. කන්දගලක දැන් මම ගස්වලට කොටන යෝනියෙහි උපන්නේ වෙමියි ඔහුගේ වචනය නොසලකා වේගයෙන් ගොස් කිහිරි ගසකට හොටෙන් පහර දුන්නේය. ඒ අවස්ථාවේදීම කන්දගලකගේ හොට බිඳුනේය. ඇස් පිටතට නෙරා ගිය ආකාරයක් ඇතිවිය. හිස පැලුනේය. කන්දගලක ගසෙහි සිටින්නට නොහැකි වූයේ බිම වැටී
යන පළමු ගාථාව කීවේය.
“පින්වත, යම් ගසකට ගසන ලද එක පාරින්ම හිස බිඳින ලදද සියුම් කොළ ඇති කටු සහිත මේ ගස කුමක්ද?”
එහි, **අම්භො කො නාමායං රුක්ඛො** යනු එම්බා කදිරවනිය! මේ කිනම් ගසක්ද? කොනාම සො යනුද පාඨයකි. **සීනපත්තො** යනු සියුම් කොළ. **යත්‍ථ එකප්පහාරෙනා** යනු යම් ගසකට දුන් එක පහරින්ම, **උත්තමංගං විඝාටිතං** යනු හිස බිඳින ලදි. හිස පමණක් නොව හොටයද කැඩුනේය. හෙතෙම වේදනාවෙන් මත්ව කිහිරි ගස කිනම් ගසක්දැයි දැන ගැනීමට නොහැකි වන්නේ වේදනාවෙන් මත්වී මේ ගාථාවෙන් දෙඩවීය.
ඒ අසා කදිරවනිය
යන දෙවන ගාථාව කීවේය.
“අරටු නැති නිසරු ලී ඇති ගස්වලට අනිමින් (විදිමින්) මේ වනයෙහි කන්දගලකයා ඇවිදින ලද්දේය. පසුව පක්‍ෂියා යම් රුකෙක්හි (ගසකට) ඇන හිස පලා ගත්තේය එසේ වූ හර ඇති කිහිරි රුකට පැමිණියේයි.”
එහි, **අචාරිතායං** යනු ඒකාන්තයෙන් මේ තෙමේ හැසිරුණේය. **විතුදං වනානි** යනු නිසරු ඉඹුල්, එරබුදු ගස් ඇති කැලෑ ආදිය (ගස්වලට) විදිමින් **කට්ඨංග රුක්ඛෙසු අසාර කෙසු** යනු අරටු නැති නිසරු දැව ඇති ගස්වල, **අථාසදා ඛදිරං ජාතසාරං** යනු පැල කාලයේ සිට අරටු සහිත කිහිරි ගස් ළඟට පැමිණියේය. **යත්‍ථබ්භිදා ගරුළො උත්තමංගං** යන තනි **යත්‍ථබ්භිදා** යනු යම් කිහිරි ගසක බින්දේය. පැලුවේය. **ගුරුළො** යනු පක්‍ෂියා. සියලු කුරුල්ලන්ට මෙය ගරුසහිත ආදර සහිත වචනයකි.
මෙසේ ඛදිරවනිය ඌට කියා එම්බා කන්දගලක! යම්තැනක නුඹේ හිස බිඳගත්තේද එය කිහිරි නම් අරටු ගස යයි කීවේය. ඔහු එහිම මරණයට පැමිණියේය.
ශාස්තෲන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල කන්‍දගලක නම් දේවදත්ත විය. කදිරවනිය වනාහි මම ම වූවෙමි යි වදාළ සේක.


7. බීරණථම්භ වර්‍ගය
**අකාසි යොග්ගං** යන මේ දේශනාව බුදුරජාණන් වහන්සේ දෙව්රම් වෙහෙරෙහි වැඩවාසය කරන සේක් කාළුදායි තෙරුන් වහන්සේ අරබයා වදාළ සේක. ඒ තෙරුන් වහන්සේ වනාහි මිනිසුන් දෙතුන් දෙනෙකු ඉදිරියේ එක් වචනයක්වත් ගළපා කියන්නට නොහැකි වෙයි. ඇලීම් බහුල නිසා අනෙකක් කියන්නෙමියි, අනිකක්ම කියයි. ඔහුගේ ඒ සිද්ධිය භික්‍ෂූහු දම්සභාවෙහි කියමින් හුන්නාහුය. බුදුරජාණන් වහන්සේ එහි වැඩමවා මහණෙනි! දැන් මෙහි කවර කථාවකින් යුක්තව සිටියාහුදැයි විචාරා මෙනම් කථාවෙන් යයි කී කල්හි, මහණෙනි! කාළුදායි ලජ්ජාබහුල වූයේ දැන් පමණක් නොවේ. පෙරත් ලජ්ජාබහුල වූයේ යයි වදාරා අතීත කථාව ගෙනහැර දැක්වූ සේක.
පෙර බරණැස් නුවර බඹදත් රජු රජ කරද්දී බෝසතාණන් වහන්සේ තක්ෂිලාවෙහි ශිල්ප හදාරා නැවත නිවසට අවුත් මව්පියන්ගේ දිළිඳු බව දැන පිරිහී ගිය කුලය (පවුල) නගාසිටුවන්නෙමියි මව්පියන්ගෙන් විචාරා බරණැසට ගොස් රජුට උපස්ථාන කෙළේය. ඔහු රජතුමාට ප්‍රියමනාප විය. ඉක්බිති මොහුගේ පියා ගොනුන් දෙදෙනෙකුගෙන් ගොවිතැන්කොට දිවි ගෙවයි. ඔහුගේ එක් ගොනෙකු මළේය. ඔහු බෝසත්තුමා වෙත ගොස් පුත! එක් ගොනෙක් මළේය. ගොවිතැන් නොපවතියි. රජතුමාගෙන් එක් ගවයෙකු ඉල්ලා දෙන්නැයි කීවේය. පියාණෙනි! මා විසින් රජතුමා දක්නා ලද්දේ මෑතදීය. (මා රජු ළඟට පැමිණියේ මේ ළඟදීය) දැන්මම ගොනුන් ඉල්ලීම යුතු නැති නිසා නුඹම ඉල්ලව. පුත! නුඹ මගේ ඇලීම් බහුල බව නොදන්නෙහිද? මම වනාහි දෙතුන් දෙනෙකු ඉදිරියේ කථාවක් කිරීමට නොහැක්කෙමි. ඉදින් මම රජු සමීපයෙන් ගොනෙකු ඉල්ලන්නට යන්නෙම්ද මේ ගොනාත් දී එන්නෙමියි කීවේය. පියාණෙනි! වෙන දෙයක් වේවා! මවිසින් රජුගෙන් ඉල්ලන්නට නොහැක්කේය. එසේ වුවත් මම ඔබ ලවා සුදුස්සක් කරවන්නෙමියි කීහ. හොඳයි. එසේනම් මා ලවා සුදුස්සක් කරවන්නැයි කීය.
බෝසතාණන් වහන්සේ පියා රැගෙන බීරණත්ථම්භක නම් සොහොනට ගොස් ඒ ඒ තැන තණමිටි කීපයක් බැඳ මේ රජය, මේ යුව රජය, මේ සේනාපතියා යයි නම්කොට පිළිවෙලින් පියාට දක්වා පියාණෙනි! නුඹ රජ සමීපයට ගොස් මහරජතුමනි! ඔබට ජයවේවායි ශුභ පතා මෙසේ මේ ගාථාව කියා ගොනෙකු ඉල්ලන්නෙහි යයි,
යන ගාථාව ඉගැන්වීය.
“මහරජතුමනි! මට කෙත සීසෑමට යොදාගන්නා ගොනුන් දෙදෙනෙක් සිටියහ. ඔවුන්ගෙන් එකෙකු මළේය. ක්‍ෂත්‍රිය රජතුමනි! දෙවැන්නෙකු දෙනු මැනවි.”
බමුණා එක් අවුරුද්දකින් ගාථාව ප්‍රගුණ (පුහුණු) කොට බෝසතාණන්ට කීවේය. දරුව! සෝමදත්ත මට ගාථාව ප්‍රගුණ විය. මම දැන් එය යම්කිසිවෙකු ඉදිරියේ කීමට හැක්කෙමි. මා රජතුමා හමුවට පමුණුවන්නෙමියි කීය. ඔහු යහපති පියාණෙනියි කියා සුදුසු පඬුරු (තෑගි) ගන්වාගෙන පියා රජු ඉදිරියට පැමිණවීය. බමුණා ජයවේවා! මහරජතුමනියි කියා පඬුරු දුන්නේය. රජතුමා, සෝමදත්තයෙනි! මේ බමුණා ඔබේ කවරෙක්දැයි ඇසීය. මහරජ, මගේ පියාය. කුමක් සඳහා ආවේදැයි විමසීය. ඒ අවස්ථාවෙහි බමුණා ගොනෙකු ඉල්ලීම පිණිස ගාථාව කියන්නේ
“මහරජතුමනි, මට කෙත සීසෑමට ගන්නා ගොනුන් දෙදෙනෙක් සිටියහ. ඉන් එකෙක් මළේය. ක්‍ෂත්‍රිය රජතුමනි! දෙවැන්නෙක් ගන්න”යි කීය.
රජතුමා බමුණා විසින් වරදවා කී බව දැන සිනාසී සෝමදත්තයෙනි, තොපගේ ගෙදර බොහෝ ගොනුන් ඇතැයි සිතමියි කීවේය. මහරජතුමනි, ඔබවහන්සේ විසින් දෙන ලද ගොනුන් විය හැකිය බෝසත්හු කීහ. රජතුමා බෝසතාණන් වහන්සේට සතුටුවී බමුණාට ගොනුන් දහසයක්ද විසිතුරු බඩුද, වාසයට ගමක්දැයි යනුවෙන් ඔහුට රජකු විසින් කළයුතු පරිත්‍යාගකොට මහත් යසසින් යුතුව බමුණා යැවීය. බමුණා සියලු සුදු අසුන් යෙදූ රථයකට නැගී ගමට ගියේය. බෝසතාණන් වහන්සේ රියෙහි වාඩිවී පියා සමග යමින් පියාණෙනි! මුලු අවුරුද්දක්ම මම ඔබව සුදුස්සෙකු කරවූයෙමි. එහෙත් කළයුත්තට කාලය පැමිණි කල්හි ඔබ (ඔබට ඉතිරිව සිටි) ගොනාද රජතුමාට දුන්නෙහි යයි කියා
යන පළමු ගාථාව කීහ.
ඛීරණත්ථම්භක සොහොනෙහි අවුරුද්දක් අප්‍රමාදව නිරතුරු පුහුණු කෙළේය. පිරිස් අතරට වැද ඒ සංඥාව විකෘත කෙළේය. උත්සාහය ප්‍රඥා නැත්තහු නො රකී.
එහි, **අකාසි යොග්ගං ධුව මප්ප මත්තො සංවච්ඡරං ඛීරණත්‍ථම්භ කස්මිං** යනු නුඹ නිරන්තරයෙන් නොපමා වූයේ ඛීරණත්‍ථම්භක නම් සොහොනේදී යෝග්‍ය දේ (පුහුණුව) කෙළේය. **ව්‍යාකාසි සඤ්ඤං පරිසං විගය්හ** යනු එහෙත් පිරිස අතරට බැසගෙන (පුහුණුවෙන් ලත්) ඒ දැනීම විකාරයට පැමිණවීය. කණපිට පෙරළුවේය යන අර්ථයි. **න නිය්‍යමො තායති අප්පපඤ්ඤං** යනු උත්සාහය පුහුණුව බහුලව කරන ලද දෙයි. ප්‍රඥාව නැති තැනැත්තා නොරකියි. (උත්සාහය ආදී කරුණුවලට මෝඩයා රැකියා නොහැකිය.)
ඉක්බිති මොහුගේ කීම අසා බමුණා
යන දෙවන ගාථාව කීවේය.
“පුත සෝමදත්තය, ඉල්ලන්නේ අලාභයටද ධන ලාභයටදැයි දෙකකට පැමිණෙයි. යාච්ඤාව නම් මෙබඳු ස්වභාව ඇත්තේයි. (ඉල්ලීමෙන් ලාභයත් අලාභයත් දෙකම සිදුවිය හැකිය. ඉල්ලීමේ හැටි එසේය.)
එහි, **එවං ධම්මොහි යාචනා** යනු ඉල්ලීමේ ස්වභාවය මෙසේය.
බුදුරජාණන් වහන්සේ මහණෙනි! කාළුදායී ලජ්ජා බහුල වූයේ දැන් පමණක් නොවේ. පෙරත් ලජ්ජා බහුලව සිටියේ යයි වදාරා මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල සෝමදත්තගේ පියා කාළුදායී විය. සෝමදත්ත වනාහි මම ම වූවෙමි යි වදාළ සේක.
**අඤ්ඤො උපරිමො වණ්ණො** යන මේ දේශනාව බුදුරජාණන් වහන්සේ දෙව්රම් වෙහෙරෙහි වැඩවාසය කරන සේක් පැරණි අඹුවගේ පෙළඹවීමක් මුල් කරගෙන වදාළ සේක. බුදුරජාණන් වහන්සේ විසින් ඇත්තද මහණ! ඔබ පැවිද්දට කලකිරුණෙහිදැයි විමසන ලද ඒ භික්‍ෂුව ඇත්තයි කියා පිළිතුරු දුන්විට, කවරෙක් ඔබ කලකිරීමට පත් කළෙහිදැයි විමසූවිට පැරණි අඹුවයයි කීවේය. ඉක්බිති බුදුරජාණන් වහන්සේ ඒ භික්‍ෂුවට මේ ස්ත්‍රිය ඔබට අනර්ථකාරීය. පෙරත් තමන්ගේ සොර සැමියාගේ ඉඳුල් බත් සිය සැමියාට අනුභව කරාවීයයි වදාරා අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී බෝසතාණන් වහන්සේ එක්තරා දිළිඳු, නටන කුලයක ඉපදී වැඩිවියට පත්ව දුප්පත්ව විරූපීව හිඟමනේ හැසිර දිවි ගෙවූහ. එකල්හි කසීරට එක්තරා ගමක එක් බමුණෙකුගේ බැමිණිය දුසිල්ව පව්කම් කරන්නී දුරාචාරයෙහි හැසිරෙන්නීය. ඉක්බිති එක් දවසක් කිසියම් කටයුත්තක් සඳහා බමුණා පිටතට ගිය කල්හි ඇගේ සොර සැමියා ඒ අවස්ථාව බලා ඒ ගෙට පිවිසියේය. ඈ ඔහු සමග අනාචාරයේ හැසිර මොහොතක් නවතින්න. බත් කා යවයි බත් උයා ව්‍යඤ්ජන සහිතව උණු බත් බෙදා කොට නුඹ අනුභව කරවයි ඔහුට දී තොමෝ බමුණාගේ පැමිණීම බලමින් දොරටුවෙහි සිටියාය. බෝසතාණන් වහන්සේගේ බැමිණියගේ සොර සැමියා අනුභව කරන ස්ථානයේ කෑම ටිකක් බලාපොරොත්තුවෙන් සිටියේය.
ඒ අවස්ථාවෙහි බමුණා ගෙදර බලා එයි. බැමිණිය එන්නා වූ ඒ බමුණා දැක වේගයෙන් ගෙට පිවිස නැගිටිනු, බමුණා එන්නේ යයි සොර සැමියා කොටුවට බස්සවා, බමුණා ඇතුල්වී හුන් කල්හි බත් කන මේසය ළඟට කර අත සෝදන පැන් දී හොර සැමියා අනුභවකොට ඉතිරි වූ සීතල වූ ඉඳුල් බත්වලට උඩින් උණු බත් බෙදා බමුණාට දුන්නීය. හෙතෙම බතෙහි අත දමා උඩින් උණුසුම්වත් යට බත් සීතලටත් තිබෙනු දැක මේ අනිකෙකු විසින් අනුභව කර ඉතිරි වූ බත් විය යුතුයයි සිතා ඔහු බැමිණියගෙන් විමසන්නේ
යන පළමු ගාථාව කීවේය.
“(බත් පිඟානේ) උඩ කොටස එක් ආකාරයකි. යට කොටස තවත් ආකාරයකි. බැමිණිය, ඔබගෙන්ම විමසමි. යට බත කුමක්ද? උඩ බත කුමක්ද?”
එහි, **වණ්ණො** යනු ආකාරයකි. මොහු උඩ කොටස උණුසුම් බවත්, යට කොටස සීතල බවත් විමසමින් මෙසේ කීවේය. **කිං හෙට්ඨා කිඤ්ච උප්පරී** යනු බෙදා තිබුණු බතක් නම් උඩ සිසිල්වත් යට උණුසුම්වත් තිබිය යුතුයි. නමුත් මෙය එසේ නොවේ. ඒ නිසා උඩ බත උණුසුම්වත් යට බත සිසිල්වත් තිබෙන්නේ ඇයිදැයි ඔබෙන් විමසමි.
බැමිණිය තමා කළ ක්‍රියාව හෙළිවන බිය නිසා බමුණා නැවත නැවතත් ඒ ගැන කියද්දීත් නිහඬ වූවාය. ඒ අවස්ථාවෙහි බෝසතාණන් වහන්සේට මේ අදහස ඇතිවිය. කොටුවෙහි රඳවන ලද පුරුෂයා සොර සැමියා විය යුතුයි. මේ ගෘහ ස්වාමියා විය යුතුයි. බැමිණිය කළ වැරදි ක්‍රියාව හෙළිවන බිය නිසා කිසිවක් නොකියන්නීය. ඉදින් මම මැගේ ක්‍රියාව ප්‍රකාශකොට සොර සැමියා කොටුවෙහි සිටින බව බමුණාට කියන්නේ නම් මැනවි. හෙතෙම බමුණා ගෙදරින් නික්මුණු කාලයේ පටන් සොර සැමියා ගෙට ඇතුල්වීම අනාචාරයේ හැසිරීම, සොර සැමියා විසින් බතෙහි අග්‍ර කොටස අනුභව කිරීම, බැමිණිය දොර ළඟ සිට මග බලාගෙන සිටීම, අනිකා වී කොටුවෙහි බැස සැඟවී ඇති බව යන ඒ සියලු පුවත් කියා
යන දෙවන ගාථාව කීවේය.
“ස්වාමීනි! මම නළුවෙක්මි. අහර සොයමින් මෙහි ආවෙමි. ඔබ යමෙකු සොයහිද? ඇගේ සොර සැමියා වූ ඔහු කොටුවට බැස ගත්තේය.”
එහි, **අහං නටොස්මි භද්දන්තෙ** යනු ස්වාමීනි! මම නළුවෙක්මි. **භික්ඛකොස්මි ඉධාගතො** යනු ඒ මම සිඟන්නෙක්ව සිඟමන් සොයමින් මෙතැනට ආවෙමි. **අයංහි කොට්ඨමොතිණ්ණො** යනු ඇගේ සොර සැමියා වන මොහු මේ බත අනුභව කරමින් ඔබට බියෙන් කොටුවට බැස්සේය. **අයං සොයං ගවෙසසි** යනු මේ ඉඳුල් බත කවරෙකුගේ විය යුතුදැයි සිතමින් ඔබ යමෙකු සොයයිද මේ ඔහුය. කෙස් වැටියෙන් අල්ලාගෙන කොටුවෙන් ඔහු ඉවත් කරවා නැවත මෙබඳු පාපයක් නොකරන ලෙසට භීතිය ඇතිකරවන්නැයි (මතක හිටින ලෙස දඬුවම් කරන්නැයි) කියා සිඟන්නා ගියේය. බමුණාද ඒ දෙදෙනාට නැවත එබඳු පාපයක් නොකරන අයුරින් තර්ජනය කිරීම් තැළීම් පෙළීම් ආදියෙන් හික්මවා කම් වූ පරිද්දෙන් මිය පරලොව ගියේය.
බුදුරජාණන් වහන්සේ මේ ධර්මදේශනාව ගෙනහැර දක්වා චතුරාර්ය සත්‍ය ප්‍රකාශකොට ජාතක කථාව නිමවා වදාළ සේක. සත්‍ය දේශනාවගේ කෙළවර කලකිරුණු භික්‍ෂුව සෝවාන් ඵලයෙහි පිහිටි සේක. එකල බැමිණිය (දැන්) පැරණි බිරිඳ වූවාය. බමුණා කලකිරුණු භික්‍ෂුවයි. නළුවා වනාහි ලොව්තුරා බුදු වූ මම ම වූවෙමි යි වදාළ සේක.
**ඉසීන මන්තරං කත්‍වා** යන මේ දේශනාව බුදුරජාණන් වහන්සේ දෙව්රම් වෙහෙරෙහි වැඩවාසය කරන සේක් කොසොල් රජතුමා අරබයා වදාළ සේක.
භාග්‍යවතුන් වහන්සේටද භික්‍ෂු සංඝයාටද ලාභ සත්කාර වැඩිපුර ලැබෙන්නට විය. කෙසේද යත් ඒ කාලයෙහි වනාහි භාග්‍යවතුන් වහන්සේට සත්කාර කිරීම, ගරු කිරීම, පුදන ලද, පූජා කරන ලද, ගරුකරන ලද්දේ සිවුරු, පිණ්ඩපාතය, සෙනසුන්, ගිලන්පස, බෙහෙත් පිරිකර ආදිය ලැබෙන්නේය. භික්‍ෂු සංඝයාටද සත්කාර කරන්නේ වෙයි. -පෙ- පිරිකරද ලැබේ. අන්‍ය තීර්ථක පිරිවැජියන්ට එවැනි සත්කාර ලැබෙන්නේ නැත. -පෙ- පිරිකර ආදියද නොලබති.
ඔවුහු මෙසේ පිරිහුණු ලාභ සත්කාර ඇත්තාහු රෑ දාවල් රහසේ රැස්ව ශ්‍රමණ භවත් ගෞතමයන් පහළ වූ තැන් පටන් අපි නැසුණු ලාභ සත්කාර ඇත්තෝ වෙමු. ශ්‍රමණ භවත් ගෞතමයෝ ලාභයෙන් යසසින් අගතැන්පත් වූහ. කුමන කරුණක් නිසා උන්වහන්සේ මේ සම්පත් ලැබෙන්නේදැයි සාකච්ඡා කරති. ඔවුන්ගෙන් ඇතැමෙක් ශ්‍රමණ භවත් ගෞතමයන් වහන්සේ මුළු දඹදිවටම උතුම් බිම් පියසක වසන සේක. ඒ නිසා උන්වහන්සේට මේ ලාභ සත්කාර උපදී යනුවෙන් කීහ. සෙසු අය ඒ කතාවෙහි ගතයුත්තක් ඇත. අපිත් ජේතවනය පිටුපස තීර්ථක ආරාමයක් කරවමු. මෙසේ (චීවරාදි) ලාභ ලබන්නෝ වන්නෙමුයි කීවාහුය. ඒ සියල්ලෝම එසේ යයි තීරණය (සනිටුහන්) කොට, ඉදින් අපි රජතුමාට නොදන්වා ආරාමයක් කරවන්නෙමු නම් භික්‍ෂූහු වළක්වන්නාහ. ලාභයක් ලැබ මෙසේ වෙන කෙනෙක් නම් නැත. ඒ නිසා රජතුමාට අල්ලසක් දී ආරාමයකට සුදුසු තැනක් ලබා ගන්නෙමුයි සාකච්ඡාකොට උපස්ථායකයන්ගෙන් ඉල්ලාගෙන රජතුමාට ලක්‍ෂයක් දී මහරජතුමනි! අපි ජේතවනාරාමය පිටුපස තීර්ථක ආරාමයක් කරන්නෙමු. ඉදින් භික්‍ෂූහු එය කරන්නට නොදෙමුයි ඔබතුමන්ට කියත්නම් උන්වහන්සේලාට පිළිතුරක් නොදිය යුතුයයි කීවාහුය. රජතුමා අල්ලසට ලොල්වී යහපතැයි පිළිගත්තේය.
තීර්ථකයෝ රජතුමාට සංග්‍රහකොට වඩුවන් කැඳවා වැඩ පටන් ගත්හ. මහත් ඝෝෂාවක් ඇතිවිය. බුදුරජාණන් වහන්සේ මේ කුමන අරගලයක්දැයි ආනන්ද තෙරුන්ගෙන් විචාළ සේක. ස්වාමීනි! අන්‍ය තීර්ථකයෝ දෙව්රම පිටුපස තීර්ථක ආරාමයක් කරවති. මේ එහි ඝෝෂාවයි. ආනන්දය! මේ ස්ථානය තීර්ථක ආරාමයකට නුසුදුසුයි. තීර්ථකයෝ උස්හඬින් කථාකරනු කැමති අය වෙති. ඔවුන් සමග වාසය කළ නොහැකියයි වදාරා භික්‍ෂු සංඝයා රැස් කරවා, මහණෙනි, යන්න රජුට කියා තීර්ථක ආරාමය තැනීම වළක්වවයි වදාළ සේක. භික්‍ෂු සංඝයා ගොස් රජ මාලිගයේ දොරටුව ළඟ වැඩසිටියහ. රජතුමා සංඝයා පැමිණි බව ඇසුවේ නමුදු තීර්ථක ආරාමය නිසා එන ලදැයි සිතා අල්ලස් ගත් නිසා රජතුමා මාලිගාවේ නැතැයි කීවේය. භික්‍ෂූහු ගොස් ශාස්තෲන් වහන්සේට සැල කළාහුය. බුදුරජාණන් වහන්සේ, අල්ලස නිසා එසේ කරන්නේ යයි, අගසව් දෙනම යැවූ සේක. රජතුමා උන්වහන්සේලාගේ පැමිණි බවද අසා කලින් කිවූ පරිදිම කියවීය. උන්වහන්සේලාද අවුත් බුදුරජාණන් වහන්සේට සැල කළාහුය. බුදුරජාණන් වහන්සේ සාරිපුත්තයෙනි! දැන් රජතුමා මාලිගාවේ සිටීමට නො ලබන්නේය. බැහැර නික්මෙන්නේ යයි පසුදින පෙරයම් වේලාවෙහි හැඳ පොරවා පාත්‍රයද සිවුරද රැගෙන භික්‍ෂූන් පන්සියයක් සමග රජතුමාගේ මාලිගාවේ දොරටුව ළඟට වැඩි සේක. රජතුමා ඒ බව අසා ප්‍රාසාදයෙන් බැස පාත්‍රය ගෙන ශාස්තෲන් වහන්සේ ඇතුළට වැඩමවා, බුදුරජාණන් වහන්සේ ප්‍රධාන මහා සංඝයාට කැඳ හා කැවිලි වර්ග වළඳවා බුදුන් වැඳ එකත්පසෙක හිඳ ගත්තේය. බුදුරජාණන් වහන්සේ රජතුමාට එක් ආකාරයක ධර්ම දේශනාවක් ආරම්භ කරමින් මහරජ! පෙර රජවරු අල්ලස් ගෙන සිල්වතුන් අතරෙහි ඔවුනොවුන් භේද කරවා කෝලාහල ඇතිකොට තමන්ගේ රටෙහි නායකත්වයෙන් මිදී මහා විනාශයකට පත් වූහයි වදාරා රජතුමා විසින් ඉල්ලන ලද්දාහු අතීත කථාව ගෙනහැර දැක්වූ සේක.
යටගිය දවස භරු රටෙහි භරු නම් රජෙකු රාජ්‍යය කරවීය. එකල බෝසතාණන් වහන්සේ පඤ්ච අභිඥා සහ අෂ්ට සමාපත්තිලාභීව පිරිස් අනුශාසක තවුසා වී හිමවත් පියසෙහි බොහෝ කාලයක් වාසයකොට ලුනුඇඹුල් සෙවීම පිණිස පන්සියයක් තාපසවරුන් පිරිවරන ලද්දේ හිමාල වනයෙන් බැස පිළිවෙලින් භරු නගරයට පැමිණ එහි පිඬු සිඟා හැසිර නුවරින් නික්මී උතුරු දොරටුවෙහි අතුපතර විසිර ඇති නුග ගසක් මුල හිඳ දන් වළඳා ඒ ගස මුලම වාසය කෙළේය. මෙසේ එහි සෘෂිවරු එහිම වාසය කරමින් අඩ මාසයක් ගිය තැන වෙනත් පිරිස් අනුශාසකයෙක් පන්සියයක් පිරිවර සමග අවුත් නගරෙහි පිඬු සිඟා ඇවිද නුවරින් නික්මී දකුණු දොරටුවෙහි එවැනිම නුග ගසක් මුල හිඳ දන් වළඳා එහිම වාසය කෙළේය. මෙසේ ඒ තවුස් කණ්ඩායම් දෙකම කැමති තාක්කල් තරම් වාසය කොට හිමාල වනයටම ගියාහුය.
ඔවුන් ගියකල්හි දකුණු දොරටුවෙහි නුග ගස වියලී ගියේය. දෙවන වාරයෙහි එන කල්හි දකුණු දොරටුවෙහි නුග ගස මුල සිටි අය පළමුව අවුත් තමන්ගේ නුග ගස වියලී ගිය බව දැන පිඬු සිඟා හැසිර නුවරින් නික්මී උතුරු දොරටුව අසල නුග ගස යටට ගොස් බත්කිස නිමවා එහි වාසය කළාහුය. අනිත් තාපසවරු පසුව අවුත් නුවර පිඬු සිඟා හැසිර තමන්ගේ ගස මුලටම ගොස් දන් වළඳා වාසය කළාහුය. ඔවුහු (මේ) තොපේ ගස (නොවේ.) අපේ ගසයයි කියමින් ගස නිසා ඔවුනොවුන් කෝලාහල කළහ. කෝලාහලය විශාල එකක් විය. එක් පිරිසක් අපි පළමුව වාසය කළ තැන තොපි නොලබන්නෙහු යයි කියත්. අනිත් පිරිස අපි මෙවර පළමුව මෙහි ආ බැවින් තොපි නොලබන්නෙහු යයි කියත්. මෙසේ ඔවුහු අපියි අයිතිකරුවෝ අපියි අයිතිකරුවෝ යයි කියමින් කෝලාහල කරන්නේ ගස මුල අයිතිය සඳහා රජ මාලිගයට ගියහ. රජතුමා පළමුව විසූ සෘෂි සමූහයාම හිමිකරුවන් කළේය. අනිත් පිරිස දැන් අපි මොවුන්ගෙන් නොපැරදුනෝ වෙමුයි කියා මෙහි අයිතිය තමන්ගේ බව රජතුමා ලවා කියවන්නෙමුයි දිවැසින් බලා සක්විති රජවරු පරිහරණය කරන ලද එක් රිය මැදිරියක් දැක ගෙනවුත් රජතුමාට අල්ලස් දී මහරජ, අපවත් අයිති කරුවන් කළ යුතුයයි කීවාහුය.
රජතුමා අල්ලස් ගෙන දෙපිරිසම වසත්වායි දෙපිරිසම අයිතිකරුවන් කළේය. අනිත් සෘෂිවරු ඒ රිය මැදිරියට රන් රෝද ගෙනවිත් අල්ලස් වශයෙන් දී මහරජතුමනි, අපම අයිතිකරුවන් කරනු මැනවැයි කීවාහුය. රජතුමා එසේ කළේය. තාපසවරු වස්තුකාමයන්ද ක්ලේශ කාමයන්ද හැර දමා පැවිදි වූ අප විසින් ගස්මුලක් නිසා කළහ කරමින් අල්ලස් දෙමින් අයුතු ක්‍රියාවක් කරන ලදැයි පසුතැවිලි වී ඉක්මණින් පලාගොස් හිමවතටම ගියාහුය. භරු රටවාසී සියලු දෙවියෝ එකතු වී සිල්වතුන් ලවා කලහ කරවීමෙන් රජතුමා විසින් අයුක්තියක් කරන ලදැයි භරු රජුට කිපී යොදුන් තුන්සියයක් පමණ වූ භරු රට මුහුද උතුරුවා නොරටක් කළාහුය. මෙසේ එක භරු රජෙකු නිසා සියලු රටවැසියෝ විනාශයට පත්වූහයි වදාරා,
ශාස්තෲන් වහන්සේ මේ අතීත කථාව ගෙනහැර දක්වා අභිසම්බෝධියට පත්ව,
යන ගාථා වදාළ සේක.
භරු රජතුමා සෘෂිවරුන්ට අනතුරක් කොට රාජ්‍යය සමග නැසෙමින් ඒ රජ විනාශයට ගියේයයි මා විසින් අසන ලදි.
ඒ නිසා ඡන්‍දයෙන් අගතිගාමීව ක්‍රියා කිරීම නුවණ ඇත්තෝ නොපසසත්. ද්වේෂයෙන් දූෂිත නොවූ සිත් ඇත්තා සත්‍යයෙන් යුතු වචන කියන්නේය.
එහි, **අන්තරං කත්‍වා** යනු ඡන්‍දයෙන් අගතියට යෑම් වශයෙන් විවරයක් (අනතුරක්, භේදයක්) කොට, **භරු රාජා** යනු භරු රටේ රජතුමා, **ඉති මෙසුතං** යනු මෙසේ මා විසින් පෙර වූ මේ සිද්ධිය අසන ලදි. **තස්මා හි ඡන්‍දාගමණං** යනු යම් හෙයකින් ඡන්‍දයෙන් අගතියට ගොස් රටවැසියන් සමග භරු රජතුමා නැසුනේද එහෙයින් ඡන්‍දයෙන් අගතියට යාම පණ්ඩිතයෝ නො පසසත්. **අදුට්ඨ චිත්තො** යනු කෙලෙස්වලින් දූෂ්‍ය නොවූ සිත් ඇතිව, **භාසෙය්‍ය ගිරං සච්චුපසංහිතං** යනු ස්වභාවය ඇසුරු කළ, අර්ථවත් වූ, කරුණු සහිත වූ ම වචන කියන්නේය. එහිදී භරු රජුගේ ඒ අල්ලස් ගැනීම අයුක්තියකියි යමෙක් ප්‍රතික්‍ෂේප කරමින් සත්‍යයෙන් යුත් වචන කීවාහුද පොල් දිවයිනේ (නාළිකෙර දීපයෙහි) ඔවුන් සිටි තැන අදත් දිවයින් දහසක් පෙනේයයි කියනු ලැබේ.
බුදුරජාණන් වහන්සේ මේ ධර්මදේශනාව ගෙනහැර දක්වා මහරජතුමනි! ඡන්‍දයෙන් අගතිගාමී නොවිය යුතුයි. පැවිද්දන් ලවා කලහ ඇතිකරවීම නොවටිනා දෙයක් යයි වදාරා ජාතක කථාව නිමවා වදාළ සේක. මම ඒ කාලයේ ප්‍රධාන සෘෂිවරයා වීමි. රජතුමා තථාගතයන් වහන්සේ දන් වළඳා වැඩිකල්හි මිනිසුන් යවා තීර්ථකාරාමය කඩා බිඳ දම්මවන ලදි. තීර්ථකයෝ පිහිටක් නැති අය වූහ.
**පුණ්ණං නදිං** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් ප්‍රඥා පාරමිතාව මුල් කරගෙන දේශනා කළ සේක. එක්දිනක් දම්සභාවට රැස්වූ භික්‍ෂූන් වහන්සේලා තථාගතයන් වහන්සේගේ ප්‍රඥාව අරබයා මහා ප්‍රඥා ඇති පුථු ප්‍රඥා ඇති භාසු ප්‍රඥා ඇති, ජවන ප්‍රඥා ඇති තික්ඛ ප්‍රඥා ඇති නිබ්බෙධික ප්‍රඥා ඇති සම්මා සම්බුදුරජාණන් වහන්සේ උපාය ප්‍රඥාවෙන් යුක්ත වූ සේකැයි කථාවක් මතු කළහ. බුදුරජාණන් වහන්සේ එහි වැඩම කර මහණෙනි! කවර කථාවකින් යුක්තව දැන් මෙහි සිටියාහුදැයි විමසා මෙනම් කථාවෙන් යයි කී කල්හි මහණෙනි! දැන් පමණක් නොව තථාගතයන් වහන්සේ පෙරත් ප්‍රඥාවෙන් හා උපාය කුසලතාවයෙන් යුතුව සිටියාහු යයි වදාරා අතීත කථාව ගෙනහැර දැක්වූ සේක.
පෙර බරණැස් නුවර බඹදත් රජු රජ කරද්දී බෝසතාණන් වහන්සේ පෙරෙවි බමුණු කුලයෙහි ඉපදී වැඩිවියට පත්ව තක්සලා නුවරින් සියලු ශිල්ප ඉගෙන ගෙන පියාගේ ඇවෑමෙන් පුරෝහිත තනතුර ලබා බරණැස් රජුට අර්ථයෙන් ධර්මයෙන් අනුශාසනා කරන්නා වූ සේක. පසුකලෙක රජතුමා බිඳුවන්නන්ගේ කථා පිළිගෙන කිපී මගේ සමීපයෙහි නොවසවයි බෝසතාණන් වහන්සේ බරණැසින් පිටමං කෙළේය. බෝසතාණන් වහන්සේ සිය අඹුදරුවන් රැගෙන කසීරට එක්තරා ගමෙක වාසය කළ සේක. පසුකලෙක රජතුමා ඔහුගේ ගුණ සිහිකර කුමක් හෝ යවා මගේ ඇදුරුතුමා කැඳවා ගැනීම යුතු නොවෙයි. ඒ නිසා එක් ගාථාවක් රචනාකොට ලිපියක් ලියා කපුටු මස් පිසවා ලියමන ද කපුටු මස් ද සුදු වස්ත්‍රයකින් ඔතා රාජ මුද්‍රාවෙන් සටහන් (සීල්) තබා යවන්නෙමි. ඉදින් නුවණ ඇත්තෙක් නම් ලිපිය කියවා කවුඩු මස් බව දැන එන්නේය. ඉදින් නොඑන්නේ නම් (යනුවෙන් සිතා) ඔහු,
යන මේ ගාථාව ලීවේය.
“පිරුණා වූ නදිය යමෙකු විසින් පානය කළ යුතුයයි කියාද, වැඩුණා වූ යව (සස්‍යයන්) යමෙකු විසින් සැඟවීමට සුදුසුයයි කියාද, දුර ගිය ප්‍රියයකු පැමිණීම, යමෙකු කරණ කොටගෙන කියාද ඔහු තොපට ගෙනෙන ලදි. එබැවින් බ්‍රාහ්මණය, අනුභව කරව.”
පිරුණු ගඟෙහි දිය බොන තැනැත්තා, වැඩුණු ගොයම් ඇතුළට වී සැඟවෙන තැනැත්තා, දුරගිය හිතවතෙකු පැමිණෙන බව කියන තැනැත්තා, කවරෙක්ද ඔහු (හෙවත් කපුටා එනම් කපුටු මස්) ඔබට ගෙනෙන ලදි. බමුණ එහෙයින් අනුභව කරන්න.
එහි, **පුණ්ණං නදිං යෙන ච පෙය්‍යමාහු** යනු “කාක්කෙකුට දිය බීමට සුදුසු නදිය ගැන කියමින් යමෙකු විසින් පිරුණු නදිය පානය කළ යුතුයයි කීය. නොපිරුණු ගඟ කාක්කෙකුට දියබීමට සුදුසු නදියයි නොකියනු ලැබේ. ගංඉවුරෙහි සිට බෙල්ල දිගුකොට කාක්කෙකුට දිය බීමට හැකිනම් එපමණට දිය පිරුණු නදියට ‘කාකපෙය්‍ය’ හෙවත් කපුටෙකුට දිය බීමට සුදුසු නදියයි කියති. **ජාතං යවං යෙන ච ගුය්හමාහු** යන මෙහි ‘යව’ යනු දේශනා ශීර්ෂයක් පමණි. මෙහි (‘යව’ නමැති ධාන්‍ය වර්ගය පමණක් නොව) පැලවී හොඳට වැඩුණු සියලුම ධාන්‍ය වර්ගවලට අයත් ගස්, පඳුරු අදහස් කරන ලදි. පඳුරු අතරට කාක්කෙකු ඇතුල් වූ විට ඌ නොපෙනෙන ලෙස වසා ගැනීමට හැකිවන තරමට පඳුරු වැඩී ඇත්නම් එවිට සඟවයි යන අර්ථයෙන් ‘ගුය්හ’ යයි කියනු ලැබේ. කුමක් සඟවයිද? කාක්කා සඟවයි. මෙසේ කාක්කාගේ සැඟවීම කාක් සැඟවීමයි. (කාකගුය්හං) මෙසේ කියමින් කාක්කා විසින් සඟවන වචනයට කරුණු වශයෙන් ‘ගුය්හ’ යයි කියති. එහෙයින් **යෙන ච ගුය්හමාහු** යයි කියන ලදි. **දූරං ගතං යෙන ච අව්හයන්ති** යනු දුර ගිය වෙන්ව වාසය කළ යම් ප්‍රිය පුද්ගලයකු පැමිණ සැඟවී සිටිනු දැක (දකින පුද්ගලයා) කපුටාට අමතා කපුට! අසවලා එන්නේ නම් හඬලන්නැයි කියා හඬලන ඒ කපුටු හඬ අසා හෝ අසවලා එන්නේ යයි කියා කාක්කා හඬලයිද මෙසේ කියමින් යමෙකු විසින් (පැමිණියේ හෝ පැමිණෙන අය හෝ) කැඳවත්ද කථා කරත්ද මන්ත්‍රණය කරත්ද යන අර්ථයයි. **සො ත්‍යාගතො** ඔහු (කපුටා) විසින් කැඳවන ලද ඔහු (ඒ පුද්ගලයා) **හන්‍ද ච භුඤ්ජ බ්‍රාහ්මණ** යනු බමුණ මෙය ගන්න. අනුභව කරන්න. මේ කපුටු මස් කන්න යන අර්ථයයි.
මෙසේ රජතුමා මේ ගාථාව කොළයක ලියා බෝසතාණන් වහන්සේට යැව්වේය. හෙතෙම ලිපිය කියවා රජතුමා මා දකිනු කැමැත්තේ යයි කියා
යන දෙවන ගාථාව කීවේය.
“රජ තෙ‍මෙ කවුඩු මසක්වත් එවනු පිණිස යම්කලෙක මා සිහි කරයිද, හංසයෝ, කොස්වාලිහිණියෝය, මොණරු යන මොවුන් ලද කල්හි කිම සිහි නොකෙරෙයිද, එසේ සිහි නොකිරීමම ලාමකය.
එහි, **යතො මං සරති රාජ වායසම්පි සහෙතවෙ** යනු යම්කලෙක කවුඩු මස් ලැබ ඒවා එවන්නට රජතුමා මා සිහිකරයි. **හංසො කොඤ්චා මයූරාච** යනු යම්කලෙක මොහුට හංස ආදීහු පිළිගන්වන්නේ නම් ඒ හංස මස් ආදිය ලබන්නේ නම් එකල්හි කුමක් නිසා මාව සිහි නොකරන්නේද? යන අර්ථයි. අටුවාවෙහි වනාහි, **හංස කොඤ්ච මයුරානං** යනු පාඨය ඇත. ඒ පාඨය වඩා සුදුසුය. මේ හංසාදීන්ගේ මස් ලැබ කුමක් නිසා මාව සිහි නොකරන්නෝද යනු මෙහි අර්ථයයි. **අසතියෙව පාපියා** යනු යම්කිසිවක් ලැබ සිහිපත් කිරීම නම් යහපත්ය. ලොවෙහි අමතක කිරීමම පවකි. අමතක කිරීමම හීන ලාමක දෙයකි. එයද අපගේ රජතුමාට නැත. රජතුමා මා සිහිකරයි. මගේ පැමිණීම බලාපොරොත්තු වෙයි. ඒ නිසා යන්නෙමි. යානයක් යොදවාගෙන ගොස් රජතුමා බැහැදුටුවේය. රජතුමා සතුටු වී පුරෝහිත තනතුරෙහිම පිහිටෙව්වේය.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල රජතුමා ආනන්දය. පුරෝහිත බමුණා මම ම වූවෙමි යි වදාළ සේක.
**අවධී වන අත්තානං** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් කෝකාලික භික්‍ෂුව අරබයා වදාළ සේක. විස්තර කථාව මහා කක්කාරි මතු සඳහන් වන්නේය. එකල්හි දැන් පමණක් කට නිසා නැසුනේ නොවේ. පෙරත් කට නිසා නැසුනේ යයි වදාරා අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජකරන සමයෙහි බෝසතාණන් වහන්සේ ඇමති කුලයෙහි ඉපදී වැඩිවියට පත්ව, රජුගේ අර්ථයෙන් ධර්මයෙන් අනුශාසනා කරන්නා වූ සේක. ඒ රජතුමා අධික කථා ඇත්තෙක් විය. ඔහු කථා කරන කල්හි අන් අයගේ වචනයට අවකාසයක් නම් නැත. බෝසතාණන් වහන්සේ රජතුමාගේ ඒ බහුභාණී බව (අධික කථාව) අත් හරවන්නට එක් උපායක් සොයමින් හැසිරෙති. ඒ කාලයෙහි හිමවත් පෙදෙසෙහි එක් විලක ඉබ්බෙක් වාසය කරයි. හංස පොව්වෝ දෙදෙනෙක් ගොදුරු සොයා හැසිරෙමින් ඌ සමග විශ්වාසයක් ඇතිකර ගත්හ. ඔවුහු දැඩි විශ්වාසවන්තයෝ බවට පත්වී එක් දිනක් ඉබ්බාට මෙසේ කීවාහුය. යහලු ඉබ්බාණෙනි! හිමාල වනයෙහි චිත්‍රකූට නම් ගල්තලාවෙහි රන් ගුහාවෙහි අප වාසය කරන තැන සිත්කලු පෙදෙසකි. අපිත් සමග එහි යන්නෙහිද? මම කුමක් කොට යන්නෙම්ද? ඉදින් නුඹ කට රැක ගන්නට හැකි වන්නෙහි නම් කිසිවෙකුට කිසිවක් නොකියන්නෙහි නම් අපි ඔබ රැගෙන යන්නෙමු. ස්වාමීනි, (මම කට) රැක ගන්නෙමි. මාව රැගෙන යවුයි කීවේය. ඔවුන් දෙදෙනා යහපතැයි කියා එක් ලී කැබැල්ලක් ඉබ්බා ලවා කටින් අල්ලවාගෙන තුමූ (හංසයෝ) ඒ කොටුවේ දෙකෙළවර ඩැහැගෙන අහසට ඉගිලුනාහ.
හංසයන් විසින් එසේ ගෙන යනු ලබන ඉබ්බා දුටු ගම්දරුවෝ හංසයෝ දෙදෙනෙක් ඉබ්බෙකු කෝටුවකින් ගෙන යන්නෝ යයි කීවාහුය. ඉබ්බා, “දුෂ්ට ගම්දරුවනි! යහලුවෝ මා රැගෙන යති. නුඹලාට මෙහි කුමක් කථාදැයි කියනු කැමැත්තේ හංසයන්ගේ වැඩි වේගය නිසා බරණැස් නුවර රජමාලිගාවේ ඉහළ පෙදෙසට පැමිණි කල්හි ඩැහැගෙන තිබුණු තැනින් දණ්ඩ අතහැරී මාළිගාවේ අහස් මිදුලට වැටී දෙකඩ විය. ඉබ්බෙක් අහසින් බිමට වැටී දෙකට බිඳුනේ යයි එකම කෝලාහලයක් විය. රජතුමා බෝසතාණන් වහන්සේ රැගෙන ඇමති පිරිස පිරිවරාගෙන ඒ ස්ථානයට ගොස් ඉබ්බා දැක බෝසතාණන්ගෙන් පඬිතුමනි! කුමක්කොට මේ ඉබ්බා වැටුනේ දැයි විමසීය. බෝසතාණන් වහන්සේ ඔබ බොහෝකලක සිට රජතුමාට අවවාදයක් දෙනු කැමතියි. උපායක් සොයමින් හැසිරෙමි. මේ ඉබ්බා විසින් හංසයන් සමග විශ්වාසයක් ඇති කරවන්නට ඔවුන් විසින් අපි ඔබ හිමාලයට ගෙන යන්නෙමුයි කෝටුවක් කටින් අල්ලවාගෙන අහසින් යන්නට ඇත. ඉක්බිති ඉබ්බා කිසිවෙකුගේ වචනයක් අසා කට රැක ගන්නට නොහැකිව කිසිවක් කියනු කැමතිව කෝටුව කටින් මුදන්නට ඇත. මෙසේ අහසින් වැටී මරණයට පත් වන්නට ඇතැයි සිතා එසේය මහරජ! දොඩමලු පුද්ගලයෝ කෙළවරක් නැතිව වචන කීමෙන් මෙවැනි දුකකට පැමිණෙත් යයි කියා,
යන මේ ගාථා කීවේය.
ඉබ්බා කථා කරන්නට ගොස් ඒකාන්තයෙන් තමා නැසීය. මුවින් මනාකොට ඩැහැගත් දඬුකඩ ඇතිකල්හි තමාගේ තෙපුලෙන් තෙමේ ම තමා නැසීය.
මිනිසුන් කෙරෙහි වීර්යයෙන් ශ්‍රේෂ්ඨ වූ මහරජ, මේ කාරණාව දැක (නුවණ ඇත්තා) සත්‍ය වචනයෙන් යුත් හෙයින් කුශල වූ වචන කල් නොයවා කියන්නේය. බොහෝකොට කීමෙන් කට රැකගන්න බැරිව විනාශයට පත් ඉබ්බා දක්නෙහිය.
එහි, **අවධි වත** යනු ඝාතනය කෙළේය. ඒකාන්තයෙන් **ව්‍යාහරං** යනු කථා කරන්නේ, **සුග්ගහීතස්මිං කට්ඨස්මිං** යනු කටින් මනාකොට ඩැහැගත් දඬුකඩ ඇති කල්හි **වාචාය සකියා වධී** යනු දොඩමලුකම නිසා නොකල්හි වචන පිට කරමින් ඩැහැගත් තැන අතහැර තමන්ගේ ඒ වචනය නිසා තමන් වධයට පත්විය. ඝාතනය විය. මෙසේ මොහු මරණයට පැමිණියේය. වෙනත් හේතුවක් නැත. **එතම්පි දිස්වා** යනු මේ කරුණද දැක. **නරවිරිය සෙට්ඨා** යනු මිනිසුන් කෙරෙහි වීර්යයෙන් ශ්‍රේෂ්ඨයාණෙනි! උතුම් වීර්යයෙන් යුතු උතුම් රජතුමනි! **වාචං පමුඤ්චෙ නාතිවෙලං** යනු සත්‍යය ආදී කරුණුවලින් යුක්ත වූ නිවැරදි දේම (කුශල වූ) පණ්ඩිත පුරුෂයා මුදාහරින්නේය, කියන්නේය. එයද ප්‍රයෝජනවත්ය. කාලයට සුදුසුය. බොහෝ කාලයක් කතා නොකරයි. කාලය ගෙවී ගියවිට සීමාවක් නැති වචන නොකියන්නේය. **පස්සසී** යනු ප්‍රත්‍යක්‍ෂ වශයෙන් (තම දෑසින්) ඒකාන්තයෙන් දකින්නෙහිය. **බහුභාණෙන **යනු බොහෝකොට කථා කිරීමෙන්. **කච්ඡපං ව්‍යසනං ගතං** යනු ජීවිතක්‍ෂයට (මරණයට) පත් මේ ඉබ්බා.
රජතුමා, මා සඳහා කියන්නේ යයි දැන, පඬිතුමනි! අප සඳහා කියන්නෙහිදැයි කීවේය. බෝසතාණෝ මහරජතුමනි! නුඹ හෝ වේවා, වෙන අයෙකු හෝ වේවා, පමණ ඉක්මවා කථා කරන්නේ නම් මෙබඳු විපතකට පැමිණේ යයි ප්‍රකටකොට කීවේය. රජතුමා එතැන් පටන් බහුල කථාවෙන් වැළකී මඳක් කථා කරන්නෙක් (මන්‍දභාණී) විය.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල ඉබ්බා කෝකාලිකය. හංස පෝතකයෝ දෙදෙනා දෑගසව්වෝය. රජතුමා ආනන්දය. පණ්ඩිත ඇමතියා වනාහි මම ම වූයෙමි යි වදාළ සේක.
**න මායමග්ගි තපති** යන මේ දේශනාව බුදුරජාණන් වහන්සේ දෙව්රම් වෙහෙරෙහි වැඩවාසය කරන සේක් පැරණි බිරිඳගේ පෙළඹවීමක් අරබයා වදාළ සේක. ශාස්තෲන් වහන්සේ ඒ භික්‍ෂුවගෙන් ඇත්තද මහණ! නුඹ කලකිරුණේදැයි විචාරා, ඇත්තයි ස්වාමීනි’යි කී කල්හි කවුරුන් විසින් කලකිරවන ලද්දේදැයි විමසූ විට පුරාණ බිරිඳ විසින් යයි කීවේය. ඉක්බිති බුදුරජාණන් වහන්සේ මහණ! මේ ස්ත්‍රිය තොපට අනර්ථ කරන්නියකි. පෙරත් නුඹ මේ තැනැත්තිය නිසා උලෙහි විද අඟුරු මත පිස කෑ යුතු බවට පැමිණියේ පණ්ඩිතයන් නිසා දිවි ලැබුවේ යයි වදාරා අතීත කථාව ගෙනහැර දැක්වූ සේක.
පෙර බරණැස් නුවර බඹදත් රජ රජ කරද්දී බෝසතාණන් වහන්සේ ඔහුගේ පෙරවි බමුණා වූ සේක. ඉක්බිති එක්දිනක් මසුන් මරන්නෝ දැලෙහි පැටලුණු මාළුවෙක් උඩට ගෙන උණු වැලිපිට තබා ගිනි අඟුරුවලින් පිස කන්නෙමුයි උලක් සැසූහ. මාලුවා මාලු දෙන ගැන වැලපෙමින්,
යන මේ ගාථා කීවේය.
මේ ගින්න මා නොතවයි. මනාකොට සසින ලද හුලද මා නොතවයි. කම්සුව විඳීමට ඔහු (මගේ සැමියා) අන් මාලු දෙනක වෙත යන්නට ඇතැයි මාලුදෙන මා ගැන සිතයි නම්
ඒ රාග නමැති ගින්න මා දවයි. ඒ රාගයෙන් යුත් සිතද මා තවයි. ස්වාමී වූ මසුන් මරන්නනි! මා නිදහස් කරව. කාම හේතුවෙන් හැසිරෙන කිසිවෙක් මසුන් මරන්නන් විසින් නොනසනු ලැබේවා!
එහි, **න මායමග්ගි තපති** යනු මේ ගින්න මා නොතවයි. තැවීමක් නූපදවයි. සෝක නොකරන්නේය, යන අර්ථයි. **න සූලො** යනු මේ උලද, **සාධු තච්ඡිතො** මනාව සසින ලද්දේ මා නොතවයි. මට සෝකයක් නූපදවයි. **යඤ්චමං මඤ්ඤති** යනු ඔහු (මගේ සැමියා) පංචකාමයට ඇති ඇල්මෙන් වෙනත් මාලුදෙනක වෙත ගියේයයි මා ගැන මගේ මාලුදෙන යමක් කියයි නම් එයම මා තවයි. සෝක කරයි. **සො මං දහති** යනු යම් මේ රාග ගින්නක් ඇද්ද, ඒ ගින්න මා දවයි. **චිත්තං වූප තපෙති මං** යනු රාග සම්ප්‍රයුක්ත වූ මගේ හිතම මා තවයි. ක්ලාන්ත කරයි. වෙහෙසට පත් කරයි. **ජාලිනො** යනු මසුන් මරන්නන් අමතයි. ඔවුහු දැල් ඇති නිසා ‘ජාලිනො’ යයි කියනු ලැබෙත්. **මුඤ්ච ථයිරා මං** යනු ස්වාමීනි, කාමයෙහි පිහිටි, කාමයෙන් මෙහෙයවනු ලබන සත්ත්වයා කිසිවෙක් නොනසනු ලැබේ. නුඹලා වැනි අය මා වැනි සතෙකු මරන්නට නුසුදුස්සෝ යයි වැළපෙයි. නැතහොත්, **කාමෙ** යනු හේතු වචනයෙහි සත්තමී විභක්තියයි. (භුම්මං) කාම හේතුවෙන් (ලිංගික සුව හේතුවෙන්) මැසිනිය (මාලුදෙන) ලුහුබැඳ යන කිසි මාලුවෙක් නොනිවැනියන් විසින් නො නසනු ලැබේයි වැලපෙයි. එකල්හි බෝසතාණන් වහන්සේ ගංතෙරට ගියාහු ඒ මාලුවාගේ වැළපීම අසා මසුන් මරන්නන් (කේවට්ටයන්) වෙත එළඹ ඒ මාළුවා නිදහස් කෙළේය.
බුදුරජාණන් වහන්සේ මේ ධර්මදේශනාව ගෙනහැර දක්වා චතුරාර්ය සත්‍ය ප්‍රකාශකොට ජාතක කථාව නිමාවට පත්කළ සේක. සත්‍ය දේශනාවගේ කෙළවර කලකිරුණු භික්‍ෂුව සෝවාන් ඵලයෙහි පිහිටියේය. එකල මැසිනි (මාලු ගැහැණු සතා) පැරණි අඹුවයි. කලකිරුණු භික්‍ෂුව මාළුවාය. පෙරවි බමුණා වනාහි මම ම වූවෙමි යි වදාළ සේක.
**සබ්බො ලොකො** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් පණ්ණික නම් උපාසකයෙක් අරබයා වදාළ සේක. විස්තර කථාව ඒකක නිපාතයෙහි විස්තර කරන ලද්දේමය. මෙහි වනාහි බුදුරජාණන් වහන්සේ උපාසකය, බොහෝ කලකින් ආවෙහිදැයි ඒ උපාසකගෙන් විමසා ස්වාමීනි! මාගේ දියණිය නිතර සිනාසෙන මුහුණින් යුක්ත වූවාය. මම ඇය විමසීමට ලක්කොට එක් කුල දරුවෙකුට පාවා දුන්නෙමි. එහි වැඩකටයුතුව තිබුණු නිසා ඔබවහන්සේ බැහැදැකීමට එන්නට අවකාශය නොලැබුවෙමියි කීවේය. ඉක්බිති ඔහුට බුදුරජාණන් වහන්සේ උපාසකය! මේ තැනැත්තිය දැන් පමණක් සිල්වත් වූයේ නොවේ. පෙරත් සිල්වත් වූවාය. නුඹ දැන් පමණක් ඇය විමසා නොබැලුවෙහිය. පෙරත් විමසුවෙහි යයි වදාරා ඔහු විසින් ඉල්ලන ලද්දාහු අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී බෝධිසත්ත්වයන් වහන්සේ රුක් දෙවියෙක් වී උපන් සේක. එකල මේ පණ්ණක උපාසකයාම දුව විමසා බලන්නෙමියි කැලයට ගෙන ගොස් කෙලෙස් වශයෙන් කැමති වන්නෙකු මෙන් අතින් ගත්තේය. ඉක්බිති හඬා වැළපෙන ඇයට
පළමු ගාථාව කීවේය.
සියලු ලෝවැසි තෙමේ කාමසේවනයෙන් සතුටු විය. සෙග්ගු තී ග්‍රාම ධර්මයෙහි (කාමසේවනයෙහි) අදක්‍ෂ වුව දුව කුමරිය! යම් හෙයකින් මහ වනයෙහි (කාම සේවනය පිණිස) අත ගන්නා ලද තෝ හඬයිද? දැන් තීගේ ස්වභාව කිනම් වීද?
එහි, **සබ්බො ලොකො අත්තමනො අහොසි** යනු දරුව! සියලු සෙසු සත්ත්ව ලෝකයා ඒ කාමසේවනයෙන් සතුටු විය. **අකොවිදා ගාම ධම්මස්ස සෙග්ගු** යනු ‘සෙග්ග’ යනු ඇගේ නමයි. දරුව සෙග්ගු නුඹ වනාහි මේ ග්‍රාම ධර්මයෙහි අදක්‍ෂ වූවා ග්‍රාම්‍ය වූ, වසල වූ, අකුශල ධර්මයෙහි අදක්‍ෂ වූවෙහිය යි කියන ලද්දේ වෙයි. **කොමාරිකො නාම තවජ්ජ ධම්මො** යනු දරුව! කුමරිය! අද නුඹේ ස්වභාවය කුමක්ද? **යං ත්‍වං ගහිතා පවනෙ පරොදසී** යනු යම්හෙයකින් මේ මහ වනයෙහිදී කාම සේවනය සඳහා අතින් ගත් කල්හි හඬන්නෙහිය. නොපිළිගන්නීය. ඔබේ ස්වභාවය කුමක්දැ ඔබ කුමාරිකාවක්දැයි විමසයි.
ඒ අසා කුමරිය එසේය පියාණෙනි! මම කුමරි බඹසර ඇත්තියක්මි. මම මෙවුම්දම් සේවනය නොදන්නෙමි කියා වැළපෙමින්
යන දෙවන ගාථාව කීවාය.
“යමෙක් දුකින් පීඩිත වූ තැනැත්තියට පිහිට වන්නේද ඒ මාගේ පියතුමා මහ වනයේදී ද්‍රෝහිකම් කෙරෙයි. ඒ මම් වන මැද කවරෙක් හට ඇසෙන්න හඬම්ද? යමෙක් රකින්නේ නම් ඔහු සැහැසිකම් කෙරේ යයි.”
අටුවාව යට සඳහන් කළ පරිදිමය. (ඒකක නිපාතය - පරෝසන වර්ගය II පණ්ණික ජාතකය 2)
මෙසේ ඒ පණ්ණික එකල දුව විමසා ගෙදර කැඳවා ගෙන ගොස් කුල කුමරෙකුට විවාහ කරදී කම් වූ පරිද්දෙන් පරලොව ගියේය.
බුදුරජාණන් වහන්සේ මේ ධර්මදේශනාව ගෙනහැර දක්වා චතුරාර්ය සත්‍යය ප්‍රකාශකොට ජාතක කථාව නිමවා වදාළ සේක. සත්‍ය දේශනාවගේ කෙළවර පණ්ණක උපාසක තෙමේ සෝවාන් ඵලයෙහි පිහිටියේය. එකල දුව මේ දුවමයි. පියා මේ පියාමයි. ඒ කාරණය ප්‍රත්‍යක්‍ෂ කරගත් රුක් දේවතාවා මම ම වූවෙමි යි වදාළ සේක.
**සඨස්ස සාඨෙය්‍යමිදං** යන මේ දේශනාව බුදුරජාණන් වහන්සේ දෙව්රම් වෙහෙරෙහි වැඩවාසය කරන සේක් එක් කපටි වෙළෙන්දෙකු මුල් කරගෙන දේශනා කළ සේක. සැවැත්නුවර වාසී කපටි වෙළෙන්දාය. පණ්ඩිත වෙළෙන්දාය යන දෙදෙනා කොටස්කරුවන් වී පන්සියයක් ගැල්වල බඩු පුරවාගෙන නැගෙනහිරින් බස්නාහිරට යමින් වෙළෙඳාම්කොට බොහෝ ලාභ උපදවාගෙන සැවැත් නුවරට ආපසු ආවාහුය. පණ්ඩිත වෙළෙන්දා කපටි වෙළෙන්දාට යහලුව! වෙළඳ භාණ්ඩ බෙදා ගනිමුයි කීය. එවිට කපටි වෙළෙන්දා, මේ තෙමේ දින ගණනාවක් හරියාකාර නින්දක් නොමැතිව සුදුසු අහරක් නොලැබුණු නිසා ක්ලාන්ත වූයේ තම නිවසේ නොයෙක් රසයෙන් යුත් බත් අනුභවකොට අජීර්ණයෙන් මැරෙන්නේය. මොහු මළ පසු මේ සියලු බඩු මුට්ටු මටම අයත් වන්නේ යයි සිතා නැකත හොඳ නැත, දිනය හොඳ නැත, හෙට දෙන්නෙමි. දෙවන දවසේ දෙන්නෙමියි කල් ගෙවයි. ඉක්බිති පණ්ඩිත වෙළෙන්දා ඔහු පෙළා බඩු බෙදවාගෙන සුවඳ, මල් රැගෙන බුදුරජාණන් වහන්සේ සමීපයට ගොස් වැඳ පුදා එකත්පසෙක හුන්නේය. එවිට බුදුරජාණන් වහන්සේ කවදා ආවෙහිදැයි විමසා ස්වාමීනි, පැමිණි මට දැන් අඩමසක් පමණ වේයයි කියා ඉක්බිති කුමක් නිසා මෙසේ පමාවී බුද්ධෝපස්ථානයට ආවෙහිදැයි විමසූවිට ඒ කාරණය සැළ කළේය. උපාසකය! මොහු අද පමණක් නොව පෙරත් කපටි වෙළෙන්දෙක්ම යයි වදාරා ඔහු විසින් අයදින ලද්දාහු අතීත කථාව ගෙනහැර පෑ සේක.
පෙර බරණැස් නුවර බඹදත් රජු රජ කරද්දී බෝසතාණන් වහන්සේ ඇමති කුලයෙහි ඉපදී වියපත්ව රජුගේ නඩු විසඳන ඇමති තනතුරට පත් වූ සේක. එකල ගම්වැසි ද නගරවැසි ද වෙළඳුන් දෙදෙනෙක් මිතුරෝ වූහ. ගම්වැසි වෙළෙන්දා නගරවැසි වෙළෙන්දා සමීපයෙහි යකඩ තහඩු (හීවැල්) පන්සියයක් තැබුවේය. නගරවැසි වෙළෙන්දා ඒවා විකුණා මුදල් ගෙන යකඩ තහඩු තැබූ ස්ථානයේ මී වසුරු (මී බෙටි) විසුරුවා තැබුවේය. පසුකලෙක ගම්වැසි වෙළෙන්දා අවුත් මගේ යකඩ තහඩු දෙවයි කීවේය. නගරවැසි කූට වෙළෙන්දා නුඹේ යකඩ තහඩු මීයන් විසින් කන ලදැයි මී බෙටි පෙන්නුවේය. ගම්වැසි වෙළෙන්දා මීයන් කෑවානම් එසේ වේවා! මීයන් විසින් කන ලද්දේ නම් කුමක් කරන්නදැයි කියා ඔහුගේ (කපටි වෙළෙන්දාගේ) පුතා රැගෙන නෑමට යමින් එක් යහලුවෙකුගේ ගෙදර මොහුට කිසිතැනක යන්නට නොදෙන්නැයි කියා ඇතුල් කාමරයක හිඳුවා තමා නා කපටි වෙළෙන්දාගේ ගෙදරට ගියේය. ඔහු මගේ පුතා කොහිදැයි විමසුවේය. යහලුව, නුඹේ පුතා ඉවුරෙහි තබා මම ජලයෙහි ගිලුණු කාලයෙහි එක් උකුස්සෙක් අවුත් නුඹේ පුතා නිය පදුරෙන් ගෙන අහසට පැන්නේ මම අත්පුඩි ගසා කෑගසා උත්සාහ කරන්නේම මුදා ගැනීමට නොහැකි විය. නුඹ බොරු කියන්නෙහිය දරුවන් රැගෙන යන්නට පුළුවන් උකුස්සෙක් නම් නැත. යහළුව එය එසේ වේවා! අයුක්තියක් වුවත්, මම කුමක් කරම්ද? උකුස්සාම නුඹේ පුතා ගෙන ගියේයයි (ගම්වැසි වෙළෙන්දා) කීය. හෙතෙම ඔහු තැති ගන්වා එම්බා දුෂ්ට සොර මිනී මරුව, දැන් නුඹ අධිකරණයට පමුණුවා වනසා දමන්නෙමියි නික්මුනේය. හෙතෙම නුඹට කැමති දෙයක්ම කරවයි ඔහු සමගම අධිකරණය වෙත ගියේය.
කපටි වෙළෙන්දා බෝසතාණන් වහන්සේට ස්වාමීනි! මොහු මගේ පුතා රැගෙන නාන්නට ගියෙය්. මගේ පුතා කොහිදැයි ඇසූ කල්හි උකුස්සෙකු විසින් ගෙන ගියේයයි කීවේය. මේ නඩුව විසඳා දෙනු මැනවියි කීවේය. බෝසතාණන් වහන්සේ මෙය ඇත්තදැයි අනිකාගෙන් විචාළේය. එසේය ස්වාමීනි! මම ඒ ළමයා රැගෙන ගියේ උකුස්සෙකු විසින් ඩැහැගත් බව ඇත්තමයි ස්වාමීනියි කීය. කිම! ලොව උකුස්සෝ නම් දරුවන් පැහැර ගනිත්ද? ස්වාමීනි! මමත් නුඹ වහන්සේගෙන් විමසමි. උකුස්සෝ දරුවන් රැගෙන අහසින් යන්නට නොහැකි වෙත්. මීයෝ යකඩ තහඩු කතිද? ඒ කතාව කුමක්ද? ස්වාමීනි මා විසින් මොහුගේ ගෙදර යකඩ පොලු හෙවත් හීවැල් පන්සියයක් තබන ලදි. මේ තෙමේ මීයන් විසින් ඔබේ යකඩපලු කන ලදැයි කියා ඒ යකඩ තහඩු කෑ මීයන්ගේ වර්චස් යයි මී බෙටි පෙන්වයි. ස්වාමීනි! ඒකාන්තයෙන් මීයෝ යකඩ පලු කති. උකුස්සෝද දරුවන් ගෙන යති. ඉදින් නොකන්නාහු නම් උකුස්සෝද දරුවන් නොගෙන යති. මේ තෙමේ වනාහි ඔබේ යකඩ තහඩු මීයන් විසින් කන ලදැයි කියයි. මීයන් කෑ බව හෝ නොකෑ බව හෝ දැනගනු මැනවි. මගේ නඩුව විසඳනු මැනවයි කීවේය. බෝධිසත්ත්වයන් වහන්සේ කපටියාට කපටිකමක්ම කර දිනන්නෙමියි මොහු විසින් සිතන ලද්දේ වන්නේ යයි දැන නුඹේ සිතුවිල්ල යහපත් යයි කියා,
යන මේ ගාථා කීවේය.
කපටියාට (කළයුතු) කපටි බව මනාව සිතන ලදි. කපටි වූවහුට පෙරළා (කරන) කපටි බව මනාකොට අටවන ලදි. ඉදින් මීයෝ සීවැල් කෑවාහු නම් කුමක් හෙයින් උකුස්සෝ කුමරු නොගෙන ගියාහුද?
කපටියාට අති කපටියෝ ඇත. නැවත වංචකයාට වංචාවෙන් යුක්ත වූයෙක් ඇත්තේමය. පුත්‍රයා නැසුනු තැනැත්ත, හීවැල් නැසුනු තැනැත්තහුට හීවැල් දෙව. හීවැල් නට තැනැත්තේ තාගේ පුතු නොගෙන යේවා.
එහි, **සඨස්ස **යනු කපටි බැවින් කෛරාටික කමින් එක් උපායක් කොට අනුන් සන්තක දේ කන්නට වටින්නේ යයි සිතන කපටියාගේ **සාඨෙය්‍ය මිදං සුචින්තිතං** යනු (මුලින් කළ කපටිකමට) පිළිතුරු වශයෙන් කළ මේ කපටිකම සිතන්නා වූ ඔබ විසින් මනාව සිතන ලදි. **පච්චොඩ්ඪිතං පතිකූටස්ස කූටං** යනු කූට පුද්ගලයාට ඔබ විසින් කළ පිළිතුරු කපටිකම (මුලින් අටවන ලද උගුලකට) පිළිතුරු වශයෙන් අටවන ලද උගුලකට සමාන අයුරින්ම කරන ලදි යන අර්ථයි. **ඵාලඤ්චෙ අදෙය්‍යුං මූසිකා** යනු ඉදින් මීයෝ හීවැල් හෙවත් නඟල් තල කන්නාහු **කස්මා කුමාරං කැළලා නොහරෙය්‍යුං** යනු මීයන් නඟුල් තල කද්දී උකුස්සෝ කුමක් නිසා කුමරුවන් නොගෙන යන්නහුද?
**කූටස්ස හි සන්ති කූටකූටා** යනු මීයන් ලවා නගුල්තල කවන ලද පුරුෂයා වන මම ම කපටියා යයි ඔබ සිතන්නෙහිය. එබඳු කපටි පුද්ගලයෙකුට මේ ලෝකයෙහි (තවත්) බොහෝ කපටියෝ සිටිති. කපටියාට කපටියෝ යන මෙය කපටියාට පිළිතුරු වශයෙන් කපටිකම් කරන්නන්ට නමකි. කපටියාට පිළිතුරු වශයෙන් කපටිකම් කරන්නෝ ඇත්තාහ යනුවෙන් කියන ලදි. **භවති චාපි නිකතිනො නිකත්‍යා** යනු වංචාකාරී පුද්ගලයාගේ වංචාවට (පිළිතුරු වශයෙන් වංචා කරන) වෙනත් වංචාකාරී පුද්ගලයෙක් ඇත්තේමය. **දෙහි පුත්තනට්ඨ ඵාලනට්ඨස්ස ඵාලං** යනු පුතා නැති වූ පුරුෂය! ඔබ නගුල්තල නැති වූ මොහුට නගුල්තල දෙන්න. **මා තෙ පුත්තමහාසි ඵාලනට්ඨො** යනු ඉදින් ඔබ ඔහුට නගුල්තල නොදෙන්නෙහි නම් ඔබේ පුතා ගෙන යන්නේය. ඔහුට ඒ දරුවා නොගෙනයාවා. මොහුට නගුල්තල දෙන්න. ස්වාමීනි! මගේ පුතා දෙන්නේ නම් (නගුල්තල) දෙමි. ස්වාමීනි! මගේ නගුල්තල දෙන්නේ නම් (පුතා) දෙමි. මෙසේ පුතා නැතිවූ තැනැත්තා පුතාද නගුල්තල තල නැතිවූ තැනැත්තා නගුල්තල ලබා දෙදෙනාම කම් වූ පරිද්දෙන් මිය පරලොව ගියහ.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එදා කපටි වෙළෙන්දා අදත් කපටි වෙළෙන්දාමය. පණ්ඩිත වෙළෙන්දා පණ්ඩිත වෙළෙන්දාමය. විනිශ්චය දුන් ඇමතියා වනාහි මම ම වූවෙමි යි වදාළ සේක.
**හිරඤ්ඤම්මෙ සුවණ්ණම්මෙ** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් සසුනෙහි නොඇළුණු, කළකිරුණු එක්තරා භික්‍ෂුවක අරබයා දේශනා කළ සේක. මේ භික්‍ෂුවට (කලකිරීම සඳහා ස්ත්‍රී අරමුණක් ආදී වශයෙන්) වෙන්කොට ගන්නා ලද අරමුණක් නැත. නොඇල්මෙන් යුක්තව වාසය කරන ඒ භික්‍ෂුව (අන් භික්‍ෂූහු) බුදුරජාණන් වහන්සේ වෙතට පැමිණවූහ. හෙතෙම බුදුරජාණන් වහන්සේ විසින් ඇත්තද? මහණ! ඔබ ශාසනයෙහි කලකිරුණෙහිදැයි විමසූවිට ඇත්තයි ස්වාමීනි’යි කියා කුමන කරුණක් නිසාදැයි විමසූ කල්හි කෙලෙස් නිසා යයි කීය. ඉක්බිති ඔහුට බුදුරජාණන් වහන්සේ මහණ! මේ කෙලෙස් නම් පෙර තිරිසන්ගත සතුන් විසින් පවා නින්දා කරන ලද්දකි. නුඹ මෙබඳු ශාසනයෙහි පැවිදිව කුමක් නිසා තිරිසන් සතුන් පවා ගරහන ලද කෙලෙස් නිසා කලකිරුණේ දැයි වදාරා අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජකරන සමයේ බෝසතාණන් වහන්සේ හිමාලය වන පෙදෙසේ වඳුරු යෝනියේ උපන්හ. එක් වැදි පුත්‍රයෙක් ඒ වඳුරා අල්ලාගෙන අවුත් රජතුමාට දුන්නේය. ඒ වඳුරා බොහෝ කල් රජගෙදර වසමින් වත් සම්පන්න විය. (යහපත් හැසිරීමෙන් යුක්ත විය) මිනිස්ලොව පවතින ක්‍රියාපිළිවෙල වැඩි වශයෙන් දැන ගත්තේය. රජතුමා වඳුරාගේ පැවැත්මෙහි පැහැදී වැද්දා කැඳවා මේ වඳුරා අල්ලාගත් ස්ථානයෙහිදීම මුදාහරින්නැයි අණ කෙළේය. වැදි පුත්‍රයාද එසේ කෙළේය. වඳුරු සමූහයා බෝසතාණන් වහන්සේ පැමිණි බව දැන ඔහු බැලීම පිණිස මහත් ගල්තලාවක් මත රැස්වී බෝසතාණන් වහන්සේ සමග සතුටු සාමීචි කථා පවත්වා යහලුව! මෙපමණ කලක් කිනම් ප්‍රදේශයක වාසය කළෙහිදැයි විමසූහ. බරණැස රජ මාලිගයේ යයි කීහ. ඉක්බිති කෙසේ නිදහස් වූයේදැයි ඇසූහ. රජතුමා මාව සෙල්ලක්කාර වඳුරෙකු කොට මගේ වත් පිළිවෙත් කෙරෙහි පැහැදී මාව මුදා හැරියේය.
ඉක්බිති ඔහුගෙන් ඒ වඳුරෝ මිනිසුන් අතර පවතින ගතිපැවතුම් තෙපි දන්නෙහුය. අපට ඒ ගැන කියව. අපිත් ඒවා අසන්නට කැමැත්තෙමුයි කීහ. මිනිසුන්ගේ ක්‍රියා කලාපයන් නම් මගෙන් ප්‍රශ්න නොකරව්. කියන්න අපි අහන්න කැමැත්තෙමුයි (නැවතත්) කීහ. බෝසතාණන් වහන්සේ මිනිසුන් ක්‍ෂත්‍රියයෝ ද බමුණෝ ද මගේ, මගේ යයි කියත්. ඇතිව නැතිවන හෙයින් අනිත්‍ය ස්වභාවය නොදනිත්. දැන් ඒ අන්ධ බාලයන්ගේ ක්‍රියා කලාපය අසවයි කියා
යන මේ ගාථා කීහ.
මේ මාගේ මසුරන්ය. මේ මාගේ රන්ය යනුවෙන් ආර්ය ධර්මයන් නොදන්නා නුවණ නැති මිනිසුන්ගේ දිවා රාත්‍රී කථාව වෙයි.
නිවෙස්වල ගෘහපතිවරු දෙදෙනා බැගින් සිටිති. ඔවුන් අතරෙහි එකෙක් දැළිරැවුල් නැත්තේය. එල්ලෙන තන ඇත්තේය. සකස් කළ කෙස්කළඹ ඇත්තේය. කන් විද ඇත්තේය. බොහෝ ධනය දී මිළට ගන්නා ලද්දේය. ඔහු (ඒ ගෘහපතියා) නිවැසි ජනයාට වචන නමැති ආයුධයෙන් අනියි.
එහි, **හිරඤ්ඤම්මෙ සුවණ්ණම්මෙ** යනු මෙය දේශනා ශීර්ෂයක් (මාතෘකාවක්) පමණයි. මේ පද දෙකින් දසවිධ රත්නයත්, හැල්වී, යව ආදී පුබ්බණ්ණ කෙත්වතුද, මුං මෑ, තල ආදී අපරණ්ණ කෙත්වතුද දෙපා සිව්පා සතුන්ද සියල්ල දක්වමින් මේවා මගේය. මේවා මගේයයි කීවේය. **එසා රත්තින්‍දිවා කථා** යනු මෙය මිනිසුන්ගේ දිවා රෑ දෙකෙහි නිතර වන කථාවයි. පංචස්කන්ධය අනිත්‍යයි කියා හෝ ඇතිව නැතිවේ කියා හෝ ඔවුහු නොදනිති. (මගේ මගේ ආදී වශයෙන්) මෙසේ වැලපෙමින් හැසිරෙති. **දුම්මෙධානං** යනු අනුවණයන්ගේ **අරියධම්මං අපස්සතං** යනු බුද්ධාදී ආර්යයන් වහන්සේලාගේ ආර්ය වූ ධර්මය හෝ නිදොස් නවලෝකෝත්තර ධර්මය හෝ නොදකින්නවුන්ට ඇත්තේ මේ කථාවමය. අනිත්‍යය කියා හෝ දුක්ඛෙ කියා හෝ වෙනත් කථාවක් ඔවුන්ට ඇත්තේම නැත.
**ගහපතයො** යනු නිවසෙහි අධිපති වූ **එකො කත්‍ථ** යු නිවසෙහි අධිපති වූ මේ දෙදෙනා අතරින් එකෙක් යනු කාන්තාව සඳහා කියයි. එහි, **වෙණිකතො** යනු ගෙතූ කොණ්ඩා ඇති, නොයෙක් ආකාරයෙන් සකස් කරන ලද කෙස් කළඹ ඇති යන අර්ථයි. **අථො අංකිත කණ්ණ කො** යනු ඒ විදින ලද කන් ඇති තැනැත්තාම සිදුරු කළ කන් ඇති තැනැත්තාට එල්ලෙන කන් ඇති බව ගලපා කීය. **කීතො ධනෙන බහුනා** යනු රැවුල නැති, එල්ලෙන තන ඇති, ගෙතූ කොණ්ඩය ඇති, විදින ලද කන් ඇති, මව්පියන්ට බොහෝ ධනය දී මිළට ගත්, සරසා, ආභරණ පළඳවා යානයකට නංවා මහත් පිරිවරින් ගෙදරට ගෙනෙන ලද ඒ මේ තැනැත්තා **සො තං විතූදතෙ ජනං** යනු ඒ ගෘහපතියා ආ දවසේ පටන් ඒ ගෙයි දැසි දස් ආදී ජනයාට එම්බා දුෂ්ට දාසය, දුෂ්ට දාසිය, මෙය නොකරව, මෙය නොකරවයි කියමින් වචන නැමති ආයුධයෙන් පහර දෙයි. අනියි. ස්වාමියා මෙන් වී කටයුතු විමසයි. මෙසේ මිනිස්ලොව අතිශයින්ම අයුක්ති සහගතය යනුවෙන් මිනිස්ලොවට ගැරහීය.
ඒ අසා සියලුම වඳුරෝ නොකියව, නොකියවයි කියා නොඇසිය යුත්තක් ඇසුවෙමුයි කියා අත් දෙකින් කන් තදින් වැසූහ. මෙතැනදී අප විසින් මේ අයුක්ති සහගත දේ අසන ලදැයි ඒ කරුණටත් ගරහා අන් තැනකට ගියාහුය. ඒ ගල්තලාවද “ගරහන ලද ගල්තලාව” යනුවෙන් ප්‍රකට විය.
බුදුරජාණන් වහන්සේ මේ ධර්මදේශනාව ගෙනහැර දක්වා චතුරාර්ය සත්‍යය වදාරා ජාතක කථාව නිමවා වදාළ සේක. සත්‍ය දේශනාවගේ කෙළවර ඒ භික්‍ෂුව සෝවාන් ඵලයෙහි පිහිටියේය. එකල වඳුරු සමූහයා බුදු පිරිස විය. වඳුරු නායකයා වනාහි මම ම වූවෙමි යි වදාළ සේක.
**සුඛං ජීවිතරූපොසි** යන මේ දේශනාව බුදුරජාණන් වහන්සේ වේළුවනාරාමයේ වැඩවාසය කරන සේක් ඝාතන උත්සාහයක් මුල් කරගෙන දේශනා කළ සේක. එකල්හි වනාහි බුදුරජාණන් වහන්සේ මහණෙනි! දැන් පමණක් නොව දෙව්දත් තෙරුන් වහන්සේ පෙර ආත්මයකත් මාව මැරීමට උත්සාහ ගත්තේ වී නමුත් තැති ගැන්මක්වත් ඇති කරවන්නට නොහැකි වූයේ යයි වදාරා අතීත සිද්ධිය ගෙනහැර දැක්වූ සේක.
පෙර බරණැස් නුවර “පායාසි පාණි” නම් රජතුමා රාජ්‍යය කරවීය. “කාලක” නමැත්තා ඔහුගේ සෙන්පතියා විය. එකල නමින් ධම්මද්ධජ වූ බෝසතාණන් වහන්සේ ඔහුගේ පුරෝහිතයා වූ සේක. රජතුමාගේ හිසකෙස් සකසන කපුවා “ඡත්තපාණී” නම් විය. රජතුමා දැහැමින් රජ කරවයි. ඔහුගේ සෙන්පතියා විනිශ්චය කරමින් අල්ලස් කයි. (ගනී.) අසම්මුඛයෙහි (නැති තැන) දොස් කියන මොහු අල්ලස් ගෙන අහිමියන් හිමියන් බවට පත්කරයි. ඉක්බිති එක්දිනක් නඩු විනිශ්චයකින් පැරදුණු මිනිසෙක් දෑත් හිස බදාගෙන හඬමින් විනිශ්චයෙන් (අධිකරණයෙන්) නික්මෙන්නේ රජුට උවටැන් කිරීමට යන්නා වූ බෝසතාණන් වහන්සේ දැක උන්වහන්සේගේ පාමුල වැටී ස්වාමීනි! නුඹවහන්සේ වැනි අය රජතුමාට අර්ථයෙන් ධර්මයෙන් අනුශාසනා කරද්දී ‘කාලක’ සෙන්පතියා අල්ලස් ගෙන අහිමියන් හිමියන් බවට පත්කරයි, කියමින් තමාගේ පරාජය කීවේය. බෝසතාණන් වහන්සේ කරුණාව උපදවාගෙන පින්වත! එව, නුඹේ නඩුව මම විසඳන්නෙමියි ඔහු රැගෙන අධිකරණයට ගියේය. මහජනයා රැස් වූහ. බෝසතාණන් වහන්සේ ඒ නඩුව නැවත විසඳා හිමියාම හිමියා කළේය.
මහජනයා සාධුකාර දුන්හ. ඒ ශබ්දය විශාල එකක් විය. රජතුමා එය කිනම් ශබ්දයක්දැයි විචාළේය. දේවයන් වහන්ස! වැරදි තීන්දුවක් දුන් නඩුවක් ධම්මද්ධජ පඬිතුමා විසින් නැවත විනිශ්චය කළේය. මේ එහි සාධුකාර ශබ්දයයි. රජතුමා සතුටු වී බෝසතාණන් වහන්සේ කැඳවා ඇදුරුතුමනි, නුඹ නඩුව විසඳුවෙහිදැයි අසා, එසේය මහරජ “කාලක” විසින් වැරදි තීන්දුවක් දුන් නඩුවක් මා විසින් විසඳන ලදැයි කී කල්හි මෙතැන් පටන් නුඹව නඩු විසඳව, මටද කනට සුවයක් වන්නේය. ලෝකයාටද වැඩක් සිදුවන්නේ යයි කියා අකමැතිවන්නා වූ ඔහුගෙන් සත්ත්වයන්ට අනුකම්පාවෙන් විනිශ්චයාසනයෙහි හිඳුවයි ඉල්ලා සිට කැමතිකරවා ගත්තේය. එතැන් පටන් බෝසතාණන් වහන්සේ අධිකරණයෙහි පෙනී සිටිති. හිමියාම හිමියන් කරති.
කාලක එතැන් පටන් අල්ලස් නොලබන්නේ ලාභයෙන් පිරිහී මහරජ! ධම්මද්ධජ පඬිතුමා නුඹවහන්සේගේ රාජ්‍යය පතන්නේ යයි බෝසතාණන් හා රජතුමා අතර භේද කෙළේය. රජතුමා එය නොඅදහන්නේ එසේ නොකියවයි ප්‍රතික්‍ෂේප කොට නැවතත් ඔහු විසින් ඉදින් මගේ කීම නොපිළිගන්නේ නම් ඔහු පැමිණෙන අවස්ථාවෙහි කවුළුවෙන් බලනු මැනවි. මොහු විසින් සියලු නගරයම තමන් අතට පත් කරගෙන ඇති සැටි බලාගනු මැනවැයි කියන ලදි. රජතුමා ඔහුගේ (ධම්මද්ධජගේ) නඩු කියන පිරිස දැක ඔහුගේම පිරිස යයි හැඟීමෙන් භේදභින්න වී කුමක් කරමුද සෙන්පතියයි ඇසීය. දේවයන් වහන්ස! මොහු මරන්නට වටී යයි කීය. බරපතල දෝසයක් නොදක්නේ කෙසේ මරන්නෙමුදැයි කීවේය. එක් උපායක් ඇතැයි කීය. කිනම් උපායක්දැයි ඇසීය. ඔහුට කළ නොහැකි වැඩක් පවරා එය කළ නොහැකි වූ විට ඒ දෝෂයෙන් මරන්නෙමුයි කීය. කළ නොහැකි ක්‍රියාව කුමක්දැයි ඇසීය. මහරජ, සරුබිමක සිටුවන ලද ගස් ඇති රැකවරණ සලසන උයනක් වසර දෙක තුනකින් ඵල දරයි. නුඹ වහන්සේ ඔහු කැඳවා හෙට උයන් කෙළි කෙළින්නෙමි. මට උයනක් ඉදිකරන්නැයි කියනු මැන. ඔහු උයන ඉදිකිරීමට නොහැකි වන්නේය. එවිට ඒ දෝෂය මුල්කොට ගෙන මරන්නෙමුයි කීවේය.
රජතුමා බෝසතාණන් වහන්සේ අමතා පඬිතුමනි! අපි පැරණි උයනේ බොහෝ කලක් ක්‍රීඩා කළෙමු. දැන් අළුත් උයනක ක්‍රීඩා කරනු කැමැත්තෙමු. හෙට ක්‍රීඩා කරන්නෙමු. අපට උයනක් ඉදිකර දෙව. ඉදින් උයනක් ඉදිකරන්නට නොහැකි වන්නෙහි නම් නුඹගේ ජීවිතය නැතැයි කීය. බෝසතාණන් වහන්සේ අල්ලස් නොලැබෙන කාලක විසින් රජතුමා බිඳවන ලද වන්නේ යයි දැන, පිළිවන් වී නම් කරන්නෙමු මහරජතුමනියි කියා ගෙට ගොස් යහපත් බොජුන් අනුභව කොට සිතමින් සයනෙහි වැතිරුණහ. ශක්‍රයාගේ වාස භවනය උණුසුම් ආකාරයක් දැක්වීය. ශක්‍රයා ඒ ගැන ආවර්ජනා කරන්නේ බෝසතාණන් වහන්සේගේ චිත්ත පීඩාව දැන වහා පැමිණ බෝසතුන්ගේ සිරියහන් ගැබට (නිදන කාමරයට) පිවිස අහසෙහි සිට පඬිතුමනි! කුමක් සිතන්නෙහිදැයි විචාළේය. නුඹ කවරෙක්දැයි ඇසීය. මම ශක්‍රයා වෙමියි කීවේය. රජතුමා මට උයනක් සාදන්නට කීවේය. ඒ ගැන සිතන්නෙමියි කීය. පඬිතුමනි! නොසිතව. මම නුඹට නන්දන වනය චිත්‍රලතා වනය හා සමාන උයනක් මවා දෙන්නෙමි. කවර ස්ථානයක මවම්දැයි ඇසීය. අසවල් ස්ථානයේ මවනු මැනවියි කීහ. ශක්‍රයා උයන මවා දෙව්පුරයටම ගියේය.
දෙවන දිනයේ බෝසතාණන් වහන්සේ උයන ප්‍රත්‍යක්‍ෂ වශයෙන් දැක ගොස් රජතුමාට මහරජතුමනි, මවිසින් උයනේ වැඩ නිමකරන ලදි. උයන්කෙළි කෙළවයි කීහ. රජතුමා ගොස් දහඅටරියන් ඇති සිරියල් පාටින් යුත් ප්‍රාකාරයකින් වටකරන ලද දොරටු අට්ටාලවලින් යුතු මල්, ගෙඩිවල බරෙන් බරවූ නොයෙක් ගස්වැල්වලින් අලංකාර කරන ලද උයන දැක “කාලක”ගෙන් විචාළේය. පඬිතුමා විසින් අපගේ වචනය ඉටුකරන ලදි. දැන් කුමක් කරමුදැයි ඇසීය. මහරජතුමනි, එක රැයකින් උයනක් මවන්නට හැකිවන්නේ නම් රජකම ගන්නට හැකිවෙයිද? නොහැකි වෙයිදැයි කීවේය. දැන් කුමක් කරමුදැයි ඇසීය. කළනොහැකි තවත් ක්‍රියාවක් ඔහු ලවා කරවමුයි කීය. කුමන ක්‍රියාවක්දැයි ඇසීය. සත්රුවන්වලින් කරන ලද පොකුණක් නිර්මාණය කරවමුයි කීය. රජතුමා යහපතැයි කියා බෝසතාණන් අමතා ඇදුරුතුමනි! ඔබ පළමුකොට උයන මවන ලදි. ඊට සුදුසු සත්රුවනින් කරන ලද පොකුණක් මවනු මැනවියි කීය. ඉදින් මවා දෙන්නට නොහැකි වන්නේ නම් ඔබගේ ජීවිතය නැතැයි කීය. බෝසතාණන් වහන්සේ යහපති මහරජතුමනි! හැකි වන්නාහු නම් ඉදිකරන්නෙමුයි කීහ. ඉක්බිති ශක්‍රයා ඔහු වෙනුවෙන් සෝභාවෙන් අගතැන් පත්, බසින තොටවල් සියයකින් යුත් වක් වූ තැන් (ආරුක්කු හැඩ) දහසකින් යුත්, පස් පියුමෙන් ගැවසී ගත් නන්දා පොකුණ හා සමාන පොකුණක් මැවීය.
බෝසතාණන් වහන්සේ එයද ප්‍රත්‍යක්‍ෂ කරගෙන දේවයන් වහන්ස! පොකුණ මවන ලදි යනුවෙන් රජුට දැන්වූහ. රජතුමා එයද දැක දැන් කුමක් කරමුදැයි කාළකගෙන් විචාළේය. උයනට යෝග්‍ය ගෙයක් මවන හැටියට අණකරනු මැනවි දේවයන් වහන්සයි කීය. රජතුමා බෝධිසත්ත්වයන් අමතා දැන් ඇදුරුතුමනි! මේ උයනට ද පොකුණට ද යෝග්‍ය වන සියලු දත්වලින් කරන ලද (දන්තමය) ගෙයක් ඉදිකරව. ඉදින් ඉදි නොකරන්නේ නම් ඔබේ ජීවිතයට නැතැයි කීවේය. ඉක්බිති ඔහු වෙනුවෙන් ශක්‍රයා ගෙයක් ද මැව්වේය. බෝසතාණන් වහන්සේ දෙවන දවසේ එයද ප්‍රත්‍යක්‍ෂ කොට රජුට දැනුම් දුන්හ. රජතුමා එයද දැක කුමක් කළයුතුදැයි කාළකගෙන් විචාළේය. ගෙට යෝග්‍ය වූ මැණිකක් මවන ලෙස අණකරව මහරජතුමනියි කීවේය. රජතුමා බෝධිසත්ත්වයන් වහන්සේ අමතා පඬිතුමනි! නමේ දන්තයෙන් කළ ගෙට යෝග්‍ය මැණිකක් සකස් කරන්න. මැණික් එළියෙන් හැසිරෙන්නෙමු. ඉදින් සකසන්නට නොහැකි වන්නේ නම් නුඹේ දිවි නැතැයි කීවේය. ඉක්බිති ඔහු වෙනුවෙන් ශක්‍රයා මැණිකද මැවීය.
බෝසතාණන් වහන්සේ දෙවන දවසේ එයද ප්‍රත්‍යක්‍ෂ කොට රජතුමාට දැන්වූහ. රජතුමා එය දැක දැන් කුමක් කරන්නෙමුදැයි විචාළේය. මහරජතුමනි! ධම්මද්ධජ බමුණාට කැමති කැමති දේ කරදෙන දෙවියෙකු ඇතැයි සිතමි. දැන් දෙවියෙකුටත් මවන්නට නොහැකි යමක් කරන්නට අණකරනු මැනවි. අංග හතරකින් යුත් මිනිසෙකු දෙවියෙකුටවත් මවන්නට නොහැකිය. ඒ නිසා අංග හතරකින් යුත් උයන් පාලකයෙක් මා වෙනුවෙන් මවන්නැයි කියනු මැනවියි කීය. රජතුමා බෝසතාණන් වහන්සේ අමතා ඇදුරුතුමනි! නුඹ විසින් අපට උයනක්, පොකුණක්, දතින් නිමවන ලද ප්‍රාසාදයක් හා එය ආලෝක කිරීම පිණිස මැණිකක් මවන ලදි. දැන් මගේ උයන රකින අංග හතරකින් යුත් උයන්පල්ලෙකු මවනු මැනවි. ඉදින් නොමවන්නේ නම් නුඹේ ජීවිතය නැතැයි කීවේය. බෝසතාණන් වහන්සේ යහපත සාමීනි! පිළිවන් වී නම් මවන්නෙමි කියා ගෙට ගොස් යහපත් අහර වළඳා සැතපී උදෙන්ම පිබිදී යහන මත හිඳිමින් සක්දෙව් රජ යමක් තමන්ට මවන්නට හැකි නම් ඒ දේ මැව්වේය. අංග හතරකින් යුත් උයන් පාලකයෙකු මැවිය නොහැකිය. මෙසේ ඇතිකල්හි අනුන් අතින් මැරෙනවාට වඩා වනයෙහි අනාථව මරණයට පත්වීම උතුම්යයි සිතූහ. ඔහු කිසිවෙකුට නොකියා පහයෙන් බැස ප්‍රධාන දොරටුවෙන්ම නුවරින් නික්මී වනයට පිවිස එක්තරා ගසක් මුල සත්පුරුෂ ධර්මය සිහිපත් කරමින් හුන්හ.
සක්දෙවිඳු ඒ කාරණය දැක වැද්දෙකු මෙන් වෙස් වළාගෙන බෝසතුන් වෙත එළඹ බමුණාණෙනි! සියුමැලි වූ, දුකක් දැක නැත්තා වූ කෙනෙකු මෙන් නුඹ මේ අරණට පිවිස කුමක් කරමින් සිටින්නෙහිදැයි කියා ඒ කරුණ විචාරමින්,
යන පළමු ගාථාව කීවේය.
“සැපසේ දිවියක් ඇති ස්වභාවයකින් යුත්, සිය රටින් නික්ම ජලය නැති වනයට ආවෙහිය. ඒ නුඹ හුදකලාව කැලේ ගසක් මුල දිළින්දෙකු මෙන් සිතන්නෙහිය.”
එහි, **සුඛං ජීවිත රූපොසි** යනු නුඹ සැපසේ ජීවත් වූවෙකුට සමානව සැපසේ වැඩී ඒ සැප විනාශ වූවෙකු මෙන්. **රට්ඨා** යනු ජනාකීර්ණ ස්ථානයෙන්. **විවන මාගතො** යනු ජලය නැති ස්ථානයට වනයට පිවිසියේ. **රුක්ඛ මූලෙ** යනු ගස ළඟ, **කපණො විය ඣායසි** යනු දිළින්දෙකු මෙන් තනිව හිඳිමින් සිතහි ගැඹුරෙන් සිතති. මේ කුමක් සිතහිදැයි විචාළේය.
ඒ අසා බෝසතාණන් වහන්සේ
යන දෙවන ගාථාව කීයේය.
ඒ මම සැපසේ ජීවත් වූ ස්වභාව ඇත්තෙමි. තම රටින් නික්ම ජලය නැති වනයට ආයෙමි. තනිව දිළින්දෙකු මෙන් බුද්ධාදී සත්පුරුෂයන්ගේ (අටලෝ දහම) දහම් සිහි කරමින් ධ්‍යාන කෙරෙමි.
එහි, **සතං ධම්මං අනුස්සරං** යනු යහලුව, එය සත්‍යයකි. මම සැපවත් දිවියක් ඇත්තේ සිය රටින් වනයට පැමිණියෙමි. ඒ මම තනිව මේ කැලයෙහි ගස් මුලක හිඳගෙන දිළින්දෙකු මෙන් ධ්‍යාන කරමි. මේ කුමක් සිතහිද යනුවෙන් ඔබ යමක් කියහිද එය ඔබට කියා දෙමි. මම වනාහි සත්පුරුෂ ධර්මය සිහි කරමින් මෙහි සිටින්නෙමි. **සතං ධම්මං** යනු බුදු, පසේ බුදු, ශ්‍රාවකයන්ගේ සත්පුරුෂයන්ගේ නුවණැතියන්ගේ ධර්මයයි. ලාභ, අලාභ, අයස, යස, නින්දා, ප්‍රශංසා, සැප දුක් යනු මේ අටවැදෑරුම් වූ ලෝකධර්මයයි. මේ අටලෝ දහමින් මඩනා ලද සත්පුරුෂයෝ කම්පා නොවෙති. නොසැලෙති. මේ මෙහි කම්පා නොවන ස්වභාවයෙන් යුත් සත්පුරුෂයන්ගේ ධර්මයයි. මේ සත්පුරුෂ ධර්මය සිහි කරමින් හිඳින්නෙමියි දක්වයි.
ඉක්බිති ඔහුට ශක්‍රයා බමුණාණෙනි! මෙසේ ඇතිකල්හි මේ ස්ථානයෙහි කුමක් හෙයින් හිඳින්නෙහිදැයි කීය. රජතුමා අංග හතරකින් සමන්විත උයන් පාලකයෙකු ගෙන්වයි’ මට නියම කරයි. එවැන්නෙකු ලැබිය නොහැකිය. අනුන් අතින් සිදුවන මරණයෙන් මට පලක් නැත. කැලයට පිවිස අනාථව මැරෙන්නෙමියි සිතා මෙහි පැමිණ හුන්නෙමියි කීහ. බමුණ! මම සක්දෙව් රජය. මවිසින් නුඹට උයන් ආදිය මවන ලදි. අංග සතරකින් යුත් උයන් පල්ලෙකු මැවීමට නොහැකිය. තොපගේ රජතුමාගේ හිසකෙස් සරසන කපුවා ඡන්නපාණි නම් වෙයි. ඒ කපුවා උයන් පල්ලා කරන ලෙස කියවයි කීය. මෙසේ ශක්‍රයා බෝසතාණන් වහන්සේට ඔවදන් දී බිය නොවන්නයි සනසා තමන්ගේ දෙව්ලොවටම ගියේය.
බෝසතාණන් වහන්සේ ගෙට ගොස් අනුභව කළ උදේ ආහාර ඇත්තේ, රජ ගෙට ගොස් “ඡත්තපාණි” ද එහිදීම දැක අතින් අල්ලාගෙන යහලුව, ඡත්තපාණි! නුඹ අංග සතරකින් සමන්විත වූවෙක්දැයි විචාළහ. කවරෙක් නුඹට මගේ අංග හතරකින් යුත් බව කීවහුදැයි කී කල්හි සක්දෙව් රජයයි කියා කුමක් සඳහා කීවාදැයි විමසන ලද්දාහු මේ කාරණය සඳහායයි සියල්ල කීහ. හෙතෙම එසේය මම අංග සතරකින් යුක්ත වෙමියි කීවේය. ඉක්බිති බෝසතාණන් වහන්සේ ඔහු අතින් අල්ලාගෙනම රජු සමීපයට ගොස් මහරජතුමනි! මේ ඡත්තපාණි අංග සතරකින් සමන්විතයි. උයන් පාලකයෙකුගෙන් ප්‍රයෝජනයක් ඇති කැමති මොහු උයන් පාලකයා කරනු මැනවයි කීහ. ඉක්බිති රජතුමා නුඹ චතුරංග සමන්නාගතදැයි ඔහුගෙන් විචාළේය. ඔහු එසේය මහරජතුමනියි කීහ. කවර අංග සතරකින් යුක්ත වූවෙහිදැයි ඇසීය.
“දේවයන් වහන්ස! මම ඊර්ෂ්‍යා නොකරන්නෙක් වෙමි. මත්පැන් පානය නොකරන්නෙක් වෙමි. මම ඇලුම් නැත්තෙක් වෙමි. අක්‍රෝධයෙහි පිහිටියේ වෙමි යන හතරින් යුක්ත වෙමි.”
මහරජතුමනි! මා තුළ ඊර්ෂ්‍යාව නැත. මවිසින් මත්පැන් පානය නොකරන ලදි. අනුන් කෙරෙහි මට ඇල්මක් හෝ ක්‍රෝධයක් නැත. මේ සතර අංගයන්ගෙන් යුක්ත වෙමියි කීය.
ඉක්බිති රජතුමා එම්බා “ඡත්තපාණි” ඊර්ෂ්‍යා නොකරන්නෙක් වෙමියි කියන්නෙහිදැයි ඔහුගෙන් ඇසීය. එසේය දේවයන් වහන්ස! ඊර්ෂ්‍යා නොකරන්නෙක්මි. කිනම් අරමුණක් දැක ඊර්ෂ්‍යා නොකරන්නෙක් වූවෙහිද? දේවයන් වහන්ස! අසන සේක්වා! තම ඊර්ෂ්‍යා නොකරන කාරණය කියමින්
යන මේ ගාථාව කීවේය.
රජතුමනි! බිසවුගේ කීමට පුරෝහිත බමුණා බන්‍ධනයට පැමිණවීමි. හෙතෙම මාව යහපතෙහි පිහිටවීය. ඒ නිසා මම ඊර්ෂ්‍යා නොකරන්නෙක් වෙමි.
එහි අර්ථය දේවයන් වහන්ස! මම පෙර මෙම බරණැස් නගරයෙහිම නුඹ වැනිම රජකෙනෙක් වී බිසවගේ කීමට පෙරවි බමුණා බන්‍ධනයට පැමිණ වූයෙමි.
බාලයෝ (මෝඩයෝ) බැබළෙන (බලවත්) තැන නො බැඳුණු අය බඳිනු ලැබෙත්. නුවණැත්තෝ බැබලෙන තැන බැඳුණු අයද මුදනු ලැබෙත්.
මේ ජාතකයෙහි ආවා වූ ක්‍රමයටම එක් කලෙක මොහු ඡත්තපාණී රජ වී සේවකයන් හැටහතර දෙනෙකු සමග කිපී (ඔවුහුද) තමාගේ මනදොළ නොපුරන බෝසතුන් නසනු කැමති දේවිය විසින් සිදුවන ලද්දේ ඔහුද බැන්දවූහ. එකල බැඳ ගෙනෙන ලද බෝසතාණන් වහන්සේ දේවියගේ දොස් සිදුවූ පරිදි කියා තමා මිදුනාහු රජතුමා විසින් හිරකරන ලද ඒ සියලුම සේවකයන් ද නිදහස් කරවා ඔවුන්ගේද දේවියගේද අපරාධය ඉවසනු මහරජතුමනියි අවවාද කළහ. සියල්ලම යට කියන ලද ආකාරයටම විස්තර වශයෙන් දතයුතුයි. ඒ සඳහා
කීය.
එකල්හි වනාහි ඒ මම සිතුවෙමි. මම සොළොස් දහසක් ස්ත්‍රීන් හැර මේ එකම තැනැත්තියට කෙලෙස් වශයෙන් සංග්‍රහ කරන්නේ නමුදු තෘප්තියට (සෑහීමට) පත් කරන්නට නොහැකි වීමි. මෙසේ (ආසාව) පුරවන්නට අපහසු ස්ත්‍රීන්ගේ කිපීම නම් ඇඳිවත කිළිටිවන කල්හි කුමක් නිසා වස්ත්‍රය කිලිටි වන්නෙහිදැයි කියා කිපීමට සමානය. අනුභව කළ බත අසූචි බවට පත්වන කල්හි කුමක් නිසා මේ ස්වභාවයට පත් වූයෙහිදැයි කියා කීමට සමාන වෙයි. මෙතැන් පටන් යම්තාක් රහත් බටව නොපැමිණෙම්ද ඒ තාක් කෙලෙස් නිසා මට ඊර්ෂ්‍යාව නූපදීවායි අධිෂ්ඨාන කෙළෙමි. එතැන් පටන් ඊර්ෂ්‍යාව නැත්තෙක් වෙමි. මේ සඳහා **තස්මාහං අනුසුය්‍යකො** යි කීය.
ඉක්බිති රජතුමා ඔහුට යහලු “ඡත්තපාණිය! කිනම් අරමුණක් දැක මත්පැන් නොබොන්නෙක් වූයෙහිදැයි විචාළේය. ඔහු ඒ කරුණ ප්‍රකාශ කරමින්
යන මේ ගාථාව කීවේය.
“මහරජ! සුරාවෙන් මත්වූ මම පුතුගේ මස් කෑවෙමි. ඒ ශෝකයෙන් මඩනා ලද මම, මත්පැන් බීමෙන් වැළකුණෙමි.”
මහරජතුමනි! මම පෙර නුඹ වගේම බරණැස් රජ වී මත්පැනින් තොරව පැවතීමට නොහැකි වීමි. මස් නැතිව බත් බුදින්නට නොහැකි වීමි. නගරයෙහි පොහෝ දිනයන්හි සතුන් මරන්නේ නැත. අරක්කැමියා පක්‍ෂයෙහි (දින 15 ක කාලය) දහතුන්වන දිනයෙහිම මස් ගෙනවිත් තැබුවේය. අපිළිවෙලට අනාරක්‍ෂිතව තැබූ ඒ මස් බල්ලෝ කෑවාහුය. අරක්කැමියා පොහෝ දිනයේ මස් නොලැබ රජතුමා නොයෙක් රසයෙන් යුත් බොජුන් පිස ප්‍රාසාදයට ගෙන ගොස් පිළිගන්වන්නට නොහැකි වන්නේ බිසවුන් වෙත එළඹ දේවීන් වහන්ස! අද මා විසින් මස් නොලබන ලදි. නිර්මාංස ආහාර ගෙනවිත් තැබීමට නොහැක්කෙමි. කුමක් කරම්දැයි කීවේය. දරුව! මගේ පුතා රජතුමාට ප්‍රියමනාපයි. මගේ පුතා දැක රජතුමා දරුවා සිඹිමින් වැළඳගනිමින් තමන් (බිසව) සිටින බවක්වත් නොදනියි. මමම පුතා සරසා රජතුමාගේ උකුලෙහි හිඳුවන්නෙමි. ඔහු පුතා සමග සෙල්ලම් කරන අවස්ථාවෙහි නුඹ බත් ගෙනවිත් තබවයි කීවාය. ඈ මෙසේ කියා තම සුරතල් පුතු සරසා රජතුමාගේ උකුලෙහි හිඳවූවාය. රජතුමා පුතා සමග සෙල්ලම් කරන අවස්ථාවෙහි අරක්කැමියා බත් පිළිගැන්වීය. රජතුමා සුරාමදයෙන් මත් වූයේ බඳුනෙහි මස් නොදැක මස් කොහිදැයි විචාරා, දේවයන් වහන්ස! අද පෝය නිසා සතුන් නොමරන බැවින් මස් නොලැබුණේ යයි කී කල්හි මට නම් මස් හිඟ නැතැයි කියා උකුලෙහි හුන් ආදරණීය පුතුගේ ගෙල කරකවා මරණයට පත්කොට අරක්කැමියා ඉදිරියට දමා වහා සකසාගෙන එවයි කීවේය. අරක්කැමියා එසේ කෙළේය. රජතුමා පුතුගේ මස් සමග බත් අනුභව කෙළේය. රජතුමාට බියෙන් හැඬීමට හෝ වැළපීමට හෝ කථා කිරීමට හෝ සමත් කෙනෙක්නම් නොවූහ.
රජතුමා අනුභව කොට යහන් මතුයෙහි නින්දට එළඹ අළුයම් කාලයෙහි පිබිදී පහවූ මත් ගතිය ඇත්තේ මගේ පුතා ගෙනවයි කීවේය. ඒ අවස්ථාවෙහි දේවීන් වහන්සේ අඬමින් රජ පාමුල වැටුණාය. කිම සොඳුරියයි! කී කල්හි දේවයන් වහන්ස, ඊයේ නුඹ වහන්සේ විසින් පුතා මරා පුතාගේ මස් සමග බත් අනුභව කරන ලදීයයි කීවාය. රජතුමා පුත්‍ර ශෝකයෙන් අඬා වැළපී මට මේ දුක සුරාපානය නිසා උපන්නක් යයි සිතා සුරාපානයෙහි දොස් දැක මෙතැන් පටන් යම්තාක් රහත් බවට නොපැමිණෙම්ද ඒ තාක් මෙබඳු විනාශකාරී සුරාව නම් නොබොන්නෙමියි පස්ගෙන මුඛය පිසදමා අධිෂ්ඨාන කෙළේය. එතැන් පටන් මත්පැන් නම් නොබීවෙමි. මේ කරුණු පැහැදිලි කිරීම සඳහා **මත්තො අහං මහාරාජා** යන මේ ගාථාව කීවේය.
ඉක්බිති රජතුමා ඔහුට යහලුව! කිනම් අරමුණක් දැක ඇලුම් නැත්තෙක් වූයේදැයි විචාළේය. ඔහු ඒ කරුණ කියමින්
යන මේ ගාථාව කීවේය.
“රජතුමනි! මම කිතවාස නම් රජුගේ පුතා වූයෙමි. පසේ බුදුරජාණන් වහන්සේගේ පාත්‍රය බිඳ දමා අපාගත වූයෙමි. කිසිවක් කෙරෙහි ඇල්මක් නැත්තේ ඒ කාරණය නිසාය.”
මහරජතුමනි! පෙර මම බරණැස් නුවර කිතවාස නම් රජ වීමි. ඒ මට පුතෙක් උපන්නේය. දේහ ලක්‍ෂණ පාඨකයෝ කුමරු දැක මහරජතුමනි! මේ කුමාරයා පැන් නොලබා මැරෙන්නේ යයි කීවාහුය. දුෂ්ට කුමාරයා යයි ඔහුට නම් තැබීය. ඔහු වැඩිවියට පත්වූයේ යුවරජකම කරවීය. රජතුමා දුෂ්ට කුමාරයා පසුපස හෝ ඉදිරිපස හෝ තබාගෙන හැසිරෙයි. පැන් නොලැබ මැරෙන්නේය යන බියෙන් සතර දොරටුවෙහිද නගරය ඇතුළතද ඒ ඒ තැන ඔහු වෙනුවෙන් පොකුණු කරවීය. සතර මංසන්‍ධිවල මණ්ඩප කරවා පැන්තාලි තැබ්බවීය. හෙතෙම (කුමරා) එක් දිනක් අලංකාරයෙන් සැරසී තමන්ම උයනට යන්නේ අතරමගදී පසේ බුදුවරයෙකු දුටුවේය. මහජනයා පසේ බුදුරජුන් දැක උන්වහන්සේටම වඳිති. පසසති. ඇඳිලි බඳිති.
රජකුමරා, මා වැන්නෙකු සමග යන්නෝ මේ මුඩු මහණාට වඳිත්. පසසත්. ඇඟිලි බඳිත් යයි සිතුවේය. ඔහු කිපුනේ ඇතා පිටින් බැස පසේබුදුන් වෙත එළඹ ශ්‍රමණය, ඔබ විසින් බත් ලබන ලදීදැයි අසා එසේය කුමාරයෙනියි වදාළ කල්හි උන්වහන්සේගේ අතින් පාත්‍රය ගෙන බිම හෙළා බත් සමග පොඩි කර පා පහරින් සුණු විසුණු කෙළේය. පසේබුදුරජාණන් වහන්සේ ඒකාන්තයෙන් මේ සත්ත්වයා විනාශ වීයයි සිතා ඔහුගේ මුහුණ බැලූ සේක. කුමාරයා ශ්‍රමණය! මම කිතවාස රජුගේ පුත්‍රයාය. නමින් දුෂ්ට කුමාරයාය. නුඹ මා කෙරෙහි කිපී ඇස් ඇර (ඔරවා) බලන්නේ කුමක් කරන්නෙහිදැයි ඇසීය.
පසේ බුදුරජාණන් වහන්සේ සිඳුණු බත් ඇතිව (දානය නොලැබ) අහසට පැන නැගී උතුරු හිමාලයෙහි පිහිටි ගන්ධමූල පර්වත පෙදෙසටම වැඩි සේක. කුමාරයාටද ඒ අවස්ථාවෙහිදීම කළා වූ පව විපාක දුන්නේය. හෙතෙම දැවෙන්නෙමියි හටගත් ශරීර දාහයෙන් එහි වැටුනේය. තිබූතාක් සියලු පැන් සිඳුනේය. සැලිවල ජලයද සිඳී ගියේය. ඔහු එතනම මරණයට පත්ව අපායෙහි උපන්නේය. රජතුමා ඒ පුවත අසා පුත්‍ර ශෝකයෙන් මඬනා ලද්දේ මෙසේ සිතුවේය. මට මේ ශෝකය ප්‍රිය වස්තුවක් නිසා උපන්නේය. ඉදින් මට ස්නේහයක් නොතිබුණා නම් ශෝකයක්ද නොවන්නේය. මෙතැන් පටන් මට සිත් ඇති නැති කිසිම වස්තුවක් කෙරෙහි ආදරයක් නම් නූපදීවායි අධිෂ්ඨාන කෙළේය. එතැන් පටන් මොහුට ස්නේහයක් නම් නැත. ඒ සඳහා **“කිතවාසො නාම හං”** යන ගාථාව කීවේය.
එහි, **පුත්තො පච්චෙකබොධිමෙ පත්තං භින්‍දිත්‍වා චවිතො** යනු මගේ පුතා පසේ බුදුරජාණන් වහන්සේගේ පාත්‍රය බිඳ චුත වුණේය යන අර්ථයි. **නිස්නෙහො තස්ස කාරණා** යනු එදා උපන්නා වූ ස්නේහ වස්තුව පිළිබඳ කාරණයෙන් ස්නේහ නැත්තෙක් වූයේය යන අර්ථයි.
ඉක්බිති රජතුමා යහලුව, කුමන අරමුණක් දැක ක්‍රෝධ නැත්තෙක් වූයේදැයි ඔහුගෙන් විචාළේය. ඔහු ඒ කරුණ ප්‍රකාශ කරමින්
යන මේ ගාථාව කීවේය.
එහි අර්ථය, මහරජතුමනි! මම අරක නම් තාපසව සත්වසක් මෛත්‍රී සිත වඩා සංවට්ට-විවට්ට (ලොව වැනසෙන හා යලි වැඩෙන) කල්ප හතක් බඹලොව විසුවෙමි. ඒ නිසා මම දිගුකලක් මෛත්‍රී භාවනාව පුරුදු කළ බැවින් ක්‍රෝධ නොකරන්නෙක් වුණෙමි.
මෙසේ “ඡත්තපාණි” විසින් තමන්ගේ සිව් අංගය කී කල්හි රජතුමා පිරිසට ඉඟියක් දුන්නේය. ඒ අවස්ථාවේදීම අමාත්‍යවරුද බමුණු ගහපතිවරුද නැගිට එම්බා අල්ලස් කන දුෂ්ට සොර, නුඹ අල්ලස් නොලැබ පඬිතුමාට දොස් කියා මරවනු කැමැත්තේ වීයයි කාළකගේ අත්පාවලින් ගෙන රජ මාලිගයෙන් බස්වා ගත් ගල් මුගුරුවලින් හිස පලා මරණයට පත්කොට පාවලින් ගෙන අදින්නේ කසල ගොඩට ඇද දැමූහ. එතැන් පටන් රජතුමා දැහැමින් රජකොට කම් වූ පරිද්දෙන් මියපරළොව ගියේය.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල්හි ‘කාළක’ සේනාපති වූයේ දෙව්දත්ය. ‘ඡත්තපාණි’ නම් කපුවා සැරියුත්ය. ‘ධම්මද්ධජ’ පඬිතුමා වනාහි මම ම වූවෙමි යි වදාළ සේක.


8. කාසාව වර්‍ගය
**අනික්කසාවො කාසාවං** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් දෙව්දත් තෙරුන් මුල්කරගෙන දේශනා කළ සේක. කථා වස්තුව වනාහි රජගහ නුවරදී හටගත්තේය. එක් සමයෙක්හි දම්සෙනෙවි සැරියුත් තෙරුන් වහන්සේ පන්සියයක් භික්‍ෂූන් වහන්සේලා සමග වේළුවනාරාමයෙහි වැඩවාසය කරන සේක. දෙව්දත් තෙරුන් වහන්සේද තමන්ට අනුරූප වූ (ගැළපෙන) දුසිල් භික්‍ෂු පිරිසක් පිරිවරාගෙන ගයා ශිර්ෂයෙහි වැඩවාසය කරන සේක. එකල්හි රජගහ නුවරවාසීහු සම්මාදම්කොට දානයක් පිළියෙල කළහ. ඉක්බිති වෙළඳාම සඳහා පැමිණි එක් වෙළෙන්දෙක් මේ සළුව (විකුණා මුදල්ගෙන) වියදම්කොට මාද පිංකමට කොටස්කරුවෙකු කරනු මැනවැයි කියා වටිනා සුවඳ කහවතක් දුන්නේය. නුවරවැසියෝ මහදන් පැවැත්වූහ. සියල්ල සම්මාදම්කොට එකතු කරන ලද කහවණුවලින්ම අවසන් විය. ඒ සළුව අතිරේක පූජාවක් විය. මහජනයා රැස්වී මේ සුවඳ කහවත් සළුව අතිරේක එකකි. එය කාට දෙමුද? සැරියුත් තෙරුන් වහන්සේටද නැතිනම් දෙව්දත් තෙරුන් වහන්සේටදැයි සාකච්ඡා කළහ.
එහිදී ඇතැමෙක් සැරියුත් මහතෙරුන් වහන්සේට දෙමුයි කීවාහුය. අනිත් පිරිස සැරියුත් තෙරුන් වහන්සේ ටිකදිනක් වාසයකොට කැමති පරිදි පිටව යති. දෙව්දත් තෙරුන් වහන්සේ නිරතුරුව අපේ නගරය ඇසුරුකොට වාසය කරති. උන්වහන්සේ මංගල අවමංගල කටයුතුවලදී අපට පිහිට වෙති. දෙව්දත් තෙරුන්ට දෙමුයි කීහ. බොහෝ වාරයක් මේ ගැන කතාබහ කළ කල්හිත් දෙව්දත් තෙරුන් වහන්සේට දෙමුයි කියන අය වැඩිවූහ. ඉක්බිති ඒ සළුව වැඩි කැමැත්ත අනුව දෙව්දත් තෙරුන් වහන්සේට දුන්නාහුය. දෙව්දත් තෙරුන් වහන්සේ එහි කඩ කප්පවා වාටි මසා පඬු පොවා රන් පටියක පැහැ ගන්වා පෙරවූ සේක. එකල තිහක් පමණ භික්‍ෂූහු රජගහ නුවරින් සැවැත්නුවරට වැඩම කර බුදුරජාණන් වහන්සේට වැඳ කරන ලද පිළිසඳර ඇත්තාහු ඒ පුවත ප්‍රකාශකොට ස්වාමීනි! මෙසේ දෙව්දත් තෙරුන් වහන්සේ තමන්ට නුසුදුසු අරහත් ධජය පොරවන ලදැයි දැන්වූහ. බුදුරජාණන් වහන්සේ මහණෙනි! දෙව්දත් තමන්ට යෝග්‍ය නොවන අරහත් ධජය පොරවන ලද්දේ දැන් පමණක් නොව, පෙරත් එසේ පොරවන ලදැයි වදාරා අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී බෝසතාණන් වහන්සේ හිමාලය වන පෙදෙසෙහි ඇත් කුලයෙහි ඉපදී වැඩිවියට පත්ව අසූදහසක් පමණ හස්ති සමූහයා පිරිවරාගෙන ඇත් රැළේ නායකයා වී වනයෙහි වාසය කරති. ඉක්බිති එක් දිළිඳු මිනිසෙක් බරණැස් නගරයෙහි හැසිරෙන්නේ ඇත් දත්වලින් වැඩකරන මිනිසුන් සිටින වීථියක කැටයම් කපා වළලු ආදිය කරන අය දැක ඇත් දළ ලැබුණොත් ගන්නාහුදැයි විචාළේය. ඔවුහු එසේය ගන්නෙමුයි කීවාහුය. ඔහු ආයුධයක් රැගෙන කහවතක් හැඳගෙන පසේබුදුවරයෙකුගේ වේසය ගෙන ආයුධය සඟවාගෙන හිස්මුදුන බැඳගෙන ඇතුන් ගමන් කරන මාර්ගය අසල සිට ආයුධයෙන් ඇතුන් මරා දළ රැගෙන බරණැස් නුවරට විකුණමින් දිවි ගෙවීය. හෙතෙම පසුකලෙක බෝසතාණන් වහන්සේගේ පිරිවර ඇතුන්ගෙන් සියල්ලට පසුව යන ඇතා මරන්නට පටන් ගත්තේය. ඇත්තු දිනපතා එකිනෙකා අඩු වන්නට වූ කල්හි කිසියම් කාරණාවක් නිසා ඇතුන් අඩුවෙතියි බෝසතාණන් වහන්සේට සැලකළාහ.
බෝසතාණන් වහන්සේ පරීක්‍ෂා කරන්නාහු පසේ බුදුවරයෙකුගේ වෙස්ගෙන ඇතුන් ගමන කරන මාර්ගයෙහි කෙළවරක එක් පුරුෂයෙක් සිටියි. ඔහු ඇතුන් මරයිද නොමරයිදැයි පරීක්‍ෂා කරන්නෙමියි දිනක් ඇතුන් පෙරටු කොට තමන් පසුපසට විය. හත්‍ථි ඝාතකයා බෝසත් ඇතා දැක ආයුධය ගෙන ඉදිරියට පැන්නේය. බෝධිසත්ත්වයන් වහන්සේ නැවතී සිටියේ පොළොවේ ගසා මරන්නෙමියි හොඬවැළ දිගුකොටත් ඔහු පොරවාගෙන සිටි කහවත දැක මේ අරහත් ධජයට මා විසින් ගරුකළ යුතුයි සිතා සොඬවැල හකුලා එම්බා පුරුෂය! මේ අරහත් ධජයක් නොවේද? නුඹට නුසුදුසුයි. නුඹ කුමක් නිසා මේ සිවුර පොරවහිද?
යන මේ ගාථාව කීවේය.
පහ නොකළ කෙළෙස් කසට ඇති යමෙක් කහවත් (සිවුරු) දරයිද, ඉන්‍ද්‍රිය දමනයෙන් හා සත්‍යාවබෝධයෙන් පහවූ ඒ පුද්ගලයා කහවත් දැරීමට සුදුසු නැත.
යමෙක් දුරුකරන ලද කෙලෙස් කසට ඇත්තේද හෙවත් කෙලෙස් නසන ලද්දේද සීලයෙහි මනාකොට පිහිටියේද ඉන්‍ද්‍රිය දමනයෙන් හා පරමාර්ථ සත්‍යයෙන් යුක්තද හෙතෙමේ ඒකාන්තයෙන් කසාවතට (සිවුරට) සුදුසුයි.
එහි, **අනික්කසාවො** යනු කහවත යයි කියයි. රාගය, ද්වේශය, මෝහය, මක්ඛය (ගුණමකු බව), පලාස (අනුන්ගේ දොස් කීම), ඉස්සා (ඊර්ෂ්‍යාව), මච්ඡරිය (මසුරුකම), මායා (කළ වැරදි සඟවන ස්වභාවය) සාඨෙය්‍ය (නැති ගුණ පෙන්වන ස්වභාවය), ථම්භ (තද ගතිය), සාරම්හ (එකට එක කිරීම), අභිමානය, මදය (තරුණ මද ආදිය) ප්‍රමාදය යනාදී සියලු අකුසල ධර්මයෝ සියලු දුසිරිත්, භවගාමී එක්දාස් පන්සියයක් සියලු කෙලෙස් මේ කාසාව නමි. එය (කෙලෙස්) යම් පුද්ගලයෙකුගේ අප්‍රහීණ ද ස්වකීය සන්තානයෙන් අත් නොහරින ලදද, නොහික්මුනේද ඒ පුද්ගලයා අනික්කසාව නම් වේ. **කාසාවං** යනු කසට රස පොවන ලද අරහත් ධජයයි. **යො වත්‍ථං පරිදහෙස්සති** යනු යමෙක් මෙබඳු ස්වරූප ඇතිව මෙබඳු වස්ත්‍රයක් වැළඳ ගත්තේද, අඳින්නේද, පොරවන්නේද. **අපෙතො දමසච්චෙන **යනු ඉන්‍ද්‍රියයන් දමනය කිරීම් සංඛ්‍යාත වූ දමනයෙන්ද, නිර්වාණ සංඛ්‍යාත වූ පරම සත්‍යයෙන්ද පහවූයේ, වැළකුණේ නිස්සක්ක අර්ථයෙහි කරණ විභක්ති වචනය. අත්හරින ලද මේ ඉන්ද්‍රිය දමනයෙන් හා චතුරාර්ය සත්‍යයෙන් වෙන්වූයේ යන අර්ථයි. මෙහි සත්‍ය යන්නෙන් වාග් සත්‍යය හා චතුරාර්ය සත්‍යයද කියන ලද්දේමය. **නසො කාසාව මරහති** යනු ඒ පුද්ගලයා කෙලෙස් කසටින් වෙන් නොවූ නිසා අරහත් ධජ නම් වූ කහවත් දැරීමට නුසුදුසුය. ඒ සිවුර ඔහුට යෝග්‍ය නොවේමයි.
**කසාවස්සා** යනු යම් පුද්ගලයෙක් කියන ලද පරිදි ඒ කෙලෙස් නැතිවීමෙන් වමාරන ලද කෙලෙස් ඇත්තෙක් වේද, ඒ පුද්ගලයා **සීලෙසු සුසමාහිතො** යනු මාර්ග සීලයන් මෙන්ම ඵල සීලයන්හිද මනාව සන්සුන් වූයේද ගෙනවුත් තබන ලද්දක් මෙන් ඒවායෙහි පිහිටියේද ඒ සීලයෙන් යුක්ත වූ ඔහුට මෙය නාමයකි. **උපෙතො** යනු ඇත්තේ, යුක්ත වූයේ, **දම සච්චෙනා** යනු කියන ලද ආකාර ඇති ඉන්‍ද්‍රිය දමනයෙන් හා චතුරාර්ය සත්‍යයෙන්, **සවෙකාසාව මරහති** යනු එබඳු මේ පුද්ගලයා මේ අරහත් ධජයට කහවතට සුදුසුයි.
මෙසේ බෝසතාණන් වහන්සේ ඒ පුරුෂයාට මේ කරුණ දේශනාකොට මෙතැන් පටන් මෙහි නොඑව. ඉදින් ආවෙහි නම් නුඹේ ජීවිතය නැතැයි තර්ජනයකොට පළවා හැරියහ.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එදා ඇතුන් මැරූ පුරුෂයා දෙව්දත්ය. ඇත් රැළේ නායකයා වනාහි මම ම වූවෙමි යි වදාළ සේක.
**ඉදං තදාචරියවචො** යන මේ දේශනාව බුදුරජාණන් වහන්සේ වේළුවනාරාමයේ වැඩවාසය කරන සේක් දෙව්දත් තෙරුන් මුල්කරගෙන වදාළ සේක. එක්දිනක් භික්‍ෂූහු දම්සභාවෙහි “ඇවැත්නි, දෙව්දත් තෙර කර්කශය, නපුරුය, සැහැසිය. සම්බුදුරජාණන් වහන්සේ මැරවීමට පුද්ගලයන් යෙදවීය. ගල් විද්දේය. නාලාගිරි ඇතා යෙදවීය. ඉවසීම, මෛත්‍රිය, දයානුකම්පා මාත්‍රයක්වත් ඔහුට තථාගතයන් වහන්සේ කෙරෙහි නැත යනුවෙන් කථාවක් මතු කළාහුය. බුදුරජාණන් වහන්සේ වැඩමවා මහණෙනි! මෙහි දැන් කවර කථාවකින් යුක්තව සිටියාහුදැයි විචාරා මෙනම් කථාවෙන් යයි කී කල්හි දැන් පමණක් නොව පෙරත් දෙව්දත් තෙර කර්කශ, රළු, අකාරුණික කෙනෙක් යයි වදාරා අතීත කථාව ගෙනහැර දැක්වූ සේක.
යටගිය දවස බරණැස් නුවර බ්‍රහ්මදත්ත නම් රජ්ජුරු කෙනෙකුන් රාජ්‍යය කරද්දී බෝසතාණන් වහන්සේ හිමාලය වන පෙදෙසේ ‘නන්දික’ නම් වඳුරෙකුව උපන් සේක. ඔහුගේ කණිටු සහෝදරයා චුල්ලනන්දික නම් විය. ඒ දෙදෙනාම අසූදහසක් වඳුරන් පිරිවරාගෙන හිමවත් පෙදෙසෙහි අන්ධ වූ මව පෝෂණය කරමින් වාසය කළාහුය. ඔවුහු මව නිදන ලැහැබෙහි තබා වනයට පිවිස මිහිරි ලොකු කුඩා පළතුරු ලැබ මවට එවති. ඒවා ගෙන එන වඳුරෝ ඇයට නොදෙති. ඈ සාගින්නෙන් පෙළෙන්නී ඇටත්, හමත්, ඉතිරිවූ වැඳිරියක වූවාය. ඉක්බිති ඇයට බෝධිසත්ත්වයන් වහන්සේ මෙසේ කී සේක. මෑණියනි! අපි නුඹවහන්සේට මිහිරි පලාඵල එව්වෙමු. නුඹ කුමක් නිසා වැහැරී ගියාද? දරුව! ඒ එවන ආහාර මම නොලැබුවෙමියි කීවාය. බෝධිසත්ත්වයන් වහන්සේ අප වඳුරු සමූහයා පාලනය කරන්නට ගියොත් අපේ මව නැසෙන්නීය. වඳුරු රැළ හැරදමා මව ම පෝෂණය කරන්නෙමි යනුවෙන් සිතූහ. ඔහු ‘චුල්ල නන්දිය’ කැඳවා දරුව! නුඹ වඳුරු රැළ පාලනය කරව. මම මව පෝෂණය කරන්නෙමියි කීවේය. ඔහු ද නන්දිය අමතා සොයුර! මට වඳුරු රැළ පාලනය කිරීමෙන් ඵලක් නැත. මම ද මව පිළිදැගුම් කරන්නෙමියි කීවේය. මෙසේ ඒ දෙදෙනාම ඒකමතිකව වඳුරු රැළ අතහැර මව රැගෙන හිමාල වනයෙන් බැස පිටිසරක පිහිටි නුගගසක වාසය කරමින් මව පෝෂණය කළාහුය.
ඉක්බිති බරණැස් නුවර වැසි එක් බමුණු මානවයෙක් තක්සලා නුවර දිසාපාමොක් ඇදුරුතුමා වෙත සියලු ශිල්ප ඉගෙනගෙන ආපසු යන්නෙමියි ගුරුතුමාගෙන් විචාළේය. ඇදුරුතුමා විද්‍යා බලයෙන් ඔහුගේ කර්කශ, ඵරුෂය, සැහැසි බව දැන මෙසේ කීවේය. දරුව! නුඹ කර්කශය. ඵරුෂය. සැහැසිය. මෙබඳු ස්වරූප ඇති අයට හැමකල්හිම එක වගේම සමෘද්ධියක් වන්නේ නැත. මහා විනාශයකට, දුකකට පැමිණෙන්නේය. එම නිසා නුඹ කර්කශ නොවන්න. පසුතැවෙන දේ නොකරවයි අවවාද දී යැව්වේය. හෙතෙම ඇදුරුතුමා වැද බරණැසට ගොස් ගෘහවාසයට පැමිණ (විවාහ වී) වෙනත් ශිල්පයකින් දිවි ගෙවන්නට නොහැකි වන්නේ දුන්නෙන් ජීවත් වන්නෙමි. වැදිකම් කොට ජීවිකාව කරන්නෙමියි බරණැසින් නික්ම ප්‍රත්‍යන්ත (නගරයෙන් ඈත) ගමක වසමින් දුනු හියවුරෙන් සන්නද්ධව වනයට පිවිස නොයෙක් වන සතුන් මරා මස් විකිණීමෙන් දිවි ගෙව්වේය. ඔහු එක්දිනක් වනයෙහිදී කිසිවක් නොලබා එන්නේ පිට්ටනිය කෙළවර පිහිටි නුගගසක් දැක මෙහි යම් කිසිවක්, ඇතැයි සිතා නුගගස දෙසට පිටත්විය.
ඒ අවස්ථාවේ ඒ සහෝදරයෝ දෙදෙනා මවට පළතුරු කවා යුතුකම් කොට අතුවල හුන්නාහු එන්නා වූ ඒ පුරුෂයා දැක අපේ මව දැක මොහු කුමක් කරන්නේදැයි සිතා අතු අතර සැඟවුනාහුය. ඒ සැහැසි පුරුෂයාද ගස මුලට අවුත් ඔවුන්ගේ ජරා දුර්වල වූ මව දැක හිස් අතින් යාමෙන් ඇති ඵලය කුමක්ද? මේ වැඳරිය විද මරාගෙන යන්නෙමියි සිතීය. ඔහු ඇයට විදීම පිණිස දුන්න ගත්තේය. ඒ දැක බෝසතාණෝ දරුව චුල්ලනන්දිය! මේ පුරුෂයා මගේ මව විදිනු කැමැත්තේය. මම ඇයට ජීවිතය දෙන්නෙමි. නුඹ මගෙන් පසුව මව පෝෂණය කරවයි කියා අතු අතරින් නික්මී එම්බා පුරුෂය! මගේ මවට විදින්න එපා. ඈ අන්ධයි. ජරාවෙන් දුර්වලයි. මම ඈට දිවි දෙන්නෙමි. නුඹ ඇය නොමරා මා මරවයි ඔහුගෙන් පොරොන්දුවක් ගෙන ඊතලය ආසන්නයෙහි හිඳ ගත්තේය. ඒ අකාරුණික පුරුෂයා බෝසතාණන්ට විද හෙළා ඔහුගේ මවටද විදින්නට නැවත දුන්න සන්නද්ධ කළේය. (ඊතලය යොදා ගත්තේය.) එය දැක චුල්ලනන්දිය මොහු මගේ මවට විදිනු කැමැත්තේය. එකදිනක් හෝ මගේ මව ජීවත් වන්නී නම් ලබන ලද ජීවිත ඇත්තියකම වෙයි. ඇයට ජීවිත දානය දෙන්නෙමියි අතු අතරින් නික්මුණේය. එම්බා පුරුෂය, මගේ මවට විදින්න එපා. මම ඇයට ජීවිත දානය දෙමි. ඔබ මට විද සහෝදරයන් දෙදෙනා වන අප මරාගෙන අපගේ මවට ජීවිතදානය දෙන්නැයි ඔහුගෙන් පොරොන්දුවක් ගෙන ඊයට ආසන්නයේ හිඳගත්තේය. ඔහු ඌටද විද මරා, ගෙදර දරුවන් පිණිස වන්නේ යයි ඔවුන්ගේ මව් වැඳිරියටද විද හෙළා තිදෙනාම කදක දමාගෙන ගෙදර දිසාවට නික්මුණි.
ඉක්බිති ඒ පවිටු පුරුෂයාගේ ගෙට හෙණයක් වැටී බිරිඳ ද දරුවන් දෙදෙනා ද ගෙය සමග දැවීය. ගෙය මැද කණුව පමණක් ඉතිරි විය. ඉක්බිති එක් පුරුෂයෙක් ගම මැදදී ඔහු දැක ඒ පුවත දැන්වීය. ඔහු අඹුදරුවන් පිළිබඳ සොවින් මඩනා ලද්දේ ඒ ස්ථානයේම මස් කදත් දුන්නත් ඉවත දමා ඇඳිවත ගලවා නග්නව දෑත් හිස බැඳ වැළපෙමින් ගොස් ගෙට පිවිසියේය. ඉක්බිති ඒ කණුව බිඳී ඔහුගේ හිස මත වැටී හිස පැලුනේය. පොළොව විවරයක් (සකස්කර) දුන්නේය. අවීචිමහා නරකයෙන් ගිනිදැල් පැන නැග්ගේය. ඔහු පොළොවේ ගිලෙමින් ගුරුවරයාගේ අවවාද සිහිකර ඒකාන්තයෙන් මේ කාරණය දැක පාරාපරිය බමුණා මට අවවාද දුන්නේ යයි වැළපෙමින්
යන මේ ගාථා දෙක කීවේය.
පාරාපරිය බමුණු තෙමේ, තෝ පව් නොකරව. යම්බඳු පවක් කරන ලදද, තෝ පසුව තැවෙන්නෙහිය කියා යම් වචනයක් එකල්හි කීයේද මේ ආචාර්ය වචනයයි.
පුරුෂ තෙමේ යම් ක්‍රියාවක් කෙළේද ඒ ක්‍රියාව තමා කෙරෙහි දනී. යහපත් ක්‍රියා කරන්නේ යහපතක් දකී. පාප ක්‍රියා කරන්නේ අයහපතක්ම දකී. යම්බඳු බීජයක් වැපුරුවාද එබඳුම ඵලයක් ගෙන යන්නේය.
එහි අර්ථය පරාපරිය බමුණ, “නුඹ පව් නොකරන්න යම් පවක් කරන ලද්දේ නම් පසුව ඒ පාපයම තවන්නේය. අපි යමක් කීවේද එය ගුරුවරයාගේ වචනයයි. හිත, කය, වචන යන තුන්දොරෙන් පුරුෂයා යම් යම් කර්ම කරයිද එහි විපාක ලබමින් ඒ විපාකම තමා කෙරෙහි දැක්වේ. යහපත් ක්‍රියා කරන්නා යහපත් ප්‍රතිඵල අනුභව කරයි. පාපී ක්‍රියා කරන්නා පාපකාරී වූ ලාමක වූ අනිටු ඵල අනුභව කරයි. ලෝකයෙහිද යම් ආකාර බීජයක් වපුරයි නම් එබඳු ඵලයක් ගෙන යයි. බීජයට ගැළපෙන, බීජයට සුදුසුම ඵලයන් ගෙන යයි. ගනියි. අනුභව කරයි යනුයි. මෙසේ ඔහු වැළපෙමින් පොළොවට ඇතුල්වී අවීචිමහා නරකයෙහි උපන්නේය.
බුදුරජාණන් වහන්සේ මහණෙනි! දෙව්දත් දැන් පමණක් කර්කශ වූයේ, රළුපරුෂ වූයේ, අකාරුණික වූයේ නොවේ. පෙරත් කර්කශ, පරුෂ, අකාරුණික පුද්ගලයෙක් වූයේ යයි වදාරා මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල්හි වැදි පුරුෂයා දෙව්දත් තෙරය. දිසාපාමොක් ඇදුරුතුමා සැරියුත්ය. චුල්ල නන්දිය වඳුරා ආනන්දය. වඳුරු මව මහා ප්‍රජාපතී ගෝතමියයි. මහා නන්‍දිය වඳුරා වනාහි මම ම වූයෙමි යි වදාළ සේක.
**නමෙ නමන්තස්ස** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් එක් කෙළඹි පුත්‍රයෙකු අරබයා වදාළ සේක. සැවැත්නුවර වැසි එක් කෙළඹි පුත්‍රයෙක් පිටිසර ගම්වැසි කෙළඹි පුත්‍රයෙකු සමග වෙළඳාම් කෙළේය. හෙතෙම තමන්ගේ බිරිඳ රැගෙන ඒ ණයකරුවා සමීපයට ගියේය. ණයකරුවා ණය දෙන්නට නොහැක්කෙමියි කිසිවක් නුදුන්නේය. අනිත් තැනැත්තා (සැවතින් පැමිණි කෙළෙඹියා) බත් අනුභව නොකරම පිටත් විය. ඉක්බිති අතරමගදී කුසගින්නෙන් පෙළෙන ඔහු දැක මග යන මිනිස්සු බිරිඳත් සමග අනුභව කරවයි කියා බත්මුලක් දුන්නේය. ඔහු එය ගෙන බිරිඳට නොදෙනු කැමති වී සොඳුරිය! මේ සොරුන් සිටින ස්ථානයක්. ඒ නිසා නුඹ ඉදිරියෙන් යවයි පිටත්කරවා සියලු බත් අනුභව කොට හිස් මුල ඈ ඔහු විසින් තනිවම අනුභව කළ බව දැන දොම්නසට පත් වූවාය. ඔවුන් දෙදෙනා දෙව්රම් වෙහෙර පිටුපසින් යන්නාහු පැන් බොන්නෙමුයි දෙව්රමට පිවිසියහ.
බුදුරජාණන් වහන්සේ ද ඔවුන් දෙදෙනාගේ පැමිණීමම බලාපොරොත්තුවෙන් මග රැක සිටින වැද්දෙකු මෙන් ගඳකෙළි සෙවනේ වැඩහුන් සේක. ඔවුහු ශාස්තෲන් වහන්සේ දැක එළඹ වැඳ හිඳගත්තාහුය. උන්වහන්සේ ඔවුන් දෙදෙනා සමග පිළිසඳර කථාකොට උපාසිකාවනි! මේ නුඹේ ස්වාමි පුරුෂයා හිතවත්ද? ස්නේහ ඇත්තේදැයි විචාළ සේක. ස්වාමීනි! මම මොහුට ස්නේහ ඇත්තෙමි. නමුත් මොහු මට ස්නේහ නැත්තෙකි. වෙන දවස් තිබේවා! අදම මොහු එන අතරමගදී බත්මුලක් ලැබී මට නොදී තමා තනියම අනුභව කෙළේයයි කීවාය. උපාසිකාවනි! හැමකල්හි නුඹ මොහුට හිතවත් වූවාය. ස්නේහයෙන් යුක්ත වූවාය. මේ තෙමේ නුඹට ස්නේහ නැත්තෙක්ම විය. යම්කලෙක වනාහි නුවණ ඇති අය නිසා නුඹේ ගුණ දැනගනීද? එකල ඔබට සියලු වස්තුව පවරා දෙන්නේ යයි වදාරා ඇය විසින් ඉල්වන ලද්දාහු අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී බෝසතාණන් වහන්සේ ඇමති කුලයෙහි ඉපදී වැඩිවියට පැමිණියාහු රජුට අර්ථයෙන් ධර්මයෙන් අනුශාසනා කරන්නා වූහ. එකල්හි රජතුමා තමන්ගේ පුත්‍රයා තමන්ට ද්‍රෝහීකම් කරන්නේ යයි සිතා සැක කරමින් නෙරපා හැරියේය. ඔහු තම බිරිඳද රැගෙන නුවරින් නික්මී කසීරට එක් ගමක වාසය කෙළේය. ඔහු පසුකලෙක පියා කලුරිය කළ බව අසා කුලසන්තක රාජ්‍යය ගන්නෙමියි බරණැස් නුවරට ආපසු එන්නේ අතරමගදී බිරිඳට ද දී අනුභව කරවයි බත්මුලක් ලැබ ඇයට නොදී තමන් තනියම එය අනුභව කෙළේය. ඈ ඒකාන්තයෙන් මොහු කර්කශ පුද්ගලයෙක් යයි දොම්නසට පැමිණියාය. ඔහු බරණැස් නුවර රාජ්‍යය ගෙන ඇය අග මෙහෙසුන් තනතුරෙහි තබා මෙපමණක්ම ඇයට ප්‍රමාණවත් යයි වෙනත් සත්කාර සම්මාන කිසිවක් නොකරයි. කෙසේ යැපෙන්නේ දැයි යන්නවත් නොවිචාරයි.
බෝසතාණන් වහන්සේ සිතූ සේක. මේ අපගේ දේවිය රජතුමාට බොහෝ උපකාර කරන ස්නේහ ඇති තැනැත්තියකි. නමුත් රජතුමා ඇය කවර තැනැත්තියකද කියාවත් නොසිතයි. ඇයට සත්කාර සම්මාන කරවන්නෙමියි සිතූ සේක. (එසේ සිතා) ඇය වෙත එළඹ ගරුසරු දක්වා එකත්පසෙක සිට කිම දරුවයි (ඇය) කී කල්හි කථාව පටන් ගැනීම පිණිස දේවීන් වහන්ස! අපි නුඹවහන්සේට උපස්ථාන කරමු. කිම මහලු පියවරුන්ට වස්ත්‍ර කෑල්ලක් හෝ බත්පිඩක් හෝ දෙන්නට නොවටින්නේදැයි කීහ. දරුව! මම මා පිණිසවත් කිසිවක් (රජුගෙන්) නොලබමි. තොපට කුමක් දෙන්නෙම්ද? ලැබුණු කාලයෙහි නුදුන්නෙම් වීද? දැන් මට රජතුමා කිසිවක් නොදෙයි. වෙන දීමනාවක් තිබේවා! රජකම ගන්නට එන අතරමගදී බත්මුලක් ලැබී බත් ස්වල්පයක්වත් මට නොදී තමන් තනියම අනුභව කෙළේයයි කීවාය. කෙසේද මෑණියනි! රජතුමා ළඟදීත් මෙසේ කියන්නට හැකිවන්නේදැයි ඇසීය. හැකිවන්නෙමි, දරුවයි කීවාය. එසේනම් අදම මා රජු සමීපයෙහි සිටින අවස්ථාවේදී මා විසින් ප්‍රශ්න කරන කාලයේදී මෙසේ කියනු මැනවි. අදම තොපගේ ගුණ දැන ගන්නට සලස්වමියි මෙසේ කියා බෝසතාණන් වහන්සේ කල්තියා ගොස් රජතුමා ළඟ සිටියහ. ඈද ගොස් රජතුමා සමීපයේ සිටියාය.
ඉක්බිති බෝසතාණන් වහන්සේ මෑණියනි! නුඹවහන්සේ අතිශයින් කර්කශයි. කිම පියවරුන්ට වස්ත්‍ර කෑල්ලක් හෝ බත් පිඩක් හෝ දෙන්නට නොවටියිදැයි ඇයට කීහ. දරුව! රජතුමාගෙන් මමවත් කිසිවක් නොලබමි. නුඹවහන්සේට කුමක් දෙන්නෙම්දැයි කීවාය. ඇයි අගමෙහෙසි තනතුර ඔබට ලැබුණා නේද? දරුව! කිසිම වරප්‍රසාදයක් නොමැති කල අගමෙහෙසි තනතුර කුමක් කරන්නේද? දැන් මට තොපගේ රජතුමා කුමක් දෙන්නේද? ඔහු අතරමගදී බත්මුලක් ලැබී එයින් කිසිවක් නොදී තමන්ම අනුභව කළේයයි කීවාය. බෝසතාණන් වහන්සේ ඇත්තද මහරජතුමනි?යි විචාළහ. රජතුමා එය පිළිගත්තේය. බෝසතාණන් වහන්සේ ඔහු පිළිගත් බව දැන එසේනම් මෑණියනි, රජු අප්‍රිය කාලයේ සිට නුඹට මෙහි විසීමෙන් ඇති ඵලය කුමක්ද? ලෝකයේ අප්‍රියයන් හා එක්වීම දුකක්මය. නුඹ මෙහි වසන කල්හි රජතුමාට අප්‍රියයන් හා එක්වීම සිදුවන්නේමය. දුකක් වන්නේමය. මේ සත්ත්වයෝ නම් භජනය කරන කෙනෙකු භජනය කරත්, භජනය නොකරන කෙනෙකු භජනය නොකරන කෙනෙකු බව දැන අන් තැනකට යා යුතුයි. ලෝකයෙහි ජීවත්වන්නෝ බොහෝ වෙතියි කියා
යන මේ ගාථා කීහ.
නමස්කාර කරන්නාට, නමස්කාර කරන්නේය. තමා ඇසුරට එන තැනැත්තා ඇසුරු කරන්නේය. තමාගේ ක්‍රියාවට අනුව කටයුතු කරන්නාට පෙරළා කටයුතු කරන්නේය. අවැඩ කැමැත්තහුට වැඩක් නොකරන්නේය. තමා භජනය නොකරන්නාහුද භජනය නොකරන්නේය.
තමා අත්හරින තැනැත්තා තෙමේද හරින්නෝය. ඔහු කෙරෙහි තෘෂ්ණාව නොකරන්නේය. හිතවත්කමින් සිත බැහැර වූ කල්හි ඔහු සේවනය නොකරන්නේය. ගස ඵල රහිත බව දැනගත් පක්‍ෂියා අන් ගසක් සොයා යන්නේය. ලෝකය මහත්ය. විශාලය. (ලෝකය මිනිසුන්ගෙන් පිරී පවත්නා බැවින් තමා කෙරෙහි ස්නේහ නොකරන පුරුෂයා හැරදමා ස්නේහ කරන පුරුෂයකු සොයාගත යුතුය යනුවෙන් කියන ලද අයුරුය.)
එහි, **නමෙ නමන්තස්ස භජෙ භජන්තං** යනු යමෙක් තමන්ට වඳියිද ඔහුටම වැඳිය යුතුයි. යමෙක් භජනය කරයිද ඔහුම භජනය කළයුතුයි. **කිච්චානුකුබ්බස්ස කරෙය්‍ය කිච්චං** යනු තමන්ට ඇති වූ කටයුත්තක් අනුව ක්‍රියා කරන්නාට උපන් ක්‍රියාද (තමාගේ වැඩට උදව් කරන තැනැත්තාටද උදව් කරන්නේය.) **චජෙ චජන්තං වණථං නකයිරා** යනු තමා අතහැර යන තැනැත්තා අතහරින්නේය. අතහැර යන තැනැත්තා කෙරෙහි කෘෂ්ණා නොකරන්නේය. **අපෙත චිත්තෙන** යනු හිතවත්කමින් පහවූ වෙනස් වූ සිත් ඇති. **නසම්භජෙය්‍ය** යනු එබඳු තැනැත්තා සමග ඇසුරක් නොකරන්නේය. **ද්විජො දුමං** යනු යම්සේ කුරුල්ලා කලින් ගෙඩි හටගත් ගසක ගෙඩි ක්‍ෂය වූ විට මේ ගෙඩි නැති ගසකැයි දැන එය හැරදමා වෙනත් ගසක් දෙස බලයි. සොයයි. මෙසේ **අඤ්ඤං සමෙක්ඛෙය්‍ය මහා හි එස ලොකෙ** ලෝකය විශාලය. එවිට තොපට සෙනෙහස ඇති එක් පුරුෂයකු ලැබෙන්නේ යයි කීහ.
ඒ අසා බරණැස් රජතුමා දේවියට සියලු ඉසුරු දුන්නේය. එතැන් පටන් සමගියෙන් විනෝද වෙමින් විසූහ.
බුදුරජාණන් වහන්සේ මේ ධර්මදේශනාව ගෙනහැර දක්වා චතුරාර්ය සත්‍ය දේශනාකොට ජාතක කථාව නිමවා වදාළ සේක. සත්‍ය දේශනාවගේ කෙළවර අඹුසැමි යුවල සෝවාන් ඵලයෙහි පිහිටියාහුය. එකල අඹුසැමි යුවල මේ අඹුසැමි යුවලම වූහ. පණ්ඩිත ඇමතියා වනාහි මම ම වූවෙමි යි වදාළ සේක.
**යස්සෙ තෙ චතුරො ධම්මා** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් දෙව්දත් තෙරුන් වහන්සේ අරබයා දේශනා කළ සේක.
වානරේන්‍ද්‍රය! වාක් සත්‍යය ද, පරීක්‍ෂා ඤාණය ද, ධෛර්යය ද, ත්‍යාගය ද යන මේ ධර්මයෝ සතර දෙන තට මෙන් යම් පුද්ගලයෙකුට විද්‍යමාන වෙත්ද හෙතෙම සතුරා ඉක්මවා පවතී.
වාක් සත්‍යයද, පරීක්‍ෂා ඥානයද, ධෛර්යයද, ත්‍යාගයද යන මේ අති සුන්දර වූ මේ ගුණයෝ යමෙක් හට විද්‍යමාන නොවෙත්ද හෙතෙමේ සතුරා ඉක්මවා නොපවතී.
එහි, **ගුණා පරම භද්දකා** යනු රාශියක් යන අර්ථයෙන් පිණ්ඩයක් යන අර්ථයෙන් මේ අති සුන්දර වූ ගුණ සතර යමෙකුට නැද්ද ඔහු සතුරා ඉක්මවන්නට නොහැකි වෙයි. මෙහි ඉතිරි සියල්ල යට (මුලින්) කුම්භීල ජාතකයෙහි කියන ලද ක්‍රමය සමග ගළපා ගතයුතුය.
**අත්‍ථි මෙ පුරිසො දෙව** යන මේ දේශනාව බුදුරජාණන් වහන්සේ දෙව්රම් වෙහෙරෙහි වැඩවාසය කරන සේක් කොසොල් රජතුමා අරබයා වදාළ සේක. ඒ රජුට බොහෝ උපකාර කරන එක් ඇමතියෙක් අන්තඃපුරය දූෂණය කළේය. රජතුමා තමන්ට උපකාර කරන්නා බව දැනගෙනත්, ඉවසා බුදුරජාණන් වහන්සේට දන්වා සිටියේය. එවිට බුදුරජාණන් වහන්සේ මහරජතුමනි! පෙර රජවරු පවා මෙසේ ඉවසූහයි වදාරා ඔහු විසින් ඉල්ලන ලද්දාහු අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී ඒ රජුගේ එක් ඇමතියෙක් අන්තඃපුරය දූෂණය කළේය. ඇමතියාගේ සේවකයෙක්ද ඇමති නිවස ද දූෂණය කළේය. හෙතෙම ඔහුගේ අපරාධ ඉවසිය නොහැකි වන්නේ රජු සමීපයට ගොස් දේවයන් වහන්ස! මගේ එක් උපස්ථායකයෙක් සියලු කටයුතු කරන්නේ වෙයි. ඔහු මගේ ගෙයි දූෂණය කළේය. ඔහුට කුමක් කරන්නට වටීදැයි විමසමින්
යන පළමු ගාථාව කීවේය.
“දේවයනි! මාගේ හැම කටයුත්තකම යෙදුණු පුරුෂයෙක් ඇත. ඔහුගේද එක් අපරාධයක් ඇත. ඒ අපරාධයෙහිලා ඔබ කුමක් සිතන්නෙහිද? (කවර නම් දඬුවමක් අනුමත කරන්නෙහිද?)
එහි, **තස්ස චෙතො පරාධත්‍ථි** යනු ඒ පුරුෂයාගේද එක් අපරාධයක් ඇත. **තත්‍ථ ත්‍වං කින්ති මඤ්ඤසි** යනු එහි ඒ පුරුෂයාගේ අපරාධයට නුඹ කුමක් කළ යුතුයයි ඔබවහන්සේ සිතන්නෙහිද? යම්සේ ඔබවහන්සේට සිතක් උපදීද එයට සුදුසු දඬුවමක් මොහුට පනවන්නැයි දක්වයි.
ඒ අසා රජතුමා,
යන දෙවන ගාථාව කීවේය.
අපගේද මෙබඳු පුරුෂයෙක් ඇත. (හේ) මෙතන්හි ඇත. සකල ගුණාංගයන්ගෙන් සැදුණු පුද්ගලයෝ දුර්ලභයහ. (එබැවින් මෙබඳු අවස්ථාවන්හිදී) අපට ඉවසීම අභිමතයි. (සුදුසුයි)
එහි, **අම්හාකම්පි** රජවරුන් ලෙස සිටියත් අපගේද (අපටත්). **එදිසො** මෙබඳු බොහෝ උපකාර ඇති, නිවස දූෂණය කරන පුරුෂයෙක් ඇත. ඔහුද **ඉධ විජ්ජති** දැනුත් මෙහිම සිටී. අපි රජවරුන් ලෙස සිටියත් බොහෝ උපකාර ඇති බව සලකා ඉවසමු. රජෙකු නොවීත් ඔබට ඉවසීම භාරය. **අංග සම්පන්නො** සියලු ගුණ කොටස්වලින් යුක්ත පුරුෂයෙක් නම්. **දුල්ලභො** දුර්ලභය. ඒ කාරණයෙන්. **අස්මාකං** අපට මෙබඳු තැන්වලදී ඉවසීම ම. **රුච්චති ඉති** රුචි වෙයි යනුයි.
ඇමතියා රජතුමා විසින් කියන ලද්දේ තමන් සඳහාම බව දැන එතැන් පටන් අන්තඃපුරය (අන්තඃපුරයේ ස්ත්‍රීන්) දූෂණය කරන්නට අසමත් විය. ඔහුගේ ඒ සේවකයාද රජතුමාට කී බැව් දැන එතැන් පටන් ඒ ක්‍රියාව (ඇමති බිරිඳ දූෂණය) කරන්නට අසමත් විය.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල මම ම බරණැස් රජ වූයෙමි. ඒ ඇමතියාද රජතුමා විසින් බුදුරජාණන් වහන්සේට කියන ලද බව දැන එතැන් පටන් ඒ ක්‍රියාව කරන්නට නොහැකි විය.
**කාලෙ නික්ඛමණාසාධු** යන මේ දේශනාව බුදුරජාණන් වහන්සේ ජේතවනාරාමයෙහි වැඩ වෙසෙනා සමයෙහි කොසොල් මහරජතුමා මුල් කරගෙන වදාළ සේක. කොසොල් රජතුමා පසල් දනව්වක් සංසිඳවීම සඳහා නොකල්හි නික්මුණේය. (වත්මන්) කථා පුවත යට (මුලින්) කියන ලද ක්‍රමයට සමානය.
බුදුරජාණන් වහන්සේ අතීත කථාව ගෙනහැර දක්වා වදාළ සේක. මහරජ! යටගිය දවස බරණැස් රජතුමා නොකල්හි නික්මී උයනෙහි කඳවුරු පිහිටවීය. එකල එක් බකමුහුණු පක්‍ෂියෙක් උණ ලැහැබකට පිවිස සැඟවුනේය. කවුඩු පිරිසක් අවුත් ඉන් නික්මෙනවිටම ඌ අල්ලා ගන්නෙමුයි වට කළේය. බකමූණා හිරු බැස යාම ගැන නොසලකාම කල් ඇතිව නික්මී පලායාමට පටන් ගත්තේය. ඉක්බිති කවුඩෝ ඌ වටකරගෙන හොටවලින් අනිමින් බිම හෙළූහ. රජතුමා බෝසතාණන් වහන්සේ අමතා පඬිතුමනි! මේ කවුඩන් බකමූණා බිම හෙළුවේ ඇයිදැයි විචාළේය. බෝසතාණන් වහන්සේ, මහරජ! නොකල්හි සිය වාසස්ථානයෙන් නික්මෙන්නේ මෙබඳු දුක් ලබන්නේමය. ඒ නිසා නොකල්හි තමන් වසන තැනින් නික්මෙන්නට නොවටීයයි මේ කාරණය ප්‍රකාශ කරන
යන මේ ගාථා දෙක කීහ.
සුදුසු කාලයෙහි නික්මීම නොහොත් පරාක්‍රමය යහපත් වේ. අකාලෙහි වාසස්ථානයෙන් නික්මීම නොහොත් පරාක්‍රමය යහපත් නොවේ. අකාලයෙහි නික්ම නොහොත් වීර්යය කොට කිසි දියුණුවක් නොබබළයි නොහොත් නොලබයි. නොකල්හි නික්මුණු බකමූණා නැසූ කපුටු සේනාව මෙන් (නොකල්හි) හුදකලා වූවහු (වීර්ය කළද) බොහෝදෙනා වටකොට විනාශයට පමුණුවන්නාහ.
පැරණි පඬිවරුන් ව්‍යවස්ථාකොට තබන ලද විධි විධාන දන්නා වූ (විධාන ක්‍රම දන්නා වූ) අන්‍යයන්ගේ සිදුරු දන්නා වූ නුවණ ඇත්තා සියලු සතුරන් වසඟකොට නුවණැති බකමුහුණා මෙන් සුවපත් වූයේ වන්නේයි.
එහි, **කාලෙ නික්ඛමණා සාධූ** යනු මහරජතුමනි! නික්මීම නම් පිටතට යාම හෝ වීර්ය කිරීම හෝ සුදුසු කාලයේ යහපත්ය. **නාකාලෙ සාධු නික්ඛමො** යනු නොකල්හි වීර්ය කිරීම හෝ යහපත් නොවේ. **අකාලෙනහී** යනු මුල් සතර හතරවන පේළියද යොදා මෙසේ අර්ථ දතයුතුයි. තමන් වාසය කරන ස්ථානයෙන් පුරුෂයා නොකල්හි නික්ම හෝ, **න කිඤ්චි අත්‍ථං ජොතෙති** තමන්ට ස්වල්පමාත්‍ර වූද අභිවෘද්ධියක් ඇතිකරගන්නට නොහැකි වෙයි. ඉක්බිති, **එකකම්පි බහූජනො** බොහෝ වූ ඒ සතුරු ජනයා නොකල්හි නික්මෙන හෝ උත්සාහ කරන හුදකලා වූ ඔහුට පහරදී මහා විනාශයකට පමුණුවත්. මේ එහි උපමාවයි. **ධංකසෙනාව කොසියං** යම්සේ මේ කපුටු රැළ නොකල්හි නික්මෙන උත්සාහ කරන මේ බකමුහුණාට හොටවලින් අනිත්ද, මහා විනාශයකට හෙළත්ද එසේය. ඒ නිසා තිරිසන් සතුන් මුල්කොට ඇති කිසිවෙකු විසින් නොකල්හි තමන්ගේ වාසස්ථානයෙන් නොනික්මිය යුතුයි. උත්සාහද නොකළ යුතුයි.
දෙවන ගාථාවෙහි, **ධීරො** යනු නුවණ ඇත්තා, **විධි** යනු පැරණි නුවණ ඇත්තන් විසින් පිහිටුවන ලද නියමයන්, **විධානං** යනු කොටසක් හෝ නියම කිරීමක් හෝ, **විවරන්තගූ** යනු සිදුරක් (වරදින තැනක්) අනුව යමින් (එය) දැනගන්නා තැනැත්තා **සබ්බාමිත්තෙ** යනු සියලු සතුරන් **වසී කත්‍වා** යනු තමන්ගේ වසඟයෙහි තබාගෙන, **කොසියොව** යනු මේ මෝඩ බකමූණා මෙන් නොව නුවණ ඇති වෙනත් බකමූණෙකු මෙන් මේ අදහස කියන ලදි. යම්කිසි පණ්ඩිතයෙක් මේ කාලයෙහි නික්මිය යුතුය. උත්සාහ කළ යුතුය. මේ කාලයෙහි නොනික්මිය යුතුය. උත්සාහ නොකළ යුතුයයි පැරණි පඬිවරුන් විසින් තබා ඇති ප්‍රවේණි සංඛ්‍යාත විධි (නියමයන් සම්ප්‍රදාය) හෝ කොට්ඨාස සංඛ්‍යාත විධානයන් හෝ ඒ විධාන පිළිබඳ නියම කිරීමක් ඒ අනුව පැවතීමක් දනියිද හෙතෙම විධිවිධානඥයෙකි. හෙතෙම තම සතුරන්ගේ දුර්වලකමක් දැක රාත්‍රිය නමැති තමාට අයත් කාලයෙහි නික්ම උත්සාහකොට ඒ ඒ තැන නිදා සිටින කපුටන්ගේ හිස් සිඳිමින් ඒ සියලු සතුරන් වසඟකොට **සුඛී සියා** සුවපත් වන්නේය. මෙසේ නුවණැත්තා නියම කාලයෙහි නික්ම උත්සාහ කොට තමාගේ සතුරන් වසඟකොට සැප ඇත්තෙක් දුක් නැත්තෙක් වන්නේය. රජතුමා බෝධිසත්ත්වයන් වහන්සේගේ වචනය අසා (යුද්ධයට නොගොස්) නැවතුනේය.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල රජතුමා ආනන්දයි. නුවණ ඇති ඇමතියා මම ම වූයෙමි යි වදාළ සේක.
**සූරො සූරෙන සංගම්ම** යන මේ දේශනාව බුදුරජාණන් වහන්සේ ජේතවනාරාමයේ වැඩවාසය කරන සේක් එක්තරා භික්‍ෂුවක අරබයා වදාළ සේක. එකල ජේතවනාරාමයේ සිට ගව්වක් හා අඩ යොදුනක් (ගව් 3ක්) පමණ ඈතින් එක් නියම්ගමක් ඇත. එහි බොහෝ සලාක බත් (තැන්පත් ලැබුණු භික්‍ෂූන්ට දෙන දානය) ඇත. ප්‍රශ්න අසන එක්තරා කොට මිනිසෙක් වාසය කරයි. ඔහු සලාක බත පිළිගැනීමට හා පක්ඛික බත හෙවත් පක්‍ෂයකට අයත් (පක්ෂයකට මාස භාගයයි. දින 15 යි. එයින් 5, 8, 14, 15 යන දිනවලදී දෙන) බත පිළිගැනීමට වැඩම කළ නවක භික්‍ෂූන්ගෙන්ද සාමණේර හිමිවරුන්ගෙන්ද කවුරු (කැවිලි) කත්ද කවුරු බොත්ද කවුරු (බත් ආදිය) අනුභව කරත්ද යනුවෙන් ප්‍රශ්න අසා පිළිතුරු දීමට නොහැකි වූ අය ලජ්ජාවට පත් කළේය. ඒ භික්‍ෂු-සාමණේර හිමිවරු ඔහුට බියෙන් සලාක බත් හෝ පක්ඛිත බත් හෝ ලබාගැනීමට ඒ ගමනට නොයත්. ඉක්බිති එක් දිනක් එක් භික්‍ෂුවක් සලාක බෙදන තැනට ගොස් ස්වාමීනි! අසවල් ගමෙහි සලාක බත් හෝ පක්ඛිත බත් හෝ පක්ඛිත බත් හෝ ඇද්දැයි විමසා ඇවැත්නි! ඇත. එහෙත් එහි එක් කොර මිනිසෙක් ප්‍රශ්න අසයි. උත්තර දීමට නොහැකි වූ අයට අක්‍රොස කරයි. අපහාස කරයි. ඒ නිසා ඔහුට බියෙන් කිසිවෙකු එහි යන්නට නොහැකි වෙතියි කී කල්හි, ස්වාමීනි එහි බත මට පවරනු මැනවි. මම ඔහු සමනය කොට එතැන් පටන් ඔබවහන්සේලා දැක පලායන කෙනෙකු බවට පත්කරන්නෙමියි කීය. භික්‍ෂූහු යහපතැයි පිළිගෙන ඔහුට එහි සලාක බත පැවරූහ.
ඒ භික්‍ෂූන් වහන්සේ එහි වැඩමවා ගම් දොරටුවේදී (ගමට ඇතුල්වන තැනදී) සිවුරු පෙරවූ සේක. උන්වහන්සේ දැක ප්‍රශ්න අසන්නා නපුරු බැටළුවෙකු මෙන් වේගයෙන් ළඟට අවුත්, ශ්‍රමණයන් වහන්ස! මගේ ප්‍රශ්නයට පිළිතුරු දෙන්නැයි කීවේය. උපාසකයෙනි! ගමෙහි ඇවිද කැඳ බත් ලබාගෙන ආසන ශාලාවට එන තෙක් මට අවකාශ දෙන්නයි කීහ. ඔහු කැඳ ලබාගෙන ආසන ශාලාවට පැමිණි භික්‍ෂුවට එසේම කීවේය. ඒ භික්‍ෂූන් වහන්සේද ඔහුට මට කැඳ වළඳන තෙක් ඉඩ දෙන්න, ආසන ශාලාව අමදින තෙක් ඉඩ දෙන්න, සලාක බත ලබාගෙන එනතෙක් ඉඩ දෙන්නැයි කියා සලාක ගෙනවුත් ඔහු ලවාම පාත්‍රය ගෙන්වාගෙන, එව නුඹේ ප්‍රශ්නවලට උත්තර දෙන්නෙමියි ගමින් බැහැරට කැඳවාගෙන අවුත් සිවුර ඒකාංශ කරගෙන ඔහුගේ අතින් පාත්‍රය ගෙන සිටි සේක. එහිදීද ඔහු ඒ භික්‍ෂුවට ශ්‍රමණය! මගේ ප්‍රශ්නයට උත්තර කියන්නැයි කීවේය. ඉක්බිති ඔහුට ඔබේ ප්‍රශ්නයට පිළිතුරු කියන්නෙමියි එක් පහරින්ම බිම හෙලා ඇට පොඩිකරමින් තලා මුඛයෙහි අශූචි දමා මෙතැන් පටන් මේ ගමට වඩින කිසිම භික්‍ෂුවකගෙන් ප්‍රශ්න ඇසුවොත් (තට කරන දේ) දැන ගන්නෙමියි තර්ජනය කොට ගිය සේක. ඔහු එතැන් පටන් භික්‍ෂූන් දුටුවිටම පලා යයි. පසුකලෙක ඒ භික්‍ෂුවගේ ක්‍රියාව භික්‍ෂු සංඝයා අතර ප්‍රකට විය. ඉක්බිති එක්දිනක් සම්සභාවෙහිදී ඇවැත්නි! අසවල් භික්‍ෂුව වනාහි ප්‍රශ්න අසා භික්‍ෂූන් පීඩාවට පත්කළ කොටාගේ මුඛයෙහි අසූචි දමා ගියේයයි කථාවක් මතුකළහ. බුදුරජාණන් වහන්සේ එහි වැඩමවා මහණෙනි! කවර කථාවකින් යුක්තව මෙහි දැන් සිටියාහුදැයි විචාරා, මෙනම් කථාවෙන් යයි කී කල්හි මහණෙනි! ඒ භික්‍ෂුව ඔහුට අසූචිවලින් හිරිහැර කළේ දැන් පමණක් නොවේ. පෙරත් හිරිහැර කළේයයි වදාරා අතීත කථාව ගෙනහැර දැක්වූ සේක.
යටගිය දවස අංග මගධ වාසීහු ඔවුනොවුන්ගේ රටට යන්නාහු එක් දිනක් දෙරටේ සීමාවෙහි (මායිමේ) එක් විලක් නිසා වාසයකොට සුරා පානය කොට, මස් මාලු අනුභව කොට උදෙන්ම වාහන (කරත්ත) යොදාගෙන ගියාහුය. ඔවුන් ගියකල්හි එක් අසූචි කන පණුවෙක් අසූචි ගඳට අවුත් මගීන් විසින් සුරාපානය කළ ස්ථානයේ ඉවත දමන ලද සුරාව දැක පැන් පිපාස නිසා පානයකොට මත් වී අසූචි පිඩක් මත නැංගේය. තෙත අසූචි පිඩ මත නැංගවිට ටිකක් ඇලවිය. ඒ පණුවා මාව දරා සිටීමට පොළොව අසමත් යයි කෑගැසුවේය. ඒ අවස්ථාවේදී මද වෑහෙන ඇතෙක් ඒ ප්‍රදේශයට පැමිණ අසූචි ගඳ ආඝ්‍රාණය වී පිළිකුල් කරමින් ආපසු හැරුණේය. පණුවා ඒ දැක මොහු මා දැක බියෙන් පලා යන්නේ යයි හැඟීමෙන් මා විසින් මොහු සමග යුද්ධ කරන්නට වටින්නේ යයි ඇතා කැඳවමින්
යන පළමු ගාථාව කීවේය.
සූරතාවයෙන් යුක්ත වූ වික්‍රම ස්වභාව ඇති පහර දෙන්නා වූ පුරුෂයා සමග ශූර පුරුෂ තෙමේ එක් තැනකට පැමිණ (ඔවුනොවුන් සටන් නොකොට කුමට යේද?) ඇත්රජුනි! මෙහි එන්න. නවතින්න. කුමට බිය වූයේ පලායෙයිද? මගේද, නුඹේද වික්‍රමය අඟුමගධ දෙරට වැස්සෝ බලත්වා!
එහි අර්ථය නුඹ, **සූරො** සූර වූයේ **සූරෙන සද්ධිං** සූර වූ මා සමග එක්ව, වීර්යයෙන් වික්‍රමයෙන් **වික්කන්තෙන** පහරදීමට සමත් බැවින් **පහාරිනා** කුමක් නිසා යුද නොකරම යන්නෙහිද? එක පහරක් හෝ දිය නොවේද? ඒ නිසා එහි **නාග නිවත්තස්සු** ඇතුනි! එන්න, නවතින්න, මෙපමණකින්ම මරණ බියෙන් තැති ගත්තේ වී **කින්නු භීතො පලායසි** කිම? බියෙන් පලා යන්නෙහිද? **පස්සන්තු අංගමගධා මම තුය්හඤ්ච වික්කමං** අංග මගධ දෙකේම අය අපගේ පරාක්‍රමය බලත්වායි,
ඒ ඇතා කන් දී පණුවාගේ වචන අසා නැවතී ඌ ළඟ ගොස් ඌට දොස් කියමින්,
යන දෙවන ගාථාව කීවේය.
“නුඹ පාදයෙන් නොමරමි. දළවලින්ද නොමරමි. සොඬිනුත් නොමරමි. අසූචියෙන්ම තා මරමි. අසූචියෙන් අසූචිය නසනු ලැබේවා.”
එහි අර්ථය නුඹ පා ආදියෙන් නොමරමි. නුඹට සුදුසු අසූචිවලින් නුඹ මරන්නෙමි යනුයි.
මෙසේද කියා කුණු අසූචි පණුවා අසූචියෙන්ම මරනු ලැබේවායි කියා පණුවා මත මහත් වසුරුපිඩක් හෙලා මුත්‍රා විසුරුවා ඌ එහිම මරණයට පත් කොට කුංචනාද පවත්වමින් කැලයටම පිවිසියේය.
බුදුරජාණන් වහ්නසේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එදා අසූචි පණුවා කොරා විය. ඇතා ඒ භික්‍ෂුවයි. ඒ කරුණ ප්‍රත්‍යක්‍ෂ වශයෙන් දැක ඒ වනලැහැබෙහි නැවතී සිටි දෙවියා වනාහි මම ම වූවෙමි යි වදාළ සේක.
**තයො ගිරිං** යන මේ දේශනාව බුදුරජාණන් වහන්සේ දෙව්රම් වෙහෙරෙහි වැඩවාසය කරන සේක් ‘කාමනීත’ නම් බමුණා අරබයා වදාළ සේක. වර්තමාන කථා වස්තුවත් අතීත කථා වස්තුවත් දොළොස්වන නිපාතයෙහි කාම ජාතකයෙහි මතු සඳහන් වන්නේය. ඒ රාජපුත්‍රයන් දෙදෙනා අතුරෙන් වැඩිමහලු පුතා අවුත් බරණැස් නුවර රජවිය. කණිටු පුත්‍රයා යුවරජ විය. ඔවුන් අතුරෙන් රජතුමා වස්තුකාම ක්ලේශ කාමයන්හි තෘප්තියට පත් නොවූයේ ධනයට ලොල් විය. එකල්හි බෝසතාණන් වහන්සේ සක්දෙව් රජවී දඹදිව දෙස බලන්නේ ඒ රජතුමා දෙපරිදි වූ කාමයන්හිම අතෘප්තිමත් බව දැන, මේ රජුට නිග්‍රහ කොට ලජ්ජාවට පමුණුවන්නෙමියි බමුණු මානව වේශයෙන් අවුත් රජතුමා බැහැදුටුවේය. රජතුමාද මානවය! කුමක් සඳහා ආවේදැයි කී කල්හි මහරජතුමනි! මම ආරක්‍ෂා සහිත වූ ආහාර සුලබ වූ බොහෝ ඇත්, අස්, රිය, පාබල සේනා ඇති රන්, රුවන් අලංකාරයෙන් පිරුණු නගර තුනක් දුටුවෙමි. සුළු බලයකින් ඒ නගර අල්ලාගත හැකිය. ඒවා ලබාදීම සඳහා මම පැමිණියෙමියි කීය. කවදා යමුද? මානවකයයි කී කල්හි, මහරජතුමනි! හෙට යමුයි කීය. එසේනම් යව. උදෙන්ම එන්නැයි කීවේය. යහපත මහරජතුමනි! වහා බලසෙනඟ සූදානම් කරවයි කියා ශක්‍රයා සිය භවනටම ගියේය.
රජතුමා දෙවන දවසේ බෙර හසුරුවා බලසෙනඟ රැස්කරවා ඇමතියන් කැඳවා, ඊයේ එක් බමුණු තරුණයෙක් උතුරු පඤ්චාල නුවර, ඉඳිපත් නුවර, කෙකය යන මේ නගර තුනෙහි රාජ්‍යය ගෙන දෙන්නෙමියි කීවේය. ඒ තරුණයා සමග ගොස් නගර තුනෙහි රාජ්‍යය ගන්නෙමු. වහාම ඔහුව කැඳවන්නයි කීවේය. දේවයන් වහන්ස! ඔහුට කොතැනක නිවසක් දෙවන ලද්දේදැයි ඇසූහ. මවිසින් ඔහුට වාසයට ගෙයක් නොදෙවන ලදි. ආහාර සඳහා වියදම් දුන්නේද එයද නොදෙන ලදි. එසේනම් ඔහුව කොතැනක සිටීදැයි සොයන්නෙමුදැයි ඇසූහ. නුවර වීථිවල බලවයි කීවේය. ඔවුහු සොයමින් නොදැක, නුදුටුවෙමු මහරජතුමනියි කීහ. ඔහු නොදකින රජතුමාට මෙසේ මහත් සම්පත්තියකින් පිරිහුණෙමියි මහත් ශෝකයක් උපන්නේය. හදවත උණුසුම් විය. හදවතෙහි ලේ කුපිත විය. ලේ අතීසාරය ඇතිවිය. වෛද්‍යවරු පිළියම් කිරීමට නොහැකි වූහ.
එයින් දින තුනහතරකට පසු සක්දෙවිඳු ආවර්ජනා කරමින් ඔහුගේ ඒ රෝගය දැන ඔහුට බෙහෙත් කරන්නෙමියි බමුණු වෙසින් අවුත් දොරටුවෙහි සිට වෛද්‍ය බමුණෙක් නුඹවහන්සේට බෙහෙත් කිරීමට ආවේයයි දැනුම් දෙවීය. රජතුමා ඒ අසා ලොකු ලොකු රාජ වෛද්‍යවරුන්ට පවා මට බෙහෙත් කළ නොහැකි වූහ. ඔහුට මගවියදම් දෙවා පිටත් කරවයි කීවේය. ශක්‍රයා ඒ අසා මට සංග්‍රහ හෝ මගවියදම්වලින් ප්‍රයෝජනයක් නැත. වෙදකමට ලැබෙන ලාභයවත් නොගන්නෙමි. ඔහුට පිළියම් කරන්නෙමි. රජතුමා මට පෙන්වනු මැනවැයි කීවේය. රජතුමා ඒ අසා එසේනම් එවයි කීවේය. ශක්‍රයා පිවිස ජයපතා එකත්පසෙක සිටියේය. රජතුමා, නුඹ මට බෙහෙත් කරන්නෙහිදැයි ඇසීය. එසේය දේවයන් වහන්සයි කීය. එසේනම් පිළියම් කරවයි කීය. යහපති මහරජතුමනි! ආබාධයේ ලක්‍ෂණ මට කියනු මැනව. කුමන කරුණක් නිසා රෝගය හටගත්තේද? කන ලද බොන ලද කුමකින් උපන්නේද? නැතිනම් දුටු දෙයකින් ඇසූ දෙයකින්දැයි ඇසීය. දරුව! මගේ රෝගය යම්කිසිවක් ඇසීමෙන් උපන්නකියි කීය. ඒ ඇසූ දෙය කුමක්දැයි ඇසීය. දරුව! එක් තරුණයෙක් අවුත් මට නගර තුනක රාජ්‍යයන් රැගෙන දෙන්නෙමියි කීවේය. මම ඔහුට නැවතීමට තැනක් හෝ කෑම වියදම් හෝ නොදෙව්වෙමි. ඒ නිසා ඔහු මා කෙරෙහි කිපී අන් රජ කෙනෙකු සමීපයට ගියේ වන්නේය. ඉක්බිති මම මෙසේ මහත් සම්පත්තියකින් පිරිහුනෙමියි සිතන මට මෙම රෝගය උපන්නේය. ඉදින් ඒ කාම සිතුවිල්ල නිසා උපන් මගේ රෝගයට පිළියම් කරන්නට හැකිවෙහි නම් කරවයි ඒ කාරණය ප්‍රකාශ කරමින්
යන පළමු ගාථාව කීවේය.
“බමුණානෙනි! උත්තර පඤ්චාලය ද කුරු රටද කෙකක නම් රටද යන මේ රාජ්‍ය තුනේ අන්තරයද පතමි. බරණැස් රාජ්‍යයට වඩා වැඩියමක් පතමි. බමුණ! කාමයෙන් පීඩාවට පත්ව සිටින මට පිළියම් කරව.”
එහි, **තයොගිරිං** යනු ගිරි තුනයි. නැතහොත් “තයොගිරි” යන්නම පාඨයයි. මෙය සුදර්ශන ගිරියේ ද්වාරයයි ප්‍රකාශ කරයි. මෙහි සුදර්ශන දිව්‍ය නගරය යුදකොට ගැනීම දුෂ්කර නිසාද සෙලවීමට අපහසු නිසාද සුදර්ශන ගිරියයි යම්සේ කියන ලදද මෙසේ මෙහිදීද නගර තුන ‘තයො ගිරි’ නමින් අදහස් කරන ලදි. නගර තුන ද ඒ නගර අතර රටවල් තුනද කැමති වෙමි යනු මෙය මෙහි අර්ථයයි. **පඤ්චාලා කුරයො කෙකයෙච** යනු මේ ඒ රටවල්වල නම්ය. එයින් පඤ්චාලය යනු උත්තර පඤ්චාල දේශයයි. එහි කම්පිල්ල නම් නගරයකි. කුරයෝ යනු කුරු රටයි. එහි ඉදිපත් නම් නගරයකි. කෙකයෙ යනු ප්‍රථමා විභක්ති අර්ථයෙහි දුතියා විභක්ති වචනයයි. එයින් කේකය රට දක්වයි. එහි කේකය රාජධානියම නගරයයි. තත්තුතකරිං යනු මම මෙයින් ලබන ලද බරණැස් රාජ්‍යයට වඩා මත්තෙහි වූ රාජ්‍යයන් තුනක්, **කාමයාමි** කැමතිවෙමි. **තිකිච්ඡං මං බ්‍රාහ්මණ කාමනීතං** බමුණ! මෙසේ මේ වස්තු කාමයෙන්ද ක්ලේශ කාමයෙන්ද (පීඩාවට) පමුණුවන ලද, නසන ලද මට හැකිනම් පිළියම් කරව.
ඉක්බිති ඔහුට ශක්‍රයා මහරජ! නුඹව මුල් බෙහෙත් ඖෂධ ආදියෙන් සුවකළ නොහැකිය. ඤාණ නමැති බෙහෙතින්ම පිළියම් කළ යුතුයයි කියා
යන දෙවන ගාථාව කීය.
“කළු සර්පයන් විසින් දෂ්ට කරන ලද්දහුට සමහරෙක් පිළියම් කෙරෙති. පඬිවරු අමනුෂ්‍යයන් විසින් මඩනා ලද්දහුට පිළියම් කෙරෙති. කාමයෙන් හානියට පමුණුවන ලද්දහුට කිසිවෙක් පිළියම් නොකරති. (ඒ එසේමයි) කුසල් නොකොට අකුසල්හි පිහිටියා හට පිළියම් කවරේද?”
එහි **කණ්හාහිදට්ඨස්ස කරොන්ති** හෙකෙ යනු ඇතැම් වෛද්‍යවරු ඝෝර විෂ ඇති කළු සර්පයකු විසින් දෂ්ට කරන ලද තැනැත්තාට මන්ත්‍රවලින් මෙන්ම ඖෂධවලින්ද පිළියම් කරති. **අමනුස්සවද්ධස්ස කරොන්ති පණ්ඩිතා** යනු භූත වෛද්‍ය අනිත් පඬිවරු භූත, යක්‍ෂ ආදී අමනුෂ්‍යයන් විසින් හිංසාවට පැමිණවූ වධයට පැමිණවූ මැඩගන්නා වූ ගන්නා ලද්දා වූ තැනැත්තාට බලිකර්ම, (මන්ත්‍ර, පිරිත් ආදියෙන්) ආරක්ෂා කිරීම, ඖෂධ යෙදීම ආදියෙන් පිළියම් කරත්. **න කාමනීතස්ස කරොති කොචි** යනු කාමයන්ගෙන් හානියට පමුණුවන ලද කාමයම වශී වූ පුද්ගලයාට පණ්ඩිතයන් හැර අන් කිසිවෙක් පිළියම් නොකරයි. කළත් කරන්නට සමත් කෙනෙක් නම් නැත. කරුණු මොනවාද? **ඔක්කන්ත සුක්කන්ත හි කා තිකිච්ඡා** යනු ශුක්ල (සුදු) ධර්මයට බැසගත් කුශල ධර්මයට බැසගත් තැනැත්තාගේ සීමාව ඉක්මවන්නා වූ අකුශල ධර්මයෙහි පිහිටියා වූ පුද්ගලයාට මන්ත්‍ර, ඖෂධ ආදියෙන් කවර පිළියම් කිරීමක්ද? මේ බාලයා (දුර්ජන පුද්ගලයා) ඖෂධවලින් පිළියම් කරන්නට නොහැක්කේය.
මෙසේ ඔහුට මහසත් තෙමේ මේ කාරණය දක්වා තවදුරටත් මෙසේ කීවේය. මහරජතුමනි! ඉදින් නුඹ ඒ රාජ්‍ය තුන ලබන්නේ නම් මේ නගර සතරේ රාජ්‍යය කරමින් එකවරම සාටක යුගල සතරක් අඳින්නෙහිද? රන්බඳුන් සතරක අනුභව කරන්නෙහිද? සිරියහන් සතරක නිදන්නෙහිද? මහරජතුමනි! තෘෂ්ණා වසඟයෙකු වීමට නම් නො වටියි. (මේ සියලු) විපත්වලට මුල මේ තෘෂ්ණාවයි. යමෙක් එය (තෘෂ්ණාව) වැඩිදියුණු කරයිද ඒ පුද්ගලයා අටමහා නිරයටද සොළොස් ඔසුපත් නිරයවලටද නොයෙක් ආකාර ප්‍රභේද ඇති සෙසු අපායවලටද හෙළයි. මෙසේ නරකාදී බියෙන් රජතුමා බියගන්වා මහා සත්ත්වයන් වහන්සේ ධර්මදේශනා කළ සේක. රජතුමා ද ඔහුගේ ධර්මය අසා පහවූ ශෝක ඇත්තේ වී එකෙණෙහිම නිරෝගී භාවයට පැමිණියේය. ශක්‍රයා ද ඔහුට අවවාද දී සීලයෙහි පිිහිටුවා දෙව්ලොවටම ගියේය. ඒ රජතුමාද එතැන් පටන් දානාදී පිංකොට කම් වූ පරිද්දෙන් මියපරළොව ගියේය.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල රජතුමා කාමනීත බමුණා විය. ශක්‍රයා වනාහි මම ම වූවෙමි යි වදාළ සේක.
**ගජග්ගමෙඝෙහි** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් ‘පලාසී’ නම් පිරිවැජියා අරබයා වදාළ සේක. ඔහු වනාහි වාද කිරීම සඳහා මුළු දඹදිව පුරා ඇවිද කිසිම ප්‍රතිවාදියෙකු නොලැබ පිළිවෙලින් සැවැත්නුවරට ගොස් මා හා වාද කිරීමට සමත් කෙනෙකු ඇද්දැයි මිනිසුන්ගෙන් විචාළේය. මිනිස්සු, ඔබ වැනි දහසක් දෙනා සමග වුවද වාද කරන්නට සමත් වූ දෙපා ඇත්තවුන්ට අග්‍ර වූ මහාගෞතම වූ ධර්මයට අධිපති වූ පරවාද මඩින්නා වූ සර්වඥයන් වහන්සේ වැඩසිටිති. සියලු දඹදිව උපන්නා වූ පරවාද ඒ භාග්‍යවතුන් වහන්සේ ඉක්මවා යන්නට සමත් නොවේ. වෙරළට පැමිණ රළ බිඳෙන්නාක් මෙන් සියලු වාද උන්වහන්සේගේ පාමුවලට පැමිණ සුණු විසුණු වෙතියි බුදුගුණ කීවාහුය. පිරිවැජියා දැන් උන්වහන්සේ කොහිදැයි විචාරා, දෙව්රම් වෙහෙරේ යයි අසා දැන් උන්වහන්සේට වාදාරෝපනය කරන්නෙමියි මහජනයා පිරිවරන ලද්දේ දෙව්රම් වෙහෙරට යන්නේ, ජේත රාජ කුමාරයා විසින් නවකෝටියක් ධනය වියදම්කොට කරවන ලද ජේතවනාරාම දොර කොටුව දැක මේ ශ්‍රමණ භවත් ගෞතමයන් වහන්සේ වාසය කරන ප්‍රාසාදයදැයි විචාරා මේ දොරටුව ළඟ කොටුව යයි අසා දොර කොටුව මෙසේ නම් වාසය කරන ගෙය කෙසේ විය හැකිවන්නේ දැයි අසා කඳකිළිය ප්‍රමාණ කළ නොහැකි යයි කී කල්හි මෙබඳු වූ ශ්‍රමණයන් වහන්සේ කෙනෙකු සමග කවරෙක් වාද කරත්දැයි එතැනින්ම පලා ගියේය. මිනිස්සු ඝෝෂා කරන්නෝ වී ජේතවනාරාමයට පිවිස සිටිවිට බුදුරජාණන් වහන්සේ විසින් උපාසකවරුනි! අකාලේ ආවේ ඇයිදැයි විමසන ලද්දේ ඒ ප්‍රවෘත්තිය කීවාහුය. බුදුරජාණන් වහන්සේ උපාසකවරුනි! මොහු දැන් පමණක් නොව පෙරත් මගේ වාසස්ථානයෙහි දොරකොටුව දැක පලා ගියේයයි වදාරා ඔවුන් විසින් ඉල්ලන ලද්දාහු අතීත කතාව ගෙනහැර දැක්වූ සේක.
යටගිය දවස ගන්‍ධාර රටෙහි තක්සලා නුවරෙහි බෝධිසත්ත්වයන් වහන්සේ රාජ්‍යය කරවූ සේක. බරණැස් නුවර බඹදත් රජ තෙමේ රජකම් කරවීය. ඔහු තක්සලා නුවර ගන්නෙමියි මහත් බලසේනාවක් සමග ගොස් නගරයට නුදුරෙහි සිට මේ ක්‍රමයට ඇතුන් යවව්, අශ්වයන් මේ විදියට යවව්, රථ මෙසේ යවව්, පාබල හමුදාව මෙසේ යවව්, මෙසේ දුවගොස් ආයුධවලින් පහර දෙව්. මේ විදියට ඝන වැසි වලාවක් මෙන් ඊතල වර්ෂාවක් වස්සවව්යි කියමින් සේනාවට අණ දෙමින්
යන ගාථා දෙක කීවේය.
උතුම් ඇතුන් නමැති වළාකුලින්ද (මේඝයෙන් ද), අග්‍ර අශ්වයන් නැමති මල්මාලාවන්ගෙන්ද සර (ඊතල) නැමති වර්ෂාව ඇති රථ නමැති රළ පෙළින්ද කඩු මිටි ඇත්තා වූ වේගයෙන් හැසිර දැඩි පහර දෙන යෝධයන්ගෙන්ද තක්සලා නම් නගර හාත්පසින් වටකරන ලද්දේය.
නොයෙක් ආකාරයෙන් මහා නාද කරන්නා වූ තෙපි ඇතුන් සමග දුවව්, පනිව්. අද මහත් වූ ඝෝෂාවෙන් පවතීවා! ගොරවන්නා වූ (ගර්ජනා කරන්නා වූ) මේඝයාගේ මුඛයෙන් (වළාකුලින්) නික්මෙන විදුලියක් මෙන් දුවන්නාහු (දුවමින්) නුවර වහා වට කරව්.
එහි, **ගජග්ගමෙඝෙහි** යනු උතුම් වූ හස්තීන් (ඇතුන්) නමැති මේඝයෙන් (වළාකුලින්). කුඤ්චනාදයෙන් ගර්ජනා කරන මත් වූ උතුම් ඇතුන් නමැති වළාකුලින් යන අර්ථයයි. **භයග්ගමාලීහි** යනු උතුම් වූ අශ්වයන් නමැති මල්මාලාවන්ගෙන් උතුම් වූ සෛන්ධව අශ්වයන් නමැති මල්මාලාවලින් ගැවසීගත් අශ්ව බලඇණිවලින් යන අර්ථයයි. **රථූමිජානෙහි** යනු හටගත් රළ වේගයෙන් (උඩට මතුවන) සාගර ජලය මෙන් හටගත් (ඉදිරියට එන) රථ නමැති රළ සමූහයෙන්. රථ ඇණිවලින් (රථ හමුදා ඛණ්ඩවලින්) යන අර්ථයයි. **සරාභිවස්සහි** යනු ඝන වැහිවළාවක් මහවැසි වස්සන්නාක් මෙන් ඊවැසි (ඊතල නමැති වැසි) වස්සන්නා වූ ඒ රිය ඇණිවලින්. **ථරුග්ගහාවට්ට දළ්හකප්පහාරීහි** යනු (කඩු ආදී ආයුධවල) මිටවල් අල්ලා ගන්නා ලද පෙරළී දැඩි පහර දෙන ඔබිමොබ හැරී පෙරළී දැඩි සේ පහරදෙන (අතින්) ගන්නා ලද කඩුමිටි නමැති දඬුවලින් යුක්ත වූවන් විසින් පාබල හමුදා භටයන් විසින් යන අර්ථයයි. **පරිවාරිතා තක්කසිලා සමන්තනො** යනු යම්සේ මේ තක්ෂිලා නුවර පිරිවරන (වටකොට ගන්නා) ලද්දේද ඉතා ඉක්මණින් එසේ කරව් යන අර්ථයයි. (ඉක්මණින් තක්ෂිලා නුවර වටලව් යන්න කී සැටියි.)
**අභිධාවථා ච පතථා ච** යනු වේගයෙන් දුවව්, උඩපනිව්. **විවිධවිනදිතා ච දාතීහි** යනු උතුම් ඇතුන් සමග විවිධ ශබ්ද නගන්නෝ වව්. යෝධයන්ගේ හඬ, කෑගැසීම්, වාදනය කිරීම් ආදියෙන් නොයෙක් ශබ්ද ඝෝෂා ඇත්තෝ වව් යන අර්ථයයි. **වත්තනජ්ජතුමුලොඝොසො** යනු අද විශාල වූ මහත් වූ හෙණහඬ සමාන ඝෝෂාව. **යථා විජ්ජුතා ජලධරස්ස ගජ්ජතො** යනු ගොරවන වැහිවළාවෙන් නික්මෙන විදුලිය හැසිරෙන්නාක් මෙන් හැසිරෙමින් නුවර පිරිවරා රාජ්‍යය ගනිව් යයි කියයි.
මෙසේ ඒ රජතුමා ගර්ජනා කොට සේනාවට විධාන කොට නුවර දොරටුව සමීපයට ගොස් දොරකොටුව දැක මේ රජතුමා වසන ගෙයදැයි විමසා මේ නුවර දොරකොටුව යයි කී කල්හි නුවර දොරකොටුව මෙසේ නම්, රජුගේ මාලිගාව කෙබඳු වන්නේදැයි කියා, වෛජයන්ත ප්‍රාසාදය වැනි යයි අසා මෙබඳු යසස් ඇති රජු සමග යුද කරන්න නොහැකි වන්නෙමියි දොරටුකොටුවට දුටු පමණින්ම නැවතී බරණැසටම පලා ගියේය.
බුදුරජාණන් වහන්සේ මේ ධර්ම දේශනාව ගෙනහැර දක්වා, ජාතක කථාව නිමවා වදාළ සේක. එකල බරණැස් රජු පලාගිය පිරිවැජියා විය. තක්සලා නුවර රජු වනාහි මම ම වූයෙමි යි වදාළ සේක.
**ධජමං පරිමිතං** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් එක් පලාගිය පිරිවැජියෙකු අරබයා වදාළ සේක. මේ කථා වස්තුවෙහි ඒ පිරිවැජියා දෙව්රමට පිවිසියේය. ඒ අවස්ථාවෙහි බුදුරජාණන් වහන්සේ මහජනයා විසින් පිරිවරන ලද්දාහු සරසන ලද ධර්මාසනයෙහි වැඩසිටිමින් සිරියල් තලාවක සිංහනාද කරන සිංහ පොව්වෙකු මෙන් ධර්මදේශනා කරන සේක. පරිබ්‍රාජකයා දසබලධාරීන් වහන්සේගේ බ්‍රහ්මයෙකුගේ ශරීරයට සමාන වූ රූපශ්‍රීයක්ද, පුන්සඳ මඬලේ සෝභාවෙන් යුත් මුහුණද, රන් පටක් හා සමාන වූ නළල්තලයද දැක කවරෙක් මෙබඳු උත්තම පුරුෂයෙකු දිනන්නට සමත් වන්නේදැයි නැවතී පිරිස අතරට පිවිස පලා ගියේය. මහජනයා ඔහු ලුහුබැඳ නවත්වා බුදුරජාණන් වහන්සේට ඒ සිද්ධිය සැලකළහ. බුදුරජාණන් වහන්සේ ඒ පිරිවැජියා දැන් පමණක් නොව පෙරත් මගේ රන්වන් මුහුණ දැක පලා ගියේයයි වදාරා අතීත කථාව ගෙනහැර දැක්වූ සේක.**
යටගිය දවස බෝසතාණන් වහන්සේ බරණැස් නුවර රාජ්‍යය කරවීය. තක්සලා නුවර එක් ගන්ධාර රටවැසි රජ කෙනෙක් විය. ඔහු බරණැස් රාජ්‍යය ගන්නෙමියි සිව්රඟ සෙනඟ පිරිවරා අවුත්, නුවර වටකොට, නුවර දොරටුව ළඟ සිටියේ තමන්ගේ බල වාහන බලා, මෙතෙක් බල වාහන (පරදවා) දිනන්නට කවරෙකු හට හැකිවන්නේදැයි තමන්ගේ සේනාව වර්ණනා කොට
යන පළමු ගාථාව කීයේය.
“රථවල නගන ලද ධ්වජ අපමණය. මාගේ සේනාව කෙළවරක් නැත්තේය. මහමුහුද ඉක්මවා යාමට අසමත් කපුටා මෙන් සතුරන් විසින් මැඩලිය නොහැක්කේය. පර්වත සෙලවීමට අසමත් සුළඟ මෙන් මාගේ සේනාව තා විසිනුත් විනාශ කළ නොහැක්කේය. මම අද ඔබ වැනි අය විසින් මැඩලිය නොහැක්කෙම් වෙමි.”
එහි **ධජමපරිමිතං** යනු පළමුකොට මගේ රථවල ඇති මොණර පාදයෙහි (මොණකර පාදයට සමාන අයුරින් සකස්කළ කොටසෙහි) තබා ඔසවන ලද මේ කොඩි අප්‍රමාණය, බොහෝය. සිය ගණනක් ඇත. **අනන්තපාරං** යනු මගේ බලවාහන ද මෙපමණ ඇතුන්ය. මෙපමණ අසුන්ය යනුවෙන් ගණනෙහි සීමාවක් නැත. අනන්තය. **දුප්පසහං** යනු සතුරන් විසින් ඉවසන්නට මැඩපවත්වන්නට නොහැකිය. කෙසේද? **ධංකෙහි සාගරමිව** යනු බොහෝ කපුටන් විසින් මුහුදේ වේගය යටපත් කිරීම් වශයෙන් හෝ මුහුදෙන් එතෙරට යෑමෙන් හෝ මැඩපවත්වන්නට අපහසුය. මෙසේ “දුප්පසහං” නම් වෙයි**. ගිරිමිව අගිලෙන දුප්පසභො** යනු වාතයෙන් සෙළවිය නොහැකි හෙයින් පර්වතයක් යම්සේ මැඩලිය නොහැකිද, එසේම මගේ මේ බලකාය අනිත් බලකායකින් මැඩලිය නොහැකිය. **දුප්පසහො අපමජ්ජ තාදිසෙන** යනු මේ බලයෙන් යුක්ත වූ ඒ මම අද ඔබවැන්නකු විසින් මැඩලිය නොහැකිය. අට්ටාලයෙහි සිටි බෝසතුන් වෙනුවෙන් කියයි.
ඉක්බිති ඔහු (බරණැස් රජු) පුන්සඳමඬල මෙන් සශ්‍රීක වූ තමන්ගේ මුහුණ පෙන්නා බාලය! නන් දොඩවන්න එපා. දැන් ඔබගේ බලසෙනඟ හා වාහනද මත්වූ උතුම් ඇතෙකු බටවනයක් පොඩි කරන්නාක් මෙන් විනාශ කරන්නෙමියි තැති ගන්වා
යන දෙවන ගාථාව කීවේය.
“නුඹේ මෝඩකම් ප්‍රකාශ නොකරන්න. නුඹ වැනි පුරුෂයෝ රාජ්‍යය ගැන්මෙහි සමර්ථයෝ නොවෙත්. හුදෙක් ක්ලේශ දාහයෙන් දවනු ලැබෙහි, මා වලකන්නට නුසුදුස්සෙහිය. තනිව හැසිරෙන ඇත් රජකු සමීපයට මෙන් එන්නෙහිය. පාදයෙන් පොඩිකළ උණ වනයක් මෙන් හෙතෙම තා මැඩ සුණු විසුණු කෙරේ.”
එහි **මා බාලියං විප්පලපි** යනු තමාගේ බාල බව (මෝඩකම) නොකියන්න. **න හිස්ස තාදිසං** යනු එබඳු කෙනෙක් නො වන්නේය. මෙයම හෝ පාඨය වෙයි. මගේ බලවාහනං අනන්තයයි මෙලෙස තර්ක කරමින් රාජ්‍යය ගන්නට සමත් වූ එබඳු කෙනෙක් නම් නොවන්නේය. නැත යන අර්ථයයි. **විළය්හසෙ** යනු ඔබ වනාහි තනිකරම රාග දෝස මෝහ මාන යන කෙලෙස් දාහයෙන් දවනු ලබන්නෙහිමය. **නහි ලභසෙ නිසෙධකං** යනු මා වැන්නෙකු මැඩපවත්වා අභිභවනය කොට වළක්වන්නට පළමුකොට නොලබහි. අද ඔබ මා මගින්ම පලා යවන්නෙමි. ආසජ්ජසි යනු සමීපයට එන්නෙහිය. **ගජමිව එකචාරිනං** යනු තනිව හැසිරෙන, මදයෙන් යුක්ත වූ උතුම් ඇතෙකු මෙන්. **යො තං පදා නළමිව පොථයිස්සසි **යනු මදයෙන් යුක්ත (මත් වූ) යම් ඇතෙක් යම්සේ පාදයෙන් උණගස් පොඩිකර දමයිද, හොඳින් කුඩුකර දමයිද එසේ ඒ ගන්ධාර රජ පෙළන්නේය. ඔබ (ගන්ධාර රජ) ඔහු (බරණැස් රජ) ළඟට එන්නෙහි යයි තමා සඳහා කීහ.
මෙසේ තර්ජනය කරන්නා වූ මොහුගේ කථාව අසා ගන්‍ධාර දේශයේ රජතුමා බලන්නේ රන්පටක් හා සමාන වූ මහ නළල දැක තමන්ගේ ගන්නා ලද්දා වූ බිය ඇත්තේ නැවතී පළායන්නේ සිය නගරයටම ගියේය.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල ගන්ධාර රජ පලාගිය පිරිවැජියා විය. බරණැස් රජ වනාහි මම ම වූවෙමි යි වදාළ සේක.


9. උපාහන වර්‍ගය
**යථාපි කීනා** යන මේ දේශනාව බුදුරජාණන් වහන්සේ වේළුවනාරාමයෙහි වැඩවාසය කරන සේක් දෙව්දත් තෙරුන් වහන්සේ අරබයා වදාළ සේක. දම්සභාවෙහි භික්‍ෂූන් වහන්සේලා ඇවැත්නි! දෙව්දත් තෙර ගුරුවරයා ප්‍රතික්‍ෂේප කොට තථාගතයන් වහන්සේට විරුද්ධ වී සතුරු වී මහත් විනාශයට පැමිණියේයයි කථාවක් ඉපදවූහ. බුදුරජාණන් වහන්සේ එහි වැඩමවා මහණෙනි! මෙහි දැන් කවර කථාවකින් යුක්තව සිටියාහුදැයි විචාරා මෙනම් කථාවෙන් යයි කී කල්හි, මහණෙනි! දෙව්දත්, ගුරුවරයා ප්‍රතික්‍ෂේප කොට මට විරුද්ධ වී මහා විනාශයකට පත්වූයේ දැන් පමණක් නොවෙයි. පෙරත් විනාශයට පත්වූයේ යයි වදාරා අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රාජ්‍යය කරද්දී බෝසතාණන් වහන්සේ ඇතුන් පුහුණු කරන කුලයෙහි ඉපදී වැඩිවියට පත්වූවාහු හත්‍ථි ශිල්පයෙහි නිමාවට පැමිණි සේක. ඉක්බිති එක් කසීරට ගම්වැසි මානවකයෙක් අවුත් ඔහු සමීපයෙහි ශිල්ප ඉගෙන ගත්තේය. බෝසතාණන් වහන්සේලා නම් ශිල්ප උගන්වන්නාහු ගුරුමුෂ්ටි තබා නොගනිති. තමන් දන්නා පරිදි ඉතිරි නොකොට ශිල්පයෙහි හික්මවති. ඒ නිසා ඒ මානවකයා බෝසතාණන් වහන්සේට ගුරුතුමනි! මම රජතුමාට උපස්ථාන කිරීමට කැමැත්තෙමියි කීවේය. බෝසතාණන් වහන්සේ, දරුව! යහපතැයි කියා ගොස් රජතුමාට මහරජතුමනි! උපස්ථාන කිරීමට කැමැත්තෙමියි කීවේය. බෝසතාණන් වහන්සේ, දරුව! යහපතැයි කියා ගොස් රජතුමාට මහරජතුමනි! මගේ අතවැසියා ඔබවහන්සේට උපස්ථාන කිරීමට කැමැත්තේයයි දැන්වූහ. යහපති! උපස්ථාන කරවයි කීවේය. එසේනම් මොහුට වැඩුපක් නියම කරනු මැනවියි කීහ. යහපති, තොපගේ අතවැසියා නුඹට සමාන වැටුප් නොලබයි. තොප සියයක් ලබනවිට ඔහු පනහක් ලබයි. දෙකක් ලබන කල්හි එකක් ලබතියි කීවේය. බෝසතාණෝ ගෙට ගොස් ඒ පුවත අතවැසියාට සැළකළහ. අතවැසියා ගුරුතුමනි! මම නුඹවහන්සේ හා සමානව ශිල්ප දනිමි. ඉදින් සම වැටුප් ලබන්නේ නම් උපස්ථාන කරන්නෙමි. එසේ නොවේ නම් උපස්ථාන නොකරන්නෙමියි කීවේය. බෝසතාණන් වහන්සේ ඒ පුවත රජතුමාට දැනුම් දුන්හ. රජතුමා ඉදින් ඔහු තොප හා සම ආකාර නම් තොප හා සමානව ශිල්ප දක්වන්නට හැකිනම් සමානව වැටුප් ලබන්නේයයි කීවේය. බෝධිසත්ත්වයන් වහන්සේ ඒ පුවත ඔහුට දන්වා ඔහු විසින් යහපති. (ශිල්ප) දක්වන්නෙමු’යි කී කල්හි ඒ බව රජතුමාට දැනුම් දුන්හ. රජතුමා එසේ නම් හෙට ශිල්ප දක්වව්යි කීවේය. යහපති, දක්වන්නෙමි. නගරයෙහි බෙර ගස්සවනු මැනවියි කීවේය. රජතුමා, හෙට ගුරුතුමා හා අතවැස්සා යන දෙදෙනා හස්ති ශිල්ප දක්වත්. හෙට රජමිදුලට රැස්වී දකිනු කැමති අය බලත්වායි බෙර හැසිරෙව්වේය.
ගුරුතුමා, මගේ අතවැසියා උපාය කෞශල්‍ය (උපක්‍රම දක්‍ෂතාවක් ගැන) නොදනිතියි සිතා එක් ඇතෙක් ගෙන එක රැයකින්ම විලෝම ලෙස කියන ලෙසට හෙතෙමේ ඇතාට යන්නැයි කීවිට නවතින්නටද නවතින්නැයි කීවිට යන්නටද සිටගන්නැයි කීවිට වැතිරෙන්නටද වැතිරෙන්නයි කීවිට සිටගන්නටද ගන්නැයි කීවිට තබන්නටද තබන්නැයි කී විට ගන්නටද පුහුණු කරවා දෙවන දවසේ ඒ ඇතා පිට නැගී රජ මිදුලට ගියේය. අතවැසියාද එක් මනාප ඇතෙකු පිට නැංගේය. මහජනයා රැස්වූහ. දෙදෙනාම සමාන ශිල්ප දැක්වූහ. නැවත බෝසතාණන් වහන්සේ තමන්ගේ ඇතු ලවා විලෝම ලෙස කරවීය. ඇතා යන්නයි කීවිට පසුබැස්සේය. පසුබසින්නැයි කීවිට ඉදිරියට දිව්වේය. සිටගෙන ඉන්න කීවිට වැතිරුණේය. වැතිරෙන්නැයි කී කල්හි සිටගත්තේය. ගන්නැයි කී කල්හි තැබුවේය. තබන්නැයි කී කල්හි ගත්තේය. මහජනයා එම්බා දුෂ්ට අතවැසිය! නුඹ ගුරුවරයා සමග එකට කරහිද? තමන්ගේ තරම නොදනිහිද? ගුරුවරයා හා සමානව දන්නේ යයි හැඟීම් ඇත්තෙහිද? ගල්කැට දඬු මුගුරුවලින් පහරදී එහිදීම මරණයට පත් කළහ.
බෝසතාණන් වහන්සේ ඇතුපිටින් බැස රජු වෙත එළඹ මහරජතුමනි! ශිල්පය නම් තමන්ගේ සැප පිණිස ගනිති. ඇතැමෙකුට ගන්නා ලද ශිල්පය වැරදි ලෙස සකස් කළ පාවහන් මෙන් විනාශයක්ම ගෙන දෙන්නේ යයි කියා,
යන ගාථා දෙක කීහ.
පුරුෂයාට සුව පිණිස යම්සේ මිළදී ගන්නා ලද (වැරදි ලෙස කළ) උපාහන (පාවහන්) දුකට ඇද දමයිද, (දුක් ගෙන දේද) එසේම විශේෂයෙන් ග්‍රීෂ්මයෙන් තැවුණා වූද පාදයෙන් පීඩිත වූද පාවහන් ඒ පුරුෂයාගේම පාදයන් කා වණ කරන්නේය.
(අව්වෙන් රත්වී ඇවිදිනවිට පයට තැලී ගිය නරක සෙරෙප්පුව මිනිසාගේම පාදය තුවාල කරයි.)
එපරිද්දෙන්ම යම්කිසි හීන කුලයක උපන්නා වූ අනාර්ය පුද්ගලයා ආචාර්යවරයාගෙන් විද්‍යාව හා ශ්‍රැතයද උගනියි. එහි ඇසූ දෙයින් පුද්ගලයා තමාම කා දමයි. ඇසූ දෙයින් පුද්ගලයා විනාශයට පත්වේ. අනාර්ය පුුරුෂයා උපාහනයක් බඳුයි කියනු ලැබේ.
එහි, **උදබ්බහෙ** යනු ඇද දමන්නේය. **ඝම්මාභිතත්තා තලසා පපීලිතා** යනු ග්‍රීෂ්මයෙන් තැවුනා වූද පාදයෙන් තැලීමට පීඩාවට පත් වූද **තස්සෙව** යනු යමෙකු විසින් සැපය පිණිස මිළයට ගෙන පාවල පැළඳ ගන්නා ලද නොමනාව කළ ඒ පාවහන් ඔහුගේම **ඛාදරෙ** යනු (පාදයෙහි) වණයක් ඇතිකරයි. (සීරිම් තුවාලවීම් ආදියෙන්) පාද කා දමයි.
**දුක්කුලීනො** යනු පහත් කුලයෙහි උපන් කුලපුත්‍රයෙකු නොවූ. **අනරියො** යනු (පාපයට) ලජ්ජා බිය නැති අසත්පුරුෂයා. **තම්හාක විජ්ජඤ්ච සුතඤ්ච මාදියා** යන මෙහි ඒ ඒ දෙය සිතයි යන අර්ථයෙන් “තංමාකො” යනුවෙන් කිවයුතු දෙය “තම්හාකො” වී ඇත. ඒ ඒ ශිල්පය පුරුදු කරයි, නැවත නැවත සිහිකරයි යන අර්ථයයි. ආචාර්යවරයාට මෙය නමකි. එහෙයින් “තම්හාකා” නම් වේ. ගාථා බන්ධනයේ පහසුව පිණිස හ්‍රස්ව කරන ලදි. (තම්හාකා යන්නෙහි ඇති ‘කා’ යන අකුර ‘ක’ යනුවෙන් කෙටිකරන ලදි.) **විජ්ජං** යනු විද්‍යා දහඅට අතුරින් යම් කිසිවක්. සුතං යනු ගෙන (ඉගෙන ගෙන) **තමෙව සො තත්‍ථ සුතෙන ඛාදනි **මෙහි ‘තමෙව’ යනු ‘තමාම’ය. ‘සො’ යනු යම් කුලහීනයෙක්, අනාර්යයෙන් ගුරුවරයාගෙන් විද්‍යාවද ශ්‍රැතය (ඇසීම) ද ගනී. (උගනී) ද හෙතෙම එහිදී ඇසීමෙන් කා දමයි. ගුරුවරයා සමීපයෙන් අසා ගත් දෙයින් හෙතෙම තමාම කයි යන අර්ථයයි. (ඇසූ දෙයින් තමාම විනාශයට පත්වෙයි.) අටුවාවෙහි **තෙනෙව සො තත්‍ථ සුතෙන ඛාදති** යනුවෙන්ද පාඨයක් ඇත. හෙතෙම එහිදී එම ඇසීමෙන් තමාම කා දමයි යනු මෙයම (මෙහි) අර්ථයයි. **අනරියො වුච්චති පානදූපමො** මෙසේ අනාර්ය පුද්ගලයා නරක පාවහනකට උපමා කරයි. නොමනා ලෙස කරන ලද පාවහනකට උපමා ඇත්තේ යයි කියනු ලැබේ. වැරදි ලෙස සකස් කළ පාවහන් පුරුෂයා කයිද (විනාශ කරයිද) එසේම මේ පුද්ගලයා ඇසීමෙන් කමින් තමා විසින්ම තමා කා දමයි. පාවහනෙන් තුවාල වූ යන අර්ථයෙන් ‘පාන දූ’ නම් වේ. පාවහනෙන් තුවාල වූ පාදයට නමකි. ඒ නිසා යම් පුද්ගලයෙක් ඇසීමෙන් (ඇසීම කරණකොට) තමා කයිද හෙතෙම ඒ ඇසීමෙන් කන ලද දෙයින් අනාර්ය යයි කියනු ලැබේ. පාවහනෙන් තුවාල වූ පාදයට උපමා වූ, පාවහනෙන් තැවුණු පාදයට සමානයයි කියනු ලැබේ යන මෙය මෙහි අර්ථයයි. රජතුමා සතුටුව බෝසතුන්ට මහත් වූ සම්පත් දුන්නේය.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල අතවැසියා දෙව්දත්ය. හස්ති ඇදුරුතුමා වනාහි මම ම වූයෙමි යි වදාළ සේක.
**එකචින්තිතොව අයමත්‍ථො** යන මේ දේශනාව බුදුරජාණන් වහන්සේ දෙව්රම් වෙහෙරෙහි වැඩවාසය කරන සේක් එක්තරා කුමාරිකාවක අරබයා වදාළ සේක. ඈ වනාහි සැවැත්නුවර එක් සිටුදුවක් වූ ඈ තමන්ගේ ගෙදර ගොන් රජෙකුට සත්කාර කරනු දැක කිරිමවගෙන් මෑණියනි, මේ ආකාරයට සත්කාර ලබන මොහු කවරෙක්දැයි විචාළාය. දේවියනි, මේ වෘෂභ රාජයෙකියි කීවාය. නැවත එක්දිනක් ඈ ප්‍රාසාදයෙහි සිට වීදි දෙස බලන්නී එක් කුදු මිනිසෙකු දැක. ගොනුන් අතර ජ්‍යෙෂ්ඨයාගේ පිටෙහි මොල්ලියක් ඇත. මිනිසුන් අතර ජ්‍යෙෂ්ඨයාගේද මොල්ලියක් තිබිය යුතුය. මොහු මිනිසුන් අතර පුරුෂ වෘෂභයෙක් වන්නේය. මා ඔහුගේ බිරිඳ (පාද පරිචාරිකාව) වීමට සුදුසුයයි සිතුවාය. ඈ දාසියක යවා, සිටුදුව නුඹ සමග යනු කැමැත්තීය. අසවල් තැනට ගොස් සිටින්නැයි ඔහුට දන්වා වටිනා බඩු රැගෙන අඳුනාගත නොහැකි ලෙස වෙස් වලාගෙන ප්‍රාසාදයෙන් බැස ඔහු සමග පලා ගියාය. පසුකලෙක ඒ ක්‍රියාව නගරයෙහිද භික්‍ෂූන් අත‍රෙහිද ප්‍රකට විය. දම්සභාවෙහි භික්‍ෂූන් වහන්සේලා අතර ඇවැත්නි! අසවල් සිටුදුව කුදු මිනිසෙකු සමග පලා ගියාය යනුවෙන් කථාවක් මතුකළහ. බුදුරජාණන් වහන්සේ එහි වඩමවා මහණෙනි! මෙහි දැන් කවර කථාවකින් යුක්තව සිටියාහුදැයි විචාරා මෙනම් කථාවෙන් යයි කී කල්හි මහණෙනි! මැය කුදෙකුට කැමැති වූයේ දැන් පමණක් නොවේ. පෙරත් එසේ කැමති වූයේ යයි වදාරා අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී බෝසතාණන් වහන්සේ එක්තරා නියම්ගමෙක සිටුකුලයෙහි ඉපදී වැඩිවියට පත්ව ගෘහවාසයෙහි කටයුතු කරමින් දූපුතුන් සමග වැඩෙමින් තමාගේ පුතු බරණැස් සිටුතුමාගේ දුව ආවාහය පිණිස තෝරාගෙන දවසක් නියම කරගත්තේය. සිටුදුව තමන්ගේ නිවසෙහි ගොනෙකුට කරන සත්කාර සම්මාන දැක මේ කවරෙක්දැයි කිරිමවකගෙන් විචාරා ගොනෙක් යයි අසා වීථියක යන්නා වූ එක් කුදු මිනිසෙකු දැක, මේ තෙමේ ශ්‍රේෂ්ඨ පුරුෂයෙකු වන්නේයයි වටිනා බඩු රැගෙන ඔහු සමග පලා ගියේය. බෝසතාණන් වහන්සේද සිටුදුව ගෙදරට කැඳවා ගෙන එන්නෙමියි මහ පිරිවරින් බරණැස් නුවරට යමින් ඒ මාර්ගයටම පිවිසි සේක. ඒ දෙදෙනා මුළු රැයක්ම මාර්ගයෙහි ගියාහුය. ඉක්බිති අරුණෝදයෙහි මුළු රැයක්ම සීතලෙන් පීඩා විඳින ලද කුදාගේ සිරුරෙහි වාතය කිපුනේය. මහත් වේදනාවක් ඇතිවිය. ඔහු මාර්ගයෙන් අයින් වී වේදනාවෙන් යුක්තව වීණා දණ්ඩක් මෙන් හැකිලී වැතිරුණේය. සිටුදුවද ඔහුගේ දෙපා මුල සිටියාය. බෝසතාණන් වහන්සේ කුදාගේ පාමුල සිටිනු සිටුදුව දැක හැඳිනගෙන ඇය වෙත එළඹ සිටුදුව සමග කථා කරමින්
යන පළමු ගාථාව කීහ.
“මේ කුදා සමග පලාගිය මැනවැයි යන මේ කාරණය හුදකලාව සිතන ලදද? (මේ කුදා නුවණ අඩු බැවින්) බාලය. (ස්වශක්තියෙන් යන්නට අපොහොසත් බැවින්) අපරිනායකය. පින්වතිය, කොර වූ අත් පා ඇති කුදා හා සමාගමයට සුදුසු නොවෙහි.”
එහි, **එකචින්තිනතොව අයමත්‍ථො** යනු නැගණිය! ඔබ යමක් සිතා මේ කුදා සමග පලාගියාද, තනිවම ඔබ විසින් මේ අදහස සිතන ලද්දේ වන්නේය. **බාලො අපරිනායකො** යනු මේ කුදා බාලයෙකි. අනුවණ බැවින් මහල්ලෙක් වුවද, බාලයෙක්මය. රැගෙන (ඔසවාගෙන) යන්නා වූ අනිකකු නැතිකල්හි යන්නට අසමත් බැවින් අපරිනායක වූ **නහි ඛුජ්ජෙන වාමෙන භොති සංගන්තුමරහසි **යනු පින්වතිය, මහා කුලයෙහි උපන් මනා රූ ඇති දැකුම්කලු වූ ඔබ, මිටි බැවින් වාමන වූ මේ කුදා සමග යන්නට නුසුදුසු වෙහිය.
එවිට ඔහුගේ ඒ වචනය අසා සිටුදුව,
යන දෙවන ගාථාව කීවාය.
“මහත්මයාණෙනි! මම එක ගොනෙකු දැක ගවයන්ගෙන් වැඩිහිටි ගවයාගේ පිටෙහි මොල්ලියක් ඇත. මේ තැනැත්තාටත් ඒ මොල්ලිය ඇත. මොහු උතුම් පුරුෂයෙකු විය යුතුයයි මෙසේ මම කුදා උතුම් පුරුෂයෙකුයයි සිතමින් (මොහුට) කැමති වූයෙමි. ඒ මොහු සිඳුණු තත් ඇති වීණාවක් මෙන්, වීණා දණ්ඩක් මෙන් මෙසේ වකුටු වී නිදයි.
බෝසතාණන් වහන්සේ ඇගේ මෝඩකම නිසාම නික්ම ගිය බව දැන නහවා සරසා රථයට නංවා ගෙදරටම එකතු කරගෙන ගියහ.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල මැයම සිටුදියණිය වූවාය. බරණැස් සිටුතුමා වනාහි මම ම වූයෙමි යි වදාළ සේක.
**කාමං යහිං ඉච්ඡසි තෙන ගච්ඡ** යන මේ දේශනාව බුදුරජාණන් වහන්සේ ජේතවන මහා විහාරයෙහි වැඩවාසය කරන සේක් එක්තරා කලකිරුණු භික්‍ෂුවක මුල්කරගෙන වදාළ සේක.** ඒ භික්‍ෂුව දම්සභාවට කැඳවන ලදි. ඇත්තද මහණ? ඔබ කලකිරුණෙහිදැයි බුදුරජාණන් වහන්සේ විසින් විමසන ලද ඒ භික්‍ෂුව ඇත්තයි ස්වාමීනියි කීය. කුමක් නිසා කලකිරුණෙහිදැයි විමසූවිට කාමගුණ නිසායයි කීය. බුදුරජාණන් වහන්සේ ඒ භික්‍ෂුවට මහණ! මේ පස්කම් ගුණ හරියට ඊතලයේ උල හා සමානයි. (ඒ පස්කම් ගුණ) හදවතෙහි පිහිටීමට වරක් අවස්ථාවක් ලබමින් සිරුර තුළට ගිය ඊතලය කිඹුලා මරණයට පත්කරවන්නාක් මෙන් පුද්ගලයා මරණයට පමුණුවතියි වදාරා අතීත කථාව ගෙනහැර දැක්වූ සේක.
යටගිය දවස අපමහ බෝසතාණන් වහන්සේ බරණැස් නුවර දැහැමින් රජය කරවමින් එක්දිනක් රජ උයනට ගොස් පොකුණු තෙරට පැමිණියේය. නැටුම් ගැයුම් ආදියෙහි දක්‍ෂ අය නැටුම් ගැයුම් ඉදිරිපත් කළහ. පොකුණෙහි සිටි මාළුවෝ ඉබ්බෝ ගී හඬට ලොල් බැවින් රැස්වී රජු සමගම යති. රජතුමා තල්කඳක් හා සමාන වූ මත්ස්‍ය සමූහයක් දැක මේ මත්ස්‍යයෝ කුමක් නිසා මා සමග හැසිරෙන්නාහුදැයි ඇමතියන්ගෙන් විචාළේය. ඇමතියෝ දේවයන් වහන්ස! ඔවුන් ඔබවහන්සේට උපස්ථාන කරතියි කීවාහුය. රජතුමා මොවුන් උවටැන් කරතියි සතුටුවී මාලුවන්ට දිනපතා නිති බත් පැනවීයි (දිනපතා බත් දෙන ලෙසට නියෝග කළේය.) දිනපතා සහල් අමුණක් පිසයි. බත් වේලාවට ඇතැම් මාලුවෝ එති. සමහරු නොඑති. උයන බත් අපතේ යයි. රජතුමාට ඒ බව දැනුම් දුන්හ. රජතුමා මෙතැන් පටන් බත්දෙන වේලාවට බෙර ගස්වා බෙරහඬට මසුන් රැස්වූ විට බත් දෙවයි කීවේය. එතැන් පටන් බත් සපයන්නා බෙරයක් ගස්වා රැස්වූ මසුන්ට බත් දෙයි. ඔවුහුද බෙර සංඥාවට පොකුණ අසලට රැස්වී අනුභව කරත්.
ඔවුන් මෙසේ රැස්වී අනුභව කරන කල්හි එක් කිඹුලෙක් අවුත් මසුන් කෑවේය. බත් සපයන්නා ඒ බව රජතුමාට සැල කළේය. රජතුමා ඒ අසා කිඹුලා මසුන් කන අවස්ථාවෙහිදී ඊතලයකින් විද ගනුවයි කීවේය. ඔහු යහපතැයි කියා ගොස් නැවක සිට මසුන් කෑමට ආවා වූ කිඹුලාට හී උලෙන් පහර දුන්නේය. එය කිඹුලාගේ පිට පසා කරගෙන ගියේය. ඌ වේදනාවට පත්ව ඒ ඊය රැගෙනම පලා ගියේය. බත් පිස දෙන්නා කිඹුලාට විදුණු බව දැන කිඹුලා අමතමින් පළමු ගාථාව කීවේය.
යන පළමු ගාථාව කීවේය.
ඒකාන්තයෙන් (නුඹ) යම්තැනකට යාමට කැමතිනම් එහි යව. නපුරු තැනට (මර්මස්ථානයට) හීයෙන් විදුනා ලද්දෙහිය. මත්ස්‍යයන් අනුව දුවන්නා වූ ලොල් වූ තෝ බෙර වැයුම් සහිත වූ බත කරණ කොටගෙන නැසුනෙහිය.
එහි, **කාමං** යනු ඒකාන්තයෙන්. **යහිං ඉච්ඡසි තෙන ගච්ඡ** යනු යම් තැනකට කැමතිනම් එතැනට යන්න. **මම්ම මහි** යනුමර්මස්ථානයෙහි. **විකිණ්ණ කෙන** යනු ඊතලයේ උලෙන්, **හතොසි භත්තෙන සවාදිතෙන ලොලොච මච්ඡෙ අනුබන්‍ධ මානො** යනු නුඹ බෙර වැයීම් සංඥාවෙන් බත් දෙනු ලබද්දී ලොල් වී මසුන් කෑමට ඔවුන් පසුපස ලුහුබඳිමින් ඒ වාදනය සහිත බතෙන් නැසුනෙහිය. ගිය තැනකදී වුවත් තට ජීවිතයක් නැත. කිඹුලා තමන්ගේ වාසස්ථානයට පත්ව මරණයට පත්විය.
බුදුරජාණන් වහන්සේ මේ කරුණ දක්වා අභිසම්බෝධියට පත්ව
යන දෙවන ගාථාව වදාළ සේක.
“ලෝකාමිස යයි කියන ලද පස්කම් සැපයට අනුව දුවන්නා වූ සිතට වසඟව ක්‍රියාකරන පුද්ගලයා එපරිද්දෙන්ම වැනසේ. ඔහු මසුන් අනුව පසුපස දුවන්නා වූ කිඹුලා මෙන් නෑ මිතුරන් මධ්‍යයෙහි වැනසේ.”
එහි, **ලොකාමිසං** යනු පස්කම් ගුණයයි. ඒවා ලෝවැසියා මනොඥ ලෙසින්, ප්‍රිය ලෙසින්, මනාප ලෙසින් ගනියි. එහෙයින් ලෝකාමිස යයි කියනු ලැබේ. **ඔපතන්තො** යනු ඒ ලෝකාමිසය අනුව වැටෙන්නේ කෙලෙස් වශයෙන්. **චිත්තාවසානුවත්ති** සිතට වසඟව ක්‍රියාකරන පුද්ගලයා, **විහඤ්ඤති** යනු වෙහෙසෙයි. **සොහඤ්ඤති** යනු එබඳු වූ පුද්ගලයා නෑයන්ගේද යනාදී වශයෙන් මැදදී **සො** ඔහු හී උලෙන් විදින ලද්දේ, **මච්ඡානුගො සුංසුමාරෝ **විය. මසුන් අනුව ගිය කිඹුලා මෙන් පස්කම් සැප මනාපයයි ගෙන, **හඤ්ඤති** වෙහෙසෙයි. මහත් විනාශයකට පැමිණෙන්නේමය.
මෙසේ බුදුරජාණන් වහන්සේ මේ ධර්මදේශනාව ගෙනහැර දක්වා චතුරාර්ය සත්‍යය ප්‍රකාශකොට ජාතක කථාව නිමවා වදාළ සේක. සත්‍ය දේශනාවගේ කෙළවර කලකිරුණු භික්‍ෂුව සෝවාන් ඵලයෙහි පිහිටියේය. එකල බරණැස් රජ මම ම වූවෙමි යි වදාළ සේක.
**ත්‍වමෙවදානිමකර** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් එක්තරා කුමාරිකාවක අරබයා වදාළ සේක. සැවැත් නුවර වනාහි අගසව් දෙදෙනා වහන්සේලාට උපස්ථාන කරන එක්තරා කුමාරිකාවක් මනා රූ ඇත්තීය. අතිශයින් දැකුම්කලු වූවාය. වැඩිවියට පත්වූ ඈ සමාන ජාතික කුලයකට ගියාය. සැමියා ඇය ගැන කිසියම්ම හැඟීමක් නැතිව අන්තැනක සිත් ඇතිව හැසිරෙයි. ඈ ඔහුගේ ඒ තමා කෙරේ ආදරයක් නොමැති බව, ගණන් නොගෙන අගසව් දෙනමට ආරාධනා කොට මහදන් දී බණ අසන්නී සෝවාන් ඵලයෙහි පිහිටියාය. ඈ එතැන් පටන් මාර්ග හා ඵල සුවයෙන් කල් ගෙවමින්, සැමියා ද මට කැමති නොවේ. ගෙදර වාසයෙන් ද පලක් නැත. පැවිදිවන්නෙමි’යි සිතා මව්පියන්ට කියා පැවිදිව රහත්ඵලයට පත්වූවාය. ඇගේ ඒ ක්‍රියාව භික්‍ෂූන් අතරෙහි ප්‍රකට විය. ඉක්බිති එක් දිනක් භික්‍ෂූන් වහන්සේලා දම්සභාවෙහිදී “ඇවැත්නි! අසවල් කුලයෙහි දියණිය අර්ථය (නිවන) සොයන්නී සැමියාගේ නොකැමැති බව දැන අගසව් දෙදෙනා වහන්සේලාගෙන් බණ අසා සෝවාන් ඵලයෙහි පිහිටා නැවත මව්පියන්ගෙන් විමසා පැවිදිව රහත් ඵලයට පත්වූවාය. ඇවැත්නි, ඒ කුමරිය මෙසේ (නිවන නමැති) අර්ථය සොයන්නීයයි කථාවක් ඉපදවූහ. බුදුරජාණන් වහන්සේ එහි වැඩමවා මහණෙනි! මෙහි දැන් කවර කථාවකින් යුක්තව සිටියාහුදැයි විචාරා මෙනම් කතාවෙන් යැයි කී කල්හි මහණෙනි! ඒ කුල දියණිය දැන් පමණක් අර්ථය සොයන්නියක් නොවූවාය. පෙරත් අර්ථ ගවේසිකාවක්ව සිටියායැයි වදාරා අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී බෝසතාණන් වහන්සේ සෘෂි පැවිද්දෙන් (තවුස් පැවිද්දෙන්) පැවිදිව, අභිඥා ද, සමාපත්තිද උපදවාගෙන හිමවත් පෙදෙසෙහි වාසය කළ සේක. එකල බරණැස් රජතුමා තමාගේ පුත් බඹදත් කුමාරයාගේ පිරිවර සම්පත් දැක උපන්නා වූ සැක ඇත්තේ පුතා රටින් නෙරපීය. ඔහු අසිතාභු නම් තම දේවියද රැගෙන හිමාල වනයට පිවිස මස්, මාළු හා ලොකු කුඩා පළතුරු ද කමින් පන්සලක වාසය කළේය. කුමරා එහිදී එක්තරා කිඳුරියක දැක පිළිබඳව සිත් ඇතිව මැය බිරිඳ කර ගන්නෙමියි සිතා අසිතාභු දේවිය ගැන නොසලකා කිඳුරියගේ පියවර අනුව ගියේය. ඈ (අසිතාභු) ඔහු කිඳුරිය පසුපස යන බව දැක මොහු මා ගැන නොසලකා කිඳුරිය පසුපස යයි. මොහුගෙන් ඇති ඵලය කුමක්දැයි නොඇලුණු සිත් ඇතිව බෝසතුන් වෙත එළඹ වැඳ තමන්ට කසිණ පරිකර්ම කියවාගෙන කසිණය බලන්නී අභිඤ්ඤාද සමාපත්තිද උපදවාගෙන බෝසතාණන් වහන්සේට වැඳ අවුත් තමන්ගේ පන්සල් දොරටුවෙහි සිටියාය. බඹදත් කුමරාද කිඳුරිය පසුපස ඇවිද ඇය ගියමග ද නොදැක සිඳුණු ආසා ඇතිව පන්සල දෙසට ආවේය. අසිතාභු දේවිය එන්නා වූ ඔහු දැක අහසට පැන නැගී මැණික්වන් (නිල්) අහස් තලයෙහි සිට ආර්ය පුත්‍රයනි! නුඹ නිසා මා විසින් මේ ධ්‍යාන සැපය ලබන ලදීයැයි කියා
යන පළමු ගාථාව කීවාය.
ඔබ යම් ආකාරයක (මා තුළ තිබූ) කාමාශාව පහවීද ඒ ගුණය ඔබම ඇති කළෙහිය. කියතකින් කපන ලද ඇත්දළක් මෙන් (ධ්‍යානයෙන් ඔබන ලද) ඒ මේ ක්ලේශ කාමය නැවත සම්බන්ධ කළ නොහැක්කක් විය.
එහි, **ත්‍වමෙවදානිමකර** ආර්ය පුත්‍රය, මා හැර ගොස් කිඳුරිය ලුහුබඳින නුඹම දැන් මෙය කළෙහිය. **යං කාමො ව්‍යගමාතයි** යනු ඔබ ගැන මා තුළ තිබූ යම් කාමාශාවක් වීද එය පහ වූයේය. විෂ්කම්භන ප්‍රහාණයෙන් ප්‍රහීන වූයේ (ධ්‍යාන බලයෙන් පහවූයේ) ය. යම් කාමාශාවක් පහවූ බැවින් මම මේ විශේෂත්වයට පත්වූයෙමියි දක්වයි. **සො යං අප්පටිසන්‍ධි කො **යනු ඒ කාමය වනාහි දැන් නැවත නූපදින තත්ත්වයට පත්විය. නැවත එක්කරන්නට නොහැකිය. **ඛරා ඡින්නංව රෙරුකං** යනු කියතට බර යයි කියනු ලැබේ. ඇත්දළට රෙරුක යයි කියනු ලැබේ. යම් සේ කියතෙන් කපන ලද ඇත්දළය නැවත එක්කළ නොහැකි වේ. නැවත පෙර පරිද්දෙන් නොඇලේ. මෙසේ නැවත නුඹ සමග මගේ සිතේ ගැටීමක් නම් නැතැයි කියා ඔහු බලා සිටිද්දීම අහසට නැගී අන්තැනකට ගියාය.
හෙතෙම ඇය ගියකල්හි වැළපෙමින්,
යනුවෙන් දෙවන ගාථාව කීවේය.
අත්‍රිච්ඡතාවද අතිලෝභයද අතිලෝභ මදයද යන කරුණු නිසා මා අසිතාභු දේවියගෙන් පිරිහුණාක් මෙන් මෙසේ අර්ථයෙන් පිරිහෙයි.
එහි, **අත්‍රිච්ඡා අති ලොභෙනා** යනු මේ මේ අයට, මේ මේ දෙයට ඇති කැමැත්ත නමැති ජීවිත තණ්හාවට අත්‍රිච්ඡා යයි කියනු ලැබේ. (සීමාව) ඉක්මවා පවතින ලෝභයට අතිලෝභ යයි කියනු ලැබේ. **අතිලොභමදෙනච** යනු පුරුෂමදය ඉපදීම් වශයෙන් අතිලෝභ මදය උපන්නේය. අසීමිත ආසාව ඇතිවීම් වශයෙන් අසීමිත ආසාව ඇති පුද්ගලයා අතිලෝභයෙන්ද අතිලෝභ මදයෙන්ද යන මේ අදහස කියන ලදි. **අහංව අසිතාභුයා **යනු මා අසිතාභු රජදුවගෙන් (රජදුව අහිමිවීමෙන්) පිරිහුනාක් මෙන් මෙසේ අර්ථයෙන් පිරිහෙයි.
මෙසේ ඔහු (බ්‍රහ්මදත්ත කුමාරයා) මේ ගාථාව කියා වැලපී කැලයෙහි තනිවට වාසය කොට පියාගේ ඇවෑමෙන් ගොස් රාජ්‍යය බාර ගත්තේය.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල රජපුතුද රජදුවද මේ දෙදෙනා වූහ. තාපසයා වනාහි මම ම වූයෙමි යි වදාළ සේක.
**සුඛා ඝරා වච්ඡනඛ **යන මේ දේශනාව බුදුරජාණන් වහන්සේ දෙව්රම් වෙහෙරෙහි වැඩවාසය කරන සේක් රෝජ මල්ල නම් තැනැත්තා අරබයා වදාළ සේක. ඔහු ආයුෂ්මත් ආනන්ද තෙරුන් වහන්සේගේ ගිහි සහායකයෙකි. හෙතෙම එක් දිනක් ආනන්ද තෙරුන්ට තම නිවසට වැඩමවන ලෙස පණිවිඩයක් යැව්වේය. තෙරුන් වහන්සේ බුදුරජාණන් වහන්සේගෙන් විමසා වැඩි සේක. හෙතෙම තෙරුන් වහන්සේට නොයෙක් ආහාර වළඳවා එකත්පසෙක සිටියේ තෙරුන් වහන්සේ සමග පිළිසඳර කථාකොට ගිහි සැපතින් හා පස්කම් ගුණයෙන් ආරාධනා කරන්නේ ස්වාමීනි! ආනන්ද හිමියනි! මාගේ ගෙයි ඇති මේ චංචල නිශ්චල වස්තු දෙකට බෙදා නුඹවහන්සේට දෙමි. එනු මැනවි! දෙදෙනාම ගිහිගෙයි වසමුයි කීය. තෙරුන් වහන්සේ ඔහුට කාමයන්හි ආදීනව කියා ආසනයෙන් නැගිට විහාරයට වැඩමකොට ආනන්දයෙනි, රෝජ දුටුවාදැයි බුදුරජාණන් වහන්සේ විමසූ සේක. එවිට එසේය ස්වාමීනියි වදාරා ඔබ ඔහුට කුමක් කීවෙහිදැයි වදාළ කල්හි ස්වාමීනි! රෝජ මට ගිහිගෙයි විසීමට ආරාධනා කළේය. එවිට ඔහුට මම ගෘහවාසයෙහි හා පස්කම් සැපයෙහිද ආදීනව කීවෙමියි කීහ. බුදුරජාණන් වහන්සේ, ආනන්දයෙනි, රෝජමල්ල පැවිද්දන්ට ගෘහවාසයට ආරාධනා කළේ දැන් පමණක් නොවේ. පෙරත් ආරාධනා කළේයැයි වදාරා ආනන්ද තෙරුන්ගේ ඉල්ලීම පරිදි අතීත කථාව වදාළ සේක.
යටගිය දවස බරණැස් නුවර බඹදත් රජු රජ කරද්දී බෝසතාණන් වහන්සේ එක්තරා නියම්ගමෙක බමුණු කුලයෙහි ඉපදී වැඩිවියට පත්ව තාපස පැවිද්දෙන් පැවිදිව හිමාලය වන පෙදෙසේ බොහෝ කලක් වාසයකොට ලුනුඇඹුල් සෙවීම පිණිස බරණැස් නුවරට පැමිණ රජ උයනෙහි වාසය කොට දෙවන දවසේ බරණැස් නුවර පිවිසි සේක. ඉක්බිති මුන්වහන්සේගේ යහපත් හැසිරීම් කෙරෙහි බරණැස් සිටුතුමා පැහැදී නිවසට කැඳවාගෙන ගොස් වළඳවා උයනෙහි වාසය පිණිස ප්‍රතිඥා ගෙන පෝෂණය කරන්නේ උයනෙහි වාසය කරවීය. ඔවුහු ඔවුනොවුන් අතර උපන් ස්නේහ ඇත්තෝ වූහ.
ඉක්බිති එක් දවසක් බරණැස් සිටුතුමා බෝසතාණන් වහන්සේ කෙරෙහි ප්‍රේම විශ්වාස ඇතිව පැවිද්ද නම් දුකකි. මාගේ යහලු ‘වච්ඡනඛ’ පිරිවැජියාව උපැවිදි (ගිහියකු) කරවා සියලු වස්තුව දෙකට බෙදා ඔහුටද දී දෙදෙනාම සමගියෙන් වසන්නෙමුයි මෙසේ සිතීය. ඔහු එක්දිනක් දානය වළඳා අවසානයේ ඔහු සමග මිහිරි පිළිසඳරක යෙදී ස්වාමීනි! වච්ඡනඛ, පැවිද්ද දුකකි. ගිහිගෙයි වාසය සැපයකි. ඒ නිසා එනු මැනවි. අප දෙදෙනා සමගියේ කම්සැප විඳිමින් වසමුයි කියා පළමු ගාථාව කීවේය.
යන පළමු ගාථාව කීවේය.
“වච්ඡනඛ තවුසාණෙනි, මිහිරි ආහාර අනුභවකොට මිහිරි පානයක් පානය කොටද යම් සිරි යහනක නොකලකිරී (උකටලී නොව) නිදන්නෙහිය. එම නිසා රන් ඇති බොජුන් ඇති ගිහිගේ සැපයයි ගුණ කීය.”
එහි, **සහිරඤ්ඤා** යනු සත්රුවන්වලින් යුක්ත වූ. **සභොජනා** යනු බොහෝ කෑයුතු අනුභව කළයුතු ආහාර, **යත්‍ථ භූත්‍වාච පීත්‍වාච** යනු හිරණ්‍ය සහිත බොජුන් සහිත ගෙවල්වල නොයෙක් රසයෙන් යුත් බොජුන් වළඳා නොයෙක් බීම වර්ගද පානයකොට. **සයෙය්‍යාථ අනුස්සුකො** යනු සරසන ලද යම් සිරියහනක් මත නොකලකිරී නිදන්නෙහිද, ඒ නිසා ගෘහවාසය නම් අතිශයින්ම සැපයකි.
ඉක්බිති මොහුගේ කථාව අසා බෝසතාණන් වහන්සේ මහසිටුතුමනි! නුඹ මෝඩකම නිසා කාමයෙහි ගිජුවූයේ ගිහිගේ ගුණත්, පැවිද්දෙහි අගුණත් කීවෙහිය. ගිහිගේ අගුණ ඔබට කියන්නෙමි. දැන් එය අසන්නැයි කියා කීවේය.
යන දෙවන ගාථාව කීවේය.
උත්සාහවත් නොවන්නා හට ගෙවල් නැත. බොරු කියන්නා හට ගෘහයෝ නැත. නොගන්නා ලද දඬු ඇති මෙරමා හට දඬුවම් නොකරන්නා හට ගෘහයෝ නැත. මෙකී පරිද්දෙන් ඡිද්‍ර ඇති දුරාරධ්‍ය වූ ගිහිගෙට කවරෙක් නම් පැමිණේද? (නොපැමිණේමය.)
එහි, **ඝරා නානීහමානස්ස** යනු නිතරම ගොවිතැන් හා ගවයන් රැකබලා ගැනීම් කිරීම් වශයෙන් උත්සාහ නොකරන තැනැත්තාට ගෙවල් නැත. ගෘහවාසය සරු නොවේ. (නොපිහිටන්නේය) යන අර්ථයි. **ඝරා නාභණතො මුසා** යනු කෙත් වත් රන් රුවන් ආදිය ලබාගැනීම පිණිස බොරු කියන්නාටද ගෙවල් නැත. **ඝරා නාදින්න දණ්ඩස්ස පරෙසං අනිකුබ්බතො** යනු (පහරදීමට ගන්නා වේවැල් ආදී දඬු නොගත් තැනැත්තාට ද දඬු ඉවත දැමූ තැනැත්තාටද අනුන්ට දඬුවම් නොකරන තැනැත්තාටද ගෙවල් නැත. (ගිහි ජීවිතයක් නැත) දඬු අතට ගත් කෙනෙක් වී දාසයන් කම්කරුවන් ආදී අන් අයට කරන කරන වරදට ගැළපෙන වදදීම්, බැඳතැබීම් (අත් පා ආදිය) කැපීම් තැළීම් ආදී වශයෙන් දඬුවම් කරන තැනැත්තාටම ගිහි ජීවිතය පිහිටයි. (සරුවෙයි) යන අර්ථයයි. **එවං ඡිද්දං දුරභිභවං කො ඝරං පටිපජ්ජති** යනු මෙසේ වංචා කිරීම් ආදිය නොකරන කල්හිද පිරිහීම පිණිස පවතින ඒ ඒ වැරදි කරන කල්හිද නිතරම කටයුතු කළ යුතු බැවින් දුෂ්කර වූද, (ගිහි ජීවිතයට අවශ්‍ය දේ) ලබාගැනීම අපහසු හෙයින්ද ඒ ගිහිගෙයි වාසය කිරීම දුෂ්කරය. සම්පූර්ණ කිරීමට අපහසුය. මම දැන් තැති ගැනීම් නැති කෙනෙක් වී නිතර වාසය කරන්නෙමි. කවර පුද්ගලයේක ගිහි ජීවිතයට ඇතුල් වේද?
මෙසේ මහා සත්ත්වයන් වහන්සේ ගිහිගෙයි වාසය කිරීමෙහි දොස් කියා උයනටම වැඩියහ.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල බරණැස් සිටුවරයා රෝජමල්ල විය. වච්ඡනඛ පිරිවැජියා මම ම වූයෙමි යි වදාළ සේක.
**භද්දකො වනයං පක්ඛී** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් එක වංචාකාරී කුහක භික්‍ෂුවක අරබයා වදාළ සේක. බුදුරජාණන් වහන්සේ (තමන් වහන්සේ වෙත) පමුණුවා පෙන්වන ලද ඔහු දැක මහණෙනි! දැන් පමණක් නොවේ. මේ භික්‍ෂුව පෙරත් කුහක පුද්ගලයෙක්ම යයි වදාරා අතීත කථාව ගෙනහැර දැක්වූ සේක.
පෙර බරණැස් නුවර බඹදත් රජතුමා රජ කරද්දී අප මහ බෝසතාණන් වහන්සේ හිමාල වන ප්‍රදේශයේ එක් විලක මත්ස්‍යයෙකු වී මහා පිරිවර ඇතිව වාසය කළ සේක. ඉක්බිති එක් කොකෙක් මසුන් කන්නෙමියි විලට ආසන්න තැනක හිස නමාගෙන පියාපත් දෙක විදහාගෙන මද මද වශයෙන් මාලු දෙස බලමින් ඔවුන්ගේ ප්‍රමාදයක් ඇතිවන තෙක් බලා සිටියේය. ඒ අවස්ථාවේදී බෝසතාණන් වහන්සේ මාලු සමූහයා පිරිවරන ලද්දාහු ගොදුරු ගනිමින් ඒ ස්ථානයට පැමිණියහ. මත්ස්‍ය සමූහයා ඒ කොකා දැක
යන පළමු ගාථාව කීහ.
හෙළැඹුල් මල් පෙති බඳු පියාපත් ඇති මේ පක්‍ෂියා ඉතා යහපත්ය. සන්සුන් පියාපත් ඇතිව (මසුන් දෙස බලමින්) මදින් මද ඉතා දුබල එකකු මෙන් සිතයි. (භාවනා කරයි.)
එහි, **මන්‍ද මන්‍දොව ඣායති** යනු ඉතා දුබලයෙකු මෙන් වී කිසිවක් නොදත්තෙකු මෙන් තනිවම භාවනා කරයි.
ඉක්බිති බෝසතාණන් වහන්සේ කොකා දෙස බලා,
යන දෙවන ගාථාව කී සේක.
(තොපි) මොහුගේ සිල්වත් බවක් නොදන්නෙහුය. නොදැන ප්‍රශංසා කරන්නෙහුය. පක්‍ෂියා අප නොරකියි. (අල්ලා ගන්නේ කුමන මාලුවාදැයි සිතන) නිසා පියාපත් නොසොල්වයි.
එහි, **අනඤ්ඤාය** යනු නොදැන, **අම්හෙ ද්විජො න පාලෙති** යනු මේ පක්‍ෂියා අප නොරකියි. පාලනය නොකරයි. මොවුන් අතුරෙන් කුමන මාලුවෙක් ආහාරයට ගන්නෙම්දැයි විමසා බලයි. **තෙන පක්ඛී න ඵන්‍දති** යනු ඒ නිසා මේ පක්‍ෂියා නොසෙල්වෙයි. කම්පා නොවෙයි. මෙසේ කී කල්හි මාලු සමූහයා ජලය කළඹා කොකා පලවා හැරියහ.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල කොකා මේ කපටි භික්‍ෂුවයි. මත්ස්‍ය රජතුමා වනාහි මම ම වූයෙමි යි වදාළ සේක.
**කොනු ඛො භගවා හෙතු** යන මේ දේශනාව බුදුරජාණන් වහන්සේ සාකේත නුවර ඇසුරු කොටගෙන වැඩවාසය කරමින් සාකේත බමුණා මුල් කරගෙන වදාළ සේක. මෙහි අතීත කථාවත්, වර්තමාන කථාවත් යට (මුලින්) ඒකක නිපාතයෙහි සාකේත ජාතකයෙහි කියන ලද්දේමය. ආකාරයමයි. තථාගතයන් වහන්සේ විහාරයට වැඩම කළ අවස්ථාවේදී භික්‍ෂූහු, ස්වාමීනි! මේ ස්නේහය නම් කෙසේ පිහිටන්නේදැයි විචාරමින් පළමු ගාථාව වදාළහ.
යන පළමු ගාථාව කීහ.
“භාග්‍යවතුන් වහන්ස! මෙලොව ඇතැම් පුද්ගලයෙකු දුටු පමණින් හදවත නිවී යයි. සිතද පැහැදේ. මීට හේතු කවරේද?”
එහි අර්ථය, මේ ලෝකයෙහි ඇතැම් පුද්ගලයන් දුටු පමණින්ම හදවත අතිශයින් නිවී යයි. මනාව සුවඳ කවන ලද සීතල ජලය කළ දහසකින් තෙමන ලද්දක් මෙන් සීතල වෙයි. ඇතැමෙකු දැකීමෙන් එසේ නොනිමෙයි. ඇතැමෙකු දුටු පමණින්ම සිත පහදියි. මොළොක් වෙයි. ප්‍රේම වශයෙන් ඇලෙයි. සමහරෙක් දැකීමෙන් නොඇලෙයි. මෙයට හේතු කවරේද?
ඉක්බිති බුදුරජාණන් වහන්සේ ඒ භික්‍ෂූන්ට ප්‍රේම කාරණය දක්වමින් දෙවන ගාථාව වදාළ සේක.
යන දෙවන ගාථාව කී සේක.
“පෙර භවයෙහි එක්ව විසීමෙන් හෝ මේ භවයෙහි කළ හිතවත් කමක් නිසා හෝ මෙසේ ඒ ප්‍රේමය හටගනී. (මඩත් දියත් නිසා) දියේ උපුල් හටගන්නාක් මෙනි.”
එහි අර්ථය, මහණෙනි! මේ ප්‍රේමය නම් කරුණු දෙකක් මුල් කරගෙන උපදියි. පෙර ආත්මයේදී මව හෝ පියා හෝ දුව හෝ පුතා හෝ සහෝදරයා හෝ සහෝදරී හෝ ස්වාමියා හෝ බිරිඳ හෝ සහායකයා හෝ මිත්‍රයා හෝ වී යමෙක් යමක් සමග එක්තැනක වසන ලදද ඔහුට වේ. **පුබ්බෙව සන්නිවාසෙන වා** පෙර භවයෙහි එක්ව විසීමෙන් හෝ භවාන්තරයෙහිද ලුහුබඳිමින් හෙතෙම ස්නේහය (ලෙන්ගතුකම) අත් නොහරියි. මේ ආත්මභාවයේදී කරන දෙයින්, **පච්චුප්පන්න හිතෙන වා එවං නං ජායතෙ පෙමං** මේ ජීවිතයේදී ඇතිකරගත් හිතවත්කමින් හෝ මෙසේ ඒ ප්‍රේමය උපදී. මේ කරුණු දෙකින් ඒ ප්‍රේමය උපදියි. කෙසේද යත් **උප්පලංව යතොද කෙ** යනු ‘ව’ කාරයට කෙටි ස්වරය (වා ව වීම) යොදන ලදි. මෙය එක් කිරීමේ අර්ථයෙහි කියන ලදි. ඒ නිසා උපුල්ද ජලයෙහි හටගන්නා සෙසු මල්ද යම්සේ ජලයෙහි හටගන්නේ ජලය මෙන් මඩද යන කරුණු දෙක නිසා හටගනියි. එසේම ඒ කාරණ දෙකින් ප්‍රේමය හටගනියි. මෙසේ මෙහි අර්ථය දතයුතුයි.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව වදාළ සේක. එකල බමුණා සහ බැමිණිය මේ දෙදෙනාම වූහ. පුතා වනාහි මම ම වූවෙමි යි වදාළ සේක.
**ඉංඝ එකපදං තාතා** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් එක් කෙළඹි පුත්‍රයෙකු මුල් කරගෙන දේශනා කළ සේක. මේ කෙළෙඹි පුත්‍රයා සැවැත්නුවර වැසියෙකි. දිනක් තම උකුලෙහි සිටි ඔහුගේ පුතා දියුණුවට දොරටුව වූ එක් ප්‍රශ්නයක් විචාළේය. හෙතෙම ඒ ප්‍රශ්නය බුදුරජාණන් වහන්සේට විෂය වන්නකි. වෙන කෙනෙකුට පිළිතුරු දීමට නොහැකි වන්නේයයි සිතා පුතා රැගෙන ජේතවනාරාමයට ගොස් බුදුරජාණන් වහන්සේට වැඳ ස්වාමීනි! මගේ උකුල මත සිටිමින් මේ දරුවා දියුණුවෝ දොරටුවට හේතුවන ප්‍රශ්නයක් ඇසුවේය. එය නොදන්නා මම මෙහි ආවෙමි. ස්වාමීනි! මේ ප්‍රශ්නයට පිළිතුරු වදාරන සේක්වා. බුදුරජාණන් වහන්සේ උපාසකය! මේ දරුවා අර්ථ ගවේෂකයෙක් වූයේ දැන් පමණක් නොවේ. පෙරත් අර්ථ ගවේෂකයෙක් වී මේ ප්‍රශ්නය පණ්ඩිතයන්ගෙන් විචාළේය. පැරණි නුවණ ඇත්තෝද මොහුට කීවාහුය. භවයෙන් සැඟවුණු නිසා සිහි නොකරන්නෙහි යයි වදාරා ඔහු විසින් අයදින ලද්දාහු අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී බෝසතාණන් වහන්සේ සිටු කුලයෙහි ඉපදී වැඩිවියට පත්වූවාහු පියාගේ ඇවෑමෙන් සිටු තනතුර ලැබූහ. ඉක්බිති ඔහුගේ ළදරු පුත් කුමරා උකුලෙහි හිඳගෙන පියාණෙනි! මට නොයෙක් අර්ථ ඇති එක් පදයකින් යුත් එක් කාරණයක් කියන්නැයි විමසමින්
යන පළමු ගාථාව කීවේය.
“පියතුමනි! යම් පදයකින් දියුණුව ප්‍රකාශ කරන්නෙමුද? එබඳු අරුත් ඇති පදවලින් යුතු වූ එක පදයක් අයදිමි. එය කියනු මැනවි.”
එහි **ඉංඝ** යනු ඉල්ලීම් අර්ථයෙහිද චෝදනා අර්ථයෙහිද නිපාතයකි. **එකපදං** යනු එක් කරුණක් ඇති පදයක්, එක් කරුණක් සංග්‍රහ කළ අකුරු ඇති පදයක්**. අනෙකත්‍ථ පද නිස්සිතං** යනු නොයෙක් අරුත් ඇති කරුණු අඩංගු පද ඇසුරුකොට ඇති **කිඤ්චි සංගාහිකං බ්‍රෑහි** යන බොහෝ අර්ථ එක්රැස් කළ එක් පදයක් කියනු මැනවි. මෙයම පාඨයයි. **යෙනත්‍ථෙ සාවයාමසෙ** යනු නොයෙක් අර්ථ ඇසුරු කරන ලද යම්කිසි එක් පදයකින් අපි තමන්ගේ දියුණුව ප්‍රකාශ කරන්නෙමුද ඒ පදය මට කියනු මැනවි යනුවෙන් (ප්‍රශ්නය) ඇසීය.
ඉක්බිති ඔහුගේ පියා පිළිතුරු දෙමින්,
යන දෙවන ගාථාව කීය.
“දරුව! නොයෙක් අර්ථ ඇසුරු කරන ලද ඒ පදය යනු ‘වීර්යය’ යි. එයද සීලයෙන් ක්‍ෂාන්තියෙන් යුක්ත වූයේ මිතුරන් සැපවත් කරන්නටත් සතුරන් දුප්පත් කරන්නටත් සමර්ථ වේ.”
එහි, **දක්ඛෙය්‍යෙකපදං** යනු දක්ඛෙය්‍යං එකපදං (පද බෙදීමයි) **දක්ඛෙය්‍ය** යනු ලාභ උපදවන, දක්‍ෂ වූ පුද්ගලයාගේ, ඤාණයෙන් යුක්ත වූ ‘වීර්යය’යි. **අනෙකත්‍ථපද නිස්සිතං** යනු මෙසේ කියන ලද ආකාර ඇති ‘වීර්යය’ නොයෙක් අර්ථවලින් යුක්තය. (‘වීර්යය’ යන පදයෙහි නොයෙක් අර්ථ ඇත.) කුමන අර්ථවලින්ද? සීලාදී අර්ථවලින්. ඒ නිසාම **තඤ්ච සීලෙන සංයුත්තං** (එයද සීලයෙන් යුක්තය) යනාදිය කීහ. ඒ ‘වීර්යය’ ද ආචාර සීලයෙන් යුක්ත වූ අධිවාසන ක්‍ෂාන්තියෙන් (සා පිපාස දී දුක් ඉවසීමෙන්) යුක්තය යනු එහි අර්ථයයි. **මිත්තෙ සුඛාපෙතු අමිත්තානඤ්ච දුක්ඛාය අලං** මිතුරන් සුවපත් කරන්නට සතුරන් දුකට පත්කරන්නට සමත්ය. ලාභ උපදවන ඤාණයෙන් යුක්ත වූ දක්‍ෂ බවෙන් යුක්ත වූ වීර්යයෙන් යුක්ත වූ, ආචාර සීලයෙන් යුක්ත වූ, ඉවසීමෙන් යුක්ත වූ කවර නම් තැනැත්තෙක් මිතුරන් සුවපත් කරන්නටද සතුරන් දුක්පත් (දුකට පත්) කරන්නටද අසමත් වේද? (සමත් වේමය.)
මෙසේ බෝධිසත්ත්වයන් වහන්සේ ප්‍රශ්නයට පිළිතුරු සැපයූහ. ඔහු ද පියා කියන ලද පරිද්දෙන්ම තමන්ගේ අර්ථය (යහපත, දියුණුව) සිදුකරගෙන කර්මානුකූව මියපරලොව ගියේය.
බුදුරජාණන් වහන්සේ මේ ධර්මදේශනාව ගෙනහැර දක්වා චතුරාර්ය සත්‍ය ප්‍රකාශකොට ජාතක කථාව ගළපා නිමවා වදාළ සේක. සත්‍ය දේශනාවගේ කෙළවර පියාද පුතාද සෝවාන් ඵලයෙහි පිහිටියහ. එකල්හි පුතා මොහුම වූයේය. බරණැස් සිටුවරයා වනාහි මම්ම වූයෙමියි වදාළ සේක.
**ආසීවිසං මම සන්තං** යන මේ දේශනාව බුදුරජාණන් වහන්සේ වේළුවනාරාමයෙහි වැඩවාසය කරන සේක් අජාසත් රජතුමා මුල් කරගෙන දේශනා කළ සේක. කොසොල් රජුගේ පියා වූ මහ කොසොල් රජතුමා, බිම්බිසාර රජතුමාට දියණිය දෙමින් තමන්ගේ නැගණියට “නහානමූල” නම් කසීගම දුන්නේය. අජාසත් රජතුමා විසින් පියා මැරූ කල්හි රජතුමාට ආදරයෙන් සිටි ඈ නොබෝ දිනකින්ම කලුරිය කළාය. අජාසත් රජතුමා මව කලුරිය කළ පසුත් ඒ ගම භුක්ති විඳියි. කොසොල් රජතුමා පීතෘඝාතක සොරාට මගේ කුල සන්තක ගම නො දෙන්නෙමියි ඔහු සමග යුද කරයි. ඇතැම් දිනක මාමාට ජයවෙයි. ඇතැම් දිනක බෑණාට ජය වෙයි. යම් දවසක අජාසත් දිනයිද එකල් රථයෙහි කොඩි ඔසවා මහත් කීර්තියෙන් නගරයට පිවිසෙයි. යම් දවසක පැරදෙයිද එකල්හි දොම්නසට පත්ව කිසිවෙකුටත් නොදන්වාම පිවිසෙයි. ඉක්බිති එක්දිනක් භික්‍ෂූහු දම්සභාවෙහිදී ඇවැත්නි! අජාසත් රජතුමා මාමා පරදවා සතුටුවෙයි. තමා පැරදුනවිට දොම්නසට පත්වෙතියි කථාවක් මතුකළහ. බුදුරජාණන් වහන්සේ එහි වැඩමවා මහණෙනි, මා එන්නට ප්‍රථම මෙහි කවර කථාවකින් යුතුව සිටියාහුදැයි විචාරා මෙනම් කථාවෙන් යයි කී කල්හි මහණෙනි! දැන් පමණක් නොව පෙරත් මොහු දිනා සතුටු වෙයි. පැරදුනවිට දොම්නසට පත්වූයේයයි වදාරා අතීත කථාව ගෙනහැර දැක්වූ සේක.
පෙර බරණැස් නුවර බඹදත් රජු රජ කරද්දී බෝසතාණන් වහන්සේ නිල් මැඩි යෝනියෙහි උපන්හ. එකල්හි මිනිස්සු ගංගා දිය කඳුරු ආදී තැන්වල මසුන් අල්ලා ගැනීමට කෙමන් ඇටවූහ. එක් කෙමනක බොහෝ මත්ස්‍යයෝ පිවිසියාහුය. ඉක්බිති එක් දිය නයෙක් මසුන් කමින් ඒ කෙමනට පිවිසියේය. බොහෝ මත්ස්‍යයෝ එක්වී ඌ සපා කමින් එකම ලේ විලක් කළහ. සර්පයා පිළිසරණක් නොදකිමින් මරණ බියෙන් තැති ගෙන කෙමන් කටින් නික්මී වේදනාවෙන් යුතුව දිය කෙළවර හොත්තේය. නිල් මැඩියාද ඒ අවස්ථාවෙහි උඩට පැන කෙමන් මුලට ඉහළින් වැතිරුණි. සර්පයා විනිශ්චය කරන තැනක් නොලබන්නේ එහි වැතිර සිටින ඌ දැක යහලු නිල් මණ්ඩුකය! මේ මාලුන්ගේ ක්‍රියාව නුඹට රුචිදැයි විමසමින්
යන පළමු ගාථාව කීවේය.
“විෂ දළ ඇති මා කෙමනෙහි කටට පිවිසි කල්හි යම්බඳු මා මාලුවෝ කත්ද නිල් මැඩිදෙන මව කොට ඇතිය. තොපට එය රුචි කරයිද?”
එහි, **ආසි විසං මමං සන්තං** යනු විෂ ඇති මා (පැමිණි විෂ ඇති මා). **රුච්චතෙ හරිතා මාතා යං මං ඛාදන්ති මච්ඡකා** යනු නිල්මැඩි පුතුනි, මේ කරුණ ඔබට රුචි වේද යනුවෙන් කියයි.
ඉක්බිති ඔහුට නිල් මණ්ඩුකයා එසේය, යහලුව රුචි වෙයි. කුමක් නිසාද? ඉදින් නුඹද නුඹේ ප්‍රදේශයට පැමිණ මසුන් කන්නෙහිය. මාලුවෝද තමන්ගේ ප්‍රදේශයට පැමිණි නුඹ කති. තම තමන්ගේ සීමාවෙහි ගොදුරු බිමෙහි දුබලයෙක් නම් නැතැයි කියා
යන දෙවන ගාථාව කීවේය.
“යමෙකුට යම්තාක් ධනය බලය (සමෘද්ධිය) ඇත්ද ඒතාක් පුරුෂයා අනුන්ට පහර දෙන්නේය. යම්කලෙක සෙස්සෝ ඉසුරු බවෙහි සිට පහර දෙත්ද එකල පහරන ලද හේ පහරනා ලැබේ.”
**තත්‍ථ** - එහි, **විලුම්පතෙව පුරිසො යාවස්ස උපකප්පති** යනු පුරුෂයාගේ අධිපතිකම එළඹ සිටින තාක් ක්‍රියාත්මක වන තාක් පවතින තාක් ඔහු අනිකෙකුට පහර දෙයි. **යාව සො** **උපකප්පති** යනුද පාඨයකි. අනුන්ට පහරදීමට හැකියාව ඇතිතාක් කල් පහරදෙයි යන අර්ථයයි. **යදා චඤ්ඤො විලුම්පන්ති** යනු යම්කලෙක අන් අය අධිපති වී පහරදෙත්ද **සො විලුත්තො විලුම්පති **යනු පහර ලත් ඔහු අනුන්ටද පහර දෙයි. **විලුම්පතෙ** යනුද පාඨයකි. මෙම අර්ථයමයි. **විලුම්පනං** යනුවෙන්ද කියති. එහි අර්ථය නොගැලපෙයි. මෙසේ පහර දෙන්නා නැවත පහර කෑමට ලක් වෙයි. බෝසතාණන් වහන්සේ නඩුව විසඳූ කල්හි දිය නයාගේ දුබල බව දැන සතුරා අල්ලා ගන්නෙමුයි මත්ස්‍ය සමූහයා කෙමන කටින් නික්මී දිය නයා එහිම මරණයට පමුණුවා ගියාහුය.
බුදුරජාණන් වහන්සේ මේ ජාතක දේශනාව ගෙනහැර දක්වා නිමවා වදාළ සේක. එකල දිය නයා අජාසත් විය. නිල්මැඩියා වනාහි මම ම වූයෙමි යි වදාළ සේක.
**සබ්බො ජනො** යන මේ දේශනාව බුදුරජාණන් වහන්සේ දෙව්රම් වෙහෙරෙහි වැඩවාසය කරන සේක් දෙව්දත් තෙරුන් අරබයා වදාළ සේක. දෙව්දත් තෙර බුදුරජාණන් වහන්සේ කෙරෙහි වෛර බැඳගෙන නවමසක් ගිය තැන දෙව්රම් වෙහෙර දොර කොටුවෙහි පොළොවෙහි ගිලුනුවිට ජේතවනවාසීහුද, සියලු රටවැසියෝද බුදුරජාණන් වහන්සේට විරුද්ධ වූ දෙව්දත් තෙර පොළොවෙහි ගිලුනේය. දැන් සම්මා සම්බුදු රජාණන් වහන්සේ (කටුවක් වැනි වූ) නැසුණු සතුරා ඇතිසේකැයි තුටු පහටු වූවාහුය. ඔවුන්ගේ කථාව අසා සියලු දඹදිව වාසී යක්‍ෂ භූත දේව සමූහයාද තුටු පහටු වූවාහුය. ඉක්බිති එක්දිනක් භික්‍ෂූහු දම්සභාවෙහිදී, ඇවැත්නි! දෙව්දත් තෙරුන් පොළොවෙහි ගිලුනු කල්හි බුදුරජාණන් වහන්සේට විරුද්ධ වූ දෙව්දත් තෙර පොළොවෙහි ගිලුනේ යයි මහජනයා සතුටු වූහයි කථාවක් ඉපදවූහ. බුදුරජාණන් වහන්සේ එහි වැඩමවා මහණෙනි! කවර කථාවකින් යුක්තව මෙහි සිටියාහුදැයි විචාරා, මෙම කථාවෙන් යයි කී කල්හි, මහණෙනි! දෙව්දත් මළ කල්හි මහජනයා සතුටු වූයේ දැන් පමණක් නොවේ. පෙරත් සතුටු වූහයි, සිනාසුනහයි වදාරා අතීත කථාව ගෙනහැර දැක්වූ සේක.
යටගිය දවස බරණැස් නුවර මහා පිංගල නම් රජතුමා අදැහැමින්, නපුරුකමින් රාජ්‍යය කරවීය. ඡන්‍දාදී වශයෙන් පව්කම් කරමින් දඬුවම් වශයෙන් කහවනු ගැනීම් ආදියෙන් උක් යන්ත්‍රයෙහි උක් මෙන් ජනයා වෙලුවේය. කර්කශය, රළුය, සැහැසිය. අනුන් කෙරෙහි දයානුකම්පා මාත්‍රයක්වත් ඔහු තුළ නැත. රජ ගෙදර ස්ත්‍රීන්ටද දූ පුතුන්ටද ඇමති බමුණු, ගෘහපති ආදීන්ටද අප්‍රියයි අමනාපයි. ඇසට වැටුණු දූවිල්ලක් මෙන්, බත් පිඩේ ගල්කැට මෙන්ද විලුඹ හිල්වී ඇනුණු කටුවක් මෙන්ද විය. එකල බෝසතාණන් වහන්සේ මහා පිංගල රජුගේ පුත්‍රයා වී උපන්හ. මහා පිංගල දිගුකලක් රාජ්‍යයකොට කලුරිය කළේය. ඔහු කලුරිය කළ කල්හි සියලු බරණැස් වැසියෝ තුටු පහටුව මහත් සේ සිනාසී දර කරත්ත දහසකින් මහා පිංගල රජු දවා කළ දහස් ගණනකින් සෑය නිවා බෝසතාණන් වහන්සේ රාජ්‍යයෙහි අභිෂේක කොට අපට දැහැමි රජෙක් ලැබුනේ යයි තුටුපහටු වී නගරයෙහි උත්සව බෙර හසුරුවා ඔසවන ලද ධජපතාක ඇති නගරය සරසා දොරක් දොරක් පාසා මණ්ඩපයක් කරවා විසුරුවන ලද පොරි (විළඳ) හා මල්වලින් සැරසූ භූමිවල, සැරසූ මණ්ඩපවල හිඳ ආහාරපාන අනුභව කළහ.
බෝසතාණන් වහන්සේද සැරසූ මහ පොළොවෙහි ඔසවන ලද සුදුකුඩය ඇති උතුම් වූ ආසනය මැද මහත් සම්පත් විඳිමින් හුන් සේක. ඇමති බමුණු, ගෘහපති, රටවැසි දොරටුපාල ආදීහුද රජතුමා පිරිවරාගෙන සිටියාහුය. ඉක්බිති එක් දොරටුපාලයෙක් නුදුරෙහි සිට ආශ්වාස ප්‍රශ්වාස කරමින් හැඬුවේය. බෝසතාණන් වහන්සේ එය දැක යහලු දොරටු පාලකය! මාගේ පියා කලුරිය කළ කල්හි සියල්ලෝම තුටුපහටු වී උත්සව පවත්වමින්, ක්‍රීඩා කරමින් හැසිරෙත්. නුඹ වනාහි අඬමින් සිටී. ඇයි මගේ පියා නුඹට ප්‍රිය වීද, මනාප වීදැයි විමසමින්
යන පළමු ගාථාව කීහ.
පිංගල රජු විසින් සියලුදෙනා හිංසා කරනු ලැබූහ. ඔහු මළ කල්හි රටවැසියෝ ප්‍රීති වෙත්. පිඟුවන් ඇස් ඇති තැනැත්ත, තට ප්‍රියවීද? දොරටුපාලය! කවර හෙයින් තෝ හඬන්නෙහිද?
එහි, **හිංසිකො** යනු නොයෙක් ආකාර දඬුවම් කිරීම් බදු අයකිරීම් ආදියෙන් පෙළෙන ලද. **පිංගලෙන** දුඹුරු පැහැ ඇති ඇසින්. ඔහුගේ ඇස් දෙකම පලුදු වූයේ දුඹුරු පැහැ ඇතිවිය. බළල් ඇස් පැහැයෙන් යුක්ත විය. ඒ නිසාම ඔහුට පිංගල යයි නම් කළාහුය. **පච්චයං වෙදයන්ති **යනු සතුට විඳිත්. **අකණ්හ නෙත්කො** යනු දුඹුරු පැහැ ඇස් ඇති, **කස්මානු** **ත්‍වං** යනු කුමන කාරණයක් ඔබ නිසා හඬන්නෙහිද? අටුවාවෙහි **කස්මා තුවං** යන පාඨය ඇත.
හෙතෙමේ ඔහුගේ වචනය අසා මම මහ පිංගල මළේ යයි ශෝකයෙන් නොහඬමි. මගේ හිසට සැපයක් ඇතිවිය. පිංගල රජතුමා ප්‍රාසාදයෙන් බසිද්දීත් (ප්‍රාසාදයට) නගිද්දීත් කම්මල්කරුගේ මිටියෙන් පහර දෙන්නාක් මෙන් මගේ හිසට ටොකු අට බැගින් ගසයි. ඔහු පරළොව ගොසිනුත් මගේ හිසට ඇන්නාක් මෙන් නිරය පාලකයන්ගේත් යම රජුගේත් හිසට ටොකු අනියි. එවිට ඔවුහු මේ තැනැත්තා අපට අතිශයින් බාධා පමුණුවතියි කියා නැවත මෙහි රැගෙන විත් මුදා හරින්නාහුය. එවිට ඔහු (හිටපු පිංගල රජු) නැවතත් මගේ හිසට ටොකු අනින්නේය යන බියෙන් මම හඬමියි යන මේ අදහස ප්‍රකාශ කරමින් දෙවන ගාථාව කීවේය.
යන දෙවන ගාථාව කීය.
“පිඟුවන් ඇස් ඇති රජ මට ප්‍රිය නොවේ. ඔහුගේ ආපසු පැමිණීමට බිය වෙමි. මෙලොවින් ගියේ යම රජුට හිංසා කරන්නේය. පීඩාවට පත්වූ ඒ යමරජ (ඔහු) යළි මෙහි ගෙනෙන්නේය.”
ඉක්බිති ඔහුට බෝසතාණන් වහන්සේ ඒ රජතුමා දරගැල් දහසකින් දවන ලද්දේය. දිය කල සිය ගණනක් ඉසින ලද්දේය. ඔහුගේ ඒ ආදාහන බිමද හාත්පසින් හාරන ලද්දේය. ස්වභාවයෙන්ම පරළොව ගිය, වෙනත් තැනක උපන් අය නැවත ඒ සිරුරෙන්ම නොඑති. ඔබ බය නොවන්න යනුවෙන් ඔහු අස්වසමින්
යන ගාථාව කීහ.
“පිංගල රජු දර කරත්ත දහසකින් දවන ලද්දේය. වතුර කළ සියයකින් තෙමන ලදි. ඒ බිමද සාරා දමන ලදි. බිය නොවන්න. ඔහු පෙරළා නොඑන්නේය.”
එතැන් පටන් දොරටු පාලයා සැනසීමක් ලැබුවේය. බෝසතාණන් වහන්සේ දැහැමෙන් රජකරවා දානාදී පිංකම්කොට කර්මානුරූපව පරළොව ගියහ.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල පිංගල රජ දෙව්දත් තෙරය. පුතා වනාහි මම ම වූයෙමි යි වදාළ සේක.


10. සිඟාල වර්‍ගය
**සිගාලො මානත්‍ථද්ධො** යන මේ ධර්මදේශනාව බුදුරජාණන් වහන්සේ වේළුවනාරාමයෙහි වැඩවාසය කරන සේක් දෙව්දත් තෙරුන් අරබයා වදාළ සේක. දෙව්දත් තෙර අජාසත් රජු පහදවාගෙන උපදවන ලද ලාභසත්කාර දිගුකල් පවත්වාගෙන යාමට අසමත් විය. නාලාගිරි ඇතු මෙහෙයවූ විට සිදුවූ ප්‍රාතිහාර්යය (ජනයා) දුටු කාලයේ පටන් ඔහුගේ ඒ ලාභසත්කාර අතුරුදහන් විය. ඉක්බිති එක්දිනක් භික්‍ෂූන් වහන්සේලා දම්සභාවෙහිදී ඇවැත්නි! දෙව්දත් තෙර ලාභ සත්කාර උපදවාගෙන දිගුකල් පවත්වා ගෙනයාමට නොහැකි වී යයි කථාවක් මතුකළහ. බුදුරජාණන් වහන්සේ එහි වැඩමවා මහණෙනි! මා එන්නට පෙර මෙහි කිනම් කතාවකින් යුතුව සිටියාහුදැයි විචාරා මෙනම් කථාවෙන් යයි කී කල්හි මහණෙනි! දෙව්දත් තමන්ට උපන්නා වූ ලාභසත්කාර අතුරුදහන් කර ගත්තේ දැන් පමණක් නොවේ. පෙරත් එසේ අතුරුදහන් කරගත්තේ යැයි වදාරා අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජකරද්දී ත්‍රිවේදයෙහිද අටළොස් (18) ශිල්පයන්හිද පරතෙරට ගිය බෝසතාණන් වහන්සේ ඔහුගේ පෙරවි බමුණා වූහ. ඔහු පඨවීජය මන්ත්‍රය (පොළව ජයගැනීමේ මන්ත්‍රයක්) දනී. පඨවීජය මන්ත්‍රය යනු ආවර්ජන මන්ත්‍රය යයි කියනු ලැබේ. ඉක්බිති එක්දිනක් බෝසතාණන් වහන්සේ ඒ මන්ත්‍රය සජ්ඣායනා කරන්නෙමියි එක්තරා එළිමහන් තැනක ඇති ගල්තලාවක් මත හිඳගෙන සජ්ඣායනා (හඬ නගා කීම) කළහ. ඒ මන්ත්‍රය වනාහි විධි (නියමයන්) අනුගමනය නොකළ අන් කෙනෙකුට ඇසිය නොහැකිය. ඒ නිසා ඔහු එවැනි තැනක සජ්ඣායනා කරයි. ඉක්බිති ඔහු සජ්ඣායනා කරන කාලයෙහි එක් බෙනයක හුන් එක් හිවලෙක් ඒ මන්ත්‍රය අසාගෙන සිටීමෙන්ම ප්‍රගුණ කළේය. ඒ හිවලා වනාහි මේ ජීවිතයට පෙර ආත්ම භාවයේදී පඨවීජය මන්ත්‍රය පුහුණු කළ එක් බමුණෙක් විය. බෝසතාණන් වහන්සේ සජ්ඣායනාකොට නැගිට, ඒකාන්තයෙන් මේ මන්ත්‍රය මට කටපාඩම් (ප්‍රගුණ) යැයි කීහ. හිවලා බෙනයෙන් එලියට පැමිණ එම්බා බමුණ! මේ මන්ත්‍රය ඔබට වඩා මට ප්‍රගුණයයි කියා පලාගියේය. බෝසතාණන් වහන්සේ මේ හිවලා මහත් අකුසලයක් (පහත් දෙයක්) කරන්නේ යැයි සිතා ගනිවු, ගනිවු යයි ටිකදුරක් ලුහුබැන්දේය. හිවලා පලාගොස් කැලයට පිවිසියේය.
හිවලා ගොස් එක් හිවලියකගේ ඇඟ ටිකක් හැපුවේය. ස්වාමීනි! ඇයිදැයි කී කල්හි ඔබ මා ගැන දන්නෙහිද, නොදන්නෙහිදැයි ඇසීය. ඈ එසේය දනිමියි කියා පිළිගත්තාය. හිවලා පඨවීජය මන්ත්‍රය මතුරා නොයෙක් සියගණන් හිවලුන්ට අණකොට සියලුම ඇත්, අස්, සිංහ, ව්‍යාඝ්‍ර, ඌරු, මුව ආදී සිවුපාවුන් තමන් සමීපයට ළංකර ගත්තේය. රැස් කරවා සබ්බදාඨ නම් රජව එක් හිවලියක අගමෙහෙසිය කරගත්තේය. ඇතුන් දෙදෙනෙකුගේ පිටෙහි සිංහයෙක් සිටී. සිංහයාගේ පිටෙහි සබ්බදාඨ නම් හිවල් රජ හිවල් අගමෙහෙසිය සමග හිඳියි. මහත් සම්පත් විය. හිවලා මහත් සම්පතින් ප්‍රමාද වී මානය උපදවාගෙන බරණැස් රාජ්‍යය අල්ලා ගන්නෙමියි සිතා සියලු සිව්පාවුන් පිරිවරන ලද්දේ බරණැස් නුවරට නුදුරු තැනකට පැමිණියේය. සිව්පාවුන්ගේ පිරිස් ප්‍රමාණය දොළොස් යොදුනක් දුරට විය. හිවලා නුදුරෙහි සිටියේම මට රාජ්‍යය දෙව, නැතිනම් යුද්ධ හෝ කරවයි රජුට පණිවිඩ යැවීය. බරණැස් නුවරවාසීහු බියෙන් තැතිගෙන නගරයෙහි දොරටු වසාගෙන සිටියාහුය.
බෝසතාණන් වහන්සේ රජු වෙත එළඹ මහරජතුමනි, බිය නොවන්න. සබ්බදාඨික හිවලා සමග යුධ කිරීම මට බාරයි. මා හැර ඔහු සමග යුධ කිරීමට සමත් වෙනත් කෙනෙක් නම් නැත. ඔහු රජුද නගරවාසීන් ද සනසා කුමක්කොට සබ්බදාඨික මේ රාජ්‍යය අල්ලා ගන්නේදැයි පළමුකොට ඔහුගෙන් විචාරන්නෙමියි සිතා දොරටු අට්ටාලයට නැග, සබ්බදාඨ! කුමක්කොට මේ රාජ්‍යය ගන්නෙහිදැයි විචාළේය. සිංහනාද කරවා මහජනයා ශබ්දයෙන් තැති ගන්වා ගන්නෙමියි කීවේය. බෝසතාණන් වහන්සේ කළ යුත්තක් ඇතැයි දැන අට්ටාලයෙන් බැස දොළොස් යොදුන් පමණ වූ බරණැස නුවරවැසි සියලුදෙනාම කන්සිදුරු උඳු (මෑ) පිටිවලින් තවරා ගන්නැයි බෙර හැසිරවීය. මහජනයා බෙර අණ අසා යටත් පිරිසෙයින් බළලුන් දක්වාම සියලු සිව්පාවුන්ගේද, තමන්ගේද කන් සිදුරු අනුන්ගේ ශබ්දයක් අසන්නට නොහැකිවන සේ උඳුපිටිවලින් තවරා ගත්හ.
ඉක්බිති බෝසතාණන් වහන්සේ නැවත අට්ටාලයට නැග සබ්බදාඨ යැයි හිවලාට කීහ. ඇයි බමුණානෙනි! මේ රාජ්‍යය කුමක්කොට ගන්නෙහිද? සිංහනාද පවත්වා මිනිසුන් තැතිගන්වා මරණයට පමුණුවා ගන්නෙමියි කීවේය. සිංහනාදයක් කරවා ගන්නට නොහැකි වන්නෙහි උසස් සිවුපා කුලයෙහි උපන් ඉතා රතු අත්පා ඇති කේසර සිංහරාජයෝ නුඹ වැනි නීච හිවලකුගේ අණ නොපිළිපදින්නෝ යැයි කීහ. හිවලා මානයෙන් දැඩිවී අනිත් සිංහයෝ සිටිත්වා. මා නැග සිටින සිංහයා ලවාම නාද කරවන්නෙමියි කීවේය. ඉදින් හැකිනම් නාදකරවා ලවයි කීහ. හිවලා තමා නැග සිටින සිංහයාට නාද කරන්නැයි සංඥාවක් දුන්නේය. සිංහයා ඇත්කුඹෙහි මුඛය උලා තුන්වරක් කිසිවකුට නැවතිය නොහැකි සිංහනාදය නාද කළේය. ඇත්තු සන්ත්‍රාසයට පත්වී කැනහිලා බිම දමා ඌගේ හිස පයිනුත් පාගා සුනුවිසුණු කළහ. සබ්බදාඨ එහිම මරණයට පත්විය ඒ ඇත්තුද සිංහනාදය අසා මරණ බියෙන් තැතිගෙන එකිනෙකා ඇණගෙන එහිම මරණයට පත්වූහ. සිංහයන් හැර සෙසු මුව, ඌරු ආදීන්ද, හාවුන්, බළලුන් කෙළවරකොට ඇති සියලු සිව්පාවෝද එහිම මරණයට පැමිණියහ. සිංහයා පලාගොස් වනයට පිවිසියහ. දොළොස් යොදුනක් මඟදිගට මස්ගොඩවල් විය. බෝසතාණන් වහන්සේ අට්ටාලයෙන් බැස නගරයෙහි දොරටු විවර කරවා සියල්ලෝම තමන්ගේ කන්වල උඳුපිටි පහකොට මස් කැමති අයට මස්ගෙන යන්නැයි නුවර බෙර හැසිරවූහ. මිනිස්සු අමු මස් කා සෙස්ස වියලවා වියලි මස් කළාහුය. ඒ කාලයෙහි වියලි මස් සෑදීම ඇතිවීයැයි කියති.
බුදුරජාණන් වහන්සේ මේ ධර්මදේශනාව ගෙනහැර දක්වා මේ
යන අභිසම්බුද්ධ ගාථා වදාරා ජාතක කථාව ගලපා නිමවා වදාළ සේක.
මහ පිරිවර නිසා මානයෙන් උද්දාම වූ හිවලා තව තවත් පිරිවර කැමති වූයේ මහත් සම්පත්තියට පැමිණියේය. දළ ඇති සියලු සිව්පා සතුන්ට රජවිය.
ඒ වාගේම මිනිසුන් අතුරේ පිරිවර ඇත්තේ වේද, ඔහු දළ ඇති සිවුපාවුන්ට රජ වූ හිවලා සේ ගරු කළ යුතු වේ. (පිරිවර නිසා වැනසේ යනුයි)
එහි, **මානත්‍ථද්ධො** යනු පිරිවර නිසා උපන් මානයෙන් දැඩි වූයේ. **පරිවාරෙන අත්‍ථිකො** යනු තවදුරටත් පිරිවරෙන් ප්‍රයෝජන ඇත්තෙක් වී. **මහතිං භූමිං** යනු මහත් සම්පත්, **රාජාසිසබ්බදාඨිනං** යනු දළ ඇති සියල්ලන්ගේ රජවිය. **සොහිතතං මහා හොති** යනු ඒ පිරිවර ඇති පුරුෂයා ඔවුන් විසින් පිරිවැරූ කල්හි ‘මහා’ නම් වෙයි. **සිගාලොවිය දාඨිනං** යනු දළ (දත්) ඇති සතුන්ට හිවලා ‘මහා’ වූවා සේ ‘මහා’ වෙයි. එවිට (උඩඟුකම නිසා) ඒ හිවලා මෙන් මිනිසාද ප්‍රමාදයට පත්ව ඒ පිරිවර නිසා විනාශයට පැමිණෙයි.
එකල හිවලා දෙව්දත්ය. රජ සැරියුත්ය. පුරෝහිත බමුණා වනාහි මම ම වූයෙමි යි වදාළ සේක.
**බාලො වතායං සුනඛො** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් අම්බල කොට්ඨික නම් ආසන ශාලාව අසල බත් අනුභව කරන බල්ලෙකු අරබයා වදාළ සේක. ඒ බලුපැටියා උපන් කාලයේ (ආසන සාලාවට) පැන් ගෙනයන්නෝ ඌ රැගෙන විත් එහිදී පෝෂණය කළාහුය. ඒ සුනඛයා පසුකලෙක එහි බත් අනුභව කරමින් මහත් ශරීර ඇත්තෙක් විය. ඉක්බිති එක්දිනක් එක්තරා ගම්වැසි පුරුෂයෙක් ඒ ස්ථානයට පැමිණියේ සුනඛයා දැක පැන් ගෙන එන්නන්ට උතුරු සළුවද කහවණුවක්ද දී හම්පටියකින් බැඳ ඌ රැගෙන ගියේය. ඔහු (ඌ) රැගෙන යද්දී නොබිරුවේය. දෙන දෙන දේ කමින් ඔහු පසුපස ගියේය. ඉක්බිති ඒ පුරුෂයා මේ බල්ලා දැන් මට ප්‍රිය කරතියි (ආදරය කරයි) සිතා සම්පටින් නිදහස් කළේය. ඒ සුනඛයා මුදාහළ මොහොතෙහිම එක පිම්මේ ආසන ශාලාවලටම ගියේය. භික්‍ෂූහු ඒ දැක ඌ විසින් කළ ක්‍රියාව දැක සවස් කාලයේ දම්සභාවෙහිදී ඇවැත්නි! ආසන ශාලාවෙහි සිටි බල්ලා බැම්මෙන් මිදීමේ දක්‍ෂයෙක් වී මුදාහළ මොහොතෙහිම නැවත ආවේයයි කථාවක් ඉපදවූහ. බුදුරජාණන් වහන්සේ එහි වැඩමකර, මහණෙනි! මෙහි දැන් කවර කථාවකින් යුතුව සිටියාහුදැයි විචාරා මෙනම් කථාවෙන් යයි කී කල්හි, මහණෙනි! ඒ සුනඛයා බන්ධයෙන් මිදීමේ දක්‍ෂයෙකු වූයේ දැන් පමණක් නොවේ. පෙරත් දක්‍ෂයෙක් වී යයි වදාරා අතීත කථාව ගෙනහැර දැක්වූ සේක.
පෙර බරණැස් නුවර බඹදත් රජු රජ කරද්දී බෝසතාණන් වහන්සේ කසී රට එක්තරා මහා සම්පත් ඇති කුලයක ඉපිද වැඩිවියට පත්ව ගෘහවාසයට පත්වූහ. එකල බරණැස් නුවර එක්තරා මිනිසෙකුට බල්ලෙක් සිටියේය. එ් සුනඛයා බත්පිඩු ලබමින් මහත් සිරුර ඇත්තේ විය. ඉක්බිති එක් ගම්වැසියෙක් බරණැසට පැමිණියේ ඒ සුනඛයා දැක අයිතිකරුට උතුරු සළුවක් හා කහවනුවක් දී බල්ලා ලබාගෙන හම්පටියකින් ඌ බැඳගෙන පටි කෙළවර අල්ලාගෙන යන්නේ කැලෑවට ඇතුල්වන තැනදී එක් ශාලාවකට පිවිස සුනඛයා බැඳ ලෑල්ලක වැතිරී නිදා ගත්තේය. එකල බෝසතාණන් වහන්සේ කිසියම් කරුණක් සදහා කැලයට පිවිසෙමින් හම්පටින් බැඳ සිටි ඒ බල්ලා දැක
යන පළමු ගාථාව කීහ.
වරපට නොකන මේ සුනඛයා ඒකාන්තයෙන් මෝඩය. බන්ධනයෙහි මිදුනේ සතුටින් ගෙට යන්නේය.
එහි, **පමුඤ්චෙය්‍ය** යනු මුදා හරින්නේය. මෙයම පාඨයයි. **අසිතොච ඝරං චජෙ** යනු ආහාර ඇත්තෙක්ව තෘප්තියට පත්ව, හොඳහිත ඇතිව තමන්ගේ වාසස්ථානයට යන්නේය.
ඒ අසා සුනඛයා -
යන දෙවන ගාථාව කීවේය.
තොප කියන දැය මා විසින් දැඩිව සිතට ගන්නා ලදි. මගේ සිතෙහිද ඒ අදහස ඇත. (මා විසින්) මගේ ද ඔබේද අදහස හදවතෙහි (තැන්පත්) කරන ලදි. පලා යන්නට නිසි කල් බලමි. මේ ජන තෙමේ නිද්‍රෝපගත වේවා!
එහි, **අට්ඨිතං වෙ වනස්මිං මෙ** යනු තෙපි කියන දෙය මා විසින් දැඩි ලෙස සිතට ගන්නා ලද්දේමය. මගේ සිතෙහි ද ඒ අදහසම ඇත. **අථො මෙ හදයෙ කතං** යනු ඉක්බිති මාගේද තොපගේද කීම හදවතෙහි (සිතෙහි) තැන්පත් කරන ලද්දේමය. **කාලඤ්චපතිකංඛාමි** යනු කාලය උදාවනතුරු බලා සිටිමි. **යාව පස්සුපතූ ජනො** යනු මහජනයා නිදනතුරු, නින්දට බැසගන්නා තුරු මම බලාපොරොත්තුවෙන් සිටිමි. අනිත් අතට, (මිනිසුන් නින්දට යාමට පෙර මා වරපට කන්නට ගියොත්) මේ බල්ලා පලායතියි රාවයක් ඇති වුවහොත් (එය මගේ අදහසට බාධාවකි) එහෙයින් රාත්‍රී භාගයෙහි සියලුදෙනාම නිදිගත් කල්හි සම්පටිය කා පලා යන්නෙමියි කීහ. ඌ මෙසේ කියා මහජනයා නිදිගත් කල හම්පටිය කා සතුටු සිතින් තම ස්වාමියාගේ නිවසටම ගියේය.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එදා සුනඛයා අදත් එම සුනඛයාමය. නුවණ ඇති පුරුෂයා වනාහි මම ම වූයෙමි යි වදාළ සේක.
**සත්තතන්තිං සුමධුරං** යන මේ දේශනාව බුදුරජාණන් වහන්සේ වේළුවනාරාමයෙහි වැඩවාසය කරන සේක් දෙව්දත් තෙරුන් අරබයා වදාළ සේක. ඒ කාලයේ භික්‍ෂූහු දෙව්දත් තෙරුන්ට ඇවැත්නි, දේවදත්තයිනි! සම්මා සම්බුදු රජාණන් වහන්සේ නුඹවහන්සේගේ ගුරුවරයාය. නුඹ උන්වහන්සේ නිසා ත්‍රිපිටකය ඉගෙන ගත්තෙහි, ධ්‍යාන හතර උපදවා ගත්තෙහි, ගුරුවරයාගේ සතුරෙකු වීම නම් යුතු නොවේ යයි කීහ. එවිට දේවදත්ත, ඇවැත්නි, ශ්‍රමණ භවත් ගෞතමයෝ මට ගුරුවරයා වන්නේ කෙසේද? මා විසින් මගේ උත්සාහයෙන්ම තුන්පිටකය ඉගෙන ගන්නා ලදි. ධ්‍යාන සතර උපදවා ගන්නා ලදීයයි කියමින් ගුරුවරයා ප්‍රතික්‍ෂේප කළේය. භික්‍ෂූන් වහන්සේලා ඒ ගැන දම්සභාවෙහිදී ඇවැත්නි! දෙව්දත් තෙරුන් ගුරුවරයා ප්‍රතික්‍ෂේපකොට බුදුරජාණන් වහන්සේට සතුරු වී මහා විනාශයට පත්වීයැයි කථාවක් ඉපදවූහ. බුදුරජාණන් වහන්සේ එතනට අවුත් මහණෙනි, දැන් මෙහි කවර කථාවකින් යුතුව සිටියාහුදැයි විචාරා, මෙනම් කථාවෙන් යැයි කී කල්හි මහණෙනි, දෙව්දත් ගුරුවරයා ප්‍රතික්‍ෂේප කොට මට සතුරු වූයේ දැන් පමණක් නොවේ. පෙරත් එසේ විනාශයට පත්වූයේයැයි වදාරා අතීත කථාව ගෙනහැර දැක්වූ සේක.
පෙර බරණැස් නුවර බඹදත් රජු රජ කරද්දී බෝසතාණන් වහන්සේ ගාන්ධර්ව කුලයෙහි උපන් සේක. ඔහුට ගුත්තිල කුමාරයා යැයි නම් තැබූහ. ඔහු වැඩිවියට පත්ව ගාන්ධර්ව ශිල්පයෙහි නිමාවට පත්ව ගුත්තිල ගාන්ධර්වයා නමින් මුළු දඹදිවෙහි ප්‍රධාන ගාන්ධර්වයා විය. ඔහු බිරිඳක් පෝෂණය නොකර අන්ධ මවුපියන් පෝෂණය කරයි. එකල්හි බරණැස් නුවර වැසි වෙළෙන්දෝ වෙළෙඳාම පිණිස උදේනි නුවරට ගොස් උත්සවය දැනුම් දුන් කල්හි සම්මාදම්කොට බොහෝ මල්, සුවඳ, විලවුන්ද, කන බොන දෑද රැගෙන සෙල්ලම් කරන ස්ථානයේ රැස්ව මුදල් දී එක් ගාන්ධර්වයෙකු ගෙනඑවයි කීවාහුය. ඒ කාලයෙහි උදේනි නුවර මූසිල ජ්‍යෙෂ්ඨ ගාන්ධර්වයා වෙයි. ඔවුහු ඔහු (මූසිල) කැඳවාගෙන ගොස් තමන් වෙනුවෙන් වීණා වාදනය කරවූහ.
මූසිල වීණාවාදකයාද වීණාව උත්තම සැදුමෙන් සාදා වාදනය කළේය. ඒ වෙළඳුන්ට ගුත්තිල ගාන්ධර්වයාගේ වීණා වාදනයෙහි ඇති පළපුරුද්ද නිසා මූසිලයාගේ වාදනය බටපතුරක් පහුරුගානවා වැනියැයි වැටහුනේය. එකෙක්වත් කිසිවක් නොකීවේය. ඉක්බිති ඔවුහු සතුටට පත්වූ බවක් නොදැක්වුණහ. මූසිලයා ඔවුන් සතුටු වූ ආකාරයක් නොදක්වන කල්හි ඉතා රළුකොට මම ගායනා කරමි. (කාරණය එයයයි) සිතමින් (වීණාව) මැදුම් සැදුමෙන් සාදා වාදනය කළේය. ඔවුහු එවිටත් මධ්‍යස්ථ වූහ. ඉක්බිති මූසිලයා මොවුන් කිසිවක් නොදනිතියි සිතා තමනුත් නොදත්තෙකු මෙන් වී තත් ලිහිල්කොට වාදනය කළේය. ඔවුහු එවිටත් කිසිවක් නොකීහ. ඉක්බිති මූසිලයා, එම්බා වෙළෙන්දනි! මා වීණා වාදනය කරනවිට කුමක් නිසා තොප සතුටු නොවන්නහුදැයි ඇසීය. ඔබ වීණා වාදනය කළෙහිද? මොහු වීණාව සකස් කරගනිතියි අපි කල්පනා කළෙමුයි කීහ. නුඹලා මට වඩා උතුම් ආචාර්යවරයෙකු ගැන දනිව්ද? නැතිනම් නොදන්නා කමින් සතුටු නොවව්දැයි ඇසීය. වෙළෙන්දෝ බරණැස් නුවර ගුත්තිල ගාන්ධර්වයාගේ වීණා හඬ අසා ඇති අයට නම් ඔබේ වීණා හඬ ස්ත්‍රීන් දරුවන් නළවන හඬ වැනියයි කීහ. එසේනම් තොප විසින් දුන් මුදල ආපසු බාරගනිව්. මට ඒවායින් ප්‍රයෝජනයක් නැත. එහෙත් බරණැසට යනවිට මාත් රැගෙන යන්නැයි කීය. ඒ වෙළෙන්දෝ යහපතැයි පිළිගෙන ආපසු යන ගමන් ඔහුද රැගෙන බරණැසට ගොස් ඔහුට මෙය ගුත්තිල පඬිතුමා වාසය කරන ස්ථානයයි කියා තම තමන්ගේ ගෙවල්වලට ගියාහුය.
මූසිලයා බෝසතාණන් වහන්සේගේ ගෙට පිවිස, බෝසතාණන් වහන්සේගේ එල්ලා තිබුණු උසස් වීණාව දැක එය රැගෙන වාදනය කළේය. ඉක්බිති බෝසතාණන් වහන්සේගේ මව්පියන් අන්ධ බැවින් ඔහු නොදැක මීයන් වීණාව කතියි සිතා සූ සූ මීයන් කතියි කීවාහුය. ඒ අවස්ථාවේදී මූසිල වීණාව තබා බෝසතාණන් වහන්සේගේ මව්පියන්ට වැඳ තොපි කොහි සිට ආවෙහිදැයි ඇසූ කල ඇදුරුතුමා ළඟ ශිල්ප ඉගෙනීම පිණිස උදේනි නුවර සිට ආවෙමියි කීවේය. (මව්පියන්) යහපතැයි කී කල්හි ගුරුතුමා කොහිදැයි විමසා දරුව (ඔහු) බැහැරට ගියේය. අද එන්නේය (යන මේ පිළිතුර) අසා එහිම හිඳ ආවා වූ බෝධිසත්ත්වයන් දැක උන්වහන්සේ සමග කරන ලද පිළිසඳර කතා ඇත්තේ තමන් ආ කාරණය දැන්වීය. බෝසතාණන් වහන්සේ දේහ ලක්‍ෂණ විද්‍යාව දන්නෙකි. උන්වහන්සේ ඔහුගේ අසත්පුරුෂ බව දැන, දරුව! යව, ඔබට ශිල්ප නැතැයි ප්‍රතික්‍ෂේප කළහ. හෙතෙම බෝසතාණන් වහන්සේගේ මව්පියන්ගේ පා අල්ලා (වැඳ) උපකාර කරමින් ඔවුන් සතුටුකොට (පුතා ලවා) මට ශිල්ප ලබා දෙවන්නැයි ඉල්ලීය. බෝධිසත්ත්වයන් වහන්සේ මවුපියන් නැවත නැවතත් කියද්දී එය නොසලකා හැරීමට නොහැකි වූයේ ශිල්ප දුන්හ. ඔහු බෝසතාණන් වහන්සේ සමගම රජ ගෙදරට යයි. රජතුමා ඔහු දැක ගුරුතුමනි! මොහු කවරක්දැයි විචාළේය. මහරජතුමනි, ඒ මගේ අතවැසියෙකියි කීහ. හෙතෙම ක්‍රමයෙන් රජතුමාගේ විශ්වාසවන්තයෙක් විය. බෝසතාණන් වහන්සේ ගුරු මුෂ්ඨි නොතබා තමන් දන්නා ක්‍රමයටම සියලු ශිල්ප උගන්වා, දරුව! ඔබේ ශිල්පය අවසාන යැයි කීහ.
ඔහු මට ශිල්ප ප්‍රගුණය, මේ බරණැස් නගරය මුළු දිවයිනටම අග නගරයයි. ඇදුරුතුමාද මහලුය. මවිසින් මෙහිම විසීම වටීයයි සිතුවේය. ඔහු ගුරුවරයාට ඇදුරුතුමනි! මම රජතුමාට සේවය කරන්නෙමියි කීය. ගුරුතුමා හොඳයි දරුව! රජතුමාට කියන්නෙමියි කියා ගොස් අපගේ අතවැසියා දේවයන් වහන්සේට සේවය කරන්නට කැමතිය. ඔහුට දියයුතු දෙයක් දැනගනු මැනවැයි රජුට දන්වා, රජතුමා ඔබට ලැබෙන දෙයින් අඩක් ලබන්නේයැයි කී කල්හි ඒ බව මූසිලයාට දැන්වූහ. මූසිලයා මම නුඹවහන්සේට සමානව (වැටුප්) ලබන්නේ නම්, සේවය කරන්නෙමි. එසේ නොලැබෙන්නේ නම් සේවය නොකරන්නෙමියි කීවේය. කුමක් නිසාද? මම නුඹවහන්සේ දන්නා ශිල්ප සියල්ල නොදනිම්දැයි කීය. එසේය. දන්නෙමියි කීහ. මෙසේ ඇතිකල්හි කුමක් නිසා මට අඩක් දෙන්නේද? බෝසතාණන් වහන්සේ ඒ බව රජුට සැල කළ සේක. එවිට රජතුමා ඉදින් මෙසේ ඔබට සමානව ශිල්ප දක්වන්නට (ඔහුට) හැකිනම් සමානව ලබන්නේ යැයි කීවේය. බෝසතාණන් වහන්සේ රජුගේ කීම ඔහුට දන්වා සිටිවිට ඔහු විසින් යහපති, ශිල්ප දක්වමියි කී කල්හි රජුට ඒ පුවත දන්වා හොඳයි ශිල්ප දක්වන්න. කතාබහ කරගන්නේ කෙදිනක පවත්වන්නට දැයි කී කල්හි මහරජතුමනි, මෙයින් සත්වන දවසේ සිදුවෙතියි කීය.
රජතුමා මූසිලයා කැඳවා, නුඹ ගුරුවරයා සමග වාදයට කතාබහ කරන්නෙහියයි කීම සත්‍යයක්දැයි විමසා දේවයන් වහන්ස, ඇත්තයි කී කල්හි ගුරුවරයා සමග වාද කිරීම නොවටී. එසේ නොකරවයි වළක්වද්දීම, මහරජ, කම් නැත. මගේ ගුරුවරයා සමග සත්වැනිදා සාකච්ඡාව (විවාදය) සිදුවේවා. එකතරමට ශිල්ප දන්නා බව පැහැදිලි කරන්නෙමියි කීවේය. රජතුමා යහපතැයි පිළිගෙන මෙයින් සත්වන දින ඇදුරු ගුත්තිලද අතවැසි මූසිලයාද රජමැදුරේ දොරටුව අභියසදී ඔවුනොවුන් සාකච්ඡාකොට වීණා ශිල්ප දක්වන්නෝය. නගර වැසියෝ රැස්වී ශිල්ප බලත්වායි බෙර හැසිරවීය.
බෝසතාණන් වහන්සේ මේ මූසිලයා ලාබාල තරුණයෙකි. මම මහලුය. පිරිහුණු ශක්තිය ඇත්තෙක්මි. මහල්ලාගේ ක්‍රියාව නොසැපයේ. (නිසි පරිදි සිදු නොවේ) අතවැසියා පැරදුනත් මට විශේෂයක් නැත. අතවැසියාට ජයග්‍රහණය ඇතිකල්හි පත්විය හැකි ලැජ්ජාවට වඩා වනයට ගොස් මරණයට පත්වීම උතුම්යයි සිතුවේය. ඔහු කැලයට පිවිස මරබියෙන් ආපසු හැරේ. ලැජ්ජාවට බියෙන් නැවත යයි. මෙසේ යන එන මොහුට දින හයක් ඉක්ම ගියේය. (යන ඝන මාර්ගයෙහි) තණකොළ මැරුණේය. අඩිපාරක් ඇතිවිය. ඒ අවස්ථාවෙහි ශක්‍රයාගේ අසුන උණුසුම් ආකාරයක් දැක්වීය. ශක්‍රයා විමසා බලන්නේ ඒ කාරණය දැන ගුත්තිල ගාන්ධර්වයා (සංගීතඥයා) අතවැසියාට බියෙන් වනයෙහි මහ දුකක් අනුභව කරයි. මා විසින්, මොහුට පිහිටවීම සුදුසුයයි සිතා වේගයෙන් අවුත් බෝසතාණන් වහන්සේගේ ඉදිරියෙහි සිට ඇදුරුතුමනි, කුමක් හෙයින් වනයට පිවිසියෙහිදැයි විචාරා නුඹ කවරෙක්දැයි කී කල්හි මම ශක්‍රයා වෙමියි කීවේය. ඉක්බිති ඔහු බෝසතාණන් වහන්සේ දෙව්රජතුමනි! මම ගෝලයාගෙන් පරාජය වේයැයි බියෙන් කැලයට පිවිසියෙමියි කියා -
යන පළමු ගාථාව කීහ.
සත් තතක් ඇති, ඉතා මිහිරි, රමණීය වූ වීණා ගායනය ඉගැන්වීමි. ඒ අතවැසියා (වාදය සඳහා) මා රඟමඬලට කැඳවයි. සක් දෙවිඳුනි, මට පිහිටක් වෙනු මැනවි.
එහි අර්ථය - දෙව්රජතුමනි, මම මූසිල නම් අතවැසියෙකුට සත් හතක් ඇති, ඉතා මිහිරි, රමණීය වූ වීණා ශිල්පය තමන් දන්නා ක්‍රමයට පුහුණු කෙරෙව්වෙමි. ඔහු දැන් මා රඟමඬලට කැඳවයි. කෝසිය ගෝත්‍රයේ උපන් ශක්‍රයාණෙනි! ඒ මට පිහිටක් වෙනු මැනවි.
ශක්‍රයා ඔහුගේ වචනය අසා භය නොවන්න! මම නුඹේ ආරක්‍ෂකයාය. රැකවලායයි කියා -
මිතුර! මම තොපට පිහිට වෙමි. මම ගුරුන් පුදන්නෙක්මි. ඒ ශිෂ්‍යයා නොදිනන්නේය. ඇදුරු තෙමේ දිනන්නේය.
එහි, **අහං තං සරණං** යනු මම (ඔබට) සරණ වී උපකාර වී, පිහිට වී ඔබ රකින්නෙමියි **සම්මා** යනු මෙය ප්‍රිය වචනයකි. **සිස්සමාචරිය ජෙස්සසි** යනු ඇදුරුතුමනි, නුඹ වීණාව වාදනය කරමින් ශිෂ්‍යයා පරදවන්නෙහිය.
තව ද නුඹ වීණාව වාදනය කරමින් එක් තතක් සිඳ හයකින් වාදනය කරන්න. නුඹේ වීණාවෙහි ප්‍රකෘති (නියම) ශබ්දය ඇති වන්නේය. මූසිලයාද තත් සිඳියි. එවිට ඔහුගේ වීණාවේ ශබ්දය නොවන්නේය. ඒ අවස්ථාවහෙි පරාජයට පත්වන්නේය. එවිට ඔහු පැරදුණු බව දැන දෙවනුව තුන්වෙනුව සතරවෙනුව පස්වෙනුව හයවෙනුව සත්වෙනුව තත් සිඳ තනි වීණා දණ්ඩම වාදනය කරව. සිඳුණු තත් කොනින් හඬ නික්ම දොළොස් යොදුන් මුළු බරණැස් නුවර වසාගෙන පවතියි.
මෙසේ කියා ශක්‍රයා බෝසතාණන් වහන්සේට ගුලි (පාසඝටිකා) තුනක් දී මෙසේ කීවේය. වීණා හඬින් මුළු නුවරම වැසීගිය විට මින් එක් ගුලියක් අහසට විසිකරව. එවිට ඔබ ඉදිරියේ අප්සරාවන් තුන්සියයක් බැස නටන්නාහ. ඔවුන් නටන කාලයෙහි දෙවන ගුලියත් උඩ දමන්න. එවිට තවත් තුන්සියයක් දෙවඟනෝ බැස නුඹේ වීණා වාදනය නුදුරෙහි නටන්නාහ. අනතුරුව තුන්වන ගුලියත් විසිකරව. අනතුරුව තවත් දෙවඟනන් තුන්සියයක් බැස රඟමඬලෙහි නටන්නාහ. මම ද ඔවුන් සමීපයට එන්නෙමි. යන්න බිය නොවන්නැයි කීය. බෝසතාණන් වහන්සේ පෙරවරුවෙහි ගෙට ගියේය. රජමාළිගාවේ දොරටුව අසල මණ්ඩපයක් කරවා එහි රජතුමාට ආසනයක් පැනවූහ. රජතුමා ප්‍රාසාදයෙන් බැස සරන ලද මණ්ඩපයෙහි පර්යංක ආසනයෙහි හුන්නේය. දසදහසක් සැරසුණු ස්ත්‍රීහුද, ඇමති, බමුණු රටවැසි ආදීහුද රජතුමා පිරිවරා සිටියාහුය. සියලු නගරවාසීහුද රැස්වූහ. රජ මිදුලෙහි වළලු පිට වළලුද මැහි පිට මැහි ද බැන්දාහුය.
බෝසතාණන් වහන්සේ ද නාගෙන සුවඳ ගල්වාගෙන නොයෙක් රසයෙන් යුත් බොජුන් අනුභවකොට වීණාව ගෙන්වාගෙන තමන්ට පනවන ලද ආසනයෙහි හුන්හ. ශක්‍රයා නොපෙනෙන සිරුරු ඇතිව අවුත් අහසෙහි නොපෙනී සිටියේය. බෝධිසත්ත්වයන් වහන්සේ පමණක් ශක්‍රයා දකියි. මූසිලයාද අවුත් තමන්ගේ ආසනයෙහි හුන්නේය. මහජනයා පිරිවැරූහ. ආරම්භයේදීම දෙදෙනාම සම සමව වීණා වාදනය කළහ. මහජනයා දෙදෙනාගේම වාදනයෙන් සතුටුව වාර දහස් ගණනක් මහා ප්‍රීති ඝෝෂා පැවැත්වූහ. ශක්‍රයා අහසෙහි සිට බෝසතාණන් වහන්සේට පමණක් ඇසෙන සේ එක් තතක් සිඳ දමන්නට කීවේය. බෝසතාණන් වහන්සේ භමර තත සින්දහ. තත සින්දේ නමුදු කැඩී ඉතිරි වූ තත් කෙළවරෙන් හඬ පිටවේමය. දිව්‍ය සංගීත වාදනයක් පවතින්නාක් මෙනි. මූසිලයාද තතක් කැඩුවේය. එයින් හඬ නොනික්මුණි. ගුත්තිල ඇදුරුතුමා දෙවන තතද -පෙ- හත්වන තතද සින්දේය. වීණා දණ්ඩ පමණක් වාදනය කරන ගුත්තිල ඇදුරාගේ වීණා ශබ්දය නුවර වසාගෙන පැතිර සිටියේය. වාර දහස් ගණනක්ද මහා ප්‍රීති ඝෝෂා පැවැත්වූහ. බෝසතාණන් වහන්සේ එක් ගුලියක් අහසට විසිකළහ. දිව්‍ය අප්සරාවෝ තුන්සියයක් බැස නැටූහ. මෙසේ දෙවන, තුන්වන ගුලිද අහසට දැමූ කල අප්සරාවන් නවසියයක් බැස කියන ලද විදියටම නැටූහ.
ඒ අවස්ථාවෙහි රජතුමා මහජනයාට ඉඟියක් කළේය. මහජනයා නැගිට නුඹ ගුරුවරයා සමග විරුද්ධ වී සමව වාදනය කරමියි උත්සාහ කළෙහිද? තමන්ගේ තරම නොදන්නෙහිදැයි මූසිලයාට තර්ජනයකොට ගත් ගත් ගල්, මුල් ආදියෙන් කුඩුකොට ජීවිතක්‍ෂයට පමුණුවා පාවලින් ඇදගෙන ගොස් කසල ගොඩට ඇද දැමූහ. රජතුමා සතුටු සිත් ඇත්තේ මහවැස්සක් වසින්නාක් මෙන් බෝධිසත්ත්වයන් වහන්සේට බොහෝ ධනය දුන්නේය. එසේම නගරවාසීහුද පුදසත්කාර කළාහුය. ශක්‍රයාද ගුත්තිල පඬිතුමා සමග පිළිසඳර කථාකොට, පඬිතුමනි! මම නුඹට ආජානේය අසුන් දහසක් යෙදූ රථයක් ගෙන්වාගෙන පසුව මාතලී එවන්නෙමි. නුඹ අසුන් දහසකින් යුත් උතුම් වෛජයන්ත රථයට නැගී දෙව්ලොවට එන්නැයි කියා ගියේය.
ඉන්පසු ගොස් පාණ්ඩුකම්බල ශෛලාසනයෙහි හිඳින ඔහුගෙන් සක්දෙව් මහරජතුමනි! කොහි ගියෙහිදැයි දෙව්දූවරු විචාළහ. සක්දෙවිඳු ඔවුන්ට ඒ කරුණු විස්තර වශයෙන් කියා බෝසතාණන් වහන්සේගේ සීලය, නුවණ ආදී ගුණ වර්ණනා කළේය. දෙව්දූවරු මහරජතුමනි! අපිත් ඇදුරුතුමා දකිනු කැමැත්තෙමු. ඔහුව මෙහි ගෙන්වනු මැනවැයි කීවාහුය. ශක්‍රයා මාතලී අමතා දරුව! දිව්‍ය අප්සරාවෝ ගුත්තිල ගාන්ධර්වයා දකිනු කැමැත්තාහුය. යව ඔහුව විජයොත් රියෙහි හිඳුවාගෙන එන්නැයි කීය. ඔහු යහපතැයි කියා ගොස් බෝසතාණන් වහන්සේ රැගෙන ආවේය. ශක්‍රයා බෝසතාණන් වහන්සේ සමග සතුටු වී, ගුරුතුමනි! දිව්‍ය කන්‍යාවෝ ඔබේ වීණා වාදනය අසනු කැමැත්තාහයි කීවේය. මහරජ! ගාන්ධර්වයෝ වන අපි ශිල්පය නිසා ජීවත් වෙමු. මුදල් ලබන්නාහු නම් වාදනය කරන්නෙමුයි කීහ. වාදනය කරව. මම තොපට මුදල් දෙන්නෙමියි කීය. මට අනිත් මුදලකින් ඵලක් නැත. මේ දේව දූවරු තමන් කළ යහපත් ක්‍රියා ඉල්ලන්නේ නම් ඒ අනුව මම වාදනය කරන්නෙමියි කීහ. ඉක්බිති ඔහුට දේවදූවරු අප විසින් කරන ලද යහපත් ක්‍රියා (පින්කම්) සතුටුව පසුව කියන්නෙමු. ගුරුතුමනි! වීණා වාදනය කරවයි කීහ. බෝසතාණන් වහන්සේ සතියක්ම දෙවියන්ට වීණා වාදනය කළ සේක. එය දිව්‍ය වීණා වාදනයන් අභිබවා පැවතුණේය. සත්වැනි දිනයෙහි මුල පටන් දේව දූවරුගේ යහපත් ක්‍රියා (පින්කම්) විචාළහ. එක් තැනැත්තියක් කාශ්‍යප බුදුරජාණන් වහන්සේගේ කාලයේදී එක් භික්‍ෂු නමකට වටිනා වස්ත්‍රයක් පූජාකොට ඒ පිනෙන් ශක්‍රයාගේ පාද පරිචාරිකාව වී උපන්නාය. අප්සරාවන් දහසක් පිරිවරන ලද උතුම් දිව්‍ය කන්‍යාවක් වී උපන්නාය. නුඹ පෙර ආත්මයේ කුමන පිංකමක් කොට උපන්නාදැයි විචාළහ. ඔහුගේ ප්‍රශ්න කරන ආකාරයද (ඇගේ) විසඳන ආකාරයද විමාන වස්තුවෙහි ආවා වූ පරිද්දෙන්මය. එහි මෙසේ කියන ලදි.
දෙව්දුව! ඔබ යහපත් වූ රූසිරින් සියලු දිශාවන් බබුළුවමින් ඕසධී තරුව මෙන් සිටින්නෙහිය.
ඔබතුමියට මෙබඳු පැහැයක් ලැබුණේ කුමකින්ද? කිනම් පිනකින් මෙහිදී ඔබේ සමෘද්ධිය (සැපත) සිදුවීද? සිතට ප්‍රිය වූ සම්පත් කුමන පිනකින් ලැබේද?
මහානුභාව සම්පන්න දෙව්දුවනි! මිනිස්ලොවදී කළ පින් ඔබෙන් විමසමි. ඔබේ මේ ශරීර පැහැය සියලු දිසා බබුළුවයි. කවර පිනකින් මෙබඳු දිලිසෙන ආනුභාව ඇතිවීද?
උතුම් වස්ත්‍ර දෙන ස්ත්‍රිය ස්ත්‍රී පුරුෂයන් අතර උතුම් වෙයි. මෙසේ ප්‍රිය වස්තු දෙන ඈ දෙව්ලොවට පැමිණ මනාප වූ දිවසැප ලබන්නීය.
ඒ මගේ විමානය බලන්න. මම කැමති සේ රූප දරණ අප්සරාවක් වෙමි. මම අප්සරාවන් දහසකට උතුම් වෙමි. පිනේ විපාකය බලන්න.
ඒ පිනෙන් මගේ සිරුරෙහි පැහැය එබඳු වෙයි. ඒ පිනෙන් මාගේ මෙහි සම්පත්තිය සම්පූර්ණ වෙයි. මට යම් සම්පත්තියක් ප්‍රියමනාප වේනම් ඒවා පහළ වන්නේය.
එයින් මෙසේ දිලිසෙන පුණ්‍ය ආනුභාව ඇත්තියක වෙමි. මාගේ ශරීර ප්‍රභාව සියලු දිසා බබුළුවයි.
තවත් දෙවඟනක් පිඬු පිණිස හැසිරෙන භික්‍ෂුවකට පිදීම පිණිස මල් දුන්නාය. තවත් දෙවඟනක් දාගැබකට සුවඳ පසඟුල් (ඇඟිලි පහට අසුවන තරම් ප්‍රමාණයක් සුවඳ=ගන්‍ධ පඤ්චගුලිකං) දෙවයි සුවඳ දුන්නාය. තවත් දෙවඟනක් මිහිරි ලොකු කුඩා පළතුරු දුන්නාය. තවත් දෙවඟනක් උතුම් මිහිරි රස දුන්නාය. තවත් දෙවඟනක් කාශ්‍යප දස බලධාරීන් වහන්සේගේ සෑයට සුවඳ පසඟුල් පිදුවාය. තවත් දෙවඟනක් මග යමින් නිවසට වැඩිය භික්‍ෂු භික්‍ෂුණීන් වෙතින් බණ ඇසුවාය. තවත් දෙවඟනක් නැවක සිට වැළඳූ භික්‍ෂුවකට ජලයේ සිට පැන් දුන්නාය. තවත් දෙවඟනක් මිනිස්ලොවදී ගිහිගෙයි වසමින් ක්‍රෝධ නොවී නැන්දාගේද මාමාගේද කටයුතු කළාය. තවත් දෙවඟනක් මිනිස්ලොවදී තමාට ලැබුණු කොටසින්ද බෙදා හදාගෙන අනුභව කළාහ. සිල්වතියක්ද වූවාය. තවත් තැනැත්තියක් අනුන්ගේ ගෙයි දාසියක වී ක්‍රෝධ නොකර නිහතමානීව තමන් ලද කොටසින්ද බෙදා හදාගෙන පරිභෝග කිරීමෙන් සක් දෙවිඳුගේ බිරිඳක්ව උපන්නාය. මෙසේ ගුත්තිල විමාන වස්තුවෙහි සඳහන් වූ තිස්හතක් පමණ වූ සියලුම දිව්‍ය අප්සරාවෝ යම් යම් කර්මයක් කොට එහි උපන්නාහුද ඒ සියලු දෙනාගෙන්ම බෝසතාණන් වහන්සේ විචාළ සේක. ඒ දෙවඟනෝද ඔහුට තම තමන් කළ කුසල් ගාථාවලින්ම කීවාහුය. ඒ මම මෙහි පැමිණ ස්වල්පමාත්‍ර කුශල කර්මයකින් ලබන ලද සම්පත් ගැන ඇසුවෙම්ද ඒකාන්තයෙන් එය මට ලාභයකි. ඒකාන්තයෙන් මා විසින් මනාව ලබන ලද්දකි. මෙතැන් පටන් මිනිස්ලොවට ගොස් දානාදී පින්කම් කරන්නෙමියි කියා බෝසතාණන් වහන්සේ මේ ප්‍රීතිවාක්‍ය ප්‍රකාශ කළහ.
ඉක්බිති සක්දෙව්රජ සත්දිනක් ගියවිට මාතලී රියදුරාට අණකොට (පඬිතුමා) රථයේ හිඳුවා බරණැස් නුවරටම යැවීය. ගුත්තිල පඬිතුමා බරණැස් නුවරට ගොස් දෙව්ලොවදී තමන් දුටු කරුණු මිනිසුන්ට කීවේය. එතැන් පටන් මිනිස්සු උත්සාහයෙන් පින්කිරීමට කල්පනා කළාහුය.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව ගලපා නිමවා වදාළ සේක. එකල මූසිලයා දෙව්දත්ය. ශක්‍රයා අනුරුද්ධය. රජ ආනන්දය. ගුත්තිල ගාන්ධර්වයා වනාහි මම ම වූයෙමි යි වදාළ සේක.
**යං පස්සති න තං ඉච්ඡති** යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරන සේක් එක් පලාසිකනම් (අනුන්ගේ දොස් කියන) පරිබ්‍රාජකයෙකු අරබයා වදාළ සේක. ඔහු වනාහි මුළු දඹදිව පුරා ප්‍රතිවාදියෙකු නොලබා සැවැත්නුවරට අවුත් මා සමග වාද කරන්නට සමත් කවුදැයි විචාරා සම්මා සම්බුදුරජාණන් වහන්සේ යයි අසා මහජනයා විසින් පිරිවරන ලද්දේ ජේතවනාරාමයට ගොස් සිව් පිරිස් මැද ධර්මදේශනා කරන භාග්‍යවතුන් වහන්සේගෙන් ප්‍රශ්නයක් විචාළේය. ඉක්බිති බුදුරජාණන් වහන්සේ ඔහුගේ ප්‍රශ්නය විසඳා “එක නම් කුමක්ද” යන ප්‍රශ්නය විචාළ සේක. ඔහු පිළිතුරු කියන්නට අසමත් වූයේ නැගිට පලා ගියේය. එහි සිටි පිරිස ස්වාමීනි! ඔබවහන්සේ විසින් එක පදයෙන්ම පරිබ්‍රාජකයා නිගරුවට පත් කරන ලදීන යයි කීවාහුය. උපාසකවරුනි! මම ඔහු එක පදයකින් නිග්‍රහයට පත් කළේ දැන් පමණක් නොවේ. පෙරත් එසේ කළෙමි යයි වදාරා අතීත කථාව ගෙනහැර දැක්වූ සේක.**
යටගිය දවස බරණැස් නුවර බඹදත් රජු රජ කරද්දී අප මහා බෝසතාණන් වහන්සේ කසීරට බමුණු කුලයක ඉපදී වැඩිවියට පත්වූවාහු කම්සැප අත්හැර තවුස් පැවිද්දෙන් පැවිදිව දිගුකලක් හිමාල වනයෙහි වාසය කළ සේක. හෙතෙම හිමාලය පර්වතයෙන් බැස එක් නියම්ගමක් ඇසුරුකොට ගඟේ නැම්මක (ගංගා නිවර්තනයක) ඇති පන්සලක වාසය කළේය. ඉක්බිති එක් පිරිවැජියෙක් සියලු දඹදිව ප්‍රතිවාදියෙකු නොලැබ ඒ නියම්ගමට පැමිණ මා සමග වාද කරන්නට සමත් කිසිවෙක් ඇත්දැයි විමසා, ඇතැයි බෝසතාණන් වහන්සේගේ ආනුභාවය අසා මහජනයා විසින් පිරිවරන ලද්දේ බෝසතුන් වසන තැනට ගොස් පිළිසඳර කථාකොට හුන්නේය. ඉක්බිති ඔහුගෙන් බෝධිසත්ත්වයන් වහන්සේ වන සුවඳ මුසුවූ ගඟෙහි පැන් බොන්නෙහිදැයි විචාළහ. පිරිවැජියා වාදයට බසිමින් කුමන ගංඟාවක්ද? වැලි ගඟද, ජල ගඟද, මෙගොඩදී එගොඩදැයි ඇසීය. බෝසතාණෝ පිරිවැජිය! ඒ ජලයත් වැලිත් මෙගොඩත් එගොඩත් හැර ගංඟාවක් ලැබෙන්නේ කොහෙන්දැයි ප්‍රශ්න කළහ. පිරිවැජියා එය නොවැටහෙන්නෙක්ව නැගිට පලා ගියේය. ඔහු පලාගිය කල්හි බෝසතාණන් වහන්සේ එහි සිටි පිරිසට දම් දෙසමින් -
යන මේ ගාථා කීහ.
දකින දෙයට කැමති නැත. නොදකින දෙයට කැමතිය. (ජලය නැති ගඟක් සොයමින්) බොහෝකල් ඇවිදින්නේ යයි සිතමි. ඔහු කැමති දේ නොලබන්නේය.
ලද දෙයින් සතුටු නොවේ. පතන ලද දෙය ලැබූ විට එය හෙළාදකියි. ආසාව අනන්ත අරමුණු ඇත්තේය. පහකළ ආසා ඇත්තවුන්ට නමස්කාර කරමු.
එහි, **යංපස්සති** යනු ජලය ආදි යමක් දකියිද, එය ගඟක් යයි අකැමති වෙයි. **යඤ්ච නපස්සති **යනු යමෙක් ජලය ආදියෙන් තොර ගංගාවක් නොදකීද එය කැමති වෙයි. **මඤ්ඤාමි චිරං චරිස්සති** යනු මම මෙසේ සිතමි. මේ පිරිවැජියා මෙබඳු (ජලය ආදිය නැති) ගංගාවක් සොයමින් කලක් හැසිරෙන්නේය. ජලය ආදියෙන් තොර ගඟක් සොයන්නාක් මෙන් රූපාදියෙන් තොර ආත්මයක් සොයමින් සසරෙහිම බොහෝ කලක් හැසිරෙන්නේය. **නහි තං ලච්ඡති** යනු බොහෝ කාලයක් හැසිරෙමින් මෙබඳු ගංගාවක් හෝ ආත්මයක් හෝ කැමති වන්නේ නම් එය නොලබන්නේය. **යං ලභති** යනු යම් ජලයක් හෝ රූපාදියක් හෝ ලබයි නම් එයින් සතුටු නොවෙයි**. යං පත්‍ථෙති ලද්ධං හීළෙති** යනු මෙසේ ලැබුණු දෙයින් සතුටු නොවෙමින් පතන පතන සම්පත් ලැබ මෙයින් ඇති ඵලය කුමක්දැයි පිළිකුල් කරයි. අවමන් කරයි. **ඉච්ඡාහි අනන්තගොචරා **යනු ලද ලද දේ පිළිකුල් කොට අනෙක් අනෙක් අරමුණු කැමති වීමෙන් මේ ඉච්ඡා නම් වූ තෘෂ්ණාව අනන්ත අරමුණු ඇති එකක් වේ. **වීතිච්ඡානං නමො කරොමසෙ** යනු ඒ නිසා යමෙක් පහවූ ආසා ඇති බුද්ධාදී උතුමන්ට අපි නමස්කාර කරමු යි.
බුදුරජාණන් වහන්සේ මේ ධර්ම දේශනාව ගෙනහැර දක්වා ජාතක කථාව නිමවා වදාළ සේක. එකල පිරිවැජියාම මෙකලත් පිරිවැජියාම විය. තාපසයා වනාහි මම ම වූයෙමි යි වදාළ සේක.
**කාලොඝසති භූතානි** යන මේ දේශනාව බුදුරජාණන් වහන්සේ උක්කට්ඨා නුවර සුභග වනයෙහි වැඩවාසය කරන සේක් මූලපරියාය සූත්‍රාන්තය අරබයා වදාළ සේක. එකල්හි වනාහි ත්‍රිවේදයෙහි පරතෙරට ගියා වූ බමුණෝ පන්සියයක් බුදු සසුනෙහි පැවිදිව ත්‍රිපිටකය ඉගෙනගෙන මානයෙන් මත් වී, සම්මා සම්බුදුරජාණන් වහන්සේද තුන්පිටකය දනිති. අපිද ඒවා දනිමු. මෙසේ ඇතිකල්හි අපට වඩා උන්වහන්සේගේ ඇති වෙනස කුමක්දැයි සිතා බුද්ධෝපස්ථානයට නොයත්. (අපි) බුදුරජාණන් වහන්සේට සමාන වෙමුයි සිතා හැසිරෙත්.
ඉක්බිති එක් දවසක් බුදුරජාණන් වහන්සේ ඒ භික්‍ෂූන් වහන්සේලා අවුත් තමන් වහන්සේ සමීපයෙහි හුන් කල්හි අට තැනකින් සරසා මූලපරියාය සුත්‍රාන්තය වදාළ සේක. ඔවුහු (එම සූත්‍රයෙහි) කිසිවක් දැන නොගත්හ. එවිට ඔවුන්ට “අපි අප හා සමාන පඬිවරුන් නැතැයි” මානය ඇතිකර ගනිමු. දැන් අපි කිසිදෙයක් නොදනිමු. බුදුරජාණන් වහන්සේට සමාන පඬිවරයෙක් නම් නැත. අනේ! බුදුගුණයක මහිමයයි සිතා ඔවුන් එතැන් පටන් නිහතමාන වී උදුරා දැමූ දළ ඇති සර්පයන් මෙන් දමනය වූහ. බුදුරජාණන් වහන්සේ උක්කට්ඨා නුවර කැමතිතාක් කල් වැඩසිට විශාලා මහනුවරට වැඩමවා ගෝතමක චේතියෙහිදී ගෝතමක සූත්‍රය වදාළ සේක. ඒ අවස්ථාවේ දහසක් ලෝකධාතූන් කම්පා විය. ඒ (දේශනාව) අසා ඒ භික්‍ෂූහු රහත් වූහ. මූලපරියාය සූත්‍රාන්ත දේශනාවගේ කෙළවර බුදුරජාණන් වහන්සේ උක්කට්ඨා නුවර වැඩවාසය කරද්දීම භික්‍ෂූහු දම්සභාවෙහි කථාවක් ඉපිදවූහ. ඇවැත්නි! ආශ්චර්යයකි. බුදුරජාණන් වහන්සේගේ බුද්ධ බලය, බමුණු කුලයෙන් පැවිදි වූ, මානයෙන් මත් වූ ඒ භික්‍ෂූහු බුදුරජාණන් වහන්සේ විසින් දේශනා කරන ලද මූලපරියාය සූත්‍ර දේශනාවෙන් නිහතමානී බවට පත්කරන ලදහ. බුදුරජාණන් වහන්සේ වැඩමවා මහණෙනි! මා එන්නට පෙර මෙහි කවර කථාවකින් යුතුව සිටියාහුදැයි විචාරා මෙනම් කථාවෙන් යැයි කී කල්හි මහණෙනි! දැන් පමණක් නොව පෙරත් මම මෙසේ මොවුන් මානයෙන් හිස උදුම්මාගෙන හැසිරෙන කල්හි නිහතමානින් කළෙමියි වදාරා අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජකරද්දී බෝසතාණන් වහන්සේ බමුණු කුලයක ඉපදී වැඩිවියට පත්ව ත්‍රිවේදයෙහි පරතෙරට ගොස් දිසාපාමොක් ඇදුරු වී පන්සියයක් මානවකයන්ට මන්ත්‍ර ශාස්ත්‍රය ඉගැන්වූ සේක. ඒ අතවැසි පන්සියයද නිමවන ලද ශිල්ප ඇතිව පාඩම් දී (තවත් ඇද්දැයි ප්‍රශ්නකොට නැති බව දැන) යම් පමණක් අප විසින් ශිල්ප දනිමුද, ගුරුවරයාද එපමණක්ම දනී. දැනීමේ විශේෂයක් නැතැයි මානයෙන් උඩඟු වී ගුරුවරයා සමීපයට නොයත්. වත් පිළිවෙත් නොකරත්. ඔවුන් එක් දවසක් ඇදුරුතුමා ඩෙබර ගසක් මුල සිටිනවිට එතුමා වංචා කරනු කැමතිව ඩෙබර ගසට නියෙන් තට්ටුකොට මේ ගස නිස්සාර යැයි කීවාහුය. බෝධිසත්ත්වයන් වහන්සේ තමන් රවටන බව දැන අතවැසියනි! තොපගෙන් එක් ප්‍රශ්නයක් අසන්නෙමියි කී සේක. ඔවුහු තුටුපහටුව කියනු මැනවි, පිළිතුරු කියන්නෙමුයි කීවෝය. ඇදුරුතුමා ප්‍රශ්නය අසමින් -
යන පළමු ගාථාව කීය.
කාලය තමා හා සමග හැම සතුන්ම කයි. කාලය කාදැමූ සත්ත්වයා අළුකළේය. තෘෂ්ණාව දැවීය.
එහි, **කාලො **යනු පෙරවරු කාලය පස්වරු කාලය ආදියයි. **භූතානි** යන මෙය සත්ත්වයන්ට නමකි. කාලය, සත්ත්වයන්ගේ සම් මස් ආදිය උදුර උදුරා (උගුල්ල උගුල්ලා) නොකයි. එහෙත් සත්ත්වයන්ගේ ආයුෂය, වර්ණය (ලස්සන) බලය ගෙවා දමමින් තරුණකම මඩිමින් නිරෝගි බව නැති කරමින් කාදමයි යනුවෙන් කියන ලදි. මෙසේ කාදමමින් කිසිවක් ඉතිරි නොකරයි. **සබ්බානෙව** සියල්ලම කයි. සත්ත්වයන් පමණක්ම නොවෙයි. **සහත්තනා** තමාවත් කයි. (කාලය කාලය විසින්ම කාදමනු ලැබේ) පෙරවරු කාලය පස්වරු කාලයට නොපැමිණෙයි. පස්වරු කාලය ආදියෙහිද ඒ ක්‍රමයමයි. **යො ච කාලඝසො භූතො** යන මෙය රහතන් වහන්සේට නමකි. උන්වහන්සේ ආර්ය මාර්ගයෙන් මත්තෙහි උපදින (ප්‍රතිසන්ධි) කාලය ගෙවා දමා කා දමා සිටින බැවින් “කාලඝසො භූතො” යයි කියනු ලැබේ. **ස භූත පචනිං පචී** යනු සත්ත්වයන් අපායවලදී (එහි ගින්නෙන්) දවන යම් මේ තණ්හාවක් වේද, රහතන් වහන්සේ ඒ තෘෂ්ණාව ඤාණ නමැති ගින්නෙන් පිසූහ. දැවූහ. අළුකළහ. එහෙයින් “භූත පචනි” යම් තණ්හාව ‘පචී’ පිසුවේයයි (දැවීයයි) කියන ලදි. ‘පජනිං’ යනුද පාඨයකි. උපදවන්නිය යන අර්ථයයි.
මේ ප්‍රශ්නය අසා මානවයන් අතුරෙන් එක් අයෙක්වත් තේරුම් ගැනීමට සමත් නොවීය. ඉක්බිති ඔවුන්ට බෝසතාණන් වහන්සේ නුඹලා මේ ප්‍රශ්නය ත්‍රිවේදයෙහි ඇතැයි නොසලකන්න. නුඹලා මා දන්නා සියල්ල “අපිත් දනිමුයි” කියා සිතමින් මා ඩෙබර ගසකට සමාන කරව්ද? නුඹලා නොදන්නා බොහෝ දේ මා දන්නා බව තොපි නොදනිහුද? යව්, සත්දිනක් කල්දෙමි. එපමණ කාලයකින් මේ ප්‍රශ්නය සිතවුයි කීහ. ඔවුන් බෝධිසත්ත්වයන්ට වැඳ තම තමන් වාසය කරන ස්ථානවලට ගොස් සත් දවසක් සිතුවත් ප්‍රශ්නයේ අගක් මුලක් නොදුටුවාහුය. ඔවුහු සත්වන දින ඇදුරුතුමා වෙත ගොස් වැඳ හිඳගෙන සිටිවිට කෙසේද? ශිෂ්‍යයිනි, ප්‍රශ්නයට පිළිතුර දැනගත්තාහුදැයි ඇසූහ. ඔවුහු නොදන්නා බව කීවාහුය. නැවත බෝසතාණන් වහන්සේ ඔවුන්ට ගරහමින් -
යන දෙවන ගාථාව කීය.
බොහෝ කෙස් ඇති, විශාල වූ ග්‍රීවායන්හි (බෙල්ලවල් උඩ) පැළඳගත් හෙවත් තබා ඇති නර හිස් (මිනිස් ඔළුගෙඩි) බොහෝ ඇත. ඔවුන්ගෙන් කෙනෙක් කන් ඇත්තෙකි. (නුවණ ඇත්තෙකි)
එහි අර්ථය, මිනිස් හිස් ගෙඩි බොහෝ පෙනෙන්නට ඇත. බොහෝ කෙස් ඇති විශාල වූ ඒ හිස් ග්‍රීවායන්හි පැළඳගෙන ඇත. (බෙල්ලවල් උඩ තබා ඇත.) තල්ගෙඩියක් මෙන් අතින් ගෙන නැත. මේ කරුණුවලින් ඔවුන්ගේ වෙනසක් නැත. මෙහි කෙනෙක් කන් ඇත්තෙකියි තමා සඳහා (බෝසත්හු) කීහ. **කණ්ණවා** යනු ප්‍රඥාවන්තයාය. කිසිවකුට කන්සිදුරක් නැත්තේ නොවේ. (සියල්ලන්ට කන් සිදුරක් ඇත යන අදහසයි) මෙසේ, මෝඩ වූ තොපට (මස්වලින් සෑදුණු) කන්සිදුර පමණක් ඇත. ප්‍රඥාව (නමැති කන) නැත යනුවෙන් ඒ තරුණයන්ට ගරහා ප්‍රශ්නය විසඳූහ. ඔවුහු (එය) අසා අහෝ ගුරුතුමා නම් (නුවණින්) මහත්යයි සමා කරවාගෙන මානය නැතිකොට බෝසතුන්ට උවටැන් කළහ.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල පන්සියයක් තරුණයෝ (මානවකයෝ) මේ භික්‍ෂූහු වූහ. ඇදුරුතුමා වනාහි මම ම වූයෙමි යි වදාළ සේක.
**හනත්‍වා ඣත්‍වා වධිත්‍වා ච** යන මේ දේශනාව බුදුරජාණන් වහන්සේ විසාලා මහනුවර ඇසුරු කරගෙන ඇති කූටාගාර ශාලාවෙහි වාසය කරන සේක් සීහ සේනාධිපති අරබයා වදාළ සේක. හෙතෙම බුදුරජාණන් වහන්සේ සරණ ගොස් ආරාධනා කොට දෙවන දිනයේ මස් සහිත දානයක් දුන්නේය. නිගණ්ඨයෝ ඒ අසා කිපී නොසතුටු සිත් ඇතිව තථාගතයන් වහන්සේ වෙහෙසනු කැමතිව ශ්‍රමණ භවත් ගෞතමයන් වහන්සේ දැන දැන තමා උදෙසා සකස් කළ මස් අනුභව කළහ යනුවෙන් ආක්‍රෝස කළාහුය. භික්‍ෂූහු දම්සභාවෙහි “ඇවැත්නි! නිගණ්ඨනාථ පුත්‍රයා ශ්‍රමණ භවත් ගෞතමයෝ දැනගෙන තමා උදෙසා සකස්කළ මස් වැළඳූහ යනුවෙන් දොස් කියමින් පිරිස සමග ඇවිදීයයි” කථාවක් මතු කළහ. ඒ අසා බුදුරජාණන් වහන්සේ මහණෙනි, නිගණ්ඨනාථ පුත්‍රයා උදෙසා කළ මස් කෑමෙන් මට ගැරහුවේ දැන් පමණක් නොවේ. පෙරත් ගැරහුවේයැයි වදාරා අතීත කථාව ගෙනහැර දැක්වූ සේක.
පෙර බරණැස් නුවර බඹදත් රජු රජ කරද්දී අප මහබෝසතාණන් වහන්සේ බ්‍රාහ්මණ කුලයෙහි ඉපදී වැඩිවියට පත්ව තවුස් පැවිද්දෙන් පැවිදිව ලුණු ඇඹුල් සෙවීම පිණිස හිමාල වනයේ සිට බරණැස් නුවරට අවුත් දෙවන දවසේ නගරයට පිඬු පිණිස පිවිසියහ. ඉක්බිති එක් කෙළෙඹි පුත්‍රයෙක් තවුසා වෙහෙසන්නෙමියි සිතා නිවසට කැඳවාගෙන අවුත් පනවන ලද ආසනයක හිඳුවා මස් මාංශ සහිත බොජුන් වළඳවා වළඳා අවසානයේදී එකත්පසෙක හිඳගෙන මේ මස් නුඹවහන්සේ උදෙසාම ප්‍රාණීන් මරා සකස් කරන ලද්දකි. මේ අකුසලය මට පමණක් නොවේවා! නුඹවහන්සේටත් වේවායි කියා -
යන පළමු ගාථාව කීය.
දුසිල් පුද්ගලයා පහරදී ක්ලාන්ත කරවා, මරා දන් දේද, එබඳු දන් වළඳන ඒ පුද්ගලයාද පවින් තැවරේ.
එහි, **හනත්‍වා** යනු ගසා පහරදී, **ඣත්‍වා** යනු ක්ලාන්තකොට, **වධිත්‍වා** යනු මරා. **දෙති දානං අසඤ්ඤතො** යනු සංයමයක් නැති දුසිල් පුද්ගලයා මෙසේ කොට මෙසේ දන් දේ. **එදිසං භන්තං භුඤ්ජමානො ස පාපෙන උපලිප්පතති** යනු උදෙසා පිළියෙල කළ මෙබඳු (මස් සහිත) බත් අනුභව කරන ඒ ශ්‍රමණයාද පාපයෙන් තැවරේ. සංයෝග වේ.
ඒ අසා බෝසතාණන් වහන්සේ,
යන දෙවන ගාථාව කීහ.
දුසිල් තෙමේ අඹුදරුවනුදු මරා දන් දේද, එය වළඳන නුවණ ඇති තැනැත්තා පාපයෙන් නොතැවරේ. (පවට මුසුවන්නේ නැත.)
එහි, **භුඤ්ජමානොපි සප්පඤ්ඤොති** යනු අනිත් මසක් තිබේවා. අඹුදරුවන් මරා වුවද දුසිල් පුද්ගලයා විසින් දෙන දානය ඉවසීම, මෛත්‍රිය ආදී ගුණයෙන් යුත් නුවණ ඇති පුද්ගලයා වළඳන්නේ නමුදු (වැළඳුවත්) පාපයෙන් නොතැවරෙන්නේය. මෙසේ ඔහුට බෝසතාණන් වහන්සේ දහම් දෙසා හුනස්නෙන් නැගී ගිය සේක.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල කෙළෙඹි පුත්‍රයා නිගණ්ඨනාථ පුත්‍රයා විය. තාපසයා වනාහි මම ම වූයෙමි යි වදාළ සේක.
**අද්ධා පාදඤ්ජලී සබ්බෙ** යන මේ දේශනාව බුදුරජාණන් වහන්සේ ජේතවන විහාරයේ වැඩවාසය කරන සේක් ලාළුදායි තෙරුන් අරබයා වදාළ සේක. එක්දිනක් අගසව් දෙදෙනා වහන්සේ ප්‍රශ්න විසඳන සේක. භික්‍ෂූහු ප්‍රශ්න විසඳන අයුරු අසමින් තෙරුන්ට ප්‍රශංසා කරත්. පිරිස අතරෙහි හුන් ලාළුදායි තෙර මේ දෙදෙනා වහන්නේ අප හා සමානයි. කුමක් දනිත්දැයි තොල් බින්දේය. (තොල් සෙලවීය) ඒ දැක අගසව් දෙදෙනා වහන්සේලා හුනස්නෙන් නැගිට වැඩියාහුය. පිරිස විසිරී ගියේය. (බිඳුණේය) දම්සභාවෙහිදී භික්‍ෂූහු “ඇවැත්නි! ලාළුදායි තෙර අගසව් දෙදෙනා වහන්සේට නිගරුකොට තොල් බින්දේය. බුදුරජාණන් වහන්සේ ඒ අසා මහණෙනි! දැන් පමණක් නොව පෙරත් ලාළුදායි තොල් සෙලවීම ඊට වැඩි යමක් නොදන්නේ යැයි වදාරා අතීත කථාව ගෙනහැර දැක්වූ සේක.
යටගිය දවස බරණැස් නුවර බ්‍රහ්මදත්ත රජු රජ කරද්දී බෝසතාණන් වහන්සේ රජුගේ අර්ථයෙන් ධර්මයෙන් අනුශාසනා කරන ඇමතියා විය. රජතුමාට බොළඳ මඳ උත්සාහ ඇති පාදඤ්ජලී නම් පුතෙක් විය. පසුකලෙක පියරජතුමා කළුරිය කළේය. ඇමතිවරු රජුගේ අවමඟුල් කටයුතු කොට කවරෙකු රාජාභිෂේක කරවන්නෙම්දැයි සාකච්ඡා කරමින් රජ පුත් පාදඤ්ජලී රජකරවමුයි කීවාහුය. බෝසතාණන් වහන්සේ වනාහි මේ කුමාරයා බොළඳ මඳ උත්සාහ ඇත්තේය. ඒ නිසා විමසා බලා ඔහු අභිෂේක කරන්නෙමුයි කීහ. ඇමතිවරු විනිශ්චයක් සූදානම්කොට කුමාරයා ළඟ හිඳුවා නඩුවක් විසඳමින් නිසිලෙස නොවිසඳූහ. ඔවුහු වැරදිකරු නිවැරදිකරු කොට කුමාරයාගෙන් කෙසේද? අපි නඩුව මනාව විසඳුවෙහිදැයි විචාළහ. කුමාරයා තොල් බින්දේය. බෝසතාණන් වහන්සේ කුමාරයා නුවණ ඇත්තෙකැයි සිතමි. වැරදි විනිශ්චයක් දුන් බව ඔහු විසින් දැනගන්නට ඇතැයි සිතමින් -
යන පළමු ගාථාව කීහ.
ඒකාන්තයෙන් පාදඤ්ජලී කුමාරයා අප හැමට වඩා ප්‍රඥාවෙන් ඉතා බබළයි. එය එසේමය. තොල් බිඳී. මත්තෙහි අන් කරුණක් ඒකාන්තයෙන් බලයි.
එහි අර්ථය; ඒකාන්තයෙන්, **පාදඤ්ජලී** - පාදඤ්ජලී කුමාරයා, **සබ්බෙ** අප හැමට වඩා. **පඤ්ඤාය අතිරොචති තථාහි ඔට්ඨං භඤ්ජති නූන උත්තරිං** නුවණින් බබළයි. එනිසාම තොල් බිඳියි. ඒකාන්තයෙන් තවදුරටත්, වෙනත් කරුණක් **පස්සති** බලයි.
ඔවුහු තව දවසක විනිශ්චයක් සූදානම්කොට වෙනත් නඩුවක් නිවැරදිව විසඳා කෙසේද? දේවයිනි! නඩුව මනාව විසඳන ලදදැයි විචාළාහුය. කුමාරයා නැවතද තොල් සෙලවීය. ඉක්බිති ඔහුගේ මෝඩ බව දැන බෝසතාණන් වහන්සේ -
යන දෙවන ගාථාව කීහ.
මේ පාදඤ්ජලී කුමාරයා, දහමද නොදහමද, දියුණුවද පිරිහීමද නොදනී. තොල් බිඳුම හැර අන් කිසිවක් නොදනී.
ඇමතිවරු පාදඤ්ජලී කුමාරයාගේ බොළඳ බව දැන බෝසතාණන් වහන්සේ රාජ්‍යයෙහි අභිෂේක කළාහුය.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතකය ගලපා නිමවා වදාළ සේක. එකල පාදඤ්ජලී කුමාරයා ලාළුදායී විය. නුවණ ඇති ඇමතියා වනාහි මම ම වූයෙමි යි වදාළ සේක.
**සබ්බෙහි කිංසුකො දිට්ඨො** යන මේ දේශනාව බුදුරජාණන් වහන්සේ ජේතවනාරාමයේ වැඩවාසය කරන සේක් කිංසුකොපම සූත්‍රාන්ත දේශනාව අරබයා වදාළ සේක. භික්‍ෂූන් වහන්සේලා සිව් නමක් තථාගතයන් වහන්සේ වෙත එළඹ කමටහන් ඉල්ලූහ. ශාස්තෲන් වහන්සේ ඔවුන්ට කමටහන් දුන් සේක. උන්වහන්සේලා කමටහන් ලබාගෙන තම තමන්ගේ රෑ දාවල් වසන තැන්වලට වැඩියහ. උන්වහන්සේලා අතුරෙන් එක් නමක් **ජීවිස්සායතන** (චක්ඛු ඵස්සා යන නය -පෙ- මනෝ ඵස්සායතනය) විමසා බලා රහත් බවට පත්වූහ. එක් භික්‍ෂුවක් පඤ්චස්කන්ධය, එක් භික්‍ෂුවක් සතරමහා භූතයන්ද, එක් භික්‍ෂුවක් අට්ඨාරස ධාතු (ධාතු 18) විමසා බලා රහත් වූහ. උන්වහන්සේලා තම තමන් වහන්සේලා ලැබූ ඤාණ විශේෂයෙන් බුදුරජාණන් වහන්සේට දන්වා සිටියාහුය. එහිදී එක් භික්‍ෂුවකට “මේ කමටහන්වල විවිධත්වයක් ඇත. නිවන එකකි. එසේනම් සියලු දෙනාම රහත් බවට පත්වූයේ කෙසේද යනුවෙන් අදහසක් ඇතිවිය. ඒ භික්‍ෂුව බුදුරජාණන් වහන්සේගෙන් විමසීය. ශාස්තෲන් වහන්සේ මහණ! එරබදු ගස දුටු සහෝදරයන් සතරදෙනා කෙසේදැයි වදාරා (සිටිවිට) ස්වාමීනි! ඒ කාරණය අපට වදාරණු මැනවයි ඒ භික්‍ෂූන් විසින් ඉල්වන ලද්දාහු අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජ රජය කරවීය. ඔහුට පුත්‍රයෝ සතරදෙනෙක් සිටියහ. ඔවුහු එක්දිනක් රථාචාරියා කැඳවා යහලුව! අපි කෑල ගස් දකිනු කැමැත්තෙමු. එරබදු ගසක් අපට පෙන්වන්නැයි කීවාහුය. රථාචාරියා යහපති පෙන්වන්නෙමියි කියා හතර දෙනාටම එකවර නොපෙන්වා පළමුව දෙටු පුත්‍රයා රථයෙහි හිඳුවාගෙන වනයට ගෙන ගොස්, මේ එරබදු ගසක් යයි දලු හටගැනීමට ආසන්න කණුවක් ලෙස පෙනෙන කාලයෙහි එරබදු ගස පෙන්වීය. අනිකාට දලු ඇති කාලයෙහි ද අනිකාට මල් පිපුණු කාලයෙහිද අනිකාට ගෙඩි ඇති කාලයෙහිද එම එරබදු ගස පෙන්වීය. පසුකලෙක සහෝදරයෝ සතරදෙනාම එකට හිඳ එරබදු ගස කෙබඳුදැයි කථාවක් උපදවා සිටිවිට එක් කුමාරයෙක් එය දැවුණු කණුවක් වගේ යයි කීවේය. දෙවැන්න නුග ගසක් වැනි යයි කීවේය. තුන්වැන්නා මස්කැටි මෙනැයි කීය. හතරවැන්නා මහරි ගසක් වැනියයි කීවේය. ඔවුහු ඔවුනොවුන්ගේ කථාවෙන් සතුටු නොවී පියා සමීපයට ගොස් දේවයන් වහන්ස! එරබදු ගස කොයි වගේදැයි විචාරා, තොප විසින් කුමක් කියන ලදදැයි කී කල්හි තම තමන් කී ආකාරය රජතුමාට කීවාහුය. රජතුමා, නුඹලා හතරදෙනාම එරබදු ගස දැක ඇත. ඔබලා විසින් මේ කාලයෙහි එරබදු ගස කෙසේද? මේ කාලයෙහි කෙසේදැයි කියා බෙදාහදා රියැදුරු (ගොස්) නොවිමසන ලදි. ඒ නිසා තොපට සැක උපන්නේයයි කියා -
යන පළමු ගාථාව කීවේය.
හැමදෙනා විසින්ම කෑල ගස දක්නා ලදි. මේ කරුණෙහි කුමක් නිසා සැක කරව්ද? එරබදු ගස පෙන්වද්දී ඔබලා විසින් හැම අවස්ථාවක් ගැනම රථාචාරියාගෙන් නොවිමසන ලදි.
එහි, **නහි සබ්බෙසු ඨානෙසු සාරථී පරිපුච්ඡිතො** යනු තොප සියලු දෙනා විසින්ම කෑල ගස දක්නා ලදි. කුමක් නිසා තෙපි මෙහි සැක කරව්ද? හැමවිටම කෑල ගස මෙසේදැයි තොප විසින් ගසෙහි සියලු අවස්ථාවන් ගැන රියදුරුගෙන් නොවිමසන ලදි. ඒ නිසා තොපට සැක උපන්නේය.
බුදුරජාණන් වහන්සේ මේ කරුණ දක්වා මහණ! ඒ සොහොයුරන් සතරදෙනා (ගසේ අවස්ථාවන් පිළිබඳ) බෙදා හදා නොවිමසන ලද බැවින් එරබදු ගස පිළිබඳව සැක ඉපදවූහ. මෙසේ නුඹ ද මේ ධර්මයෙහි සැක ඉපදවූයෙහි යයි වදාරා බුදු වී
යනුවෙන් දෙවන ගාථාව වදාළ සේක.
“මෙසේ සියලු විදසුන් නුවණින් යම් කෙනෙකුන් විසින් ස්පර්ශයතනාදී ධර්මයෝ නොදක්නා ලදද ඔවුුහු ඒකාන්තයෙන් කෑල ගස පිළිබඳ සැක කළ සොයුරන් සේ ධර්මයන්හි සැක කරත්.”
එහි අර්ථය, යම්සේ ඒ සහෝදරයෝ සියලු තන්හි කෑල ගසේ විවිධ අවස්ථා නුදුටු බැවින් සැක කළාහුය. මෙසේ සියලු විදසුන් නුවණින් යමෙකු විසින් සියලු ඵස්සායතනය, ස්කන්ධ, භූත ධාතු වශයෙන් බෙදා ඇති ධර්මයන් නොදන්නා ලදද සෝවාන් මාර්ගය ලබාගන්නා ලදද ප්‍රතිවේධ නොකරන ලදද ඒ නිසාම ඒ ඵස්ස ආයතන ආදී ධර්මයන්හි සැක කරත්. එකම එරබදු ගස ගැන සැක කළ සහෝදරයන් හතරදෙනා මෙනි.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල බරණැස් රජ මම ම වූයෙමි යි වදාළ සේක.
**එකපුත්තකො භවිස්සසි** යන මේ දේශනා බුදුරජාණන් වහන්සේ විහාරයෙහි වැඩවාසය කරන සේක් එක්තරා මහතෙර නමක් අරබයා වදාළ සේක. ඒ තෙරුන්වහන්සේ වනාහි එක් ළමයෙක් පැවිදිකරවා පීඩා කරමින් එහි වාසය කරති. සාමණේරයා පීඩාවන් ඉවසිය නොහැකිව උපැවිදි විය. (ගිහි විය.) තෙරුන්වහන්සේ ඔහු වෙත ගොස් කුමාරය! නුඹේ සිවුර නුඹටම (අයත්) වන්නේය. පාත්‍රයද නුඹටමයි. මා සතු පාත්‍රා සිවුරුද නුඹටම (අයත්) වන්නේය. එන්න පැවිදිවන්න යනුවෙන් ඔහු පොළඹවති. ඒ ළමයා මම පැවිදි නොවන්නෙමියි කී නමුදු පුන පුනා කියද්දී යළි පැවිදි විය. ඉක්බිති ඔහු පැවිදි වූ දිනයේ සිට නැවතත් තෙරුන්වහන්සේ සාමණේර නම වෙහෙසවති. ඒ සාමණේර නම පෙළීම නොඉවසමින් නැවතත් උපැවිදිව සිටිනවිට ඒ භික්‍ෂුව පැවිදිවන ලෙස නොයෙක්වර ඉල්ලා සිටිද්දී (ඒ දරුවා) ඔබ මා නුරුස්නෙහිය. මා හැර ජීවත්වන්නටද නොහැක්කෙහිය යන්න මම පැවිදි නොවන්නෙමි’යි කියා පැවිදි නොවීය. භික්‍ෂූන් වහන්සේලා දම්සභාවේදී ඇවැත්නි! ඒකාන්තයෙන් හොඳ හදවතක් ඇති ඒ ළමයා මහතෙරුන් වහන්සේගෙ සිත දැනගෙන පැවිදි නොවීයයි කථාවක් මතුකළහ. බුදුරජාණන් වහන්සේ වැඩමවා මහණෙනි! මා එන්නට පෙර මෙහි කවර කථාවකින් යුක්තව සිටියාහුදැයි විචාරා මෙනම් කථාවෙන් යැයි කී කල්හි මහණෙනි! ඔහු හොඳ හදවතක් ඇතිව සිටියේ දැන් පමණක් නොවේ. පෙරත් සුහදවූයේ ම එක්වරක් ඔහුගේ දොස් දැක නැවත ඔහු ළඟ නොසිටියේයයි වදාරා අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී බෝසතාණන් වහන්සේ කෙළෙඹි කුලයෙහි ඉපදී වැඩිවියට පත්ව ධාන්‍ය විකුණා දිවි ගෙවූහ. එක්තරා අහිකුණ්ඨිකයෙක් එක් වඳුරෙකු පුහුණු කරගෙන (උගේ ආරක්ෂාවට) ඌ ලවා බෙහෙත් ගෙන්වාගෙන ඌ නයකු නටවමින් දිවි ගෙවීය. හෙතෙම බරණැස් නුවර සැණකෙළි පවත්වන කාලය දැන්වූ කල්හි එහි සෙල්ලම් කරනු කැමැත්තේ මූ ගැන සැලකිලිමත්ව සිටින්නැයි ඒ වඳුරා ඒ ධාන්‍ය වෙළෙන්දාට බාර දී සැණකෙළියෙහි සෙල්ලම්කොට සත්වන දවසේ වෙළෙන්දා ළඟට ගොස් වඳුරා කොහිදැයි විචාළේය. වඳුරා ස්වාමියාගේ කටහඬ ඇසූ ගමන්ම ධාන්‍ය වෙළෙඳසලෙන් වේගයෙන් එළියට පැමිණියේය. ඉක්බිති ඔහු වඳුර‍ාට උණ පතුරෙන් පිටට ගසා අල්ලාගෙන උයනට ගොස් පැත්තක බැඳ නිදන්නට විය. වඳුරා ඔහු නිදන බව දැන තමන්ගේ බැම්ම මුදාගෙන පැනගොස් අඹගසට නැග අඹ ගෙඩියක් කා ඇටය අහිකුණ්ඨිකයාගේ ඇඟ හෙලීය. ඔහු පිබිදී බලන්නේ ඌ දැක මිහිරි වචනයෙන් ඌ රවටා ගසින් බස්සාගන්නෙමියි සිතා ඌ පොළඹවමින්
යන පළමු ගාථාව කීවේය.
මගේ එකම පුතා වූ සාලක! අපගේ ගෙදර ප්‍රධානියා වන්නේ ඔබයි. ඒ නිසා ගසින් බසින්න. එන්න දැන් ගෙට යම්හ.
එහි අර්ථය; නුඹ මගේ එකම පුත්‍රයා වන්නෙහි අපේ ගෙදර සම්පත්වල අධිපතියාද ඔබයි. ඔය ගසින් බසින්න. එන්න, අපේ ගෙදර යමු සාලකයැයි (උගේ) නමින් අමතමින් කීවේය.
ඒ අසා වඳුරා-
යන දෙවන ගාථාව කීය.
මා තොපගේ මිතුරෙකැයි සිතහිද? යම් හෙයකින් උණ පතුරෙන් මට ගැසුවෙහිද? එහෙයින් තොප සමග නොඑමි. ඉදුණු අඹ උයන්හි රමණය කරමි. තෙපි සුවසේ ගෙට යව.
එහි; **නනු මං හදයතිමඤ්ඤසි** යනු නුඹ මට හදවතින් අවමන් නොකරන්නෙහිද? මේ මිත්‍රයෙකැයි සිතන්නෙහිද යන අර්ථයි. **යඤ්ච මං හනසි වෙළුයට්ඨියා** යනු යමෙකුට මෙසේ අවමන් කරහිද? යමෙකුට උණ පතුරෙන් තලහිද? ඒ නිසා මම නොඑමියි දක්වයි. ඉක්බිති (වඳුරා) ඔහුට අපි මේ **පක්කම්බවනෙ රමාමසෙ, ගච්ඡ තවං ඝරකං යථා සුඛං** ඉදුණු අඹ වනයෙහි රමණය කරමු. (සතුටු වෙමු) නුඹ කැමති පරිදි ගෙදර යවයි කියා ඉහළට පැන කැලයට පිවිසියේය. අහිකුණ්ඨිකයාද නොසතුටු සිත් ඇත්තේ තමන්ගේ ගෙට ගියේය.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතක කථාව නිමවා වදාළ සේක. එකල වඳුරා සාමණේරයා විය. අහිකුණ්ඨිකයා මහතෙරය. ධාන්‍ය වෙළෙන්දා වනාහි මම ම වූයෙමි යි වදාළ සේක.
**අයං ඉසී උපසමසඤ්ඤමෙ රතො** යන මේ දේශනාව බුදුරජාණන් වහන්සේ, දෙව්රම් වෙහෙරෙහි වැඩවාසය කරන සේක් එක් නැති ගුණ පෙන්වන (කුහක) භික්‍ෂුවක අරබයා වදාළ සේක. ඒ භික්‍ෂුවගේ කුහක බව භික්‍ෂූන් අතරෙහි ප්‍රකට විය. භික්‍ෂූහු දම් සභාවෙහිදී “ඇවැත්නි! අසවල් භික්‍ෂූන් වහන්සේ නිවනට පමුණුවන බුදුසසුනෙහි පැවිදිව නැතිගුණ පෙන්වන ප්‍රතිපත්තියක් අනුගමනය කරති. බුදුරජාණන් වහන්සේ වැඩමවා මහණෙනි! මෙහි දැන් කවර ගාථාවකින් යුක්තව සිටියාහුදැයි විචාරා මෙනම් කථාවෙන් යැයි කී කල්හි මහණෙනි! මේ භික්‍ෂුව දැන් පමණක් කුහකයෙක් වූයේ නොවේ. පෙරත් කුහකයෙක්මය. ගින්නක් හේතුවන් වඳුරෙක් වී කුහකකම් කළේයැයි වදාරා අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී බෝසතාණන් වහන්සේ බමුණු කුලයක ඉපදී වැඩිවියට පත්ව පුතා දුවපැන ඇවිදින කාලයේදී බැමිණිය මළ බැවින් පුතා වඩාගෙන හිමාල වනයට පිවිස තවුස් පැවිද්දෙන් පැවිදිව ඒ පුතුද තවුස් කුමරෙකු කොට පන්සල වාසය කළේය. වැසි පටන්ගත් කාලයෙහි නොකඩවා එකදිගට වැසිවසින කල්හි එක් වඳුරෙක් සීතලේ ගැහෙමින් දත් කමින් වෙවුලමින් හැසිරේ. බෝසතාණන් වහන්සේ මහත් දර කොට ගෙනවිත් ගිනි දල්වා ඇඳෙහි වැතිරුණහ. ඔහුගේ පුතාද පා පිරිමදිමින් හුන්නේය. ඒ වඳුරා එක් මළ තවුසෙකුට අයිති වැහැරී සිවුරක් හැඳ පොරවාගෙන අඳුන් දිවිසමක් ඒකාංශකොට (එක් උරහිසක දමා) (පලාපල ගෙනෙන) කඳත් පැන් කෙණ්ඩියත් රැගෙන තවුස් වෙසින් ගොස් පන්සල් දොරටුව ළඟ ගින්දර තියා (ගිනි තැපීමේ කාර්යයෙන්) (තවුසෙකු නොවී තවුසෙකු ලෙස සිටීමේ කුහකකම කොට සිටියේය.) තවුස් කුමරා ඌ දැක පියාණෙනි! සීතලෙන් පීඩා විඳින එක් තාපස කෙනෙක් වෙවුලමින් සිටී. ඔහු මෙහි කැඳවන්න. ගිනි තපින්නේයයි පියාගෙන් ඉල්ලමින් -
යන පළමු ගාථාව කීවේය.
රාගාදී කෙලෙස් සන්සිඳීමෙහි නියැලුණු මේ තාපසයා සීතල නිසා හටගත් බියෙන් පෙලුණේ දොරටුව ළඟ සිටී. අනේ මේ තාපසයා ගෙට පිවිසේවා! සියලු සිත පීඩා දුරුකෙරේවා!
එහි, **උපසම සංයමෙ රතො** යනු රාගාදී කෙලෙස් සංසිඳවීමෙහි ද, සීල සංවරයෙහිද ඇලුනේ, **සංතිට්ඨති **යනු ඔහු සිටියි. **සිසිරභයෙන** යනු සුළඟ හා වැස්ස ඇතිකරන සිසිර සෘතුවට බියෙන්, **අට්ටනො** යනු පීඩාවට පත්වූයේ, **පවිසතමං** යනු මොහු පිවිසේවා! **කෙවලං** යනු සියල්ල ඉතිරි නොකොට.
බෝසතාණන් වහන්සේ පුතාගේ වචනය අසා නැගිට බලමින් වඳුරෙකු බව දැන
යනුවෙන් දෙවන ගාථාව කීවේය.
මේ කෙලෙස් සංසිඳීමේ ඇලුණු තවුසෙක් නොවෙයි. මේ වෘක්‍ෂ ශාඛා ගෝචර කොට ඇති වඳුරෙකි. හෙතෙම එය ගිය තැන මළ මුත්‍රා කිරීම ආදියෙන් දූෂණය කරන්නෙකි. කිපෙන්නෙකි. ලාමකයෙකි. ඉදින් පිවිසියේ වී නම් මේ ගෙදරද දූෂණය කරන්නේය.
එහි, **දුමවර සාඛ ගොචරො** යනු ගස්, අතු ගොදුරු (ආහාර) කොට ඇති, **සො දූසකො, රොසකො චාපි ජම්මො **යනු ඒ මොහු (වඳුරා) ගිය ගිය තැන දූෂණය (කැත) කරන හෙයින් දූසකයෙකි. ගැටෙන බැවින් (කිපෙන බැවින්) රොසකයෙකි. ලාමක බැවින් නීචයෙකි. **සචෙ වජේ** යනු ඉදින් මූ පන්සලට යයි නම් පිවිසෙන්නේ නම්, මල, මුත්‍රා කිරීමෙන්ද (පන්සල) ගිනි තැබීමෙන්ද සියල්ල දූෂණය කරන්නේය යනුයි.
මෙසේද කියා බෝසතාණන් වහන්සේ ගිනි පෙනෙල්ලක් ගෙන ඌ තැති ගන්වා පලවා හැරියහ. ඌ උඩ පැන වනයට පලා ගියේ (නැවත නොඑන්නට ම) පලා ගියේය. නැවත ඒ ස්ථානයට නාවේය. බෝසතාණන් වහන්සේ අභිඤ්ඤාද, සමාපත්තිද උපදවාගෙන තාපස කුමාරයාටද කසිණ වඩන හැටි කීහ. ඔහුද අභිඥා හා සමාපත්තීන් ඉපිදවීය. ඒ පිය පුතු දෙදෙනාම නොපිරිහුණු ධ්‍යාන ඇත්තාහු බඹලොව උපන්නාහුය.
බුදුරජාණන් වහන්සේ මහණෙනි! දැන් පමණක් නොව පුරාණයේ සිටම මොහු කපටිකම් කරන්නෙකැයි වදාරා මේ ධර්ම දේශනාව ගෙනහැර දක්වා චතුරාර්ය සත්‍යය ප්‍රකාශකොට ජාතක කථාව නිමවා වදාළ සේක. සත්‍ය දේශනාව අවසානයෙහි ඇතැමෙක් සෝවාන් වූහ. ඇතැමෙක් සකදාගාමී වූහ. ඇතැමෙක් අනාගාමී වූහ. එකල වඳුරා කුහක භික්‍ෂුව විය. පුතා රාහුලය. පියා මම ම වූයෙමි යි වදාළ සේක.




