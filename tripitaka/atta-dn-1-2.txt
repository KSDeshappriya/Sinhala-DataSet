2. සාමඤ්ඤඵල සූත්‍ර වර්ණනාව
**එවං මෙ සුතං -පෙ- රාජගහෙ** යනු සාමඤ්ඤඵල සූත්‍රයයි. මේ මෙහි අපූර්ව පද වර්ණනාවයි. **රාජගහෙ** යනු එනම් නගරයෙහි. එය වනාහි මන්ධාතු ගෝවින්ද ආදීන් විසින් අධිගෘහිත බැවින් රාජගහ යයි කියනු ලැබේ. අන්‍යයෝද මෙහි ප්‍රකාරය වර්ණනා කරති. කුමකින්ද? මේ නගරයෙහි නම ගැන. එය බුද්ධ කාලයෙහි ද චක්‍රවර්ති කාලයෙහිද නගරයක් වෙයි. සෙසු කල්හි ශුන්‍ය වෙයි. යක්ෂයන් විසින් අරක්ගන්නා ලද්දේ වෙයි. ඔවුන් වාසය කරන වනයක් වී සිටියි. **විහරති** අවිශේෂයෙන් ඊරියාපථ දිව්‍ය බ්‍රහ්ම ආර්ය විහාරයන්හි එක්තරා විහාරයක් හා සබැඳි බව දැක්වීමයි. මෙහි වනාහි සිටීම, ගමන, හිඳීම,නිදාගැනීම යන ප්‍රභේද ඇති ඉරියව්වල එක්තරා ඉරියව්වක් සම්බන්ධයෙන් විස්තර කිරීමයි. එයින් සිටිමින් යමින් හිඳිමින් සැතපෙමින් භාග්‍යවතුන් වහන්සේ වාසය කරන සේකැයි දතයුතුයි. උන්වහන්සේ එක් ඉරියව්වකින් ඇතිවන බාධාව තවත් ඉරියව්වකින් පිරිසිඳ නොසිඳෙන ආත්මභාවය ගෙනයන සේක. පවත්වන සේක. ඒ නිසා **විහරති** යයි කියනු ලැබේ.
**ජීවකස්ස කොමර භච්චස්ස අම්බවනෙ** ඔහුගේ යම් ගොදුරුගමක් ඇසුරුකොට වසන සේක්ද. ඒ සමීපයෙහි වෙසෙන තැන දැක්වීමයි. ඒ නිසා **රාජගහෙ විහරති ජීවකස්ස කෝමාර භච්චස්ස අම්බවනෙ** යනු රජගහ සමීපයෙහි ජීවක කෝමාරභච්චගේ අඹවනයෙහි වසන සේකැයි මෙහි අර්ථය දතයුතුය. මෙය සමීපාර්ථයෙහි ආධාර වචනයකි. එහි ජීවත් වෙනුයි **ජීවකො** කුමාරයා විසින් පෝෂණය කරන ලද්දේනුයි **කොමාර භච්චො** කියන ලද පරිදි කොල්ලනි. කපුටන් විසින් වටකරනු ලැබූ මෙය කුමක්ද? දේවයන් වහන්ස, දරුවෙකි. ජීවත්වේද කොල්ලනි, ජීවත් වෙයි දේවයන් වහන්ස. එසේනම් කොල්ලනි, ඒ දරුවා අන්තඃපුරයට ගෙනගොස් පෝෂණය කරන්ට කිරිමවුන්ට දෙවු. ජීවත්වන බැවින් ඔහුට ජීවකයයි නමක් කළහ. කුමාරයා විසින් පෝෂණය කරවන ලද්දේනුයි කෝමාර භච්ච යයි නමක් තැබූහ. මේ මෙහි සංක්ෂේපයයි. විස්තර වශයෙන් ජීවක වස්තුව බන්ධකයෙහි ආයේය. ඔහුගේ විනිශ්චය කථාව ද සමන්තපාසාදිකා විනයට්ඨ කථාවෙහි කියන ලදී.
මේ ජීවක තෙමේ එක් කලෙක භාග්‍යවතුන් වහන්සේගේ දොසින් පිරුණු සිරුර විරේක කර සීවෙය්‍යක රෙදි දෙකක් දී වස්ත්‍ර අනුමෝදනාවෙහි කෙළවර සෝවාන් පෙලෙහි පිහිටා මෙසේ සිතීය. ‘මා දවසට දෙතුන්වරක් බුදු උවටැනට යායුතුය. මේ වේළුවනය ඉතා ඈතය. මාගේ අඹඋයන නුදුරේය. එහි භාග්‍යවතුන් වහන්සේට වෙහෙරක් කරන්නෙම් නම් මැනවැයි හේ අඹවනයෙහි රාත්‍රීස්ථාන දිවාස්ථාන ලෙන්කුටි මණ්ඩප ආදිය සාදවා භාග්‍යවතුන් වහන්සේට සුදුසු ගඳකිළියක් කරවා අඹවනය අටළොස් රියන් ලෙසට තඹපටෙහි වර්ණයෙන් යුත් පවුරකින් වටකරවා බුද්ධප්‍රමුඛ භික්ෂුසංඝයා සිවුරින් බතින් සතප්වා පැන් වඩා විහාරය පවරා දුන්නේය. **ජීවකස්ස කෝමාර භච්චස්ස අම්බවනෙ** යයි ඒ නිසා කියන ලදී.
**අඩ්ඪ තෙළසෙහි භික්ඛුසතෙහි** හය දහස් පන්සියයක් පමණ භික්ෂූන් සමග. **රාජා** යන ආදී තන්හි රාජා යනු තමාගේ ඓශ්වර්ය සම්පත්තියෙන් සිව් සඟරාවතින් මහජනයා රංජනය කෙරෙතියි රකිතියි **රාජා**. මගධයන්ට ප්‍රධානනුයි = **මාගධො**. නූපන්නේම රජුට සතුරු වන්නේ යයි නිමිත්ත පාඨකයන් විසින් නිර්දේශ කරන ලද්දේනුයි **අජාතසත්තු**.
ඔහු කුසට පැමිණි කල්හි දේවියට මෙබඳු දොළදුකක් ඇතිවිය. මම රජුගේ දක්ෂිණ බාහුවෙන් ලේ බොන්නේ නම් මැනවි’ඇයට බැරෑරුම් තැනක මෙම දොළදුක උපන. කිසිවකුට කියන්ට නොහැකි යයි එය කියන්ට නොහැකි වන්නී කෘශ වී දුර්වර්ණ වූවාය. රජ ඇයගෙන් මෙසේ ඇසීය. සොඳුර, ඔබගේ ආත්මභාවය ප්‍රකෘති වර්ණය නොවේ. කවර කරුණකින්ද? මහරජතුමනි, නොඅසනු මැනවි. සොඳුර, ඔබගේ අදහස මට නොකියන්නී කාහට කියන්නෙහිද? එසේ එසේ ඇවිටිලිකොට කියවා ගත්තේය. අසා නුවණ මඳ තැනැත්තිය තී මෙහිදී බැරෑරුම් හැඟීමක් ඇත්තී වන්නේ කුමක් නිසාද? වෙදකු කැඳවා රන් ආයුධයකින් අත පළවා රන් බඳුනකින් ලේ ගෙන ජලය සමග කලතා පෙව්වේය. නිමිත්ත පාඨකයෝ ඒ අසා ‘මේ ගැබ රජුට සතුරු වන්නේය. මොහු විසින් රජ මරනු ලබන්නේ’ යයි ප්‍රකාශ කළහ. දේවිය ඒ අසා ‘මාගේ කුසයෙන් නික්මෙන තැනැත්තා රජු මරන්නේ’යයි ගැබ හලනු කැමැත්තී උයනට ගොස් කුස මර්දනය කරවූවාය. ගැබ නොහැලෙයි. ඈ නැවත නැවත ගොස් එසේ කරවයි. රජතෙමේ ‘මෑ කුමක් නිසා නිතර උයනට යන්නීදැ’යි සොයා බලන්නේ ඒ කරුණ අසා ‘සොඳුර, තීගේ කුසෙහි පුත්‍රයෙක්ද දුවක්ද යන්න නොපැනේ. තමාට උපන් දරුවාට මෙසේ කළේයයි මහත් අගුණ රැසක් දඹදිව් තලයෙහි පහළ වන්නේය. එසේ නොකරන්නැ’යි වළක්වා ආරක්ෂාව ලබා දුන්නේය. ඈ ගැබින් නැගිටින කල්හි ඔහු මරන්නෙමියි සිතුවාය. එදා ද ආරක්ෂක මනුෂ්‍යයෝ දැක කුමරු ඉවතට ගෙන ගියහ. පසුකලෙක වැඩිවයසට පත් කුමරු දේවියට පෙන්වූහ. ඈ ඔහු දැකම පුත්‍ර ස්නේහය උපදවා ගත්තාය. එයින් ඔහු මැරීමට නොහැකි විය. රජතෙමේද අනුක්‍රමයෙන් පුත්‍රයාට යුවරජ තනතුර දුන්නේය.
ඉක්බිති එක් කලෙක දේවදත්ත රහසිගතව මෙසේ සිතීය. ශාරිපුත්‍රගේ පිරිස විශාලය මෞද්ගල්‍යානගේ පිරිස මහා කාශ්‍යපගේ පිරිස යැයි මොවුහු වෙන වෙනම තනතුරු දරන්නෝය. මම ද එක් තනතුරක් පැහැර ගනිමියි හේ ලාභයෙන් තොරව පිරිස් උපදවන්ට නොහැකිය. මම දැන් ලාභ උපදවා ගන්නෙමියි සිතා බන්‍ධකයෙහි ආ ක්‍රමයෙන් අජාත සත්ත කුමාරයා සෘද්ධි ප්‍රාතිහාර්යයෙන් පහදවා උදේ සවස රිය පන්සියයකින් උපස්ථානයට එන කුමරු අතිශයින් විශ්වාසී බව දැන එක් දවසක් ළඟට ගොස් මෙසේ කීය. කුමරුනි, පෙර මිනිස්සු දීර්ඝායුෂ්ක වූහ. දැන් අල්පායුෂ ඇත්තෝය. -පෙ- ඒ නිසා කුමරුනි, ඔබ පියා මරා රජ වන්න. මම බුදුන් මරා බුදුවන්නෙමි’යි කුමරු පියා මැරීමට පෙළඹවීය.
හේ දේවදත්ත හිමියෝ මහානුභාව ඇත්තෝ ය. ඔහු නොදන්නා දෙයක් නම් නැතැයි කලවෙහි පිහියක් බැඳ උදෑසන බියට පත්ව, කලබලයට පත්ව, සැක ඇතිව, ත්‍රාසයට පත්ව ඇතුළු නුවරට පිවිස කියන ලද පරිදි විප්‍රකාර කළේය. ඉක්බිති ඇමතියෝ ඔහු අල්ලාගෙන ලුහුබැඳ කුමාරයා මැරිය යුතුය. දේවදත්ත ද මැරිය යුතුයයි සියලු භික්ෂූහු ද මැරිය යුතුයයි කැමති කරවාගෙන රජුගේ අණ අනුව කරන්නෙමුයි රජුට දැන්වූහ.
රජ තෙමේ යමෙක් මරනු කැමති වූවාහුද ඔවුන්ගේ තනතුරු සිඳ යමෙක් නොමරනු කැමති වූවාහුද ඔවුන් උසස් තනතුරුවල තබා කුමාරයාගෙන් මෙසේ ඇසීය. ‘කුමාරය, ඔබ මා මරනු කැමැත්තේ කුමක් නිසාද? දේවයන් වහන්ස, මට රාජ්‍යය අවශ්‍යය. රජ ඔහුට රාජ්‍යය දුන්නේය.
හේ මාගේ මනෝරථය සපිරුණේ යයි දේවදත්තට දැන්වීය. ඉක්බිති හේ ඔහුට මෙසේ කීය. ඔබ මීයකු ඇතුළට දමා බෙරය වසා බඳනා මිනිසකු මෙන් කටයුතු කරමි’යි සිතමි. කිහිප දවසකින් ඔබගේ පියා ඔබ විසින් කරන ලද අවමානය ගැන සිතා තමාම රජ වන්නේය. එසේම් ස්වාමීනි කුමක් කරම්ද? සමූලඝාතනයට පමුණුවන්න. ස්වාමීනි මාගේ පියා ආයුධයකින් මැරිය යුතුද? ආහාර නොදී ඔහු මරන්න. හේ පියා දුම්ගෙයි දැම්මවීය. තාපන ගෙහ නම් වැඩ කිරීම පිණිස තැනූ දුම්ගෙයයි. මාගේ මවට හැර අන් කිසිවකුට දකින්ට නොදෙවු යයි කීය. දේවිය රන්බඳුනක බත් තබා උකුළෙන් ගෙන පිවිසෙයි. රජ එය අනුභව කොට යැපෙයි. හෙතෙමේ මාගේ පියා කෙසේ යැපේදැයි අසා එපුවත අසා මාගේ මවට උකුලෙහි තබා පිවිසෙන්ට නොදෙවු යයි කීය. එතැන්පටන් දේවිය හිස්වැස්මෙහි බහා පිවිසෙයි. එයද අසා හිස්වැස්ම බැඳ පිවිසෙන්ට නොදෙවු යයි කීය. ඉන්පසු රන් මිරිවැඩිවල බත් තබා වසා මිරිවැඩි දමාගෙන පිවිසෙයි. රජ එයින් යැපෙයි. නැවත කෙසේ යැපේදැයි අසා ඒ බව අසා ‘මිරිවැඩි නැග පිවිසෙන්ට නොදෙවු’ යයි කීය. එතැන් පටන් දේවිය සුවඳ දියෙන් හා සිරුර චතුමධුර ගල්වා පොරවාගෙන පිවිසෙයි. රජ ඇයගේ සිරුර ලෙවකා යැපෙයි. නැවත අසා එපුවත අසා මෙතැන් පටන් මාගේ මවගේ පිවිසීම වළක්වවු යයි කීය. දේවිය දොර ළඟ සිට ‘හිමියනි, මොහු ළදරු කල මරවන්ට නුදුන්නේය. තමාගේ සතුරා තමා විසින්ම පෝෂණය කළේය. දැන් මේ ඔබතුමාගේ අවසාන දැක්මයි. මම මින්පසු ඔබතුමා දක්නට නොලබමි. මාගේ දොසක් ඇත්නම් කමනු මැන දේවයන් වහන්ස යැයි හඬා වැළපී නැවතුණාය.
එතැන් පටන් රජුට අහරක් නැත. රජතෙමේ මගපල සුවයෙන් සක්මනින් යැපෙයි. ඔහුගේ ආත්මභාවය අතිශයින් බබලයි. කොල්ලන්, මාගේ පියා කෙසේ යැපේදැයි අසා දේවයන් වහන්ස, සක්මනින් යැපෙයි. ඔහුගේ ආත්මභාවය අතිශයින් බබලතියි අසා දැන් ඔහුගේ සක්මන නවත්වන්නෙමියි සිතා මාගේ පියාගේ පාද දැලිපිහියෙන් පළා ලුණු තෙලින් අතුල්ලා කිහිරගුරුවලින් චිටි චිටි ගා පුළුස්සවු යයි කරණවෑමියන් යැවීය. රජ ඔවුන් දැක ‘ඒකාන්තයෙන් මාගේ පුත්‍රයා කවුරුන් හෝ විසින් දන්වන ලද්දේ වන්නේය. මොවුහු මාගේ රැවුල කැපීම පිණිස පැමිණියාහු යයි සිතීය. ඔවුහු ගොස් වැඳ සිටියහ. ‘කුමක් නිසා ආවහුදැ’යි විමසන ලද්දාහු ඒ හසුන දැන්වූහ. තොපගේ රජුගේ අණ කරවු යයි කියන ලද්දාහු ‘හිඳිනු මැනවි දේවයන් වහන්සැ’යි කියා රජු වැඳ ‘දේවයන් වහන්ස, අපි රජ අණ කරමු. අපට නොකිපෙනු මැනවි. මේ නම් ඔබවහන්සේ වැනි දහම් රජුනට නුසුදුසු යැයි කියා වම් අතින් ගොස් මස ගෙන දකුණතින් දැලිපිහිය ගෙන පතුල් පළා ලුණු තෙල් ගා කිහිරි අඟුරින් චිටි චිටි යයි පිළිස්සූහ. රජතෙමේ පෙර සෑමළුවෙහි පාවහන් සහිතව ගියේය. හිඳ ගැනීම පිණිස පනවන ලද පැදුර ද නොසේදු පයින් පෑගීය. මේ එහි විපාකයයි කියත්. රජුට මහත් වේදනා උපන. හේ බුදුරජාණන් වහන්සේ ආශ්චර්යයි ධර්මය ආශ්චර්යයි යනුවෙන් සිහිකරන්නේ සෑමළුවෙහි දැමූ මල්දමක් මෙන් මැලවී චාතුර්මහාරාජික දෙව්ලොව වෙසවුණුගේ පරිවාරක ජනවසඟ නම් යක්ෂයකු වී උපන්නේය.
එදවසම අජාතසත්තුට පුතෙක් උපන්නේය. පුතා උපන් බවද රජු මළ බවද දන්වන්ට ලිපි දෙකක් එකම වේලාවට ආවේය. ඇමතියෝ පළමුව පුතු උපන් බව දන්වන්නෙමුයි ඒ ලිපිය රජු අත තැබූහ. රජුට එකෙණෙහිම පුත්‍රස්නේහය ඉපදී සියලු සිරුර කළඹා ඇටමිදුළුවල හැපී සිටියේය. එකෙණෙහි පියාගේ ගුණ දත්තේය. ‘මා උපන් කල්හිද මාගේ පියාටද මෙබඳුම සෙනෙහසක් උපන්නේ වනැ. හේ කොල්ලනි, යවු මාගේ පියා මුදාහරිවු මුදාහරිවු යයි කීය. දේවයන් වහන්ස, කුමක් මුදාහරින්නේ දැයි ඉතිරි ලිපිය අත තැබූහ.
හේ එපුවත අසා හඬමින් මව් වෙත ගොස් ‘මෑණියනි, මාගේ පියාට මා කෙරෙහි සෙනෙහසක් වීදැයි ඇසීය. ඈ මෙසේ කීවාය. මෝඩපුත්‍රය. කුමක් කියහිද? ඔබ ළමා කල්හි ඇඟිල්ලෙහි ගෙඩියක් නැගිණ. ඉක්බිති ඔහුට ඔබ හඬනු දරාගන්ට නොහැකිව අල්ලාගෙන අධිකරණ අසුනෙහි සිටි ඔබගේ පියා වෙත ගියාහුය. පියා ඔබගේ ඇඟිල්ල මුවෙහි තැබීය. ගෙඩිය මුව තුළදීම පුපුරා ගියේය. ඉක්බිති ඔබගේ පියා ඔබට ඇති සෙනෙහස නිසා ඒ ලේ මුසු සැරව එළියට නොදමා ගිල්ලේය. ඔබගේ පියාගේ සෙනෙහස එබඳුය. හේ හඬා වැළපී පියාගේ සිරුරු කිස කළේය.
දේවදත්තද අජාත සත්තු වෙත එළඹ ‘මහරජතුමනි, ශ්‍රමණ ගෞතමයන් ජීවිතයෙන් වෙන්කළ හැකි මිනිසුන් අණකරන්නැයි කියා ඔහු විසින් දෙන ලද මිනිසුන් යවා තමාම ගිජුකුළු පව්වට නැග යන්ත්‍රයෙන් ගල්ගසා, නාලාගිරි ඇතු මුදාහරවාද කිසියම් උපායෙකින් භාග්‍යවතුන් වහන්සේ මරවන්ට නොහැක්කේ ලාභසත්කාරයෙන් පිරිහුණේ පංච වස්තූන් ඉල්ලා නොලබන්නේ ඒවා ජනයාට දන්වන්නෙමියි සංඝභේද කොට සැරියුත් මුගලන් තෙරවරුන් පිරිස් රැගෙන ගිය කල්හි උණු ලේ මුවෙන් දමා නවමසක් ගිලන් ඇඳෙහි වැදහෙව උපන් විපිළිසර ඇත්තේ ‘දැන් ශාස්තෲන් වහන්සේ වසනසේක්දැයි විමසා දෙව්රමෙහි යයි කීකල්හි ‘ඇඳ පිටින් මා ගෙනගොස් ශාස්තෲන් වහන්සේ පෙන්වවු යයි කියා ගෙනයනු ලබන්නේ භාග්‍යවතුන් වහන්සේ දැකීමට සුදුසු කර්මයක් නොකරන ලද බැවින් දෙව්රම්හි පොකුණ සමීපයෙහිම දෙබෑ වූ පොළොවට පිවිස මහා නිරයෙහි පිහිටියේය. මේ මෙහි සංක්ලේෂයයි. විස්තර කථා ක්‍රමයෙන් ඛන්‍ධකයෙහි ආ බැවින් සියල්ල නොකියන ලදී. මෙසේ ‘නූපන්නේම රජුට සතුරු වන්නේ යයි’ නිමිත්ත පාඨකයන් විසින් නිර්දේශ කරන ලද්දේනුයි අජාත සත්තු.
**වෙදෙහි පුත්තො** යනු මේ කොසොල් රජුගේ දුවගේ පුත්‍රයා. විදේහ රජුන්ගේ නොවේ. වෙදෙහි යනු පණ්ඩිත යන්නට සමාන වචනයකි. යම්සේ කීවේද වෙදෙහිකා ගහපතානී (නුවණැති ගෘහපතිනි) අය්‍යො ආනන්‍දො වෙදෙහමුනි’ ආනන්ද ආර්යයන් වහන්සේ වෙදඟ (නුවණැති) මුනිවරයෙකි. මේ මෙහි වචනාර්ථයයි. එයින් කියානුයි = වෙදො ඥානයට මෙය සමාන වචනයකි. වේදයෙන් යත්න දරානුයි, ගතානුයි, වෑයම් කරානුයි = වෙදෙහී. වෙදෙහියගේ පුත්‍රයා = වෙදෙහි පුත්තො.
**තදහු** යන ඒ දවසෙහි, එදින යන අර්ථයි. මෙහි එළඹ වෙසේනුයි **උපොසථො**. උපාසන්ති යනු ශීලයෙන් හෝ උපවාසයෙන් යුතුව වසත් යන අර්ථයි. මේ මෙහි අරුත් උපුටනයයි. ‘ආයුෂ්මත් කප්පින උපොසථයට යන්නෙමු’ ආදි තන්හි පාමොක් උදෙසන උපොසථයයි. විසාඛාවෙනි, මෙසේ අෂ්ටාංගයකින් යුත් උපෝසථය වැසුයේ යන තන්හි ශීලයයි. ‘සුද්ධස්ස වෙ සදා ඵග්ගු සුද්ධස්සුපොසථො සදා - සුපිරිසිදු පුද්ගලයාට හැමදා උපවාසයයි. හැමදා උපෝසථයයි යන තන්හි උපවාසයයි. ‘උපෝසථ නම් නාරජ’ යන තන්හි ප්‍රඥප්තියයි. ‘නභික්ඛවෙ තදනුපොසථ සභික්ඛුකා ආවාසා’ - මහණෙනි, උපෝසථ දිනයෙහි ආවාස භික්ෂූන් සහිත නොවේ යන තන්හි උපවාස කළයුතු දවසයි. මෙහිද එය අදහස් කරන ලදී. එය වනාහි අටවක, තුදුස්වක පසළොස්වක භේදයෙන් තෙවැදෑරුම් වේ. ඒ නිසා ඉතිරි දෙක වළක්වනු පිණිස පණ්ණරසෙ යනුවෙන් කියන ලදී. එහෙයින් කියන ලදී. මෙහි එළඹ වෙසෙතියි උපොසථො.
**කොමුදියා** කුමුදු මල් ඇති, එකල කුමුදුමල් මැනවින් පිපුණේ වෙයි. ඒවා මෙහි ඇත්තේනුයි = කොමුදී. **චාතුමාසිනියා** යනු සිව්මස් ඇති. එය සිව්මසක් අවසන් වූ = චාතුමාසී. මෙහි චාතුමාසිනී යයි කියනු ලැබේ. මා යනු චන්ද්‍රයා යයි කියනු ලැබේ. එය මෙහි පිරුණේනුයි පුණ්ණමා. මෙසේ **පුණ්ණාය පුණ්ණාමය** යැයි මේ පද දෙකෙහි අර්ථය දතයුතුය.
**රාජාමච්ච පරිවුතො** යනු මෙබඳු රිදී කළයෙන් නික්මුණු කිරි දහරාවන්ගෙන් දෝවනය කරනු ලබන දිශා භාගයක් මෙන් රිදී විමනින් විසිරීගිය මුතුවැල් සමන්මල්දම් සුදු දුහුල් කුමුදු සමූහයෙන් ගැවසී ගත්තාක් මෙන්ද සිව් උපක්ලේශයන්ගෙන් මිදුණු පුන්සඳ පැහැර ගැනීමෙන් බබලන රාත්‍රියෙහි රජ ඇමතියන්ගෙන් පිරිවරන ලද්දේ යන අර්ථයි.
**උපරිපාසාද වරගතො** යනු උතුම් පහයෙහි මතට ගියේ. මාහැඟි එසවූ සේසත් ඇති රන් අසුනෙහි. **නිසින්නොහොති** වුන්නේ වෙයි. කුමක් නිසා හුන්නේද? නිදිවැරීම පිණිසයි. මේ රජ පියාට පහරදෙනු ලැබූ දිනයෙහි පටන් ‘නින්දට යන්නෙමියි ඇස් පියවුණු මතින් සැත් සියයකින් පහරදෙනු ලැබූ කලෙක මෙන් හඬමින් බියෙන්ම පුබුදී. ‘මේ කිමෙක්දැ’යි කියූ කල්හි ‘කිසිවක් නැතැ’යි කියයි. එහෙයින් ඔහුට නින්ද ප්‍රිය නැත. මෙසේ නිදිවැරීම පිණිස හුන්නේය. තවද එදවස නැකැත්කෙළි දන්වන ලද්දේ වෙයි. මුළු නගරයම සමතලා කරන ලද්දේය. විසිරවූ වැලි ඇත්තේය. පස්වනක් මල්, විළඳ පිරුණු කළයෙන් ගෙදොර අලංකාර කරන ලද්දේය. ඔසවන ලද ධජ පතාකාදියෙන් විසිතුරු කරන ලද්දේය. දැල්වෙන පහන්වැලි විසිතුරු සියලු දිශාභාග ඇත්තේය. වීදිබැස රියට නැග නැකැත්කෙළි විඳිනා මහජනයාගෙන් ගැවසුණේ වෙයි. මෙසේ නැකැත් දවස බැවින්ද හුන්නේ යයි කියත්. මෙසේ කියාද රජ කුලයට නම් හැමදා නැකැත්ය. මොහු නිදිවැරීම පිණිසම හුන්නේයයි සනිටුහන් කරන ලදී.
**උදානං උදානෙසි** යනු උදාන වාක්‍යයක් කීය. යම්සේ තෙලක් මිම්මක් ගැනීමට නොහැක්කේ ද වැගිරී යන්නේ ද එය ගලා යාමක් යයි කියනු ලැබේ. යම් ජලයක් පොකුණකට ගැනීමට නොහැක්කේද උතුරා යන්නේද එය ඔඝ යයි කියනු ලැබේ. එසේම යම් ප්‍රීති වචනයක් හදවතට ගන්ට නොහැක්කේද වැඩිවී ඇතුළත නොරැඳී පිටතට නික්මේද එය උදානයයි කියනු ලැබේ. එබඳු ප්‍රීතිමය වූ වචනයක් නිකුත් කළේය යන අර්ථයි.
**දොසිනා** යනු දොස් පහවූ වලාකුළ, මීදුම, දුම, රෑ ධූලි රාහු යන මේ උපක්ලේශයන්ගෙන් වියුක්ත යයි කියන ලද්දේ වෙයි. ඒ නිසා **රමණීයානි** ආදී ස්තුති වචන පස. ඒවා මහජනයාගේ සිත පිනවානුයි = රමණීයා කියන ලද දොසින් මිදුණු බැවින් සඳරැසින් බැබලුණු බැවින් අතිශයින් සුරූපීනුයි අභිරූපා. දැකිය යුත්තේනුයි - දස්සනීයා. සිත පහදානුයි පාසාදිකා. දවස් මාස් ආදීන්ගේ ලකුණ වන්නට යුත්තේනුයි ලක්ඛඤ්ඤා.
**කන්නුබවජ්ජා** යනු අද කුමක්ද? **සමණංවා බ්‍රාහ්මණංවා** යනු පව් සමනය කළ බැවින් සමණො. පව් බැහැර කළ බැවින් බ්‍රාහ්මණා. **යං නො පයිරුපාසතො** යනු මෙය වචන ව්‍යක්ත බවයි. අපගේ ප්‍රශ්න විචාරීම් වශයෙන් ඇසුරු කරන්නන්ගේ මිහිරි දහම් අසා **චිත්තං පසීදෙය්‍ය** සිත පැහැදෙයෙන්නේය යනු අර්ථයි. මෙසේ රජ මේ සියලු වචනයෙන් ඕභාස නිමිත්ත කර්මයක් කළේය. කවරකුට කළේද? ජීවකට. කුමක් සඳහාද? භාග්‍යවතුන් වහන්සේ දකිනු පිණිස. භාග්‍යවතුන් වහන්සේ දැකීමට තමාම යාමට නොහැක්කේද? එසේය. නොහැකිය. කුමක් හෙයින්ද? මහා අපරාධ කළ බැවිනි.
භාග්‍යවතුන් වහන්සේගේ උපස්ථායක වූ ආර්ය ශ්‍රාවක වූ තමගේ පියා වූ බිම්බිසාර රජු තමන් විසින් ම මරවන ලද්දේය. එබැවිනි. දේවදත්තද ඔහුම නිසා භාග්‍යවතුන් වහන්සේට බොහෝ අනර්ථ කළේය. මෙසේ එය මහා අපරාධයකි. ඒ මහා අපරාධ ඇති බැවින් තමාම යාමට නොහැක්කේය. ජීවක වනාහි භාග්‍යවතුන් වහන්සේගේ උපස්ථායකයාය. ඔහුගේ පිට සෙවනැල්ලෙන් ඔහුගේ මුවාවෙන් භාග්‍යවතුන් වහන්සේ දකින්නෙමියි ඕභාස නිමිත්ත කර්මය කළේය. කිමෙක්ද ජීවක තෙමේ ‘මාගේ මේ ඕභාස නිමිත්ත කර්මය දනීද? එසේය දනී. ඉක්බිති කුමක් හෙයින් නිහඬ වීද? වික්ෂේපය බිඳදමන පිණිසය.
ඔවුන්ගේ එළඹ සිටි සිහිය වැඩී ඇත. ශාස්තෲන්ගේ බොහෝ උපස්ථායකයෝ රැස්ව සිටියාහ. ඔවුහු නොහික්මුණවුන් ඇසුරු කිරීමෙන් තුමුද නොහික්මුණෝය. ඔවුහු මා භාග්‍යවතුන් වහන්සේගේ ගුණකථාව ඇරඹූකල්හි වරින්වර නැගිට තමතමන්ගේ ශාස්තෲන්ගේ ගුණකථාව කියන්නාහුය. මෙසේ මාගේ ශාස්තෲ ගුණකථාව අවසානයට නොයන්නේය. රජතෙමේ මේ කුලුපගයන් වෙත එළඹ ගන්නා ලද ස්ථවිරභාව ඇති හෙයින් ඔවුන්ගේ ගුණකථාවෙන් නොසතුටු වී මා විචාරන්නේය. එවිට මම වික්ෂේප නොවී ශාස්තෲ ගුණ කියා රජු ශාස්තෲන් සමීපයට ගෙන යන්නෙමියි දන්නේම වික්ෂේපය සිඳදැමීම පිණිස නිහඬ විය.
ඒ ඇමතියෝද මෙසේ සිතූහ. අද රජතුමා පස් පදයකින් රාත්‍රිය වර්ණනා කරන්නේය. ඒකාන්තයෙන් කිසියම් ශ්‍රමණයකු හෝ බ්‍රාහ්මණයකු කරා එළඹ ප්‍රශ්න අසා ධර්මය අසනු කැමැත්තෙක්ය. ඔහු ධර්මය අසා පැහැදෙන අයකුට මහත් සත්කාර කරන්නේය. කුලුපග ශ්‍රමණයෙක් වේනම් හේ රාජ කුලුපග වෙයි. එය ඔහුට යහපතකි.
මෙසේ සිතා ‘මම මාගේ කුලුපග ශ්‍රමණයාගේ ගුණ කියා රජු ගෙන යන්නෙමි. මම යන්නෙමියි තම තමාගේ කුලුපගයන්ගේ ගුණ කියන්ට ඇරඹූහ. එහෙයින් කීහ. **එවං වුත්තෙ අඤ්ඤතරො රාජාමච්චො** මෙසේ කී කල්හි එක්තරා රජ ඇමතියෙක්.
එහි **පූරණො** යනු ශාස්තෲ ප්‍රතිඥාත වූ ඔහුගේ නමයි. **කස්සපො** යනු ගෝත්‍රයයි. ඔහු එක්තරා කුලයක අනූනවයක් වූ ද දාසයන් සම්පූර්ණ කරමින් උපන්නේය. එයින් ඔහුට පූරණ යයි නමක් තැබූහ. මගුල් දාසයා බැවින් ඔහු කළ දෙය දුෂ්කෘත යයි කියන්නෙක් නැත. නොකළ දෙය නොකළ දෙයකැයි කියන්නෙක්ද නැත. හේ මා මෙහි වසන්නේ කුමටදැයි පලාගියේය. ඉක්බිති සොරු ඔහුගේ වස්ත්‍ර උදුරාගත්හ. හේ කොළවලින් හෝ තණවලින් වසාගන්ට නොදන්නේ උපන් අයුරින්ම එක් ගමකට පිවිසියේය. මිනිස්සු ඔහු දැක ‘මේ ශ්‍රමණයා අල්පේච්ඡය. රහත්ය. මොහු හා සමානයෙක් නැතැයි කැවුම් බත් ආදිය ගෙන ඔහු වෙත එළඹුණහ. හේ මා වස්ත්‍ර නොහැඳි බැවින් මෙය උපන්නේ යැයි එතැන්පටන් රෙද්දක් ලැබද නොහැන්දේය. එයම පැවිද්ද සේ ගත්තේය. ඔහුගේ සමීපයෙහි තව තවත් පන්සියයක් මිනිස්සු පැවිදි වූහ. ඒ සඳහා කීය. පූරණ කස්සප යනුවෙන්
පැවිදි සමූහයයි කියන ලද සංඝයා ඔහුට ඇත්තේනුයි = සංඝී. එම ගණයම ඔහුට ඇත්තේනුයි = ගණී. ආචාර හික්මීම් වශයෙන් ඒ ගණයාට ආචාර්යයානුයි - ගණාචරියො. **ඤාතො** යනු ප්‍රසිද්ධ, ප්‍රකට. ‘අල්පේච්ඡය. ලද දෙයින් සතුටු වන්නේය. අල්පේච්ඡතාව නිසා වස්ත්‍රයක්වත් නො හඳිතියි මෙසේ නැගුණු යසසක් ඔහුට ඇත්තේනුයි = යස්සසී. තිත්‍ථකරො ලද්ධි ඇති කරන්නේ. **සාධු සම්මතො** ‘මොහු යහපත් සොඳුරු සත්පුරුෂයෙකැයි මෙසේ සම්මත වූයේ. **බහුජනස්ස** යනු නූගත් අඳබාල පෘථග්ජනයාට පැවිද්දෙහි පටන් ඉක්මීගිය බොහෝ රාත්‍රී දනිතියි, **රත්තඤ්ඤූ** දිගුකල් පැවිද්දක් ඔහුට ඇත්තේනුයි **චිරපබ්බජිතො**. පැවිදිවැ නොබෝකල් ඇත්තහුගේ කථාව විශ්වාස කළයුතු නොවේ. එහෙයින් කීහ. **චිරපබ්බජිතො** යනුවෙන්. **අද්ධගතො** දිගුකල් ගිය. රාජ පරම්පරා දෙකතුනක් ඉක්මගිය අදහසයි. **වයො අනුප්පත්තො** පශ්චිම වයසට පත්. මේ දෙකම ‘තරුණයාගේ කථාව විශ්වාස කළයුතු නොවේ’යන්න සඳහා කියන ලදී.
**තුණ්හී අහොසි** යනු රන්වන් මිහිරි රසයෙන් යුත් අඹ පලයක් කනු කැමැති පුරුෂයා ගෙනවුත් අත තබන ලද කදුරු ගෙඩියක් දැක මෙන් ධ්‍යාන අභිඥා ආදී ගුණයෙන් යුතු ත්‍රිලක්ෂණයෙන් මුසු මිහිරි දහම් කථාව අසනු කැමැත්තේ පෙර පූරණගේ දසුනෙන්ද නොසතුටට පත් තැනැත්තේ දැන් ගුණකථාවෙන් නොසතුටට පත්වූයේ වී නිහඬ විය. නොසතුටට පත්වූයේම ‘යම්හෙයකින් මොහුට තර්ජනය කොට බෙල්ලෙන් ගන්වා ඇද දමන්නෙමියි. යමෙක් යමෙක් කථා කරයිද, රජතෙමේ ඒ ඒ අයට මෙසේ කරතියි බිය වූයේ අන් කිසිවෙක් කිසිවක් නොකියන්නේ යයි අමනාප වූයේ කථාව ඉවසා නිහඬ වූයේම ය. ඉක්බිති තවකෙක් ‘මම තමාගේ කුලුපගයාගේ ගුණ කියන්නෙමියි සිතා කියන්ට පටන් ගත්තේය. එහෙයින් කියන ලදී. **අඤ්ඤතරොපිඛො** ආදිය. ඒ සියල්ල කියන ලද පරිදි දතයුතුය.
මෙහි **මක්ඛලී** යනු ඔහුගේ නමයි. ගවහලක උපන් බැවින් ගෝසාල යනු දෙවැනි නමයි. ඔහු මඩ සහිත බිමෙහි තෙල් කළයක් රැගෙන යනවිට ‘දරුවා මා බලි - වැටෙන්න එපා’යයි ස්වාමියා කීය. ඔහු පමාවෙන් පැකිලී වැටී ස්වමියාට බියෙන් පළායාමට පටන් ගත්තේය. ස්වමියා පසුපසින් දුවගොස් රෙදි කොනින් අල්ලා ගත්තේය. හේ සළුව අතහැර දමා නිර්වස්ත්‍රව පළාගියේය. සෙස්ස පූරණ හා සමානය.
**අජිතො** යනු ඔහුගේ නමයි. කෙස් කම්බිලියක් දරානුයි **කෙස කම්බලී** මෙසේ නම් දෙක සසඳා අජිත කේසකම්බල යයි කියනු ලැබේ. එහි කෙස් කම්බිලිය මිනිස් කෙසින් කරන ලද්දකි. ඊට වැඩි ගනකමක් ඇති වස්ත්‍රයක් නම් නැත. යම්සේ කීය. මහණෙනි, යම් නූලෙන් වියන ලද වස්ත්‍රයෝ වෙත්ද, කෙස් කම්බිලිය ඒ අතර ඝනයයි කියනු ලැබේ. මහණෙනි, කෙස් කම්බිලිය සීත කාලයට ශීතලය. උෂ්ණ කාලයට උෂ්ණය. අගය අඩුය. රළු පහස ඇත්තේය. දුර්වණය. දුර්ගන්ධය.
**පකුධො** යනු ඔහුගේ නමයි. **කච්චායනො** යනු ගෝත්‍රයයි. මෙසේ නම්ගොත් සසඳා පකුධ කච්චායන යයි කියනු ලැබේ. මොහු සිසිල් ජලය ප්‍රතික්ෂේප කර ඇත්තේය. මලපහකොට ජලයෙන් සේදීමක් නොකරයි. උණුදිය හෝ කැඳ හෝ ලැබ කරයි. නදියක් හෝ මහමග ඇති ජලයක් හෝ පාගා ‘මාගේ ශීලය බිඳුණේය’යි වැල්ලෙන් ස්තූපයක් කොට සිල් අධිෂ්ඨාන කොට යයි. මොහු මෙබඳු අගයක් නැති ලබ්ධියක් ඇත්තෙකි.
**සංජයො** යනු ඔහුගේ නමයි. බෙලට්ඨගේ පුත්‍රයානුයි - **බෙලට්ඨපුත්ත**.
‘අපට සුවඳ කෙලෙස් හෝ බාධා කරන කෙලෙස් හෝ නැත. අපි කෙලෙස් ගැට නැත්තෝ වෙමුයි මෙවන් වාදයක් ඇත්තකු බැවින් ලද නම් වශයෙන් **නිගණ්ඨ** විය. නාතගේ පුත‍්‍රයානුයි **නාටපුත්තො**.
**අථඛොරාජා** යනු රජතෙමේ ඔවුන්ගේ වචන අසා මෙසේ සිතීය. ‘මම යම් යම් අයකුගේ වචන නොඅසනු කැමැත්තෙම්ද, ඒ ඒ පුද්ගලයෝම අදහස් දක්වති. යමකුගේ වචන අසන්ට කැමැත්තෙම්ද හෙතෙමේ නාග භවනට පත්ව සිටි ගුරුළා මෙන් නිහඬය. මෙය මට ඒකාන්තයෙන් අනර්ථයෙකි. ඉක්බිති ඔහුට මෙසේ අදහසක් පහළවිය. ජීවක උපශාන්ත වූ බුදු වූ භාග්‍යවතුන් වහන්සේගේ උපස්ථායකයෙකි. මම උපශාන්ත වෙමි. ඒ නිසා වත්සම්පන්න භික්ෂුව මෙන් නිශ්ශබ්දවම සිටියේ මොහු මා නොකියන කල්හි කියන්නේය. ඇතා පාගන කල්හි ඇතාගේ කකුල අල්ලා ගතයුතුයයි ඔහු සමග මන්ත්‍රණය කිරීමට පටන් ගත්තේය. එහෙයින් කියන ලදී. **අථඛොරාජා** -පෙ- **කිංතුණ්හී** යනුවෙන්. එහි **කිංතුණ්හී** යනු කුමන කරුණක් නිසා නිහඬව සිටීද? තම තමන්ගේ කුලුපග ශ්‍රමණයාගේ ගුණ කියන මේ ඇමතියන්ගේ මුව ප්‍රමාණවත් නොවේ. යම්සේ මොවුන්ට මෙසේ නම් ඔබට කුලූපග ශ්‍රමණයකු නැත්තේ ඇයි? ඔබ දිළින්දෙක්ද? මාගේ පියා විසින් ඔබට ධනය නොදෙන ලද්දේ ද නැතහොත් ශ්‍රද්ධාව නැත්තේදැ’යි විචාරයි.
ඉක්බිති ජීවකට මෙසේ සිතිණ. මේ රජ මාගේ කුලුපග ශ්‍රමණයාගේ ගුණ කියවයි කියයි. දැන් මා නිහඬව සිටිය යුතු වේලාව නොවේ. මොවුහු රජු වැඳ හුන්නේම තමාගේ කුලුපග ශ්‍රමණයාගේ ගුණ කියැවූ සේ මාගේ ශාස්තෲන් වහන්සේ ගේ ගුණ කීම යුතු නොවේයයි හුනස්නෙන් නැගිට භාග්‍යවතුන් වහන්සේ වැඩවසන වෙහෙර දෙස බලා පසඟ පිහිටුවා වැඳ නිය දහය එක් කිරීමෙන් බබලන දිලෙන ඇඳිලිය බැඳගෙන ‘මහරජතුමනි, මා ගැන මෙසේ නොසිතනු මැනවි. මොහු ඕනෑම ශ්‍රමණයකු කරා එළඹෙයි. මාගේ ශාස්තෲන් වහන්සේ මව්කුසට බස්නා කල, මව්කුසින් නිමෙන කල, මහබිනික්මන් කරන කල, සම්බෝධියට පත්වන කල, දම්සක් පවත්වන කල, දසදහසක් ලෝකධාතු කම්පා විය. යමක මහා ප්‍රාතිහාර්යය කළ සේක. දේවෝරෝහණයද එසේය. මාගේ ශාස්තෲන් වහන්සේගේ ගුණ කියන්නෙමි. එකඟ කර ගත් සිතින් අසව මහරජ යයි කියා **අයං දෙව භගවා අරහං සම්මා සම්බුද්ධෝ** යනාදිය කීය.
එහි **තං ඛොපන භගවන්තං** යනු ඉත්‍ථම්භූතාර්ථයෙහි කර්මපදයයි. ඒ භාග්‍යවතුන් වහන්සේගේ යන අර්ථයි. **කල්‍යාණො** යනු කලණ ගුණයෙන් යුත්. ශ්‍රේෂ්ඨ යයි කියන ලද්දේ වෙයි. **කිත්තිසද්දො** යනු කීර්තියමය. ස්තුති ඝෝෂාව හෝ වෙයි. **අබ්භුග්ගතො** යනු දෙවියන් සහිත ලෝකය වසාගෙන නැගේය. කුමක්ද? **ඉතිපි සො භගවා අරහං සම්මා සම්බුද්ධෝ** -පෙ- **බුද්ධෝ භගවා** යනුවෙන්.
මේ එහි පද සම්බන්ධයයි. ඒ භාග්‍යවතුන් වහන්සේ මෙසේද අරහං නම් වන සේක. මෙසේද සම්මා සම්බුද්ධ වන සේක. -පෙ- මෙසේද භාග්‍යවත් වන සේකැයි මේ මේ කාරණයෙන් යැයි කියන ලද්දේ වෙයි. එහි ‘කෙලෙස් සතුරන්ගෙන් ඈත් වූ බැවින්, කෙලෙස් අර නැසූ බැවින්, ප්‍රත්‍යයන්ට සුදුසු බැවින්, රහසින්වත් පව් නොකරන බැවින් භාග්‍යවත් වෙතියි මේ කරුණුවලින් ඒ භාග්‍යවතුන් වහන්සේ **අරහං** යයි දතයුතුයයි ආදී ක්‍රමයෙන් මාතෘකාව බහා මේ සියලුපද විශුද්ධි මාර්ගයෙහි බුද්ධානුස්සති නිර්දේශයෙහි කියන ලදී. එහි විස්තර එතැනින් දතයුතුය.
ජීවක එක් එක් පදයෙහි අරුත් නිමවා ‘මහරජ, මාගේ ශාස්තෲන් වහන්සේ මෙසේ අරහං වෙති. මෙසේ සම්මා සම්බුද්ධ වෙති. -පෙ- මෙසේ භගවා නම් වෙතියි කියා **තං දෙවො භගවන්තං පයිරුපාසතු අප්පෙව නාම දෙවස්ස භගවන්තං පයිරුපාසතො චිත්තං පසීදෙය්‍ය** දේවයන් වහන්සේ ඒ භාග්‍යවතුන් වහන්සේ ඇසුරු කළ මැනවි. භාග්‍යවතුන් වහන්සේ ඇසුරුකරන දේවයන් වහන්සේගේ සිත පහදවා ගන්නේ නම් මැනවි’යි කීය. මෙහි ද **තංදෙවො පයිරුපාසතු** යි කියන්නේ, ‘මහරජතුමනි, ඔබ වැන්නවුන්ට ප්‍රශ්න සියයක් දහසක් දසදහසක් ඇසුවත් මාගේ ශාස්තෲන් වහන්සේට සියල්ල සිතට ගෙන කියන්ට ශක්තියද බලයද ඇත. විශ්වාස සහිතව එළඹ අසනු මැනව මහරජතුමනි’යි කීය.
භාග්‍යවතුන් වහන්සේගේ ගුණකථාව අසන රජුගේ සියලු සිරුර පස්වණක් ප්‍රීතියෙන් නිරතුරුව පිරී ගියේය. හේ එකෙණෙහිම යනු කැමැත්තේ වී ‘මේ වේලාවෙහි මා දසබලධාරීන් වහන්සේ හමුවට යනවිට ජීවක හැර අන්කිසිවෙක් රිය යෙදවීමට නොහැකිය’යි සිතා **තෙනහි සම්ම ජීවක හත්‍ථියානානි කප්පාපෙහි** මිත්‍ර ජීවක එසේනම් ඇත් යානා සදවයි කීය.
එහි **තෙනහි** යනු යෙදවීමේ අර්ථයෙහි නිපාතයකි. ‘මිත්‍ර ජීවක, යන්නැ’යි කියන ලද්දේ වෙයි. **හත්‍ථියානානි** යනු නොයෙක් අශ්වරථ ආදී යානාවන් තිබුණත් හත්‍ථියානය උතුම්ය. උත්තමයකු හමුවට උතුම් යානයෙන්ම යා යුතුමය. අශ්වයාන රථයාන ශබ්ද සහිතය. ඒවායෙහි ශබ්දය දුරට ඇසෙයි. හත්‍ථියානය පසුපසින් යන්නෝද ශබ්දය නොඅසත්. නිවුණා වූ භාග්‍යවතුන් වහන්සේ ගේ සමීපයට නිහඬ යානයන්ගෙන් යා යුතුයයි සිතා **හත්‍ථියානානි** යයි කීය.
**පඤ්ච මත්තානි හත්‍ථිකාසතාහි** යනු ඇතින්නන් පන්සියයක් **කප්පාපෙත්‍වා** නැගීමට සුදුසුකොට පිළියෙල කරවා. **ආරොහණියං** යනු නැගීමට සුදුසු රාජකීය හස්තියා යන අර්ථයි. මොහු රජු විසින් කියන ලද දේ කළේද. අවුත්තං යනු? නොකියූ දේ. කුමක් හෙයින්ද? පණ්ඩිත වූ බැවින්. ඔහුට මෙසේ සිතිණ. රජ මේ වේලාවේ යමි’යි කියයි. රජවරු නම් බොහෝ සතුරන් ඇත්තෝය. යම් හෙයකින් අතරමග කිසියම් අනතුරක් වේද, මම ද ගරහන්නෝය. ‘ජීවක තෙමේ රජු මට කී දේ ගනී යයි නොකල්හිද රජු ගෙන නික්මෙයි’. භාග්‍යවතුන් වහන්සේටද මෙසේ ගරහන්නෝය. ශ්‍රමණ ගෞතමයන් වහන්සේ ‘මට කථාවක් පවතී’යයි කල් නොසලකාම කථා කරති’යි ඒ නිසා ‘මට වත් භාග්‍යවතුන් වහන්සේටවත් ගර්හාවක් නූපදින සේ රජුගේ ආරක්ෂාව මනා සේ ඇතිවේද එසේ කරන්නෙමි’යි
එයින් ‘ස්ත්‍රීන් නිසා පුරුෂයින්ට බියක් නම් නැත. ස්ත්‍රීන් පිරිවරා සැපසේ යන්නේ යයි ඇතින්නන් පන්සියයක් සරසවා පන්සියයක් ගැහැණුන් පිරිමි වෙස් ගන්වා ‘කඩු තෝමර ගත් අත් ඇතිව රජු පිරිවරා සිටිවු’යයි කියා නැවත මෙසේ සිතීය. ‘මේ රජුට මේ ආත්මභාවයෙහි මාර්ගඵල උපනිශ්‍රය සම්පත් නැත. බුදුවරුද උපනිශ්‍රය බලාම දහම් දෙසති. මම දැන් මහජනයා රැස් කරවමි. මෙසේ ඇතිකල්හි කාගේ හෝ උපනිශ්‍රයෙන් දහම් දේශනා කරන සේක. එය මහජනයාට උපකාර පිණිස වන්නේය. ඔහු ඒ ඒ තැනට හසුන් යැවීය. බෙර හැසිරවීය. ‘අද රජතුමා භාග්‍යවතුන් වහන්සේ හමුවට යයි. සියලුදෙන තම තමාට හැකි අයුරින් රජුට ආරක්ෂාව සපයත්වා’යනුවෙන්.
ඉක්බිති මහජනයා මෙසේ සිතූහ. ‘රජතුමා භාග්‍යවතුන් වහන්සේ දැකීමට යයි. ධර්ම දේශනාව කෙබන්දක් වන්නේද. අපට නැකැත්කෙළියෙන් කම්නැතැ’යි සියලුදෙන ගඳමල් ආදිය ගෙන්වාගෙන රජුගේ පැමිණීම අපේක්ෂාවෙන් මහමග සිටියාහුය. ජීවකද රජුට මෙසේ දැන්වීය. **කප්පිතානි ඛො තෙ දෙව හත්‍ථියානානි. යස්සදානි කාලං මඤ්ඤසි** එහි **යස්සදානි කාලං මඤ්ඤසි** යනු මෙය උපචාර වචනයකි. මෙය කියන ලද්දේ වෙයි. යමක් ඔබ විසින් අණ කරන ලද්දේ ද, එය මා විසින් කරන ලදී. දැන් යාමට හෝ ඒමට කාලයයි සිතා නම් එයම තමාගේ කැමැත්තට අනුව කරන්න.
**පච්චෙකා ඉත්‍ථියො** යනු ස්ත්‍රීහු වෙන් වෙන්ව. එක් එක් ඇතින්නට එක් එක් ස්ත්‍රියක් යයි කියන ලද්දේ වෙයි. **උක්කාසු ධාරියමානාසු** දඬුවැට පහන් දරනු ලබන කල්හි. **මහච්චරාජානුභාවෙන** මහත් රාජ ආනුභාවයෙන්. **මහච්චා** යනුද පෙළක් ඇත. මහත් වූ යන අර්ථයි. එය ලිංග විපර්යාසයයි. **රාජානුභාවො** යනුවෙන් කියැවෙන්නේ රාජ ඍද්ධියයි. මේ රාජඍද්ධිය කාගේද? තුන්සියයක් යොදුන් රාජ්‍ය දෙකක ඓශ්වර්ය ශ්‍රීයයි. ඔහුට අසුවල් දිශාවෙන් රජතුමා තථාගතයන් වහන්සේ වෙත එළඹෙන්නේ යයි පළමුව සංවිධානයක් නැතිකල්හිද එකෙණෙහිම පන්සියයක් ස්ත්‍රීන් පිරිමි වෙස් ගෙන හිස් වැසුමෙන් වෙන්ව, අංශයෙහි තබාගත් කඩු ඇතිව, මිණිදඬු පැහැගත් තෝමර ගෙන නික්මුණාහුය. ඒ සඳහා කියන ලදී. **පච්චෙකා ඉත්‍ථියො**. **ආරාපෙත්‍වා** යනුවෙන්.
තවද සොළොස් දහසක් ක්ෂත්‍රිය නාටක ස්ත්‍රීහු රජු පිරිවරා සිටියහ. ඔවුන්ගේ කෙළවර කුදු මිටි වැදි ආදීහු සිටියහ. ඔවුන්ගේ කෙළවර අන්තඃපුර රක්නා විශ්වාසවත් පුරුෂයෝ සිටියහ. ඔවුන්ගේ කෙළවර විචිත්‍ර වෙස් ගත් සැටදහසක් පමණ මහ ඇමතිවරු ඔවුන්ගේ කෙළවර විවිධ අලංකාරයන්ගෙන් යුක්ත නානාප්‍රකාර ආයුධ ගත් ඇත් ඇති විද්‍යාධර තරුණයන් වැනි අනූදහසක් පමණ රාෂ්ටපුත්‍රයෝ ඔවුන්ගේ කෙළවර සියදහසක් අගනා ඇඳුම් හැඳ පන්සියයක් අගනා උතුරුසළු ඒකාංශකොට නහා සුවඳ ගැල් වූ රන්දම් ආදී නානා ආභරණයෙන් සෝභමාන වූ දසදහසක් පමණ බ්‍රාහ්මණයෝ දකුණු අත ඔසවා ජය ඝෝෂා කරමින් යති. ඔවුන්ගේ කෙළවර පංචාංග තූර්ය භාණ්ඩය. ඔවුන්ගේ කෙළවර දුනුපෙළින් වටකරන ලද්දේය. ඔවුන්ගේ කෙළවර ඇත් සමූහය. ඇතුන්ගේ කෙළවර ගෙලෙන් ගෙල ගැටෙන අශ්ව පන්තියයි. අශ්වයන්ගේ කෙළවර එකටෙක ඈඳුණු රථ. ඔවුන්ගේ කෙළවර තම තමන් අනුරූප වූ අබරණ සම්පතින් බබලන දහඅටක් සේනා නායකයෝ. මෙසේ යම්සේ පර්යන්තයෙහි සිට විදි ඊතලය රජු වෙත නො පැමිණේද මෙසේ ජීවක කෝමාර භච්ච රජුගේ පිරිස සංවිධානකොට තමා රජුට නුදුරින් යයි. කිසියම් උවදුරක් වේනම් සියල්ලට පළමුව රජුගේ ජීවිත දානය දෙන්නෙමියි. පන්දම් සියයක්ය දහසක්ය. සියදහසක්ය යනුවෙන් වෙන් කිරීමක් නැත. එබඳු රාජඍද්ධිය සඳහා කියන ලදී. **මහච්ච රාජානුභාවෙන යෙන ජීවකස්ස කොමාර භච්චස්ස අම්බවනං තෙනපායාසි **යනුවෙන්.
** අහුදෙව භයං** යනු මෙහි සිතෙහි භය ඤාණ භය, ආරම්මණ භය, ඔත්තප්ප භය යයි භය සිව් වැදෑරුම්ය. එහි ජාතිය නිසා ඇතිවන භය භයානකය’යි කී ක්‍රමයෙන් කියන ලද සිතෙහි භය නමි. ‘ඔවුහුද තථාගතයන් වහන්සේගේ ධර්ම දේශනාව අසා බෙහෙවින් භයට සංවේගයට සන්ත්‍රාසයට පැමිණෙත් යනුවෙන් පැමිණි භය ඤාණ භය නමි. මෙසේ ඒකාන්තයෙන් ‘භයානකත්වය පැමිණේ’ යයි මෙහි කියන ලද ආරම්මණ භය නමි.
මෙය ඔත්තප්ප භය නමි. ඒ අතර මෙහි චිත්ත සන්ත්‍රාස භයයි. අහු වීය යන අර්ථයි. **ජම්හිතත්තං** යනු තැතිගත් බව. සියලු සිරුර සසලවීම යන අර්ථයි. මේ රෝමෝද්ගමය ධර්මශ්‍රවණ ආදී තන්හි ප්‍රීතිය උපන්විට ප්‍රීතියෙන්ද වෙයි. භයස්වරූප ඇත්තවුන්ට යුද්ධ පිශාච ආදීන් දැක්මෙහිදී ඇතිවන බියෙන්ද වෙයි. මෙහි බය නිසා ඇතිවන රෝමෝද්ගමය දතයුතුය.
මේ **භීතො** යනු කුමක් නිසාද? අන්ධකාරයෙන් යැයි සමහරු කියති. රජගහ නුවර මහදොර තිස්දෙකක් ඇත. කුඩා දොර හැටහතරක් ඇත. ජීවකගේ අඹ වනය ප්‍රාකාරයටද ගිජ්ක්ධකූටයද අතර වෙයි. හෙතෙමේ පෙරදිගු දොරින් නික්ම පර්වතයෙහි සෙවනට පැමිණියේය. එහි පර්වත මුදුනින් චන්ද්‍රයා වැසී තිබිණ. පර්වතයෙහි සෙවනින්ද රුක් සෙවනින්ද අන්ධකාරය විය. එය කරුණක් නොවේ. එදින සියදහසකැයි පන්දම් ගණනක් නැත.
මෙය වනාහි අල්ප ශබ්ද ඇති බැවින් ජීවක කෙරෙහි සැක ඇති බැවින් බියට පත්විය. ජීවක ඔහුගේ පහයෙහි ඉහළ මහලෙහිදීම දැන්වීය. ‘මහරජතුමනි, භාග්‍යවතුන් වහන්සේ අල්ප ශබ්දයට කැමති සේක. අල්ප ශබ්ද ඇතිවම එළඹිය යුතුය.’ඒ නිසා රජ තූර්ය ශබ්දය වැළැක්වීය. තුර්යභාණ්ඩ හුදෙක් ගැනීම පමණක්ම විය. වචනද උස්හඬින් උච්චාරණය නොකරමින් අසුරු සංඥාවෙන් එත්. අඹ වනයෙහිද කිසිවකුගේ කහින ශබ්දයක්වත් නොඇසේ. රජවරු ද ශබ්දයෙහි ඇලුණෝම වෙති. හෙතෙමේ එම අල්ප ශබ්ද ඇති බව නිසා කලකිරුණේ ජීවක කෙරෙහිද සැක ඉපදවීය. ‘මේ ජීවක මාගේ අඹ වනයෙහි භික්ෂූහු හයදහස් පන්සියයක් ඇතැයි කීය. මෙහිද කහින ශබ්ද මාත්‍රයක්වත් නොඇසේ. මෙය නොවිය හැකි දෙයකැයි සිතමියි කියා මා නගරයෙන් පිටකරවා පෙරටුව බලකාය රඳවා මා අල්ලාගෙන තමාගේ සේසත ඔසවනු කැමැත්තේය. මොහුද ඇතුන් පස්දෙනෙකුගේ බලය දරයි. මාගේ ළඟින්ම යයි. මාගේ සමීපයෙහි ආයුධ ගත් ඇති එක් පුරුෂයෙක්වත් නැත. ‘අහෝ මා හට අනර්ථයෙකැයි මෙසේ බියට පත්ව නොබිය වූවකු ලෙස සිටීමටද නොහැකි විය. තමා බිය බව ඔහුට කීය. එහෙයින් කියන ලදී. **අථඛො රාජා -පෙ- නි නිග්ඝොසො** යැයි. එහි **සම්ම** යනු මිත්‍ර සල්ලාපයකි. මට මිත්‍රයාට කවරෙක්ද යනු කියන ලද්දේ වෙයි. **න පලම්හෙසි** යමක් නැද්ද එය ඇතැයි කියා මා නොරවටන්නේද? **නිග්ඝොසො** යනු කථා සල්ලාපයෙහි නිහඬ බවයි.
**මාභායි මහාරාජ** යනු ජීවක තෙමේ ‘මේ රජ මා නොදනී. මොහු අනුන් ජීවිතයෙන් වෙන් නොකරයි’කියා යම් හෙයකින් අස්නොවැසුවොත් විනාශයට පත් වන්නේ යයි සිතා දැඩිකොට අස්වසන්නේ **මාභායි මහාරාජ** යයි කියා **නතංදෙව** ආදිය කීය. **අභික්කම** යනු ඉදිරියට යන්න. යන්න පිවිසෙන්න යන අර්ථයි. වරක් කියූවිට දැඩි නොවේ යයි තදින් දෙවරක් කීය. **එතෙ මණ්ඩලමාලෙ දීපා ක්ධායන්ති** යනු මහරජ, චෝර බලය පහන් දල්වා නොසිටියි. මේ මණ්ඩල මාලයෙහි පහන් දැල්වෙයි. මේ පහන් සංඥාවෙන් යන්න මහරජ’යි කියයි.
**නාගස්ස භූමි** යනු යම්තැනක ඇතුපිට නැගී යාහැකිද එය නාගභූමි නමි. **නාගා පච්චොරොහිත්‍වා** යනු විහාරයෙහි පිටත දොර කොටුවෙහි ඇතුපිටින් බැස බිම පිහිටි සම කාලයෙහිම භාග්‍යවතුන් වහන්සේගේ තේජස රජුගේ සිරුර පුරා පැතිර ගියේය. ඉක්බිති එකෙණෙහිම මුළු සිරුරින් ඩහදිය වැගිරිණ. ඇඳුම් තෙමී ඉවත් කළ යුතු සේ විය. තමාගේ අපරාධය සිහි කළේය. මහ බියක් උපන. හේ ඍජුව භාග්‍යවතුන් වහන්සේ සමීපයට යන්ට නොහැක්කේ ජීවකයා අල්ලා ගෙන ආරාම චාරිකාවෙහි හැසිරෙන්නාක් මෙන් ‘මිත්‍ර ජීවක මෙය ඔබ කළ හොඳ දෙයකි. හොඳ දෙයකියි විහාරයෙහි ගුණ කියමින් අනුක්‍රමයෙන් **යෙන මණ්ඩල මාලස්ස ද්වාරං තෙනුපසංකමි** පැමිණියේය යන අර්ථයි.
**කහං පන සම්ම** යනු කෙසේ ඇසීද? සමහරු ‘නොදැන’යයි කියති. ‘මොහු තරුණ කල්හි පියා සමග පැමිණ භාග්‍යවතුන් වහන්සේ දුටු විරූය. පසුව පාපමිත්‍ර ආශ්‍රයෙන් පියා මැරීම සිදුකොට සොරුන් යවා ධනපාල හස්තියා මුදාහරවා මහා අපරාධකාරයකු වී භාග්‍යවතුන් වහන්සේ හමුවීමට නොආ විරූයයි නොහැඳින විචාරයි. එය කරුණක් නොවේ. භාග්‍යවතුන් වහන්සේ උතුම් ලක්ෂණයන්ගෙන් ආකීර්ණව අනුබ්‍යඤ්ජනයෙන් සැරසී සවණක් රැසින් මුළු ආරාමය බබුළුවා තරු ගණයා පිරිවැරූ පූර්ණ චන්ද්‍රයා මෙන් භික්ෂු ගණයා පිරිවරා මණ්ඩල මාලය මැද වැඩහුන් සේක. එය කවරෙක්නම් නොදනීද? මොහු වනාහි තමාගේ ඓශ්වර්ය ලීලාවෙන් අසයි. මෙය රාජකුලයන්ගේ ස්වභාවයයි. යමක් දැනගෙනද නොදන්නවුන් මෙන් අසත්. ජීවක ඒ අසා ‘මේ රජ පොළොවේ සිටගෙන පොළොව කොහේදැයි අසයි. අහස දෙස බලා සඳහිරු කොහිදැයිද, මහමෙර පාමුල සිට කියන්නාක් මෙන් දසබලධාරින් වහන්සේ ඉදිරියේ සිට භාග්‍යවතුන් වහන්සේ කොහිදැයි අසයි. මොහුට දැන් භාග්‍යවතුන් වහන්සේ දක්වමියි භාග්‍යවතුන් වහන්සේ යම් තැනකද එතැනට ඇඳිලි ප්‍රණාමය කොට **එසො මහාරාජ** ආදිය කීය. **පුරක්ඛතො** යනු පිරිවරා හුන්නහුගේ ඉදිරියේ හුන්නේය.
**යෙන භගවා තෙනුපසංකමි **යන භාග්‍යවතුන් වහන්සේ යම්තැනකද එතැනට ගියේය. භාග්‍යවතුන් වහන්සේ සමීපයට එළැඹියේය යන අර්ථයි. **එකමන්තං අට්ඨාසි** භාග්‍යවතුන් වහන්සේ හෝ භික්ෂු සංඝයා හෝ නොගටමින් තමන්ට සිටීමට නුසුදුසු එක් පෙදෙසක භාග්‍යවතුන් වහන්සේ වැඳම සිටියේය.
**තුණ්හී භූතං තුණ්හීභූතං** යනු යම් යම් තැනක් බලයිද ඒ ඒ තැන නිහඬ බව යන අර්ථයි. එහි එක් භික්ෂුවකගේවත් අත් සෙලවීමක් හෝ පා සෙලවීමක් හෝ නැත. සර්වාලංකාරයෙන් සැරසී නළුවන් පිරිවරා, භාග්‍යවතුන් වහන්සේ ඉදිරියෙහි සිටි රජු හෝ රජ පිරිස හෝ දෙස එක් භික්ෂුවක්වත් නොබැලීය. සියල්ලෝ භාග්‍යවතුන් වහන්සේ දෙසම බලමින් හුන්හ.
රජතෙමේ ඔවුන්ගේ උපසමයෙහි පැහැදී මඩ පහවීම නිසා පැහැදුණු පොකුණ මෙන් ප්‍රසන්න ඉඳුරන් ඇති භික්ෂු සංඝයා දෙස යලි යලිත් බලා **උදානං උදානෙසි** එහි **ඉමිනා** යනු යම් කායික වූද වාචසික වූද මානසික වූද ශීල උපසමයෙන් භික්ෂු සංඝයා උපශාන්තය **ඉමිනා උපසමෙන** යයි දක්වයි. එහි ‘මාගේ පුත්‍රයා පැවිදිව මේ භික්ෂූන් මෙන් උපශාන්ත වන්නේ නම් මැනවැයි ඔහු මෙසේ කීවේ ඒ සඳහා නොවේ. මොහු භික්ෂු සංඝයා දැක පැහැදුණේ පුත්‍රයා සිහි කළේය. දුලබ දෙයක් ලැබ ආශ්චර්යවත් දෙයක් දැක ප්‍රිය වූ ඥාති මිත්‍රයන් සිහිවීම ලෝකයාගේ ස්වභාවයයි. මෙසේ භික්ෂු සංඝයා දැක පුත්‍රයා සිහිකරමින් ඔහු මෙසේ කීය.
කුමක් නිසා මෙසේ කීයේද? පුත්‍රයා කෙරෙහි සැකයෙන් ඔහුගේ උපසමය කැමැත්තෙන් ඔහු මෙසේ කීය. ඔහුට මෙසේ සිතිණ. ‘මාගේ පුතා මෙසේ අසන්නේය. ‘මගේ පියා තරුණය. මාගේ මුත්තා කොහිද? හේ ඔබගේ පියා විසින් ඔහු මරන ලද්දේ යයි අසා ‘මම ද පියා මරා රජය කරන්නෙමියි හඟින්නේය’මෙසේ පුත්‍රයා කෙරෙහි සැකයෙන් ඔහුගේ උපසමය කැමැත්තෙන් ඔහු මෙසේ කීය. මෙසේ කීවේ ඇයි? පසුව පුත්‍රයා ඔහු ඝාතනය කළේමය. ඒ වංශයෙහි පියා මැරීම පරම්පරා පහක්ම ගියේය. අජාත සත්තු බිම්බිසාර මැරිය. උදය අජාත සත්තු මැරිය. ඔහුගේ පුත්‍රයා වූ මහාමුණ්ඩ උදය මැරිය. අනුරුද්ධ මහාමුණ්ඩ මැරිය. ඔහුගේ පුත්‍රයා වූ නාගදාස අනුරුද්ධ මැරිය. මේ රජවරු වංශය විනාශ කරන්නෝය. මොවුන්ගෙන් ඇති ප්‍රයෝජනය කුමක්දැයි රටවැසියෝ කිපී නාගදාස ඝාතනය කළහ.
**අගමා ඛො ත්‍වං** යනු කුමක් නිසා මෙසේ කීවේද? භාග්‍යවතුන් වහන්සේ රජු කථා නොකර සිටියදී මෙසේ සිතූ සේක. මේ රජ මෙහි පැමිණ කථා නොකර නිහඩව කුමක් සිතමින් සිටීද? ඉක්බිති ඔහුගේ සිත දැන ‘මොහු මා සමග කථා කිරීමට නොහැකිව භික්ෂු සංඝයා දෙස බලා පුත්‍රයා සිහි කළේය. මොහු මා කථා නොකළහොත් කිසිවක් කියන්ට අසමත්ය. ඔහු සමග කථා කරමියි ඒ නිසා රජුගේ වචන අතර **අගමා ඛො ත්‍වං මහරාජ, යථාපෙමං** යයි කී සේක. එහි අර්ථය : මහරජ, යම්සේ උස් තැනකට වට වැසි ජලය යම්තැනක නිම්නයක් වේද එතැනට යයිද, එසේ ඔබ භික්ෂු සංඝයා දෙස බලා යම්තැනක ප්‍රේමය වේද එතැනට පැමිණියේය.
ඉක්බිති රජුට මෙබඳු අදහසක් ඇතිවිය. ‘බුදුගුණ ආශ්චර්යය. පුදුමයි. භාග්‍යවතුන් වහන්සේට මා වැනි අපරාධකාරයෙක් නම් නැත. මම උන්වහන්ගේ අග්‍ර උපස්ථායකගේ ඝාතකයා වෙමි. දේවදත්තගේ බස් ගෙන සොරු එවන ලදහ. නාළාගිරි මුදාහරින ලදී. මා නිසා දේවදත්ත විසින් ගල් විදින ලදී. මෙසේ මහා අපරාධකාරයකු වූ මා හට කථා කරන දසබලධාරීන් වහන්සේගේ මුව නොපොහොනේය. ‘භාග්‍යවතුන් වහන්සේ පස් අයුරකින් තාදී ලක්ෂණයෙහි පිහිටි සේක. මෙබඳු ශාස්තෲවරයකු හැර පිටතින් නොසොයන්නෙමියි සොම්නසට පත්ව භාග්‍යවතුන් වහන්සේට අමතන්නේ **පියො මෙ භන්තෙ** යනාදිය කීය.
**භික්ඛු සංඝස්ස අඤ්ජලිං පණමෙත්‍වා** යනු ඔහුට මෙසේ අදහසක් ඇතිවිය. භාග්‍යවතුන් වහන්සේ වැඳ ඔබමොබ ගොස් භික්ෂු සංඝයා වඳින්නහු විසින් භාග්‍යවතුන් වහන්සේ පිටුපසට කළයුතුය. මෙය ගරුකිරීමක් නොවේ. රජුන් වැඳ යුවරජුන් වඳින්නාහු විසින් රජුට අගෞරවයක් කරන ලද්දේ වෙයි. ඒ නිසා සිටි තැනම භික්ෂු සංඝයාට අංජලී ප්‍රණාමය කොට එකත්පසෙක හුන්නේය. **කඤ්චිදෙව දෙසං** යනු කිසියම් අවකාශයක්.
ඉක්බිති භාග්‍යවතුන් වහන්සේ ඔහුට ප්‍රශ්න ඇසීමේ උත්සාහ ඇතිකරමින් මෙසේ කියූ සේක. **පුච්ඡ මහාරාජ යදාකංඛසි** එහි අර්ථය : කැමැත්තේ නම් අසන්න. ප්‍රශ්න විසඳීමේ දී මට බරක් නැත. නැතහොත් යමක් කැමතිනම් අසන්න. ඒ සියල්ල විසඳාලන්නෙමියි සර්වඥ පවාරණය කළ සේක. පසේබුදු අගසව් මහසව්වන්ට එය අසාධාරණය. ඔවුහු ‘කැමතිනම්’ යයි නොකියති. ‘අසා කියන්නෙමුයි කියති. බුදුවරු නම් ‘ඇවැත්නි, කැමතිනම් අසන්න’කියා හෝ මහරජ, කැමතිනම් අසන්න කියා හෝ.
‘එසේනම් භික්ෂුව තම අසුනෙහි හිඳ යමක් කැමතිනම් අසව’ කියා හෝ’
ඒ ඒ යක්ෂ රාජ දේව ශ්‍රමණ බ්‍රාහ්මණ පරිව්‍රාජකයන්ට සර්වඥ ප්‍රවාරණය කරත්. භාග්‍යවතුන් වහන්සේ බුද්ධ භූමියට පත්ව මෙම ප්‍රවාරණය කිරීම ආශ්චර්යයක් නොවේ. බෝධිසත්ත්ව භූමිහි ප්‍රදේශ ඥානයෙහිද සිටි සේක් :

මෙසේ ශක්‍ර ආදීන්ගේ ප්‍රයෝජනය පිණිස සෘෂීන් විසින් ඉල්ලා සිටින ලද්දේ.
මෙසේ සරභංග කාලයෙහි සම්භව ජාතකයෙහි ද සියලු දඹදිව තෙවරක් හැසිර ප්‍රශ්නයන්ගේ අවසන් කිරීමක් නොදැක සුචීරත බමුණා විසින් ප්‍රශ්නයක් අසන්ට අවකාශ ලබාදුන්විට උපතින් සත්වස් වූයේ වීදියෙහි වැලි කෙළින්නේ පළක් බැඳ ඇතුළු වීථියෙහි හුන්නේම
මෙසේ භාග්‍යවතුන් වහන්සේ සර්වඥ ප්‍රවාරණයෙන් ප්‍රවාරණය කළ කල්හි සතුටට පත් රජ ප්‍රශ්නයක් අසන්නේ **යථානු ඛො ඉමානි භන්තෙ** ආදිය කීය. එහි ශිල්පයම = ශිල්පායතනයයි. **පුථුසිප්පායතනං** යනු බොහෝ ශිල්ප. **සෙය්‍යථිදං හත්‍ථාරොහා** ආදියෙන් යමෙක් ඒ ඒ ශිල්පය නිසා ජීවත්වෙත්ද ඔවුන් දක්වයි. මේ මෙහි අදහසයි. යම්සේ මේ ශිල්පයන් නිසා ජීවත් වන්නවුන්ගේ ඒ ඒ ශිල්පය ඇසුරුකොට සාන්දෘෂ්ටික ශිල්පවල පෙනේද මේ අයුරින් සාන්දෘෂ්ටික සාමඤ්ඤඵල පනවන්ට හැකිදැ’යි මෙසේ ශිල්පායතන ගෙනවිත් ශිල්පයන් නිසා ජීවත් වන්නවුන් දක්වයි.
එහි ** හත්‍ථාරොහා** යනු සියලු ඇත් ඇදුරෝ, ඇස්වෙදුන් ඇත් බඩු ආදින් දක්වයි. **අස්සාරොහා** සියලු අස් ඇදුරන් අස්වෙදුන් අස්වඩු ආදිහු. **රථිකා** යනු සියලු රියැදුරෝ රථයෝධයෝ රිය රකින්නෝ ආදීහු. **ධනුග්ගහා** දුනු ඇදුරෝ දුනුවායෝ **වලකා** යමෙක් යුද්ධයෙහිදී ජයකොඩිය ගෙන පෙරටුව යත්ද ඔවුහු **චලකා** යනු මෙහි රජුගේ තැනය. මෙහි අසුවල් මහා මාත්‍රයාගේ තැනයයි මෙසේ සේනා සංවිධානය කරන්නෝ. **පිණ්ඩදායිකා** යනු සාංඝික මහා යෝධයෝ. ඔවුහු සතුරුසෙන් මැදට පිවිස පිඬුවක් මෙන් කපා කොටා ගිනිතබත්ද, පැන පැන පිටව යත්ද යන අර්ථයි. යමෙක් හෝ යුද මැද යෝධයන්ට බත් පැන් ගෙන පිවිසෙත්ද, ඔවුන්ටද මේ නම යෙදේ. **උග්ගාරාජ පුත්තා** කැපී පෙනුණු සංග්‍රාමයට බැසගත් රාජපුත්‍රයෝ. **පක්ඛන්‍දිනො** යමෙක් ‘කවරකුගේ හිසක් ගෙන එමුද ආයුධයක් හෝ ගෙන එමුදැයි කියා ‘අසවලාගේ’ යයි කියනු ලැබ යුදයට පැන එයම ගෙන එත්ද, මොවුහු පනිතියි = පක්ඛන්‍දිනො. මහ ඇතුන් මෙන් = **මහානාගා** ඇතුන් ආදීන් ඉදිරියට එනකල්හි නොනැවතුණු යෝධයන්ට මේ තවත් වචනයකි. **සුරා** ඒකාන්තයෙන් ශූරයෝ. යුද හැට්ට හැඳගත්තෝ ද.
**චම්ම යොධිනො** සම් සැට්ටයක් හැඳ හෝ ඊවරන හමක් හෝ ගෙන යුදකරත්ද ඔවුහු. **දාසක පුත්තා** මහත් සෙනෙහෙ ඇති ගෘහ දාස යෝධයෝ. **ආළාරිකා** බත් පිසන්නෝ. **කප්පකා** කරණවෑමියෝ. **නහාපකා** නහවන්නෝ. **සුදා** අහර පිසන්නෝ. **මාලාකාරාදයො** ප්‍රකටමය. **ගණකා** (ගණකයෝ) **මුද්දිකා** හස්ත මුද්‍රාවෙන් ගණන් සෑදීම නිසා ජීවත් වන්නෝ. **යානිවා පනඤ්ඤානිපි **කම්මල්කරුවෝ දත් සාදන්නෝ චිත්‍රකාරයෝ ආදීහු. **එවංගතා** මෙසේ පැවති. **තෙ දිට්ඨෙච ධම්මෙ** ඒ ඇතරු ආදීහු ඒ බොහෝ ශිල්ප දක්වා රජ මැදුරෙන් මහ සම්පත් ලබමින් සාන්දෘෂ්ටික වූම ශිල්ප ඵලය නිසා ජීවත් වන්නෝ. **සුඛෙන්ති** සැපවත් කරත්. **පීණෙන්ත** සතුටුවූවහු ශක්ති සම්පන්න කරති. ආධ්‍යාත්මික සුභසාධන ආදියෙහි ඉහළ පල උපදින බැවින් උඩු අග් මොවුන්ට ඇත්තේනුයි - **උද්ධග්ගිකා**. ස්වර්ගයට සුදුසුනුයි = **සොවග්ගිකා**. සුඛවිපාක ඇත්තෝනුයි - සුඛවිපාකා. යහපත් අග්‍ර රූප ශබ්ද ගන්ධ රස ස්පර්ශ ආයුෂ වර්ණ සුඛ යසස් අධිපති බව ආදී දසධර්මයන් පවත්වයි නිපදවයිනුයි = **සග්ග සංවත්තනිකා.** මෙබඳු **දක්ඛිණං** දන් පිහිටුවත් යන අර්ථයි. **සාමඤ්ඤඵලං** යනු මෙහි පරමාර්ථ වශයෙන් මාර්ගය සාමඤ්ඤය. ආර්යඵලය සාමඤ්ඤඵලය. යම්සේ කීද? ‘මහණෙනි, සාමඤ්ඤය කුමක්ද? මේ ආර්ය අෂ්ටාංගික මාර්ගයමය. කෙසේද යත්? සම්මා දිට්ඨි -පෙ- සම්මා සමාධි. මහණෙනි, මෙය සාමඤ්ඤ යයි කියනු ලැබේ. මහණෙනි, සාමඤ්ඤඵලය යනු කුමක්ද? සෝවාන්පලය -පෙ- අරහත්පලය’මේ රජ එය නොදනී. ඉහත පැමිණි දාස ගොවි උපමාව සඳහා අසයි.
ඉක්බිති භාග්‍යවතුන් වහන්සේ ප්‍රශ්නය නොවිසඳාම මෙසේ සිතූ සේක. ‘මේ බොහෝ අන්‍ය තීර්ථක ශ්‍රාවක වූ රාජ අමාත්‍යයෝ මෙහි පැමිණ ඇත. ඔවුහු කෘෂ්ණ පක්ෂය ශුක්ල පක්ෂයද දක්වා කියනු ලබන්නාහු අපගේ රජතුමා මහත් උත්සාහයෙන් මෙහි පැමිණියේය. ඔහු පැමිණිතැන් පටන් ශ්‍රමණ ගෞතම තෙමේ ශ්‍රමණ කෝලාහළයම ශ්‍රමණ සොරකමම කියතියි උඝෝෂණය කරත්. සකසා දහම් නොඅසවත්. රජුට කියන කල්හි උද්ඝෝෂණ කිරීමට නොහැකි වෙත්. රජුටම අනුවර්තනය වන්නාහුය. ලෝකය ධනයට අනුවර්තනය වන්නකි. මම දැන් රජුටම බාරදෙමි’යි රජුට බාර දෙන සේක. **අභිජානාසි නො ත්‍වං** ආදිය කී සේක.
එහි **අභිජානාසි නො ත්‍වං** යනු ඔබ දන්නවා නේද? මේ ‘නො’ශබ්දය අනුන්ගෙන් ඇසූහ යන පදය සමග යෙදිය යුතුය. මෙය කියන ලද්දේ වෙයි. **මහාරාජ ත්‍වං ඉමං පඤ්හං අඤ්ඤෙ සමණ බ්‍රාහ්මණෙ පුච්ඡිත්‍ථනු =** මහරජ, ඔබ මේ ප්‍රශ්නය වෙනත් ශ්‍රමණ බ්‍රාහ්මණයන්ගෙන් ඇසුවා නේද? එසේ ඇසූ බව හොඳින් දනිහි. ඔබට එය අමතක නැත.
** සචෙතෙ අගරු** = ඔබට ඔවුහු යම් අයුරකින් කියූද, එසේ මෙහි කීමට බැරිකමක් නැත. ඉදින් අපහසු බවක් නැත්නම්, කියන්න. **භාසස්ස** යන අර්ථයි.
**නඛො මෙ භන්තෙ** යනු කුමක් සඳහා කීයේද? පණ්ඩිත ප්‍රතිරූපකයන් හමුවෙහි කියන්ට දුකක් වෙයි. ඔවුහු පදයෙන් පදය අකුරින් අකුර දොස්ම කියති. ඒකාන්ත පඬිවරු නම් කථාව අසා හොඳින් කියූ දෙය පසසත්. නරකට කියූ කල්හි පාලි අර්ථපද ව්‍යංජනයන්හි යම් යම් දෙයට විරුද්ධ වෙත්. ඒ ඒ දෙය නිවරද කොට කියත්. භාග්‍යවතුන් වහන්සේ හා සමාන ඒකාන්ත පඬිවරයෙක් නැත. එහෙයින් කීහ. **නඛො මෙ භන්තෙ ගරු යත්‍ථස්ස භගවා වා නිසින්නො භගවන්තරූපාවා** යනුවෙන්.
**එකමිදාහං** යනු මෙහි එක් දවසක්. මෙහි **සම්මොදනීයං කථං සාරාණීයං වීතිසාරෙත්‍වා** යනු සතුට දනවන සිහිකටයුතු කථාවක් සම්පූර්ණ කොට.
**කරතො ඛො මහාරාජ කාරයතො** ආදී තන්හි **තරතො** යනු තම අතින් කරන්නාට. **කාරයතො** අණ කිරීමෙන් කරවන්නහුට. **ඡින්‍දතො** අනුන්ගේ අත් ආදිය කපන්නාට. **පචතො** අනුන් දඬුවෙන් පෙළන්නාට. **සොචයතො** අනුන්ගේ භාණ්ඩ පැහැර ගැනීම් ආදියෙන් තමාම ශෝක උපදවන්නටද අනුන් ලවා කරවන්නාට. **කිලමථො** ආහාර නොදීමෙන් බන්ධනාගාර ගතකිරීම් ආදියෙන් තමාම වෙහෙසට පත්කරන, අනුන් ලවා වෙහෙස කරවන්නාට **ඵන්‍දතො ඵන්‍දාපයතො** අනුන් වෙව්ලුවා වෙව්ලන කල්හි තමාම වෙව්ලනන්හුට ඔහු අනුන් ලවා වෙව්ලවන්නාට, **පාණමතිමා පාපතො** ප්‍රාණය නසන්නහුටද අනුන් ලවා නසවන්නට මෙසේ සියලු තැන කිරීම් කරවීම් වශයෙන්ම යන අර්ථයයි දතයුතුය.
**සන්‍ධිං** ගෘහ සන්ධි. **නිල්ලොපං** මහා විනාශය. **එකාගාරීකං** යනු එකම ගෙය වටකොට කොල්ලකෑම. **පරිපන්ථෙ** යනු යන එන්නවුන් පැහැරීම පිණිස මග රැක සිටින්නහුට. ‘**කරතො න කරීයති පාපං** යනු යම් පාපයක් කරමියි හැඟීමක් ඇතිකර ගත්තාට පාපයක් නොකරනු ලැබේ. පවක් නැත. ‘සත්ත්වයෝ කරමුයි’මෙසේ හැඟීම් ඇත්තෝ වෙතියි දක්වයි. **ඛුර පරියන්තෙන** යනු දැලිපිහි මුවෙන්. දැලිපිහයක වැනි මුවෙන් හෝ වෙයි. **එකමංසබලං** එක් මස් රැසක්. **පුඤ්ජං** එයටම තවත් වචනයකි. **තතො නිදානං** යනු එක් මස් රැසක් කරන හේතුව.
**දක්ඛිණං** යනු දකුණු තෙර මිනිස්සු කර්කශය. දරුණුය. ඔවුන් සඳහා **හනන්තො** ආදිය කීහ. උතුරු තෙර සත්ත්වයෝ ශ්‍රද්ධා ඇත්තෝ ද ප්‍රසන්න වූවෝ ද බුද්ධ මාමකයෝ ද ධර්ම මාමකයෝ ද සංඝ මාමකයෝද වෙති. ඔවුන් සඳහා **දදන්තො** ආදිය කීහ. එහි **යජන්තො** යනු මහා යාග කරන්නෝ. **දමෙතා** ඉන්ද්‍රිය දමනයෙන් උපෝසථ කර්මයෙන් හෝ. **සංයමෙන** ශීල සංයමයෙන්. **සච්චවජ්ජෙන** නිත්‍ය වචනයෙන්. **ආගමො** පැමිණීම, පැවැත්ම යන අර්ථයි. සැම අයුරින්ම පව්පින් කිරීමම ප්‍රතික්ෂේප කරයි.
**අම්බං පුට්ඨො ලබුජං ව්‍යාකරොති** නම් යමෙක් අඹ කෙවැනිද අඹයෙහි කඳ කොළ මල් පල කෙවැනිදැයි කී කල්හි ‘ලබු මෙවැනිය. ලබ්බෙහි කඳ කොළ මල් පල මෙවැනි යයි’කියයි. **විජිතෙ** අණ පවත්නා දේශයෙහි. **අපසාදෙතබ්බං** යනු වෙහෙස කළ යුතු. **අනභිනන්‍දිත්‍වා** යනු මැනව මැනවැයි මෙසේ ප්‍රශංසා නොකොට.
**අප්පටික්කොසිත්‍වා** බොළඳ නොකිය යුත්තක් ඔබ විසින් කියන ලද්දේ යයි පිළිකෙව් නොකොට. **අනුගණ්හන්තො** හර වශයෙන් නොගන්නෝ. **අනික්කුජ්ජන්තො** යනු හර වශයෙන්ම ‘මෙය නිස්සරණය. මෙය පරමාර්ථයයි හදවතෙහි තබා නොගන්නේ. මෙයින් ගන්නා ලද්ද ප්‍රතික්ෂේප කරන ලද්ද ද හැඟවීමයි.
මක්ඛලී වාදයෙහි **පච්චයො **යනු හේතුවට වෙනත් වචනයකි. දෙකින්ම විද්‍යාමාන වුම කය දුශ්චරිත ආදි කිලිටි කරන හේතුය. කාය දුශ්චරිත ආදියද විශුද්ධි හේතුවද ප්‍රතික්ෂේප කරයි. **අත්තකාරෙ** තමාම කිරීම. තමා විසින් කරන ලද කිසියම් කර්මයකින් මේ සත්ත්වයෝ දෙවත්බවටද, මාරබවටද, බ්‍රහ්ම බවටද, ශ්‍රාවක බෝධියට ප්‍රත්‍යෙක බෝධියට සර්වඥ බවට පැමිණෙත්ද එය ප්‍රතික්ෂේප කරයි. දෙවැනි වාදයෙන් යම් පරකාරයක් අනුන්ට අවවාද අනුශාසනා කිරීම නිසා බෝසතුන් හැර අවශේෂ ජනයා මනුෂ්‍ය සෞභාග්‍යය ආදිකොට අර්හත්වය තෙක් පැමිණේද ඒ පරකාරය ප්‍රතික්ෂේප කරයි. මෙසේ මේ බාලයා ජින චක්‍රයට පහරදෙයි. **නත්‍ථි පුරිසකාරෙ **යනු යම් පුරුෂ කාර්යයකින් සත්ත්වයෝ කියන ලද ආකාරයේ සම්පත්තීන්ට පැමිණෙත්ද, එයද ප්‍රතික්ෂේප කරයි. **නත්‍ථිබලං** යනු තමාගේ බලයෙහි පිහිටා සත්ත්වයෝ වීර්‍යයකොට යම් ඒ සම්පත්තීන්ට පැමිණෙත්ද ඒ බලය ප්‍රතික්ෂේප කරයි. **නත්‍ථි විරියං** ආදි සියල්ල පුරුෂ කාර්යයට වෙනත් වචනමය. ‘මෙය අපගේ වීර්යයෙන්, මෙය පුරුෂ ශක්තියෙන්, මෙය පුරුෂ පරාක්‍රමයෙන් පැවතිණැයි මෙසේ පැවති වචන ප්‍රතිකේෂේප කිරීම් වශයෙන් මේවා වෙන්කොට ගනී.
**සබ්බෙ සත්තා** යනු ඔටුවන් ගොනුන් කොටළුවන් ආදීන් අනවශේෂයෙන් පිළිගනී. **සබ්බෙ පාණා **යනු එක් ඉන්ද්‍රියයක් ඇති ප්‍රාණියා ඉන්ද්‍රිය දෙකක් ඇති ප්‍රාණියා ආදි වශයෙන් කියයි. **සබ්බෙ භූතා** අණ්ඩකෝෂ වස්තිකෝෂයන්හි හටගත්තවුන් සඳහා කියයි. **සබ්බෙජීවා** හැල් යව තිරිඟු ආදිය සඳහා කියයි. ඒවාහි වැඩෙන බැවින් ජීවයක් ඇත යන සංඥා ඇත්තේ. **අවසා අබලා අවිරියා** ඒවාට තමාගේ වසඟ බවක් හෝ බලයක් හෝ වීර්යයක් නැත. **නියති සංගති භාව පරිණතා** මෙහි නියති යනු තම බව. **සංගති** යනු සැඟැවුණු නැවත උපදින්නන්ගේ ඒ ඒ තැන යාම. **භාවො** යනු ස්වභාවයමය. මෙසේ නියතියෙන්ද, සංගතියෙන්ද භාවයෙන්ද **පරිණතා** නානාප්‍රකාර බවට පත්. ‘යමක් නිසා යම්සේ විය යුතුද එය එසේම වෙයි. යමක් නිසා නොවිය යුතුනම් එය නොවෙයි යයි දක්වයි. **ඡස්සෙවාහි ජාතිසු** අභිජාතීන් සයකම සිට **සුඛංච දුක්ඛංචපටිසං වෙදෙනති** අන් සුඛ දුක්ඛ භූමියක් නැතැයි දක්වයි.
**යොනි පමුඛ සතසහස්සානි** යනු ප්‍රමුඛ යෝනීන්ගේ උත්තම යෝනීන්ගේ **චුද්දස සතසහස්සානි**, අනෙක් **සට්ඨිසතානි** හයදහසක් තවත් **ඡසතානි** හයසියයක්. **පඤ්ච ච කම්මුනො සතානි** කර්ම පන්සියයක් යැයි හුදෙක් තර්ක මාත්‍රයෙන් නිරර්ථක වූ දෘෂ්ටියක් දක්වයි. **පඤ්චච කම්මානි තීණිච කම්මානි **ආදී තන්හිද මේ ක්‍රමයයි. සමහරු මෙසේ කීහ. **පඤ්චකම්මානි** යනු පංච ඉන්ද්‍රිය වශයෙන් කියයි. **තීණි** කාය කර්ම වශයෙන්. **කම්මෙච අඩ්ඪකම්මෙච** මෙහි ඔහුගේ කාය කර්මයද වචී කර්මයද. කම්මං යනු ලබ්ධියයි. මනෝ කර්මය කර්මයෙන් හතරෙන් එකක්. **ද්වට්ඨි පටිපදා** යනු දෙසට ප්‍රතිපදා යයි කියයි. **ද්වට්ඨන්තර කප්පා** එක් කල්පයක අන්තර කල්ප හැටහතරක් වෙයි. මෙය වනාහි අනිත් දෙක නොදැන මෙසේ කීය.
**ජලාභිජාතියො** යනු කණ්හ අභිජාති, ‘නීල අභිජාති, ලොහිත අභිජාති, හළිද්ද අභිජාති, සුක්ක අභිජාති පරමසුමක්ක අභිජාති යයි මේ ජාති සය කියයි. එහි ඔරබ්භකා (බැටළුවන් මරන්නෝ) සුකරිතා (ඌරන් මරන්නෝ) සාකුන්තිකා (කුරුල්ලන් මරන්නෝ) මාගවිකා (මුවන් මරන්නෝ) ලුද්දා (වැද්දෝ) මච්ඡඝාතකා (මසුන් මරන්නෝ) චොරා (සොරු) චොරඝාතකා (සොරුන් මරන්නෝ) බන්‍ධනාගාරිකා (සිරයේ රකින්නෝ)ද තවත් කෲර කර්මාන්ත කරන්නෝ. මෙය කණ්හ අභිජාති යයි කියයි. භික්ෂුව නීලාභි ජාතියයි කියයි. ඔවුහු සිව් පසයෙහි කටු බහා කති. ‘භික්ෂූහුද කටුක පැවතුම් ඇත්තෝය’යන්න මෙහි පාලිය වෙයි. නැතහොත් කටුක වෘත්තිකයෝ නම් සමහර පැවිද්දෝ යයි කියයි. ලොහිතාභි ජාතී නම් නිගණ්ඨයෝය. එකසාටක යැයි කියයි. මොවුහු වනාහි පෙර කියූ දෙවර්ගයෙන් වඩා සුදු වූවෝය. සුදු වස්ත්‍ර හඳින ගිහියෝ. අචෙලක සාටකයෝ. හලිද්දාභිජාතී යයි කියයි. මොහු තමාගේ ප්‍රත්‍යදායකයන් නිගණ්ඨයින්ට වඩා ජ්‍යෙෂ්ඨතර කරයි. ආජීවිකා තමාම ආහාර සොයා ගන්නෝ. මෙය සුක්කාභිජාතී යයි කියයි. ඔවුහු වනාහි පෙර කියූ සතරදෙනට වඩා සුදුය. නන්ද, වච්ඡා කිස, සංකිච්ච මක්ඛලිගෝසාල පරමසුක්කාභිජාති යයි කියයි. ඔවුහු සියල්ලන්ට වඩා සුදුය.
**අට්ඨපුරිසභූමියො** යනු මන්‍දභූමි, ඛිඩ්ඪාභූමි, වීමංසනභූමි, උජුගතභූමි, සෙඛභූමි, සමණභූමි, ජීනභූමි, පණ්ණභූමි මේවා අට්ඨපුරිස භූමියයි කියයි. එහි උපන්දා පටන් සත්දවසක් බාධා ඇති තැනින් නික්මුණු හෙයින් සත්ත්වයෝ මන්දමෝච වෙති. මෙය මන්‍ද භූමියයි කියයි. යමෙක් දුගතියෙන් ආවෝ වෙත්ද ඔවුහු නිතර හඬති. කෑගසති. සුගතියෙන් ආවාහු එය සිහිකොට සිනාසෙත්. මෙය ඛිඩ්ඪාභූමි නමි. මව්පියන්ගේ අත හෝ පා හෝ ඇඳ හෝ පුටුව හෝ අල්ලාගෙන බිම පා එබීම වීමංසා භූමි නම් වේ. පයින් යන්ට හැකි කාලය උජුගතභූමි තමි. ශිල්ප උගන්නා කාලය සෙඛභූමි නමි. ගෙන් නික්ම පැවිදිවන කාලය සමණභූමි නමි. ගුරුවරයා සේවනය කොට දැනගන්නා කාලය ජිනභූමි නමි. භික්ෂුවද පණ්ණක වූයේ ජින වූයේ කිසිවක් නොකීවේ යයි මෙසේ ලැබීම් නැති ශ්‍රමණයා පණ්ණභූමියයි කියයි.
හාරදහස් නවසියයක් ආජීවක වෘත්ති. **පරිබ්බාජක සතෙ** සියයක් පරිව්‍රාජක පැවිදි. **නාගවාස සතෙ** යනු නාගමණ්ඩල සියයක්. **වීසෙ ඉන්ද්‍රියසතෙ** ඉන්ද්‍රිය දෙදහසක්. **තිංසෙ නිරය සතෙ** නිරය තුන්දහසක්. **රජො ධාතුයො** ධූලි වැකුණු තැන්. අත් පුටු පා පුටු ආදිය සඳහා කියයි. **සත්ත සඤ්ඤීගබ්භා** යනු ඔටුවන්, ගොනුන්, කොටළුවන්, එළුවන්, ගවයන්, මීහරකුන් ආදීන් සඳහා කියයි. **අසඤ්ඤීගබ්භා** යනු හැල් යව තිරිඟු මුං මෙන්රි මෑ කුරහන් සඳහා කියයි. **නිග්ගණ්ඨි ගබ්භා** යනු ගැටයෙහි හටගත් ගැබ් ඇති. උක් උණ බට ආදිය සඳහා කියයි. **සත්ත දෙවා** යනු බොහෝ දෙවියෝ. ඔහු සත්තා යයි කියයි. **මානුසාපි** අන්තයක් නැත්තෝ. හේ **සත්තා** යයි කියයි. **සත්ත පෙසාචා** යනු පිශාචයෝ මහත් මහත් සත්තා යයි කියයි. **සරා** මහවිල්. කණ්ණමුණ්ඩ, රථකාර, අනොතත්ත, සීහප්පපාත, තියග්ගල. මුචලින්‍ද, කුණාල විල්ගෙන කියයි.
**පටුටා** ගැට ඇති. **පපාතා** මහා ප්‍රපාත. **පපාතසතානි** කුඩා ප්‍රපාත සියයක්. **සුපිනා** මහා ස්වප්න. **සුපිනසතානි** කුඩා ස්වප්න සියයක්. **මහා කප්පුනො** යනු මහා කල්පයන්ගේ. එහි එක් විලකින් වර්ෂ සියයකින් සියයකින් කුසතණ අගින් එක් දිය බිඳුවක් ගෙන සත්වරක් ඒ විල නිරුදක කළ කල්හි එක් මහා කල්පයෙකැයි කියයි. එබඳු මහා කල්ප අසූහතර ලක්ෂයක් ගෙවා **බාලොච පණ්ඩිතොච දුක්ඛස්සන්තං කරොන්ති** මේ මොහුගේ ලබ්ධියයි. පණ්ඩිතයාද අතරතුරු පිරිසිදු වන්නට නොහැක්කේය. බාලයාද එයින් උඩට නොයයි.
**සීලෙනවා** යනු අචෙලක සීලයෙන් හෝ අන් කිසිවකින්. **වතෙන** එබන්දකින්ම. **තපෙන** තපස් කර්මයෙන්. **අපරිපක්කං පරිපාවෙති** නම් යමෙක් ‘මම පණ්ඩිතයෙමි’යි අතරතුර පිරිසිදු වෙයි. **පරිපක්කං පුස්සං ඵුස්ස ව්‍යාප්ති කරොති** නමි. යමෙක් ‘මම බාලයෙක්මියි කියන ලද පමණ කාලය ඉක්මවා යාද, **හෙවං නත්‍ථි** යනු එසේ නැත. ඒ දෙකම කරන්ට නොහැක්කෝ යයි දක්වයි. **ද්‍රෝණ මිතෙ** යනු ද්‍රෝණයෙන් මිනූ කල්හි, ද්‍රෝණයෙන් මිනූ මෙන්. **සුඛ දුක්ඛ **යනු සුවදුක්. **පරියන්ත කටෙ** යනු කියන ලද කාල පරිමාණයෙන් පැදුර කෙළවර. **නත්‍ථි හායන වඩ්ඪනෙ** යනු පිරිහීම හා වර්ධනය නුවණැත්තාගේ සංසාරය නොවේ. බාලයාගේ සංසාරය නොවැඩේ යන අර්ථයි. උක්කංසාවකංසෙ යනු උසස් වීම් පහළ යාම් හා යන වර්ධනයන්ට මෙය තවත් වචනයකි.
දැන් ඒ අර්ථය උපමාවෙකින් සාධනය කරන්නේ. **සෙය්‍යථාපි නාම** ආදිය කීය. එහි **සුත්ත ගුලෙ** යනු වෙළා කළ නූල් බෝලය. **නිබ්බෙඨියමාන මෙව ඵලෙති** පර්වතයක හෝ රුක් මුදුනක සිට දැමූ නූලෙහි ප්‍රමාණයට ලිහෙමින්ම යයි. නූල අවසන් වූ විට එතැනම සිටී. නොයයි. එසේ කියන ලද කාලයෙන් උඩට නොයේ යැයි දක්වයි.
අජිත වාදයෙහි **නත්‍ථි දින්නං** යනු දුන් දෙයෙහි ඵලයක් නැති බව සඳහා කියයි. **යිට්ඨං** යනු මහා යාගයයි කියනු ලැබේ. **හුතං** යනු රසකැවිලි සත්කාරය අදහස් කරන ලදී. ඒ දෙකම ඵලයක් නැති බවම සඳහා ප්‍රතික්ෂේප කරයි. **සුකට දුක්කටානං** හොඳ නරක දෙකෙහි, කුසල අකුසල යන අර්ථයි. **ඵලං විපාකො** යමක් ඵලයක්ය කියා හෝ විපාකය කියා හෝ කියනු ලැබේද එය නැතැයි කියයි. **නත්‍ථි අයං ලොකො** පරලොව සිටියහුටද මේ පරලොව නැත. **නත්‍ථි පරලොකො** යනු මෙම ලොවෙහි සිටියහුටද පරලොව නැත. ‘සියලු දෙන ඒ ඒ තැනම සිඳලන්නෝය’යයි දක්වයි. **නත්‍ථි මාතා නත්‍ථිපිතා** ඔවුන් අතර සම්‍යක් ප්‍රතිපත්ති මිථ්‍යා ප්‍රතිපත්තිවල ඵල නැති බව වශයෙන් කියයි. **නත්‍ථි සත්තා ඔපපාතිකා** යනු චුතවී උපදින සත්ත්වයෝ නම් නැතැයි කියයි.
**චාතුම්මහා භූතිකො** යනු සතර මහා භූතයන්ගෙන් සැදුණු. **පඨවි පඨවිකායං** යනු ආධ්‍යාත්මික පෘථුවිය බාහිර පෘථුවි ධාතුව. **අනූපෙති** යනු අනුව යයි. **අනුපගච්ඡති** යනු එයටම සමාන වචනයකි. අනුව යයි යන අර්ථයි. දෙකෙන්ම ළංවෙයි. ළඟට යතියි දක්වයි. ජලය ආදියෙහිද මේ ක්‍රමයයි. **ඉන්‍ද්‍රියානි** යනු මනස සවැනිකොට ඇති ඉන්ද්‍රියයෝ. **ආකාසං** පනිත්. **ආසන්‍දිපංචමා** යනු වැදහොත් ඇඳන් පස්වැනි. ඇඳ ද ඇඳෙහි පා සතර ගෙන සිටි මිනිසුන් සතරදෙන යනු ද අර්ථයි. **යාව ආලාභනා** යනු සොහොන තෙක්. **පදානි** යනු මෙතෙමේ මෙසේ සිල් ඇත්තෙක් විය. මෙසේ දුසිල් ඇත්තෙක් විය. ආදී ක්‍රමයෙන් පැවති ගුණ අගුණ පද. ශරීරයම මෙහි පද යැයි අදහස් කරන ලදී. **කාපොතකානි** යනු පරෙවියන්ගේ වර්ණය. පරෙවි පියාපත්වල වර්ණ යන අර්ථයි. **භස්සන්තා** අළු කෙළවරකොට ඇත. මෙයම පෙළ හෝ වෙයි. **ආහුතියො** යනු යම් රසකැවිලි සත්කාර ආදී භේදයෙන් දුන් දානය සියල්ල අළුවලින් අවසන් වේද, ඉන් එපිටට පලදෙන්නක් වී නොයයි යන අර්ථයි. **දත්තු පඤ්ඤත්තං **මෝඩයන්, බාල මිනිසුන් විසින් පනවන ලද, මෙය කියන ලද්දේ වෙයි. බාලයන්, බුද්ධිය නැත්තවුන් විසින් පනවන ලද දානය පණ්ඩිතයන් විසින් නොවේ. බාලයෝ දෙති. පණ්ඩිතයෝ ගනිත් යයි දක්වයි.
එහි පූරණ පාපය කරන්නහුගෙන් නොකෙරේ. යයි කියමින් කර්මය ප්‍රතික්ෂේප කරයි. අජිත කය බිඳීමෙන් කැඩී යයි කියමින් විපාකය ප්‍රතික්ෂේප කරයි. මක්ඛලී හේතුත් නැතැ’යි දෙකම ප්‍රතික්ෂේප කරයි. එහි කර්මය ප්‍රතික්ෂේප කරන්නා විසින් විපාකය ප්‍රතික්ෂේප කරන ලද්දේ වෙයි. විපාකය ප්‍රතික්ෂේප කරන්නා විසින් කර්මය ප්‍රතික්ෂේප කරන ලද්දේ වෙයි. මෙසේ මේ සියල්ල අර්ථ වශයෙන් උභය පටිබාහක - අහේතු වාදයෝද අකිරිය වාදයෝද නත්‍ථික වාදයෝද වෙති.
යමෙක් මොවුන්ගේ ලබ්ධි ගෙන රාත්‍රී ස්ථානයෙහි දිවාස්ථානයෙහි හිඳ සජ්ඣායනය කරත්ද, විමසා බලත්ද ඔවුන්ට ‘කරන්නාගෙන් පව් නොකෙරේ. හේතුවක් නැත. ප්‍රත්‍යයක් නැත. මළවිට බිඳී යයි යන ඒ අරමුණෙහි මිච්ඡා සතිය පිහිටයි. සිත එකඟ වෙයි. ජවන දුවයි. ප්‍රථම ජවනයෙහි පිළියම් කළ හැකි වෙයි. දෙවැනි ජවන ආදියෙහිද එසේය. සත්වැන්නෙහි දී බුදුවරුන්ටද පිළියම් කළ නොහැකිය. නොනවත්වා අරිටු කටුවක් හා සමානය. එහි කිසිවෙක් එක් දර්ශනයකට බසී. සමහරු දෙකකට බසිති. සමහරු තුනකටදැයි එකක් බැසගත් විට දෙදෙනකු තිදෙනකු බැසගත් විටද නියත මිථ්‍යාදෘෂ්ටියම වේ. පැමිණියේ සහමග අවුරා ගැනීමද, මොක්මග අවුරා ගැනීමද කරගනී. ඒ ආත්මභාවයට අනතුරුව ස්වර්ගයට පවා යාමට අහව්‍යය. මෝක්ෂය ගැන කියනුම කවරේද? වටකණුවා නමැති මේ සත්ත්වයා පොළෝ පල්ලෙකි. බෙහෙවින් මෙබන්දෙකුට භවයෙන් නැගිටීමක් නැත.
පකුධ වාදයෙහි : **අකටා** යනු නොකළ. **අකටවිධා** යනු නොකළ විධාන ඇති. ‘මෙසේ කරවයි’කිසිවකු විසින් කරවන ලද්දේ ද නොවෙත් යන අර්ථයි. **අනිම්මිතා** යනු ඍද්ධියෙන් ද නිර්මාණය නොකරන ලද. ඇතැමෙක් ‘නිර්මාණය නොකළ යුතු’යන පදය කියත්. එය පාලියෙහිවත් අටුවාවෙහි වත් නොපෙනේ. **වඤ්ධා** පද තුන කියන ලද්දේමය. **න ඉඤ්ජන්ති** උළුවහු කඳ මෙන් සිටි බැවින් නො සැලෙත්. **න විපරිණමන්ති** යනු ප්‍රකෘතිය අත් නොහරිත්. **න අඤ්ඤමඤ්ඤං** ඛ්‍යාබාධෙන්ති යනු ඔවුනොවුන් නොමරාගනිත්. **නාලං** යනු නොසමත්. **පඨවි කායො** යනාදී තන්හි පෘථුවියම පඨවි කායද, පෘථුවි සමූහයද, **තත්‍ථ** යනු ජීවය සත්වැනි කොට ඇති කායයන්හි. **සත්තන්නංයෙව කායානං** යනු යම්සේ මුගුරු කඩු ආදිය අතර පහරදුන් ආයුධය මුගුරු ආදිය අතරින් පිවිසේද, මෙසේ කාය සත අතරින් සිදුරු වූ විවරයෙන් ආයුධය පිවිසෙයි. එහිදී ‘මම මේ ජීවිතය නැතිකරමි’යි හුදෙක් සංඥා මාත්‍රයක්ම වේයැයි දක්වයි.
නාත පුත්‍රවාදයෙහි **චතුයාම සංවරසංවුතො** යනු සංවර කොටස් හතරින් සංවර වූ, **සබ්බවාරි වාරිතොවා** යනු වාරණය කරන ලද සියලු ජලය ප්‍රතික්ෂේප කරන ලද සියලු සීතල ජලය යන අර්ථයි. හෙතෙමේ වනාහි සීතල ජලයෙහි සත්ත්වයෝ ඇත යන හැඟීම ඇත්තේ වෙයි. ඒ නිසා එය පාවිච්චි නොකරයි. **සබ්බචාරි ධුතො **යනු සියලු පාප වාරණයෙන් සිඳ දැමූ පාප ඇත්තේය. **සබ්බචාරි පුට්ඨො** යනු සියලු පාප වාරණයෙන් ස්පර්ශ කරන ලද්දේ. **ගතත්තො** යනු කෙළවරට පත් සිත් ඇත්තේ. **යතත්තො** යනු සන්සුන් සිත් ඇත්තේ. **ඨිතත්තො** යනු සුපිහිටි සිත් ඇතේ. මොහුගේ වාදයෙහි කිසියම් ශාසනානුලෝම බවක් ඇත. අශුද්ධ ලබ්ධිය නිසා සියලු දෘෂ්ටීහු හටගත්හ.
සංජයවාදය අමරා වික්ඛෙපවාදයෙහි කියන ලද පරිදිමය.
**සොහං හන්තෙ** යනු ස්වාමීනි, ඒ මම ‘වැලි මිරිකා ජලය නොලබන්නාක් මෙන් තීර්ථකවාදයන්හි හරයක් නොලබන්නේ භාග්‍යවතුන් වහන්සේ විමසමි’ යන අර්ථයි.
**යථාතෙ ඛමෙය්‍ය** යනු ඔබ යම්සේ කැමතිද එසේ. **දාසො** යනු අන්තොජාත, ධනක්කීත, කරමරානීත දාස භාවයට පැමිණියවුන් අතර කෙනෙක්. **කම්මකරො** යනු නොලස් කටයුතුකරන සුලු. දුරදීම දැක පළමුවම නැගිටීනුයි **පුබබුට්ඨායී**. මෙසේ නැගිට ස්වාමියාට අසුනක් පනවා පාදෙවීම් ආදී කළයුතු දෙයක් කොට පසුව වැදහොවී. හිඳිනුයි **පච්ඡානිපාතී** ස්වාමියා සයනයෙන් නොනැගිටි කල්හිම පළමුව නැගිටීනුයිද පුබ්බට්ඨායී. උදෑසන කාලයෙහි සිට ස්වාමියා රාත්‍රියෙහි නින්දට යාම දක්වා සියලු කිස නිමවා පසුව වැදහොවී. නින්දට යන්නේනුයිද පච්ඡානිපාතී ‘කුමක් කරම්ද, කුමක් කරම්දැයි’මෙසේ කළ යුතු දේ විමසමින් හැසිරේනුයි. **කිංකාර පටිස්සාවී** - මනාප වූ ක්‍රියාවක්ම කරානුයි **මනාපචාරී**, ප්‍රිය වූ දෙයක්ම කියතියි **පියවාදී** ස්වාමියාගේ තුටුපහටු වූ, මුව දෙස බලමින් හැසිරේනුයි **මුඛුල්ලොකකො,**
**දෙවො මඤ්ඤෙ** යනු දෙවියෙකු මෙන්. **සොවතස්සාහං පුඤ්ඤානි කරෙය්‍යං** යනු ඒ මම මෙබන්දකු වන්නෙම් නම් පින් කරන්නෙමි යන අර්ථයි. **සෙවතස්සායං** යනුවෙන්ද පාඨයක් වෙයි. අර්ථය මෙයමය. **යන්නූනාහං** යනු ‘දන් දෙන්නෙමි නම්, රජතුමා එක් දවසක් දෙන දානයෙන් සියයෙන් පංගුවක්වත් දිවි ඇති තෙක් දුන්නත් නොහැකි වන්නෙමි’යි පැවිද්දෙහි උත්සාහ කොට මෙසේ සිතන බව දක්වයි.
**කායෙන සංවුතො** යනු කයින් වැසී අකුසල් පිවිසෙන දොර වසා යන අර්ථයි. සෙසු පද දෙකෙහිද මෙම ක්‍රමයයි. **සාසච්ඡාදන පරමතාය** යනු ආහාර ගැනීමේ හා ඇඳුම් ඇඳීමේ පරම බැවින් උතුම් බැවින් මේ සඳහාද උපවාසය අත්හැර අග්‍ර වූ ධුතාංගයෙන් සන්තුෂ්ටියට පත්වූයේ යන අර්ථයි. **අභිරතො පවිවෙකෙ** යනු කාය විවේකය කයින් ඉවත්වූවන්ටය. චිත්ත විවේකය නෛෂ්ක්‍රම්‍යයෙහි ඇලුණු උතුම් පවිත්‍රත්වයට පත්වුන්ටය. උපධි විවේකය සංස්කාර නැති උපධි රහිත පුද්ගලයන්ට යැයි මෙසේ කී කල්හි ත්‍රිවිධ වූ විවේකයෙහි ඇලුණු සමූහ වාසය හැර කයින් හුදෙකලාව වාසය කරයි. සමූහ චිත්තය හැර අටසමවත් වශයෙන් හුදෙකලාව වාසය කරයි. ඵල සමාපත්තියට හෝ නිරෝධයට හෝ පිවිස නිවනට පැමිණ වාසය කරයි යන අර්ථයයි. **යග්ඝෙ** යනු චෝදනා කිරීම් අර්ථයෙහි නිපාතයකි.
**ආසන්නෙපි නිමන්තෙය්‍යම** යනු හුන් අසුන ගසා දමා ‘මෙහි හිඳිනු මැනවැ’යි කියන්නෙමු. **අභි නිමන්තෙය්‍යාමපින** යනු කැඳවා ගෙනවුත් ඔහුට ඇරයුම් කරන්නෙමු. එහි අභිහාරය (කැඳවා ගෙන ඒම) දෙයාකාරයි. වචනයෙන් ද කයින්ද යනුවෙන් ඔබට කැමති කැමතිවිට සිවුරු ආදිය ප්‍රයෝජනවත් වේනම් අපට කියනු මැනවියි කියන්නේ වචනයෙන් කැඳවාගෙන වුත් ආරාධනා කරයි නම් චීවර වෛකල්‍යය සලකා ‘මෙය ගනු මැනවැ’යි ඒවා දෙන්නේ කයින් කැඳවා ආරාධනා කරයි නම් ඒ දෙකම සඳහා ‘**අභිනිමත්තෙය්‍යාමනං’යැයි** ආදිය කීය. මෙහිද **ගිලානප්පච්චය භෙසජ්ජ පරික්ඛාරො** යනු ගිලන් වූවහුට සත්ප්‍රාය වූ ඖෂධ. වචනාර්ථය විශුද්ධි මාර්ගයෙහි කියන ලදී. **රක්ඛාවරණ ගුත්ති** යනු රක්ෂ සංඛ්‍යාත වූද ආවරණ සංඛ්‍යාත වූද ආරක්ෂාව. එය ආයුධ ගත් අත් ඇති පුරුෂයන් තැබීමෙන් නොව ධාර්මිකව කරන සංවිධානය වෙයි. නොකල්හි දර ගෙන යන්නවුන් කොළ ගෙන යන්නවුන් විහාරයට නොපිවිසෙන අයුරින්. මුව වැදි ආදීන්. විහාර සීමාවෙහි මුවන් හෝ මසුන් නොමරන අයුරින් කෙරෙන සංවිධානය ධාර්මික සංවිධානය නම් වෙයි. ඒ සඳහා **ධම්මිකං** යන්න කීහ.
**යදි එවං සන්තෙ **යනු ‘යම් හෙයකින් ඔබගේ දාසයා ඔබගේ සමීපයෙන් වැඳීම් ආදිය ලබන්නේද මෙසේ ඇති කල්හි. **අද්ධා** යනු එකංස වචනයකි (නිශ්චිතාර්ථයෙහි). **පඨමං** යනු කථා කරන්නේ අන්‍යයාටද ප්‍රයෝජනවත් බව දක්වයි. ඒ නිසාම රජතෙමේ **සක්කා පන භන්තෙ අඤ්ඤාම්පි** ආදිය කීය.
ගොවිතැන් කරතියි **කස්සකො**. ගෘහයෙහි ප්‍රධානයා, එක් ගෙයක පමණක් ජ්‍යෙෂ්ඨයා. **ගහපතිකො**, බලි සංඛ්‍යාත ආගමික කාර්යය කරානුයි **කාරකාරකො**, ධාන්‍ය රාශියද ධන රාශියද වැඩිකරානුයි **රාසි වඩ්ඪකො**.
**අප්පංවා** සුළුදෙයක්. යටත් පිරිසෙයින් සහල්නැළියක් පමණවත්. **භොගකක්ඛන්‍ධං** යනු භෝගරාශිය. **මහන්තංවා** විශාල වූ. මහත් වූ දේ අත්හැර පැවිදිවන්ට දුෂ්කර වන්නාක් මෙන් අල්පමාත්‍ර වූ දෙයක් දීම පිණිස දෙකම කීය. දාසවාරයෙහි යම්හෙයකින් දාසයා තමාටද අධිපතියකු නොවන විට භෝගයන් ගැන කියනුම කවරේද? ඔහුට යම් ධනයක් වේනම් එය ස්වාමීන්ටම වෙයි. ඒ නිසා භෝග ගැනීම නොකරන ලදී. ඥාතියෝ **ඤාති පරිවට්ටො**
**සක්කා පන භන්තෙ අඤ්ඤම්පි දිට්ඨෙවධම්මෙ** යනු මෙහි **එවමෙවං** යනු නොකියන ලදී. ඒ කුමක් නිසාද? **එවමෙවං** යනුවෙන් කියනු ලබනවිට භාග්‍යවතුන් වහන්සේ දිවාරාත්‍රී දෙකටම සහ ඉන් වැඩිපුරත් මෙබඳු උපමාවගෙන් සාමඤ්ඤඵලය දක්වන්ට ප්‍රමාණවත් වන සේක. කෙසේවුවද භාග්‍යවතුන් වහන්සේගේ වචන ඇසීමෙහි පර්යාප්තියක් නම් නැත. එසේ වුවත් අර්ථය ඒ අයුරුම වන්නේ යයි සිතා මත්තෙහි විශේෂයක් අසන්නේ එමමෙව යයි නොකියා මත්තෙහි **අභික්කන්තතරඤ්චපණීත තරඤ්ච** යයි කීය. එහි **අභික්කන්තතරං** යනු ශ්‍රේෂ්ඨය. අතිශයින් මන වඩන සුලුය යන අර්ථයි. **පණීත තරං **උතුම්ය. **තෙනහි** යනු පෙළඹවීම් අර්ථයෙහි නිපාතයකි. ඇසීමෙහි පොළොඹවන්නේ ඔහුට මෙසේ කීය. **සුණාහි** ශ්‍රේෂ්ඨ වූද උත්තරී වූද සාමඤ්ඤඵලය අසව.
**සාධුකං මනසිකරෝහි** මෙහි සාධුකං සාධු පද දෙකම එකම අර්ථය ගනී. මේ සාධු ශබ්දය ආයාචන සම්පට්ච්ඡන, සම්පහංසන, සුන්දර, දළ්හී කර්ම ආදී තන්හි පෙනේ. ‘සාධු මෙ භන්තෙ භගවා සංඛිත්තෙන ධම්මං දෙසෙතු’යන තන්හි ආයාචනයෙහි (අයැදීමෙහි) පෙනේ. ‘සාධු භත්තෙති ඛො සො භික්ඛු භගවතො භාසිතං අභිනන්‍දි ත්වා අනුමොදිත්‍වා’ආදී තන්හි සම්පටිච්ඡනයෙහි (පිළිගැනීමෙහි) පෙනේ. ‘සාධු සාධු සාරිපුත්ත’ආදී තන්හි සම්ප්‍රහර්ෂණයෙහි (අනුමතියෙහි) යෙදේ.
ආදී තන්හි සොඳුරු බවෙහි ‘තෙනහි බ්‍රාහ්මණ සාධුකං සුණාහි’ ආදී තන්හි සාධුක ශබ්දයට දළ්හී කර්මයෙහි (දැඩිව ගැනීමෙහි) හා ආණත්තියෙහි (අණ කිරීමෙහි) ද කියනු ලැබේ. මෙහිද මෙය දළ්හී කර්මයෙහිද ආණත්තියෙහි ද අර්ථය යැයි දතයුතුය. සොඳුරු බවෙහිද වටී. දළ්හිකර්ම කරණ අර්ථයෙන් ‘දළ්හමිමං ධම්මං සුණාහි. සුග්ගහිතං ගණ්හන්තො’ආණත්ති අර්ථයෙන් මාගේ අණින් අසව. සුන්දර අර්ථයෙන් ‘සුන්‍දරමිමං ධම්මං සුණාහි’ යනුවෙන් මෙය පැහැදිලි කරන ලද්දේ වෙයි.
**මනසි කරොහි** යනු ආවර්ජන එක්තැන් කොටගන්න යන අර්ථයි. වික්‍ෂිප්ත නොවූ සිතින් අසව. සිතෙහි තබාගනුව යන අදහසයි. තවද මෙහි **සුණාහි** යනු ශ්‍රෝත ඉන්ද්‍රිය වික්ෂේප වාරණයයි. **සාධුකං මනසි කරොහි** යනු මනසිකාරයෙහි, දළ්හිකර්ම නියෝජනයෙන් මනින්ද්‍රිය වික්ෂේපය වාරණය කිරීමයි. පළමුවැන්නද මෙහි ව්‍යඤ්ජන විපර්යාස ග්‍රාහයෙන් වැළැක්වීමයි. පළමුවැන්නෙන් ධර්මශ්‍රවණයෙහි යෙදවීමයි. පසුව ආ දෙයින් ඇසූ ධර්මයන් ධාරණ උප පරික්ෂා ආදියෙහි යෙදිණ. පළමුවැන්නෙන් ‘වඤ්ජන සහිත මේ ධර්මය ඇසිය යුත්තකියි දක්වයි. පසුපදයෙන් ‘අර්ථ සහිතය. ඒ නිසා සිතෙහි තබා ගතයුතුයයි දක්වයි. **සාධුකං පදං** සාධුක පදය ද දෙපදයෙහි යොදා ‘යම්හෙයකින් මේ ධර්මය ධර්ම ගම්භීරය, දේශනා ගම්භීරය. ඒ නිසා සාධුකං (මැනවින්) අසව. යම්හෙයකින් අර්ථ ගම්භීරද ප්‍රතිවේධ ගම්භීරද ඒ නිසා මැනවින් සිතෙහි තබාගනුවයි මෙසේ යෙදීම දතයුතුය. **භාසිස්සාමි** යනු ‘මහරජ’යැයි හැකියයි මෙසේ ප්‍රතිඥාත වූ සාමඤ්ඤඵල දේශනාව විස්තර වශයෙන් කියන්නෙමි. දේශනා කරන්නෙමි යන්න සංක්ෂේපයෙන් දැක්වීම වෙයි. භාසිස්සාමි (කියන්නෙමි) විස්තර දේශනාවයි. එහෙයින් වංගීස තෙරහු මෙසේ කීහ.
මෙසේ කී කල්හි උත්සාහවත්ව **එවං භන්තෙති ඛො රාජා මාගධො** අජාත සත්තු වෙදෙහි පුත්තො **භගවතො පච්චසස්සෙ සි **භාග්‍යවතුන් වහන්සේගේ වචනය පිළිගත්තේය. බාරගත්තේ යයි කියන ලද්දේ වෙයි
ඉක්බිති ඔහුට **භගවා එතදවොච** මෙය කී සේක. දැන් කිවයුතු මෙහි මහරජ ආදී සියලු සූත්‍රාන්තය කියූ සේක යන අර්ථයි. එහි **ඉධ** යනු දේශය සඳහන් කිරිමේ නිපාතයකි. එයම සමහර තැනක ලෝකය සඳහා කියනු ලැබේ. යම්සේ කීයේද? ‘ඉධ තථාගතො ලොකෙ උප්පජ්ජති’සමහර තැන ශාසනය සඳහා යම්සේ කීයේද, ඉධෙව භික්ඛවෙ සමණො. ඉධ දුතියො සමණො’සමහර තැනක අවකාශය ගැනේ. යම්සේ කීයේද?
සමහර තැනක පද පූරණ මාත්‍රයකි. යම්සේ කීයේද? ‘ඉධාහං භික්ඛවෙ භුත්තාවී අස්සං පවාරිතො’මෙහි ලෝකය සඳහා කියන ලද්දේ යයි දතයුතුය. **මහාරාජ** යනු ප්‍රතිඥාත වූ පරිදි දේශනාව පවත්වන්ට නැවත **මහාරාජ** යයි අමතති. මෙය කියන ලද්දේ වෙයි. **මහාරාජ ඉමස්මිං ලොකෙ තථාගතො උප්පජ්ජති අරහං -පෙ- බුද්ධො භගවා යි**. එහි **තථාගත** ශබ්ද බ්‍රහ්ම ජාලයෙහිද, **අරහං** ආදිය විශුද්ධි මාර්ගයෙහි ද විස්තර කරන ලදී. **ලොකෙ උප්පජ්ජති** මෙහි වනාහි ලොකො යනු අවකාශ ලෝකය, සත්ත්ව ලෝකය, සංස්කාර ලෝකයයි ත්‍රිවිධ වෙයි. මෙහි සත්වලෝකය අදහස් කරන ලදී. සත්ත්ව ලෝකයෙහි උපදින්නා වූද තථාගතයන් වහන්සේ දෙව්ලොව බඹලොව නූපදින සේක. මිනිස්ලොවද උපදින සේක. මිනිස්ලොවත් අන් සක්වළක නොවේ. මෙම සක්වළෙහිම උපදින සේක. එහිද සැමතැනම නොවේ. ‘පෙරදිගින් කජංගලනම් නියම්ගමය. ඊට බටහිරින් මැද ශාලාය. ඉන් එහාට ප්‍රත්‍යන්ත ජනපදයෝය. මෙගොඩ මැද නිරිතදිගින් සල්ලවතී නම් මහා නදියයි. ඉන් එපිට ප්‍රත්‍යන්ත ජනපදය මෙගොඩ මැද දකුණුදිගින් සේත කණ්ණික නම් නියම්ගමය. ඉන් එපිට ප්‍රත්‍යන්ත ජනපදය. මෙගොඩ මැද, බටහිරදිගින් ථූණ නම් බමුණුගමය. ඉන් එපිට ප්‍රත්‍යන්ත ජනපදය. මෙගොඩ මැද උතුරුදිගින් උසීරද්ධජ නම් පර්වතය. ඉන් එපිට ප්‍රත්‍යන්ත ජනපදය. මෙගොඩට මැද යයි මෙසේ පිරිසිඳුණු දිගින් යොදුන් තුන්සියයක්ද පුළුලින් යොදුන් එකසිය පනසක්, වටින් යොදුන් නවසියයක් ද වූ මධ්‍යම ප්‍රදේශයෙහි උපදින සේක. තථාගතයන් වහන්සේ පමණක් නොව පසේබුදුවරු අගසව්වෝ අසූ මහ තෙරහු බුද්ධ මාතාව බුද්ධ සක්විති රජ සහ අනෙකුත් යසසට පත් බ්‍රාහ්මණ ගෘහපතියෝද මෙහිම උපදිත්.
එහි තථාගතයන් වහන්සේ සුජාතාව විසින් දෙන ලද මධුපායාස භෝජනයෙහි සිට අරිහත් මාර්ගය තෙක් උපදිති නම් වෙති. රහත්පෙලෙහි ඉපදුණු නම් මහබිනික්මනෙහි සිට රහත්මග තෙක්, තුසිත භවනයෙහි සිට රහත්මග තෙක්, දීපංකර පාදමූලයෙහි සිට රහත්මග තෙක් උප්පජ්ජති නමි. රහත් පලයෙහි උප්පන්න නමි. මෙහි සියල්ලට පළමුව උප්පන්නභාවය සඳහා **උප්පජ්ජතී** යයි කියනු ලැබේ. තථාගතයන් වහන්සේ ලෝකයෙහි උපන්නාහු වෙතියි මේ මෙහි අර්ථයයි.
**සොඉමං ලොකං** යනු ඒ භාග්‍යවතුන් වහන්සේ මේ ලෝකය. දැන් කිවයුතු දෙය දක්වති. **සදෙවකං** යනු දෙවියන් සහිත මෙසේ මාරයා සහිත **සමාරකං**. බ්‍රහ්මයා සහිත **සබ්‍රහ්මකං** ශ්‍රමණ බ්‍රාහ්මණයන් සහිත **සස්සමණ බ්‍රාහ්මණිං**. ප්‍රජනනය වූ බැවින් **පජා** ඒ ප්‍රජාව. දෙවි මිනිසුන් සහිත **සදෙවමනුස්සං** එහි සදෙවක වචනයෙන් පංච කාමාවචර දේව ගහණය දතයුතුය. සමාරක වචනයෙන් ෂට් කාමාවචර දේව ගහණයයි. සබ්‍රහ්මක වචනයෙන් බ්‍රහ්මකායික ආදී දේවගහණයයි. සස්සමණ බ්‍රාහ්මණ වචනයෙන් ශාසනයට සතුරු වූ අමිත්‍ර වූ ශ්‍රමණ බ්‍රාහ්මණ ගහණයයි. සමිතපාප, බාහිතතාප ශ්‍රමණ බ්‍රාහ්මණ ගහණයද වෙයි. පජා වචනයෙන් සත්ත්ව ලෝක ගහණයයි. සදෙව මනුස්ස වචනයෙන් සම්මුතිදේව අවශේෂ මනුෂ්‍ය ගහණයයි. මෙසේ මෙහි තුන්පදයෙන් අවකාශ ලෝකය සමග සත්ත්වලෝකය ගැනේ. ප්‍රජාවන් දෙක වශයෙන් සත්ව ලෝකයට ගන්නා ලද්දේ යයි දතයුතුය.
තවත් ක්‍රමයක්, සදේවක ගහණයෙන් අරූප ලෝකය ගන්නා ලදී. සමාරක ගහණයෙන් කාමාවචර දේවලෝකද සබ්‍රහ්මක ගහණයෙන් රූපී බ්‍රහ්ම ලෝකයද, සස්සමණ බ්‍රාහ්මණ ගහණයෙන් සිව්පිරිස් වශයෙන් සම්මුති දෙවියන් සමග මනුෂ්‍ය ලෝකයද අවශේෂ සත්ව ලෝකය හෝ ගන්නා ලද්දේය.
තවද මෙහි සදේවක වචනයෙන් උඩත් පිරිසෙයින් සියලු ලොව සාක්ෂාත් කළ බව කීහ. එයින් යමකුට මෙසේ සිතිණිද? මාරයා මහානුභාව ඇත්තේය. කාමාවචර සයට ප්‍රධානය. වශවර්තීය. එයද මොහු විසින් සාක්ෂත් කරන ලද්දේද? ඔවුන්ගේ විමතිය දුරලමින් සමාරක යයි කීහ. යමකුට මෙසේ සිතිණිද? ‘බ්‍රහ්මයා මහානුභාව ඇත්තේය. එක් ඇඟිල්ලකින් එක් සක්වළ දහසක් ආලෝකය පතුරුවයි. දෙකකින් -පෙ- දසයකින් සක්වළ දස දහසක් ආලෝකය පතුරුවයි. අනුත්තර වූ ධ්‍යාන සමාපත්ති සුඛය විඳියි. ඔහුද සාක්ෂාත් කරන ලද්දේද? ඔවුන්ගේ විමතිය දුරලමින් **සබ්‍රහ්මකං** ආදිය කීහ. ඉන්පසු යමෙක් මෙසේ සිතූද. බොහෝ ශ්‍රමණ බ්‍රාහ්මණයෝ ශාසනයට සතුරෝය. ඔවුහුද සාක්ෂාත් කරන ලද්දෝ ද? ඔවුන්ගේ විමතිය දුරලමින් සස්සමණ බ්‍රාහ්මණං පජං යනුවෙන් කීහ. මෙසේ උත්කෘෂ්ට උත්කෘෂ්ට වූවන් සාක්ෂාත් කළ බව ප්‍රකාශකොට ඉක්බිති සම්මුති දෙවියන්, අවශේෂ මනුෂ්‍යයන්ද සඳහා උඩත් පිරිසෙයින් සත්ව ලෝකය සාක්ෂාත් කළ බව ප්‍රකාශ කරන සේක් **සදේව මනුස්සං** යනුවෙන් කීහ. මේ මෙහි භාවානු ක්‍රමයයි. (සිදුවීම් පිළිවෙළයි.)
පොරාණයෝ මෙසේ කීහු : **සදෙවකං** යනුවෙන් දෙවියන් සමග අවශේෂ ලෝකය. **සමාරකං** යනුවෙන් මාරයා සමග අවශේෂ ලෝකයද, **සබ්‍රහ්මකං** යනුවෙන් බ්‍රහ්මයන් සමග අවශේෂ ලෝකයද, මෙසේ තුනින් පැමිණි සත්ත්වයන් තුන් අයුරකින් පද තුනක බහා නැවත දෙපදයකින් අවසන් කරමින් **සස්සමණ බ්‍රාහමණිං පජං සදෙව මනුස්සං** යයි කීහ. මෙසේ පද පහකින්ද පද දෙකකින්ද ඒ ඒ ආකාරයෙන් ත්‍රෛධාතුක වූම ලෝකය අවසන් කරන ලද්දේ යයි කීහ.
**සයං අභිඤ්ඤා සච්ඡිකත්‍වා පවෙදෙති **යනු, මෙහි සයං යනු තමාම, තවත් ගතයුත්තක් නැතිව (අපරනෙය්‍යා) මෙහි සයං යනු තමාම, තවත් ගතයුත්තක් නැතිව (අපරනෙය්‍යා) දනිති. දැන අධික ඥානයෙන් දැන යන අර්ථයි. සච්ඡිකත්‍වා යනු ප්‍රත්‍යක්ෂකොට, මෙයින් අනුමාන ආදිය ප්‍රතික්ෂේප කරන ලද්දේ වෙයි. පවෙදෙති යනු අවබෝධ කරවති. දැනුවත් කෙරෙති. ප්‍රකාශ කෙරෙති.
** සො ධම්මං දෙසෙති ආදි -පෙ- පරියොසාත කල්‍යාණං** යනු ඒ භාග්‍යවතුන් වහන්සේ සත්ත්වයන් කෙරෙහි කාරුණ්‍යය නිසා අනුත්තර වු විවේක සුවය පවා අත්හැර දමා දහම් දෙසන සේක. එයද අල්පයක් හෝ බොහෝවක් හෝ දේශනා කරන සේක් ආදිකල්‍යාණ ආදී ප්‍රකාරයෙන්ම දේශනා කරන සේක. ආදියෙහිදීම කල්‍යාණ, භද්‍රක අනවද්‍යකොට දේශනා කරන සේක. මධ්‍යයෙහිද අවසානයෙහිද කල්‍යාණ භද්‍රක අනවද්‍යාකොට දේශනා කරන සේකැයි කියන ලද්දේ වෙයි. එහි දේශනාවෙහි ආදි මධ්‍ය අවසානයක් ඇත. ශාසනයටද ඇත. දේශනාවෙහි සිව්පදයක් ඇති ගාථාවක ප්‍රථම පාදය ආදි නමි. ඉන්පසු පාද දෙක මධ්‍ය නමි. අන්තයෙහි පදය පරියොසාන නමි. එක් අනුසන්ධියක් ඇති සූත්‍රයක නිදානය ආදි නමි. **ඉදමවොච** යනු පරියොසාතයයි. දෙක අතර ඇත්තේ මජ්ඣ නමි. නොයෙක් අනුසන්ධි ඇති සූත්‍රයක ප්‍රථම අනුසන්ධිය ආදි නමි. අන්තයෙහි අනුසන්ධිය පරියොසාන නමි. මධ්‍යයෙහි එකක් හෝ දෙකක් හෝ බොහෝ ගණනක් හෝ මජ්ඣිමය.
ශාසනයාගේ ශීල සමාධි විදර්ශනා ආදි නමි. මෙය කියන ලද්දේය. කුසල්දහම් ගැන කවර වාදියෙක්ද? ශීලයද සුවිශුද්ධය දෘෂ්ටිය ඍජුය. **අත්‍ථිභික්ඛවෙ මජ්ඣිමා පටිපදා තථාගතෙන අභිසම්බද්ධා’** යනුවෙන් කියන ලද්දේ ආර්ය මාර්ගය මජ්ඣ නමි. ඵලයද නිර්වාණයද පරියෝසාන නමි. ‘තස්මාතිහ ත්‍වං බ්‍රාහ්මණ බ්‍රහ්මචරියං එකංසාරං එතං පරියොසානං’යන මෙතැන ඵලය පරියෝසානයයි කියන ලදී. ‘නිබ්බාණොගධං හි ආවුසො විසාඛ බ්‍රහ්මචරියං වුස්සති නිබ්බාණ පරායනං නිබ්බාණ පරියොසානං’යන මෙහි නිර්වාණය පරියොසාත යයි කියන ලදී. මෙහි දේශනාවෙහි ආදි මජ්ඣ පරියොසානය අදහස් කරන ලදී. භාග්‍යවතුන් වහන්සේ ධර්මදේශනා කරන සේක් ආදියෙහි ශීලය දේශනා කොට මධ්‍යයෙහි මාර්ගයද, අවසන්හි නිර්වාණය දක්වන සේක. එහෙයින් කියන ලදී. **සොධම්මං දෙසෙති ආදිකල්‍යාණං පරියොසාන කල්‍යාණං **යනුවෙන්. ඒ නිසා වෙනත් ධර්ම කථිකයෙක් දහම් දෙසන්නේ :-
**සාත්‍ථං සබ්‍යංඤ්ජනං** යනු යමකුගේ කැඳ බත් ස්ත්‍රී පුරුෂ ආදීන්ගේ වර්ණනා ආශ්‍රිත දේශනාවක් වේද, හෙතෙමේ අර්ථ සහිතව නො දෙසයි. භාග්‍යවතුන් වහන්සේ වනාහි එබඳු දේශනාව හැර සතර සතිපට්ඨාන ආදිය නිශ්‍රිත වූ දේශනාවක් දේශනා කරන සේක. ඒ නිසා **සාත්‍ථං දෙසෙති** යි කියනු ලැබේ. යමකුගේ දේශනාව එකව්‍යඤ්ජන ආදියෙන් යුක්ත නම්, සියල්ල නැති කරන ව්‍යඤ්ජනයෙන් යුක්තනම්, සියල්ල විශ්‍රැතවන සියල්ල වළක්වන ව්‍යඤ්ජනයෙන් යුක්ත නම්, ඔහුගේ දමිළ කිරාත යවන ආදී විදේශිකයන්ගේ භාෂා මෙන් ව්‍යංඤ්ජන පරිපූර්ණත්වයක් නොමැති බැවින් අබ්‍යඤ්ජන නම් දේශනාවක් වෙයි. භාග්‍යවතුන් වහන්සේ වනාහි -
සිථිල ධනිත දීඝ රස්ස ලහුක ගරුක නිග්ගහි සම්බන්‍ධ වවත්‍ථිත විමුත්ත යනුවෙන් දසවැදෑරුම් ව්‍යඤ්ජන බුද්ධියෙහි ප්‍රභේදයෝ ය.
මෙසේ කියන ලද දශවිධ ව්‍යඤ්ජන නොමකා පිරිපුන් ව්‍යඤ්ජන ඇත්තක් කොට ධර්මය දේශනා කරන සේක. ඒ නිසා සබ්‍යසඤ්ජනං දෙසෙති යයි කියනු ලැබේ. **කෙවල පරිපුණ්ණං** යනු මෙහි **කෙවල** යනු සියල්ලට අධිවචනයකි. **පරිපුණණං** අනූන අනධික වචනයි. මෙය කියන ලද්දේ වෙයි. සියල්ල පරිපූර්ණව දේශනා කරති. එක් කොටසකින්වත් අඩු නොවේ. (පිටතින් ගතයුතු ඉවත් කළයුතු කිසිවක් නැති බැවින් සියල්ල පරිපූර්ණ යයි දතයුතුයි) **පරිසුද්ධං** උපක්ලේශ නැති. යමෙක් මේ ධර්මදේශනාව නිසා ලාභයක් හෝ සත්කාරයක් හෝ ලබන්නෙමියි දේශනා කරයිද, ඔහුගේ දේශනාව අපරිශුද්ධ දේශනා වෙයි. භාග්‍යවතුන් වහන්සේ ලෝක ආමිෂය අපේක්ෂාවක් නැතිව යහපත පතුරුවාලන මෛත්‍රී භාවනාවෙන් මොළොක් වූ හදවත ඇතිව, උපකාරී ස්වභාවයෙන් සලකුණු කරන ලද සිතින් දේශනා කරන සේක. ඒ නිසා **පරිසුද්ධං** පරිශුද්ධව දේශනා කරන සේකැයි කියනු ලැබේ.
**බ්‍රහ්මචරියං පකාසෙති** මෙහි වනාහි මේ බ්‍රහ්මචරිය ශබ්දය දානයෙහි උපස්ථානයෙහි පංච ශික්ෂාපද ශීලයෙහි අප්පමඤ්ඤාවන්හි මෛථුන විරතියෙහි ස්වදාර සන්තෝෂයෙහි වීර්යයෙහි උපෝසථ අංගයන්හි ආර්ය මාර්ගයෙහි ශාසනයෙහි යන මේ අර්ථයන්හි දක්නා ලැබේ.
මේ පුණ්ණක ජාතකයෙහි දානය බ්‍රහ්මචර්ය යයි කියන ලදී.
මේ අංකුර පෙතවත්‍ථුවෙහි වෙය්‍යාවචචය (වතාවත් කිරීම) බ්‍රහ්මචර්යයයි කියන ලදී. ‘ඉදං ඛො තං භික්ඛවෙ තිත්තිරියං නාම බ්‍රහ්මචරියං අහොසි’යනුවෙන් මේ තිත්තිර ජාතකයෙහි පංච ශික්ෂා පද ශීලය බ්‍රහ්ම චරිය යයි කියන ලදී. ‘තං ඛො පන පංචසිඛ බ්‍රහ්ම චරියං නෙව නිබ්බිදාය, නවිරාගාය යාවදෙව බ්‍රහ්මලොකුප්පත්තියා’යනුවෙන් මේ මහා ගෝවින්ද සූත්‍රයෙහි අප්පමඤ්ඤා සතර බ්‍රහ්මචරිය යයි කියන ලදී. ‘පරෙ අබ්‍රහ්මචාරී භවිස්සන්ති මය මෙත්‍ථ බ්‍රහ්මචාරිතො භවිස්සාම’ යනුවෙන් සල්ලේඛ සූත්‍රයෙහි මෛථුන විරතිය බ්‍රහ්මචර්ය යයි කියන ලදී.
මහා ධර්මපාල ජාතකයෙහි ස්වදාර සන්තෝෂය බ්‍රහ්මචර්යයයි කියන ලදී. ‘අභිජානාමි ඛො පනාහං සාරිපුත්ත චතුරංග සමන්නාගතං බ්‍රහ්මචරියං චරිතා තපස්සිස්සුදං හොමි’යනුවෙන් ලෝමහංසන සූත්‍රයෙහි වීර්යය බ්‍රහ්මචර්ය යයි කියන ලදී.
මෙසේ නිමි ජාතකයෙහි ආත්මදමන වශයෙන් කරන ලද අෂ්ටාංග උපෝසථය බ්‍රහ්මචර්යා යයි කියන ලදී. ‘ඉදංඛොපන පංචසිඛ බ්‍රහ්මචරියං එකන්ත නිබ්බිදාය විරාගාය -පෙ- අසමෙව අරියො අට්ඨංගිකො මග්ගො’ යනුවෙන් මහා ගෝවින්ද සූත්‍රයෙහිම ආර්යමාර්ගය බ්‍රහ්මචර්යා යයි කියන ලදී. ‘තයිදං බ්‍රහ්මචරියං ඉද්ධංචෙවඵිතංච විත්‍ථරිතං බාහුජඤ්ඤං පුථුභූතං යාව දෙවමනුස්සෙහි සුප්පකාසිතං’යනුවෙන් පාසාදික සූත්‍රයෙහි ශික්ෂාත්‍රයෙහි සංගෘහිත වූ සකල ශාසනය බ්‍රහ්මචරියා යයි කියන ලදී. මෙතැන්හිත් මෙයම බ්‍රහ්මචර්යා යැයි අදහස් කරන ලදී. ඒ නිසා **බ්‍රහ්මචරියං පකාසෙති** යනු උන්වහන්සේ ආදිකල්‍යාණ වූ -පෙ- පිරිසිදු ධර්මය දෙසන සේක. එසේ දෙසන සේක් ශික්ෂාත්‍රයයට සංගෘහිත වූ සකල ශාසන බ්‍රහ්මචර්යාව ප්‍රකාශ කරන සේක. මේ මෙහි අර්ථයයි දතයුතුයි. බ්‍රහ්මචර්යා යනු ශ්‍රේෂ්ඨාර්ථයෙන් බ්‍රහ්මභූත වූ චර්යාව බ්‍රහ්ම වූවන්ගේ සහ බුද්ධාදීන්ගේ චර්යාව යයි කියන ලද්දේ වෙයි.
** තං ධම්මං** යනු ඒ කියන ලද පරිදි වූ සම්පදා ඇති ධර්මය. **සුණාති ගහපති වා** යනු කුමක්හෙයින් පළමුකොට ගෘහපතියා නිර්දේශ කෙරේද? නිහතමාන බව නිසාද, උසස් නිසාද වෙයි. බෙහෙවින් ක්ෂත්‍රිය කුලයෙන් පැවිදි වූවෝ ජාතිය නිසා මානය ඇතිකර ගනිත්. බ්‍රාහ්මණ කුලයෙන් පැවිදි වූවෝ මන්ත්‍ර නිසා මානය ඇතිකර ගනිති. හීන ජාතික කුලයන්ගෙන් පැවදි වූවෝ තමන්ගේ විජාති ඇති බැවින් පිහිටා සිටින්ට නොහැක්කෝය. ගෘහපති දරුවෝ එබඳු මානයක් නැති බැවින් නැසූ මාන දර්ප ඇත්තෝ වෙති. ඔවුහු පැවිදිව මානයක් හෝ දර්පයක් නොකොට ශක්ති ප්‍රමාණයෙන් බුද්ධවචනය උගෙන විදර්ශනාව සඳහා කටයුතු කරන්නාහු රහත්බවෙහි පිහිටන්ට සමත් වෙති. ඉතිරි කුලයන්ගෙන් පැවිදි වූවෝ බොහෝ දෙනෙක් නොවෙති. ගෘහපති කුල ඇත්තෝ ම බහුලය. මෙසේ නිහතමාන බව නිසාද උසස් නිසාද පළමුකොට ගෘහපතියා නිර්දේශ කරති.
**අඤ්ඤතරස්මිංවා** යනු ඉතිරි කුලයගෙන් එක්තරා කුලයක. **පච්චාජාතො** යනු අනුව උපන්. **තථාගතෙ සද්ධං පටිලභති** යනු පිරිසිදු දහම් අසා ධර්මස්වාමී වූ තථාගතයන් වහන්සේ කෙරෙහි ‘භාග්‍යවතුන් වහන්සේ සම්මා සම්බුද්ධයැයි ශ්‍රද්ධාව ලබයි. **ඉතිපටිසංචික්ඛති** යනු මෙසේ ප්‍රත්‍යවේක්ෂා කරයි. **සම්බාධො ඝරාවාසො** යනු හැටරියන් ගෙයි යොදුන් සියයක් තරම් ඈතින් අඹුසැමියෝ වසත්නම් ඒ අයුරින්ද ඔවුන්ගේ බැඳීම් සහිත බව සහ පළිබෝධ සහිත බව යන අරුතින් ගෘහවාසය සම්බාධකයක්මය. **රජොපථො** යනු රාග රජස් නැගෙන තැනයයි මහටුවායෙහි කියන ලදී. පැමිණෙන මාර්ගය යන්නද වටී. නොලැගෙන අර්ථයෙන් අභ්‍යවකාශයක් මෙනැයි = අබ්භොකාසො පැවිද්දා වනාහි වැසූ දොර කවුළු ඇති, සැඟැවුණු කුළුගේ. රුවන්පහ, දෙව් විමන්හි විසුවද නොනගී. නොඇලේ. නොබැඳේ. එහෙයින් කියන ලදී. අබ්භොකාසො පබ්බජ්ජා යනුවෙන්. තවද, **සම්බාධො ඝරාවාසො** කුසල් කිරීමට අවසරයක් නැති බැවිනි. **රජොපථො** නොවැඩූ කසල ගොඩක් මෙන් දූවිලිවල කෙලෙස් දූවිලිවල එක්රැස්වන තැනක් බැවින්. **අබ්භොකාසො** පැවිද්ද කුසල් කිරීමට සැපසේ අවකාශ ඇති බැවින්.
**න ඉදං සූකරං -පෙ- පබ්බජෙය්‍ය** යනු මේ මෙහි කෙටි කථාවයි. යම්හෙයකින් මේ ශික්ෂාත්‍රය බ්‍රහ්මචර්යාව එක් දවසක්වත් නොකඩ කොට හැසිරෙන සිත පමුණුවා ගතයුතු හෙයින් **එකන්තපරිපුණ්ණං**. හැසිරිය යුතු එක් දවසක්වත් කෙලෙස්මලින් කිළිටිනොකොට හැසිරෙන සිත පමුණුවා ගතයුතු බැවින් **එකන්ත පරිසුද්ධං**. **සංඛලිඛිතං** ලියවූ සකක් සමානව සේදූ සකක් මෙන් හැසිරිය යුතුය. **ඉදං න සූකරං අගාරං අජ්ඣාවසතා** යනු ගෙයි වසන්නා විසින් ඒකාන්ත පරිපූර්ණ වූ -පෙ- හැසිරෙන්ට. යන්නූනාහං කෙසෙව **මස්සුව ඔහාරෙත්‍වා** කසට දියෙන් පෙවූ බැවින් **කාසායාති** (සිවුරු) බඹසර හැසිරෙන්නන්ට සුදුසු **වත්‍ථාති අච්ඡාදෙත්‍වා අනගාරියං පබ්බජෙය්‍යං** යනුවෙන්. මෙහිද යම්හෙයකින් ගෙදොරට හිතවූ කෘෂි වාණිජ්‍ය කටයුතු අගාරිය යයි කියනු ලැබේ. එය පැවිද්දෙහි නැත. ඒ නිසා පැවිද්ද අනගාරිය යයි දතයුතුය. ඒ අනගාරිය පබ්බජෙය්‍යං යනු, පිළිපදින්නෙමි.
**අප්පංවා** යනු දහසකින් යට හෝගස්කන්ධය අප්ප නම් වේ. දහසේ සිට මහා වෙයි. බන්ධන අර්ථයෙන් ඥාතියාම = ඤාති පරිවට්ට නමි. එයද විස්සට යට අප්ප වෙයි. විස්සේ සිට මහා වෙයි. **පාතිමොක්ඛ සංවර සංවුතො** යනු ප්‍රාතිමෝක්ෂ සංවරයෙන් යුක්ත වූ. **ආචාරගොචර සම්පන්නො** යනු ආචාරයෙන්ද ගෝචරයෙන්ද යුක්ත වූ. **අණුමත්තෙසු** යනු අල්පමාත්‍ර වූ. **වජ්ජෙසු** යනු අකුශල ධර්මයන්හි. **භයදස්සාවී** යනු බය දකින. **සමාදාය** යනු මැනවින් ගෙන. **සික්ඛති සික්ඛාපදෙසු** ශික්ෂාපදයන්හි ඒ ඒ ශික්ෂාපදය සමාදන්ව හික්මෙයි. මේ මෙහි සංක්ෂේපයයි. විස්තර විශුද්ධි මාර්ගයෙහි කියන ලදී.
** ‘කාය කම්ම වචී කම්ම සමන්නාගතො කුසලෙන පරිසුද්ධාජීවො **යනු මෙහි ආචාර ගෝචර ග්‍රහණයෙන්ම කුශලයන් වචීකර්මයන් ගන්නා ලද්දේ ද, යම්හෙයකින් මේ ආජීව පාරිශුද්ධ ශීලය නම් අහසෙහිවත් රුක් මුදුන්වලවත් නූපදියිද, කාය වචී ද්වාරවලම උපදී ද, එහෙයින් එහි උත්පත්ති ද්වාර දක්වනු පිණිස ‘කාය කම්ම, වචීකම්මෙන සමන්නාගතො කුසලෙන’යයි කියන ලදී. යම්හෙයකින් එයින් යුක්ත වූයේද එයින් පිරිසිදු ආජීව ඇත්තේ වෙයි. මෙණ්ඩිය පුත්ත සූත්‍රය වශයෙන්ද මෙය කියන ලදී. එහි කුසලශීලය ගොඩනගන්නේ කුමක්ද? කුසල් කායකර්මය වචීකර්මයයි. පිරිසිදු ආජීවය මම ශීලය ගොඩනගන්නා යයි කියමි යි කියන ලදී. ඒ නිසා ඒ දේශනාවෙහි මෙම පරියාදාන අර්ථයම කියන ලදැයි දතයුතුය.
** සීල සම්පන්නො** යනු බ්‍රහ්මජාලයෙහි කියන ලද ත්‍රිවිධ ශීලයෙන් සීල සම්පන්න නම් වෙයි. **ඉන්‍ද්‍රියෙසු ගුත්තද්වාරෝ** යනු මනස සයවැනිකොට ඇති ඉන්ද්‍රියයන්හි වැසූ දොර ඇත්තේ වෙයි. **සති සම්පජඤ්ඤන සමන්නාගතො** පැමිණීම පිටවී යාම ආදී තැන් සතෙහි සිහියෙන් සම්ප්‍රජානයෙන්ද යුක්තවූයේ වෙයි. **සන්තුට්ඨො** යනු සිව්පසයෙහි ත්‍රිවිධ සන්තුෂ්ටියෙන් තුටු වූයේ වෙයි.
මෙසේ මාතෘකාව නිමවා අනුපිළිවෙළින් බෙදන සේක් **කථඤ්ච මහාරාජ භික්ඛු සීලසම්පන්නො** යන ආදිය කී සේක. එහි **ඉදම්පිස්ස හොති සීලස්මිං** යනු මෙයද ඒ භික්ෂුවගේ ප්‍රාණඝාතයෙන් වැළැකීමේ එක් ශීලයක් වෙයි යන අර්ථයි. වර්තමාන වචනාර්ථයෙහිද එය ආධාර අර්ථයයි. මහටුවාවෙහි මෙයද ඒ භික්ෂුවගේ ශීලයැයි මෙම අර්ථයම කියන ලදී. සෙස්ස බ්‍රහ්මජාලයෙහි කියන ලද ක්‍රමයෙන් දතයුතුය. **ඉදමස්ස හොති සීලස්මිං** යනු මෙය ඔහුගේ ශීලය වෙයි යන අර්ථයි.
** න කුතො චි භයං සමනුපස්සති යදිදං සීලසංවරතො** යනු අසංවරය මුල්කොට යම් බියක් උපදීද, ඒ අතර යම් මේ බිය සීල සංවරයෙන් වන්නේද, එය කිසි තැනකින් ඒක සංවරයෙන් අසංවර මූලක බියක් නැති බැවිනි.
**මුද්ධාවසිත්තො** යනු විධානයන්ගෙන් නියම කරන ලද ක්ෂත්‍රිය අභිෂේකයෙන් හිස අභිෂේක කරන ලද්දේ මෙන්. **යදිදං පච්චත්‍ථිකතො** යනු කිසියම් තැනකින් එක් සතුරකු ඇත්තකුගෙන් බියක් වේද, එය නොදක්නෙමි. කුමක් හෙයින්ද යත්? පසමිතුරන් නසාලූ බැවිනි. **අජ්ඣත්තං** යනු තමාගේම අධ්‍යාත්මය. තමාගේ සන්තානයෙහි යන අර්ථයි. **අනවජ්ජ සුඛං** යනු නිවරද වූ නින්දිත නොවූ කුශලශීල පදනම් කරගත්, විපිළිසර නොවූ ප්‍රමුදිත ප්‍රීති ශාන්ති ධර්මයන් විසින් අරක්ගන්නා ලද කායික චෛතසික සුවය විඳගනී. **එවං**ඛො **මහාරාජ භික්ඛු සීලසම්පන්නොහොති** යනු. මෙසේ නිරන්තරයෙන් විස්තර කොට දක්වන ලද ත්‍රිවිධ ශීලයෙන් යුත් භික්ෂුව සීලසම්පන්න නම් වෙතියි සීලකථාව නිමවා වදාළ සේක.
ඉන්ද්‍රියයන්හි ගුප්තද්වාර බෙදුමෙහි **චක්ඛුනා රූපං** යනු මේ චක්ඛු ශබ්දය කිසියම් තැනෙක බුද්ධ චක්ෂුසෙහි පවතී. යම්සේ කීයේද? ‘බුදුඇසින් ලොව බැලූ සේකැ’යි කිසියම් තැනෙක සර්වඥතා ඥාන සංඛ්‍යාත වූ සමන්ත චක්ඛුවෙහි පවතී. යම්සේ කීයේද? සුමේධ, ධර්මයෙන් සෑදු ප්‍රසාදයට නැග සමන්තචක්ෂු මෙන් යැයි සමහරතැනක ප්‍රඥා චක්ෂුසෙහි යෙදේ. ‘කෙලෙස් නැති මල නැති ධම්මචක්ඛුව උපන්නේය යනුවෙන් මෙහි පූර්වේනිවාස ආදී ඥානය පඤ්ඤාචක්ඛු යයි කියන ලදී. ‘දිවැසින්’ යැයි ආ තැන්වල දිබ්බචක්ඛුවෙහි වෙයි. ‘ඇස හා රූපයන් නිසා’ (චක්ඛුං පටිච්ච රූපෙ) යන මෙහි ප්‍රසාද චක්ෂුසෙහි පවතී. මෙහි වනාහි මෙය ප්‍රසාද චක්ෂු ව්‍යවහාරයෙන් චක්ෂු විඥානයෙහි පවතී. ඒ නිසා චක්ෂු විඥානයෙන් රූපයක් දැක යනු මෙහි අර්ථයයි. සෙසු පදවල යමක් කිවයුතුනම් ඒ සියල්ල විශුද්ධි මාර්ගයෙහි කියන ලදී. **අබ්‍යාසෙක සුඛං** යනු ක්ලේශයන්ගෙන් මිශ්‍රවීමක් නැති බැවින් නිරවුල් අසම්මිශ්‍ර පරිශුද්ධ අධිචිත්ත සුඛය විඳගනී.
සති සම්පජඤ්ඤ බෙදීමෙහි **අභික්කන්තෙ පටික්කන්තෙ** යනු මෙහි **අභික්කන්ත** යනුවෙන් කියැවෙන්නේ ගමනයි. **පටික්කන්ත** යනු නැවතීමයි. ඒ දෙකම සිව් ඉරියව්හි ලැබේ. ගමනෙහි ඉදිරියෙන් කය ගෙනෙමින් යන්නේ අභික්කමති නමි. නවතින්නේ පටික්කමති නමි. නැවතුණු තැන සිටියේම කය පෙරට නමමින් යාම අභික්කමති නමි. පසුපසට දිගහරින්නේ පටික්කමති නමි. හිඳීමෙහි හුන්ම ආසන්නයේ සිටි තැනැත්තාගේ ඉදිරි අංගයට අභිමුඛව ඇවිද යන්නේ අභික්කමති නමි. පසුපස පෙදෙස පසුපසින් ඇවිද යන්නේ පටික්කමති නමි. වැද හෙවීමෙහිද මෙම ක්‍රමයයි.
**සම්පජාන කාරීහොති** යනු සම්ප්‍රජානනයෙන් සියලු කටයුතු කරන සම්ප්‍රජානනය සඳහා හෝ කරන, හෙතෙමේ ගමන ආදියෙහි සම්ප්‍රජානනයෙන් කරන්නේම ය. කිසිදුතැනක සම්ප්‍රජානනයෙන් තොර නොවේ. එහි සාර්ථක සම්ප්‍රජානනය, සත්ප්‍රාය සම්ප්‍රජානනය, ගෝචර සම්ප්‍රජානනය, අසම්මෝහ සම්ප්‍රජානනය යනුවෙන් සම්ප්‍රජානනය චතුර්විධ වේ. එහි යාමේ සිතක් උපන්කල්හි චිත්ත වශයෙන්ම නොගොස් මෙහි මා යාමෙන් ඇති ප්‍රයෝජනයක් ඇත්තේද නැත්තේද යනුවෙන් අර්ථ අනර්ථ විමසා අර්ථය පරිග්‍රහණය සාර්ථක සම්ප්‍රජානනයයි. එහිද අත්‍ථො යනු චෛත්‍ය දර්ශන, බෝධි දර්ශන, සංඝ දර්ශන, ස්ථවිර දර්ශන, අසුභ දර්ශන ආදි වශයෙන් ස්වභාවයෙන් වර්ධනයයි. චෛත්‍යයක් දැක ද බුද්ධාරම්මණ වූද. සංසදර්ශනයෙහි සංසාරම්මණ වූද ප්‍රීතිය උපදවා එයට ක්ෂය වශයෙන් සම්මර්ශනය කරන්නේ අර්හත්වයට පැමිණේ. තෙරුන් දැක ඔවුන්ගේ අවවාදයෙහි පිහිටා අසුභ වූ දෙයක් දැක එහි ප්‍රථමධ්‍යානය උපදවා එයට ක්ෂය වශයෙන් සම්මර්ෂනය කරන්නේ අත්වයට පැමිණේ. ඒ නිසා ඒවා දැකීම සාර්ථකය. ඇතැම්හු ‘ආමිෂයෙන් ද වර්ධනය අර්ථයයි ද, ඒ නිසා බ්‍රහ්මචරියාවට. අනුග්‍රහ පිණිස පිළිපන් බැවින්’ යයි කියත්.
ඒ ගමනෙහි සත්පාය අසත්ප්‍රාය ගැන බලා සත්ප්‍රාය පරිග්‍රහණය සත්ප්‍රාය සම්ප්‍රජානන යයි කියති. කෙසේද යත්, චෛත්‍ය දර්ශනය සාර්ථකය. යම්හෙයකින් චෛත්‍ය පූජාව සඳහා දසදොළොස් යොදුන්හි සිටි පිරිස රැස්වෙති. තමාට හැකි අයුරින් ස්ත්‍රීහුද පුරුෂයෝද අලංකාර ලෙස පිළියෙල කරන ලද සිත්තම් රූ මෙන් හැසිරෙත්. එහි ඔහුට ඉටු අරමුණෙහි ලෝභයද, අනිටු අරමුණෙහි පටිඝයද අපරීක්ෂාකාරීව බැලීමෙහි මෝහයද උපදී. කාය සංසර්ග ආපත්තියටද පැමිණේ. ජීවිත බ්‍රහ්මචරියාවන්ට ද අනතුරු වෙයි. මේ ඒ තැන අසත්ප්‍රාය වෙයි. කියන ලද ආකාරයේ අන්තරාය නැති තැන සත්ප්‍රාය වේ. සංඝ දර්ශනයද සාර්ථකය. යම්හෙයකින් ඇතුළුගම මහා මණ්ඩපයක් කරවා මුළු රෑම මිනිසුන් ධර්මශ්‍රවණය කරවන කල්හි කියන ලද අයුරින්ම ජනසන්නිපාතයක්ද අන්තරායද වෙයි. මෙසේ එතැන අසත්ප්‍රායය. අන්තරාය නො වූ කල සත්ප්‍රායය. මහ පිරිස් පිරිවරාගත් තෙරුන් දැකීමෙහිද මේ ක්‍රමයයි.
අසුභ දර්ශනයද සාර්ථකය. ඒ අරුත දැක්වීම පිණිස මේ කථාවස්තුව දැක්වේ :- එක් තරුණ භික්ෂුවක් සාමණේරයකු ගෙන දැහැටි පිණිස ගියේය. සාමණේර නම මගින් පිටතට ගොස් පෙරටුව යන්නේ අසුභ වූ දෙයක් දැක ප්‍රථමධ්‍යානය උපදවා එයට පාදකකොට සංස්කාරයන් සම්මර්ශනය කරන්නේ ඵලත්‍රය සාක්ෂාත් කොට ඉහළ මාර්ග සඳහා කමටහන් ගෙන සිටියේය. තරුණ භික්ෂුව ඔහු නොදක්නේ සාමණේර යැයි කැඳවීය. හෙතෙමේ ‘මා පැවිදි වූ දවස පටන් භික්ෂුව සමග කථා දෙකක් නම් නොකී විරූය. වෙනත් දවසක මත්තෙහි විශේෂයක් උපදවා ගන්නෙමියි සිතා ‘කිමෙක්ද ස්වාමීනි යි පිළිවදන් දුන්නේය. එන්නැයි කියන ලද්දේ එක් වචනයෙන්ම පැමිණ ස්වාමීනි, මේ මගින් ගොස් මා සිටි තැන මොහොතක් පෙරදිග බලා සිට බලන්නැයි කීය. හේ එසේ කොට ඔහු විසින් පැමිණෙන ලද විශේෂයටම පැමිණියේය. මෙසේ එකම අසුභය දෙදෙනෙකුගේ අර්ථය පිණිස විය. මෙසේ මෙයද සාර්ථකය. පුරුෂයාට ස්ත්‍රිය අසුභය. අසත්ප්‍රායය. ස්ත්‍රියට පුරුෂයා අසුභය. සභාගයම සත්ප්‍රායය. මෙසේ සත්ප්‍රාය පරිග්‍රහණය සත්ප්‍රාය සම්ප්‍රජානනය නම් වේ.
මෙසේ ගන්නා ලද සාර්ථක සත්ප්‍රායට අටතිස් කමටහන් අතුරින් තම සිතට රුචි වූ කර්මස්ථාන සංඛ්‍යාත ගෝචරයක් උගෙන පිඬුසිඟා වඩනා ගොදුරු ගමෙහි එය රැගෙන යාම ගෝචර සම්ප්‍රජානනය නම් වේ. එය පැහැදිලි කිරීම පිණිස මේ චතුෂ්කය දතයුතුයි -
මෙහි ඇතැම් භික්ෂුවක් ගෙනයයි ගෙන නොඑයි. එක් භික්ෂුවක් ගෙනඑයි. ගෙන නොයයි. එක් භික්ෂුවක්, ගෙන නොයයි. නොගෙන එයි. එක් භික්ෂුවක් ගෙන යයි. ගෙන එයි.
එහි යම් භික්ෂුවක් දවසක් සක්මනින් හිඳීමෙන් ආවරණීය ධර්මයන්ගෙන් සිත පිරිසිදු කොට, එසේම රාත්‍රියෙහි ප්‍රථම යාමයද, මධ්‍යම යාමයෙහි සයනයකොට පශ්චිම යාමයෙහි හිඳීම් සක්මනින් කල්ගෙවා උදෑසනම සෑමළු බෝමළු වත් කොට බෝරුකෙහි ජලය ඉස පැන් බොජුන් එළවා ආචාර්ය උපාධ්‍යය වත් ආදී සියලු කඳුවත් සමාදන්ව සිටී. හේ සිරුරු පිරියම්කොට සෙනසුනට පිවිස (**දෙව තයො පල්ලංකො**) උණුසුම් කරමින් කමටහන්හි යෙදී පිඬු පිණිස හැසිරෙන වේලාවෙහි නැගිට කමටහන් හිසින්ම පාසිවුරු ගෙන සෙනසුනින් නික්ම කමටහන් සිහි කරන්නේම සෑමළුවට ගොස් යම්හෙයකින් බුද්ධානුස්සති කමටහනක් වේද එය අත්නොහැරම සෑමළුවට පිවිසෙයි. අන් කමටහනක් වේනම්, හිණි පාමුල අතින් ගත් භාණ්ඩයක් මෙන් එය තබා බුදුන් අරමුණු කොටගත් ප්‍රීතියෙන් සෑමළුවට නැග චෛත්‍ය මහත් නම් තෙවරක් පැදකුණු කොට සිව්තැනෙක වැඳිය යුතුය. චෛත්‍යය කුඩානම් එසේම පැදකුණු කොට අටතැනෙක වැඳිය යුතුය. චෛත්‍යය වැඳ බෝමළුවට පැමිණියහු විසින් භාග්‍යවත් බුදුරජාණන් වහන්සේ හමුවෙහි මෙන් වැදහෙව බෝධිය වැඳිය යුතුය. හේ මෙසේ චෛත්‍යයද බෝධියද වැඳ පිළියෙල කළ තැනට ගොස් පිළියෙල කළ භාණ්ඩය අතින් ගන්නාක් මෙන් තැබූ කමටහන ගෙන ගම සමීපයෙහි කමටහන් හිසින්ම සිවුර පොරවා ගමට පිඬු පිණිස පිවිසෙයි.
ඉක්බිති මිනිස්සු දැක ‘අපගේ ආර්යයා පැමිණියේ යැයි පෙරගමකොට පාත්‍රය ගෙන අසුන් හලෙහි හෝ ගෙයි හෝ වඩා හිඳවා කැඳ දී බත් සෑදෙන තෙක් පා දොවා පිසදා ඉදිරියෙන් හිඳ ප්‍රශ්නයක් හෝ අසති. ධර්මය අසනු කැමැත්තෝ හෝ වෙති. යම්හෙයකින් නොකියවත්නම්, ජනයාට සංග්‍රහ පිණිස දහම් කථාවක් හෝ කළයුතුම යයි අටුවා ඇදුරෝ කියති. කමටහනින් මිදුණු ධර්ම කථාවක් නම් නැත. ඒ නිසා කමටහන් හිසින්ම දහම් කථාවක් කොට කමටහන් හිසින්ම අහර වළඳා අනුමෙවෙනි කියා මිනිසුන් නවත්වනු ලබන කල්හිද, අනුගතවම ගමින් නික්ම එහි ඔවුන් වළක්වා මගට එයි.
ඉක්බිති ඔහුට පෙරාතුව නික්මී ගමින් පිටතදී බත්කිස කොට සාමණේර තරුණ භික්ෂුව දැක පෙරගමන්කොට ඔහුගේ පාසිවුරු ගනිති. පොරාණක භික්ෂූහු අපගේ උපාධ්‍යායයන් වහන්සේ ආචාර්යයන් වහන්සේ නොවෙත් යයි මුහුණ බලා වත් කරත්. පැමිණි ප්‍රමාණයෙන්ම කරත්. ඔවුහු ඔහුගෙන් අසති. ස්වාමීනි, මේ මිනිස්සු ඔබවහන්සේගේ කිනම්හුද? මව්පස නෑයෝද? පියපස නෑයෝද? කුමක් දැක අසවුද? ඔබවහන්සේලා කෙරෙහි මොවුන්ගේ ප්‍රේමය බහුමානය නිසයි. ඇවැත්නි, යමක් මව්පියන් විසින්වත් කළ නොහැකිද? මොවුහු ඒ දේ අපට කරති. අපගේ පාසිවුරුද මොවුන් සතුය. මොවුන්ගේ ආනුභාවයෙන් බියෙන් බියක් ද කුසගින්නෙහි කුසගින්නක් ද නොදනිමු. අපට උපකාරී වූ මෙබඳු අන් කවුරුවත් නැතැයි ඔවුන්ගේ ගුණ කියමින් යයි. මෙය ගෙනයයි ආපසු ගෙන නොඑයි යනුවෙන් කියනු ලැබේ.
උදෑසනම කියූ ආකාරයෙන් වත්පිළිවෙත් කරන්නහුගේ කර්මජ තේජෝ ධාතුව දිලිසෙයි. අල්ලා නොගත් දෙය මුදා අල්ලාගත් දෙය ගනී. සිරුරින් දහදිය ගලයි. කමටහන වීථියට නොනැගේ. හේ උදෑසනම පාසිවුරු ගෙන ඉක්මනින් චෛත්‍යය වැඳ හරකුන් නික්මෙන වේලාවෙහිම කැඳ අහර පිණිස ගමට පිවිස කැඳ ලැබ අසුන්හලට ගොස් පානය කරයි. ඉක්බිති ඔහු දෙතුන්වරක් අනුභව කළ පමණින්ම කර්මජ තේජෝ ධාතුව අල්ලාගත් දෙය මුදා අල්ලා නොගත් දෙය ගනී. කළ සියයකින් ස්නානය කළාක් මෙන් තේජෝ ධාතු දාහය නිවීමට පැමිණ කමටහන් හිසින් කැඳ වළඳා පාත්‍රයද මුවද සෝදා බත අතරතුර කමටහන මෙනෙහිකොට අවශේෂ ස්ථානයෙහි පිඬු පිණිස හැසිර කමටහන් හිසින් අහර වළඳා එතැන් පටන් නොකඩවා එළඹෙන කමටහන ගෙනම ආපසු එයි. මෙය ගෙන එයි. ගෙන නොයයි නමි. මෙබඳු භික්ෂූහු කැඳ බී විදර්ශනා අරඹා බුදු සසුනෙහි රහත්බවට පත්වූවෝ ගණන පථය ඉක්මවා ගියෝය. සිංහල ද්වීපයෙහිද ඒ ඒ ගම්වල අසුන්හලෙහි ඒ ආසනය නැත. කැඳ බී රහත්බවට පත් භික්ෂූහුද නැත.
යමෙක් වගකීම් තබා ප්‍රමාද විහාරී වේද, සියලුවත් බිඳ පස්වදෑරුම් චේතෝ විනිබන්ධයන්ගෙන් බැඳුණු සිත් ඇත්තේ වසන්නේ ‘කමටහනක් ඇතැයි’යන හැඟීමක්වත් නොකොට ගමට පිඬු පිණිස පිවිස අනුලොම් නොවූ ගිහි සංසර්ගයෙන් බැඳී හැසිර වළඳා හිස් අතින් නික්මෙයි. මෙය ගෙන නොයයි. නොගෙන එයි නම් වේ.
යමෙක් ගෙනයයි ගෙනඑයි යයි කියන ලද ඔහු ගතපච්චාගතවත්ත වශයෙන් දතයුතුය. ආත්මාර්ථකාමී කුලපුත්‍රයෝ සසුනෙහි පැවිදිව දහයක් විස්සක් පනහක් සියයක් සමග එක්ව වසන්නාහු කතිකාවත් කොට වාසය කරති. ඇවැත්නි, තෙපි ණයට වැටුණෝ නොවෙති. අසුට බැඳුනෝ නොවෙති. ජීවිකාව සපයා ගැනීමට පැවිදි වූවෝ නොවෙත්. දුකින් මිදෙනු කැමැත්තාහු මෙහි පැවිදි වූවෝය. ඒ නිසා ගමනෙහිදී උපන් කෙලෙස් ගමනෙහිදීම අත්හරිමු. එසේම සිටීමෙහි, හිඳීමෙහි සයනයෙහි උපන් කෙලෙස් අත්හරිවු.
ඔවුහු මෙසේ කතිකාවත් කොට පිඬු පිණිස යන්නාහු. අඩ බඹයක්, බඹයක්, අඩ ගව්වක් ගව්වක් අතරතුර පාෂාණයෝ වෙති. ඒ සංඥාවෙන් කමටහන් මෙනෙහි කරමින්ම යති. යම්හෙයකින් යමකුට ගමනේදී ක්ලේශය උපදීද එහිදීම එය අත්හරී. එසේ නොහැකිවන්නේ සිටී. ඉක්බිති ඔහුට පසුපසින් එන්නාද සිටී. හෙතෙමේ ‘මේ භික්ෂුව ඔබට උපන් විතර්කය දනී. ඔබට එය නුසුදුසුය’යි තමාට ප්‍රතිචෝදනාකොට එහිදීම විදසුන් වඩා ආර්යභූමියට බැසගනී. එසේ නොහැකි වන්නේ හිඳී. ඉක්බිති ඔහුට පසුපසින් එන්නාද හිඳී. මේ ක්‍රමයමැයි. ආර්යභූමියට බැසගැනීමට නොහැකි වන්නේ වුවද ක්ලේශය ඉවතට දමා කමටහන මෙනෙහි කරන්නේම යයි. කමටහනක් නැති සිතින් පියවරක් නොඔසවයි. ඔසවන්නේ නම් හැරී පෙරසිටි තැනටම එයි. ආලින්‍දකවාසී මහා ඵුස්ස තෙරුන් මෙන්.
උන්වහන්සේ වසර දහනවයක් ගතපච්චාගත වත පුරන්නේම වාසය කළහ. මිනිස්සුද අතරමග කුඹුරු කොටන්නාහු, වපුරන්නාහු කොළ මඩින්නාහු කර්මාන්ත කරන්නාහු තෙරුන් එසේ යනු දැක ‘මේ තෙරුන් වහන්සේ නැවත නැවත නැවතී යති. කිමෙක්ද, මංමුළා වූද, කිසිවක් අමතක වෙලාදැයි කථාබහ කරත්. උන්වහන්සේ එය ගණනකට නොගෙන කමටහන් යුත් සිතින්ම මහණදම් කරන්නාහු විසිවසරක් තුළ රහත්බවට පැමිණියහ. රහත්බවට පත් දවසෙහි උන්වහන්සේගේ සක්මන කෙළවර අරක්ගත් දේවතාවා ඇගිලිවලින් පහනක් දල්වාගෙන සිටියේය. සිව්වරම් දෙවියෝ ද දෙවියන්ට නායක ශක්‍රයාද සහම්පතී බ්‍රහ්මයාද උපස්ථානයට පැමිණියහ. ඒ දීප්තිය දැක වනවාසී මහාතිස්ස තෙරුන්වහන්සේ දෙවැනි දවසෙහි ඒ බව විමසූහ. ‘රාත්‍රී කාලයෙහි ආයුෂ්මතුන් ළඟ දීප්තියක් විය. කුමක්ද ඒ දීප්තිය? තෙරුන්වහන්සේ අවුලට පත් කරන්නාහු ‘දීප්තියක් නම් පහන් එළියක් විය හැකියි. මැණිකක එළියක් විය හැකියි. මේ ආදිය කීහ. ඉන්පසු ‘ඔබවහන්සේ එය වසන්නාහු යයි පෙරැත්ත කළහ. එසේයයි පිළිගෙන දැන්වූහ. කාලි වල්ලි මණ්ඩප (කලුවැල් මඩුව) වාසී මහානාග තෙරුන් මෙන්.
උන්වහන්සේ වනාහි ගතපච්චාගත වත පුරන්නාහු පළමුවෙන්ම භාග්‍යවතුන් වහන්සේගේ මහා ප්‍රධානය පුදන්නෙමියි සත්වසක් සිටම සක්මන අධිෂ්ඨාන කළහ. නැවත සොළොස් වසක් ගතපච්චාගත වත පුරා රහත්බවට පත්වූහ. උන්වහන්සේ කමටහන් යුතු සිතින්ම පා ඔසවන්නාහු කමටහන නැතිව එසවූ කල්හි ආපසු හැරී ගම අසලට ගොස් එළදෙනක්ද පැවිද්දෙක්දැයි සැක කළ නොහැකි පෙදෙසක සිට සිවුර පොරවා කිසිල්ලෙහි ගසාගත් බඳුනෙන් ගත් ජලයෙන් පාත්‍රය සෝදා කට පුරවා ගනී. කුමක් නිසාද? මා හට භික්ෂාව දීමට හෝ වඳින්ට වත් පැමිණි මිනිසුන්ට දීර්ඝායුෂ ඇත්තෝ වෙත්වායි වචන මාත්‍රයෙන් වුවද කමටහන් අවුල් වීයයි. ස්වාමීනි, අද කවදාදැයි දවස හෝ භික්ෂූන් ගණන හෝ ගැන ප්‍රශ්න කළවිට හෝ ජලය ගිල දන්වති. යම් හෙයකින් දවස ගැන අසන්නෝ නොවෙත්නම් නික්මෙන වේලාවෙහි ගම්දොර කෙළගසා යති.
කොළොම්තොට විහාරයෙහි වස් එළඹගත් පනසක් භික්ෂූන් මෙන්. උන්වහන්සේලා ඇසළ පුණු පොහෝදා කතිකාවතක් කළාහුය. රහත්බවට නොපැමිණ ඔවුනොවුන් කතා නොකරන්නෙමු’යි ගමට පිඬු පිණිස පිවිසෙන්නාහු කටෙහි දිය පුරවා පිවිසියාහුය. දවස් ආදිය ඇසූ කල්හි කියූ පරිදිම පිළිපැද්දාහ. එහි මිනිස්සු කටින් දිය ඉවත දමනු දැක දැනගන්න. ‘අද එක්නමක් ආවේය. අද පස්නමක් ආහ’යි මෙසේද සිතූහ. මුන්වහන්සේලා අප සමග පමණක් කථා නොකරන්නාහුද නැතහොත් ඔවුනොවුන් කථා නොකරන්නාහුද? ඔවුනොවුන් කථා නොකරත්නම් ඒකාන්තයෙන් විවාද ඇත්තෝ වන්නාහුය. එනු, අපි ඔවුනොවුන් කමා කරවන්නෙමුයි සියල්ලෝ විහාරයට ගොස් පනසක් භික්ෂූන් අතර භික්ෂූන් දෙනමක් එක්තැනක නොදුටහ. ඉන්පසු ඔවුන් අතර විමසිලිමත් පුරුෂයෙක් මෙසේ කීය. පින්වත්නි, කලහකාරීන් වසන තැන මෙසේ නොවේ. සෑමළුව බෝමළුව මැනවින් හැමද ඇත. මුසුන් කොට ඇත. බොන ජලය, පරිභෝජනය කරන ජලය මැනවින් තබා ඇතැයි ඔවුහු එතැනින් නැවතුණහ. ඒ භික්ෂූහුද තෙමස ඇතුළතදීම රහත්බවට පත්ව මහා පවාරණයෙන් විසුද්ධි පවාරණය කළහ.
මෙසේ කාළවල්ලි මණ්ඩපවාසී මහානාග තෙරුන් මෙන්, කොළොම්තොට විහාරයෙහි වස් වැසූ භික්ෂූන් මෙන්ද, කමටහන් යුතු වූ සිතින්ම පා ඔසවන්නාහු ගම අසලට ගොස් මුවෙහි ජලය පුරවා වීථි සලකා යම්තැනක සුරාසොඬ ආදීහු, කලහකරුවෝ, සැඩ ඇත් අස් ආදීහු නැත්ද ඒ වීථියට පිවිසෙත්. එහිද පිඬු පිණිස හැසිරෙමින් ඉක්මනින් ඉක්මනින් වේගයෙන් නොයති. ජවනපිණ්ඩපාතික ධුතාංගයයි දෙයක් නම් නැත. විෂම භූමිභාගයක තැබූ දිය කළයක් මෙන් නිශ්චලව යති. ගෙපිළිවෙලින් පිවිසියාහුද දෙනු කැමති බව හෝ නොදෙනු කැමැති බව සලකන්ට සුදුසුකල් අපේක්ෂාවෙන් භික්ෂුව ගෙන ඇතුළුගම හෝ පිටගම හෝ විහාරයට හෝ පැමිණ පහසු සුදුසු අවකාශයක හිඳ කමටහන් මෙනෙහි කරන්නාහු ආහාරයෙහි ප්‍රතිකූල සංඥාව එළඹවාගෙන ඇස් අඳුන් වණ ආලේපන කුණුමස් උපමා වශයෙන් ප්‍රත්‍යවේක්ෂා කරමින් අට අඟකින් යුතු ආහර අනුභව කරති. විනෝදය පිණිස නොව, මදය පිණිස නොව, සැරසීම පිණිස නොව, අලංකාරය පිණිස නොව, අහර අනුභවකොට ජලකිස කොට මොහොතක් බතින් ඇතිවන ක්ලාන්තය, මැඩපවත්වා පෙරබත් කල්හි මෙන් පසුඛත් කල්හිද, පෙරයමද පසුයමද කමටහනම මෙනෙහි කරත්. මෙය හරති පච්වාහරති නමැයි කියනු ලැබේ.
මේ හරණ ප්‍රත්‍යහරණ සංඛ්‍යාත වූ ගතපච්චාගත වත පුරමින් උපනිශ්‍රය සම්පන්න වේනම් ප්‍රථම වයසෙහිදීම රහත්බවට පැමිණෙයි. ප්‍රථම වයසෙහි නොපැමිණේ නම් මධ්‍යම වයසේදී පැමිණෙයි. මධ්‍යම වයසෙහිදී නොපැමිණේනම් මරණ සමයෙහි පැමිණෙයි. මරණ සමයෙහි නොපැමිණේ නම් දේවපුත්‍රයකු වී පැමිණෙයි. දේවපුත්‍රයෙක්වැ බුදුන් නූපන් කල්හි ඉපද පච්චෙක බෝධිය සාක්ෂාත් කරයි. පච්චෙක බෝධිය සාක්ෂාත් නොකෙරේ නම් බුදුවරුන් හමුවෙහි වහා අභිඥාලාභී හෝ වෙයි. බාහිය දාරුචීරිය තෙරුන් මෙන්, සාරිපුත්‍ර තෙරුන් මෙන් මහා ප්‍රඥව වෙයි. මහා මොග්ගල්ලාන තෙරුන් මෙන් මහා ඍද්ධි ඇත්තේව වෙයි. මහා කස්සප තෙරුන් මෙන් ධූතවාදීව වෙයි. අනුරුද්ධ තෙරුන් මෙන් දිවැස් ඇත්තේව වෙයි. උපාලි තෙරුන් මෙන් විනයධරව වෙයි. පුණ්ණ මන්තානි පුත්ත තෙරුන් මෙන් ධර්මකථිකව වෙයි. රේවත තෙරුන් මෙන් ආරණ්‍යකව වෙයි. ආනන්ද තෙරුන් මෙන් බහුශ්‍රැතව වෙයි. රාහුල බුද්ධ පුත්‍රයා මෙන් ශික්ෂාකාමීව වෙයි. මෙසේ මේ චතුෂ්කයෙහි යමෙක් ගෙනයාද ආපසු ගෙනඒද ඔහුට ගෝචර සම්ප්‍රජානනය මුදුන්පත් වෙයි.
අභික්කන්තං ආදී තන්හි මුළානොවීම අසම්මූළ්හ සම්ප්‍රජානනය. එය මෙසේ දතයුතුය. මෙහි භික්ෂුව යන්නේ හෝ නවතින්නේ හෝ යම්සේ අන්ධ පෘථග්ජනයා යාම් ආදියෙහිදී ආත්මයයි. ආත්මය විසින් ගමනක් උපදවන ලදී කියා හෝ ‘මම යමි. මා විසින් ගමනක් උපදවන ලදී කියා හෝ මුළාවට පත්වෙයි. එසේම මුළාවට පත්නොවන්නේ ‘යමි’යි සිතක් උපදිනවිට එම සිත සමගම සිතින් හටගන්නා වායෝ ධාතුව විඤ්ඤත්තිය ඇතිකරමින් උපදී. මෙසේ චිත්ත කිරිය වායෝ ධාතුව පැතිර යාම් වශයෙන් මේ කාර්යය සම්මත ඇටසැකිල්ල ඉක්මවා යයි. මෙසේ ගමන් කරන ඔහුගේ එක් එක් පාදයක් එසවීමේදී පඨවි ධාතුව ආපෝ ධාතුව යන ධාතු දෙක පහත් වෙයි. මද වෙයි. ඉතිරි දෙක වැඩි වෙයි. බලවත් වෙයි. ගෙනඒමෙහි පා එසවීම් වලදී මෙන්. දීමේදී තේජෝ ධාතුව වායෝ ධාතුව යන දෙක අඩුවෙයි. මඳ වෙයි. ඉතිරි දෙක ඉවත් කිරීම් බාධා කිරීම් ආදියෙහිදී මෙන් වැඩි වෙයි. බලවත් වෙයි. එහි ගෙනඒමෙහි පැවති රූපාරූප ධර්ම ගෙනඒමට නොපැමිණේ. එසේ ගෙනඒමෙහි පැවති රූපාරූප ධර්ම පා එසවීමට නොපැමිණේ. පා එසවීමෙහි පැවති රූපාරූප ධර්ම දීමට නොපැමිණේ. දීමෙහි පැවති රූපාරූප ධර්ම ඉවත්කිරීමට නොපැමිණේ. ඉවත්කිරීමෙහි පැවති රූපාරූප ධර්ම බාධා කිරීමට නොපැමිණේ. ඒ ඒ තැන පුරුක් පුරුක්ව, හන්දි හන්දිවට ඉරි ඉරිව රත්වූ කබලෙහි දැමූ අමු තල ඇට මෙන් තට තට අනුකරණයෙන් බිඳෙයි. එහි කවර එකෙක් යාද? කවර එකකුගේ ඒමක්ද? පරමාර්ථ වශයෙන් නම් ධාතූන්ගේම ගමනය. ධාතුන්ගේ සිටීමය. ධාතූන්ගේ හිඳීමය. ධාතුන්ගේ සයනයය. රූපය සමග ඒ ඒ කොටසෙහි
මෙසේ අභික්කම ආදී තන්හි මුළානොවීම අසම්මූළ්හ සම්ප්‍රජානනය නම් වේ.
**අභික්කන්ත පටික්කන්තෙ සම්පජානකාරී හොති යන පදයෙහි** අර්ථය නිමියේ ය.
** ආලෝකිතෙ විලෝකිතෙ** යනු මෙහි ආලොකිතං යනු ඉදිරිපස බැලීමයි. විලොකිතං යනු අනුදිශාවන් බැලීමයි. අනිත් යට උඩ පසුපස බැලීම් වශයෙන් ඔලොකිත බැලීම. උලලොකිත (උඩ බැලීම) පලොකිත (පසුපස බැලීම) නම් වෙයි. ඒවා මෙහිදී නොගන්නා ලදී. සාරුප්‍ය වශයෙන් මේ දෙකම ගන්නා ලදී. මේ අයුරින් ඒ සියල්ල ගන්නා ලද්දේමය.
එහි ‘බලන්නෙමි’යි සිතක් උපන්කල්හි සිත් වශයෙන්ම බලා අර්ථ පරිග්‍රහණය වේ. සාර්ථක සම්ප්‍රජානනය ආයුෂ්මත් නන්ද තෙරුන් කාය. සාක්ෂිකොට දතයුතුය. මෙය භාග්‍යවතුන් වහන්සේ විසින් කියන ලද්දේය. ‘මහණෙනි, නන්දට පෙරදිග බැලිය යුතුයයි සිතක් වේනම්, සියලු චෛතසික වශයෙන් එක්තැන්කොට නන්‍ද පෙරදිග බලයි. ‘මෙසේ පෙරදිග බලන්නා වූ මාගේ ක්‍රෝධය දොම්නස යන පාපී අකුශල ධර්මයෝ ගලා නොඑත් යනුවෙන්. මෙසේ සාර්ථක සම්ප්‍රජානනය වෙයි. මහණෙනි, නන්දට පශ්චිම දිශාව -පෙ- උතුරු දිශාව, දකුණු දිශාව, උඩ, යට, අනුදිශාවන් බැලිය යුතුයයි සිතක් වේනම් සියලු චෛතසික වශයෙන් එක්තැන් කොට නන්‍ද අනුදිශාව බලයි. මෙසේ අනුදිශාව බලන්නා වූ මාගේ -පෙ- සම්ප්‍රජානනය වෙයි.
තවද, මෙහිද පෙර කියූ චෛත්‍ය දර්ශන ආදී වශයෙන් සාර්ථක බවද, ස‍්‍රාත්ප්‍රාය බවද දතයුතුය. කමටහන අත්නොහැරීමට ගෝචර සම්ප්‍රජානනය නම් වේ. ඒ නිසා ස්කන්ධ ධාතු ආයතන කර්මස්ථානිකයන් සමග තමාගේ කර්මස්ථාන වශයෙන්ම කසිණ ආදී කර්මස්ථානිකයන් සමග හෝ කර්මස්ථාන ශීර්ෂයෙන්ම බැලීම විමසීම කළයුතුය. අභ්‍යන්තරයෙහි ආත්මය නම් බලන්නෙක් හෝ විමසන්නෙක් නැත. ‘බලන්නෙමි’ යන සිත උපදිනවිට ඒ සිත සමගම සිතෙහි හටගන්නා වායෝ ධාතුව විඤ්ඤත්තිය දනවමින් උපදී. මෙසේ චිත්ත, කිරිය වායෝ ධාතුව පැතිරිම් වශයෙන් යට ඇස් පිහාටුව යටට ගිලෙයි. උඩ ඇස් පිහාටුව උඩ එල්ලෙයි. යන්ත්‍රයෙන් හැසිරෙන්නෙක් නම් නැත. එයින් දර්ශන කෘත්‍යය සිදුකරන චක්ඛු විඤ්ඤාණය උපදීනුයි මෙසේ ප්‍රජානනය මෙහි අසම්මූඪ සම්ප්‍රජානනය නම් වේ. තවද මූල පරිඥාව, ආගන්තුක බව තාවකාලික බව වශයෙන් මෙහි අසම්මූඪ සම්ප්‍රජානනය දතයුතුය. මූලපරිඥා වශයෙන් :-
එහි භවාංගය උත්පත්ති භවයාගේ අංග කෘත්‍යය සිදුකරමින් පවතීනුයි එය වටකොට කිරිය මනෝධාතු ආවර්ජන කෘත්‍යය සිදුකරමින්, එය නිරුද්ධ වීමෙන් චක්ඛු විඤ්ඤාණය දර්ශනය කෘත්‍යය සිදුකරමින්, එය නිරුද්ධ වීමෙන් විපාක මනෝ ධාතුව සම්පටිච්ඡන කෘත්‍යය සිදුකරමින්, එය නිරුද්ධවීමෙන් කිරිය මනෝවිඤ්ඤාණ ධාතුව සන්තීරණ කෘත්‍යය සිදුකරමින්, එය නිරුද්ධවීමෙන් කිරිය මනෝවිඤ්ඤාණ ධාතුව වොත්‍ථපන කෘත්‍යය සිදුකරමින්, එය නිරුද්ධ වීමෙන් සත්වරක් ජවනය දුවයි. එහි ප්‍රථම ජවනයෙහිද ‘මේ ස්ත්‍රියකි. මේ පුරුෂයෙකියි ඇලෙන, දූෂණය වන, මුළාවන වශයෙන් ආලෝකිත විලෝකිතයක් නොවේ. දෙවැනි ජවනයෙහිද -පෙ- සත්වැනි ජවනයෙහිද නොවේ. මේ යුදබිමෙහි යෝධයන් යට උඩ වශයෙන් කැපී වැටුණු කල්හි මෙන් ‘මේ ස්ත්‍රියකි. මේ පුරුෂයෙකි’යි ඇලීම ආදී වශයෙන් ආලෝකිත විලෝකිතයක් ඇත. මෙසේ මෙහි මූල පරිඥා වශයෙන් අසම්මූඨ සම්ප්‍රජානනය දතයුතුය.
චක්ෂු ද්වාරයෙහි රූපයක් පහළ වූ කල්හි භවාංග චලනයෙන් උඩ තම තමාගේ කෘත්‍ය නිෂ්පාදන වශයෙන් ආවර්ජන ආදිය ඉපිද නිරුද්ධ වූ කල්හි අවසන ජවනය උපදී. එය පළමුව උපන් ආවර්ජන ආදීන්ට ගෙය වූ චක්ෂු ද්වාරයෙහි ආගන්තුක පුරුෂයකු වැනි වෙයි. අනුන්ගේ ගෙයි කිසිවක් ඉල්ලන්ට ආ ආගන්තුක පුරුෂයාට ගෙහිමියන් නිහඬව සිටි කල්හි අණකිරීම යුතු නැත්තේ යම්සේද, එසේ ආවර්ජන ආදීන්ට ගෙය වූ චක්ෂු ද්වාරයෙහි ආවර්ජන ආදීන් නොඇලෙන කල්හි. දූෂණය නොකරන කල්හි, මුළා නොකරන කල්හි ඇලීම දූෂණය මුළාවීම යුතු නැත. මෙසේ ආගන්තුක භාව වශයෙන් අසම්මූඨ සම්ප්‍රජානනය දතයුතුයි.
[missing trans]
තවද, ස්කන්ධ ධාතු ආයතන ප්‍රත්‍යය, ප්‍රත්‍යවේක්ෂණ වශයෙන්ද මෙය දතයුතුය. මෙහි චක්ෂුවද රූපයද රූපස්කන්ධයයි. දර්ශනය විඥාන ස්කන්ධයයි. ඒ හා බැඳුණු වේදනාව වේදනා ස්කන්ධයයි. සංඥාව සංඥා ස්කන්ධයයි. ස්පර්ශය ආදිකොට ඇත්තේ සංස්කාර ස්කන්ධයයි. මෙසේ මේ පංචස්කන්ධයන්ගේ එකතුව ඇති කල්හි බැලීම විමසීම දක්නට ලැබේ. එහි බැලීමෙහි කවර එකද? විමසීමෙහි කවර එකද?
එසේ ඇස චක්ඛු ආයතනයි. රූප රූපායතනයයි. දර්ශනය මනායතනයයි. වේදනා ආදී සම්ප්‍රයුක්ත ධර්මයෝ ධර්මායතනයි. මෙසේ මේ ආයතන සතරෙහි එකතුවෙහි බැලීම විමසීම දක්නට ලැබේ. එහි බැලීමෙහි කවර එකද? විමසීමෙහි කවර එකද?
එසේ ඇස චක්ඛු ධාතුවයි. රූපය රූප ධාතුවයි. දර්ශනය චක්ඛු විඤ්ඤාණ ධාතුවයි. ඒහා බැඳුණු වේදනා ආදී ධර්මයෝ ධම්මධාතුය. මෙසේ මේ ධාතුන් සතරෙහි එකතුවෙහි ආලෝකනයෙහි එකද? විලෝකනයෙහි කවර එකද?
එසේ ඇස නිශ්‍රය ප්‍රත්‍යයයි. රූපය ආරම්මණ ප්‍රත්‍යයයි. ආවර්ජනය අනන්තර සමනන්තර උපනිශ්‍රය නත්‍ථිවිගත ප්‍රත්‍යයයි. ආලෝකය නිශ්‍රය ප්‍රත්‍යයයි. වේදනා ආදිය සහජාත ප්‍රත්‍යයයි. මෙසේ මේ ප්‍රත්‍යයන්ගේ එකතුවෙහි ආලෝකන විලෝකන දක්නට ලැබේ. එහි ආලෝකනයෙහි කවර එකද? විලෝකනයෙහි කවර එකද? මෙසේ මෙහි ස්කන්ධ ධාතු ප්‍රත්‍යය ප්‍රත්‍යවේක්ෂණ වශයෙන්ද අසම්මූඪ සම්ප්‍රජානනය දතයුතුය.
**සම්මිඤ්ජිතෙ පසාරිතෙ** යනු පුරුක්වල හැකිළීමෙහි දිගහැරීමෙහි එහි චිත්ත වශයෙන්ම හැකිළීම දිගහැරීම නොකොට අත්පා හැකිළීම දිගහැරීම ප්‍රත්‍යයෙන් අර්ථානර්ථ ගැන බලා අර්ථ පරිග්‍රහණය සාර්ථක සම්ප්‍රජානනයයි. එහි අත්පා බොහෝ වේලාවක් හකුළුවා හෝ දිගහැරම සිටියහුට ක්ෂණයෙන් ක්ෂණය වේදනා උපදී. සිත ඒකාග්‍රතාව නොලබයි. කමටහන පැටලෙයි. විශේෂයක් අවබෝධ නොකරයි. සුදුසු කල්හි හැකිලෙන අවස්ථාවෙහි දිගහරින්නාට ඒ වේදනා නූපදී. සිත එකග බව ලබයි. කමටහන වර්ධනයට යයි. විශේෂය අවබෝධ කරයි. මෙසේ අර්ථානර්ථ පරිග්‍රහණය දතයුතුය.
අර්ථය ඇති කල්හිද සත්ප්‍රාය අසත්ප්‍රාය ගැන බලා සත්ප්‍රාය පරිග්‍රහණය සත්ප්‍රාය සම්ප්‍රජානනයයි. මේ එහි ක්‍රමයයි :-
මහා චෛත්‍යයෙහි මළුවෙහි තරුණ භික්ෂූහු සජ්ඣායනා කරති. ඔවුන්ගේ පිටුපස තරුණ භික්ෂුණීහු ධර්මශ්‍රවණය කරති. එහි එක් තරුණයෙක් අත දිගහරින්නේ කාය සංසර්ගයට පැමිණ ඒ කරුණින්ම ගිහි වූයේය. තවත් භික්ෂුවක් පා දිග හරින්නේ ගින්නෙහි දිගහැරීය. ඇටය හැපී පාදය දැවුණේය. තවෙකෙක් තුඹසක දිගහැරියේය. හේ සර්පයකු විසින් දෂ්ට කරන ලදී. තවෙකෙක් සිවුරුකුටි දඬුවෙහි දිගහැරියේය. එය මාපිලකු විසින් දෂ්ට කරන ලදී. ඒ නිසා මෙබඳු අසත්ප්‍රාය තන්හි දිගනොහැර සත්ප්‍රාය තන්හි දිගහැරිය යුතුය. මේ මෙහි සත්ප්‍රාය සම්ප්‍රජානනයයි.
ගෝචර සම්ප්‍රජානනය මහාථෙර වත්‍ථුවෙන් දැක්විය යුතුය :- මහ තෙරණුවෝ දිවාස්ථානයෙහි හුන්නාහු අතවැසියන් සමග දහම් කියමින් වහා අත දමා නැවත තිබුණු තැන තබා හෙමින් නැමූහ. අතවැසි භික්ෂූහු උන්වහන්සේගෙන් ඇසූහ. ‘ස්වාමීනි, අත වහා තමා නැවත තිබුණු තැන තබා හෙමින් කුමක් නිසා නැමූ සේක්ද?’‘ඇවැත්නි, මම යම්තැනක පටන් කමටහන් මෙනෙහි කිරීම ඇරඹූයෙම්ද, කමටහන මුදා අත් නමා නැත. දැන් ඔබ සමග කථා කරමින් සිටින මා විසින් කමටහන මුදා නමන ලද්දේය. ඒ නිසා නැවත තිබුණු තැන තබා නැමුවෙමියි කීහ. ‘මැනවි ස්වාමීනි. භික්ෂුවක් විසින් මෙසේ විය යුතුය’යි මෙසේ මෙහිද කමටහන අතහැරීමම ගෝචර සම්ප්‍රජානන යැයි දතයුතුය.
අභ්‍යන්තරයෙහි ආත්මය නමැති නැමෙන දිගහැරෙන කිසිවක් හෝ නැත. කියන ලද අයුරු චිත්ත කිරිය වායෝ ධාතු පැතිරීමෙන් නුල් ඇදීමෙන් දාරු යන්ත්‍රයෙහි අත්පා නැටවීම මෙන් නැමීම දිගහැරීම වෙයි. මෙසේ ප්‍රජානනය මෙහි අසම්මූඪ සම්ප්‍රජානනයයි දතයුතුය.
** සංඝාටි පත්තචීවර ධාරණෙ** යනු මෙහි සඟල සිවුරු හැදීම් පෙරවීම් වශයෙන් පාත්‍රයට භික්ෂා ප්‍රතිග්‍රහණ ආදී වශයෙන් කරන පරිභෝගය ධාරණ නමි. එහි සඟල සිවුරු දැරීමෙහි වනාහි හැඳ පෙරව පිඬු පිණිස හැසිරෙන්නහුගේ ආමිෂ ලාභය ‘සීතල නැතිකිරීම පිණිස’ආදී ක්‍රමයෙන් භාග්‍යවතුන් වහන්සේ විසින් කියන ලද ආකාර අර්ථය අර්ථ නමි. ඒ වශයෙන් සාර්ථක සම්ප්‍රජානන යයි දතයුතුය.
උෂ්ණ ප්‍රකෘති ඇත්තහුට හා දුර්වල වූවහුට සියුම් සිවුර සත්ප්‍රාය වේ. ශීත ප්‍රකෘති ඇත්තහුට ඝන වූ දෙපට සිවුර සත්ප්‍රාය වේ. වෙනස් වූ සිවුර අසත්ප්‍රායය. අණ්ඩ දැමීම ඔහුට කරදරකාරී වෙයි. එසේම පට දුහුල් ආදී භේද ඇති සිවුරු ආශා ඇතිකරයි. එබඳු සිවුර අරණ්‍යයෙහි තනිව නිවැසීමට අන්තරාය ගෙනදෙන සුලුය. ජීවිතය අනතුරට පැමිණීම හෝ වෙයි. අපිළිවෙළින් යමක් නිමිති කීම් වැනි මිච්ඡා ආජීව වශයෙන් උපන්නේ වේද, යමක් සේවනය කරන්නාට අකුශල ධර්මයෝ වැඩෙත්ද කුශල ධර්මයෝ පිරිහෙත්ද, එය අසත්ප්‍රායය. එයින් වෙනස් වූ දෙය සත්ප්‍රායය. ඒ වශයෙන් මෙහි සත්ප්‍රාය සම්ප්‍රජානනය කමටහන් අත්හැරීම් වශයෙන්ම ද ගෝචර සම්ප්‍රජානනය දතයුතුය.
[missing trans]
[missing trans]
[missing trans]
[missing trans]
අභ්‍යන්තරයෙහි ආත්මය නම් පාත්‍රය ගන්නා කිසිවෙක් නැත. කියන ලද පරිදි චිත්ත කිරිය වායෝධාතු පැතිරීම් වශයෙන් ම පාත්‍රය ගැනීමක් නම් නැත. එහි පාත්‍රය ද අචේතනිකය. අත් ද අචේතනිකය. මම අතින් ගන්නා ලද්දෙමි’යි පාත්‍රය නොදනී. අප විසින් පාත්‍රය ගන්නා ලද්දේ යයි අත්ද නොදනී. ධාතුහුම ධාතූන් ගනිති. අඬුවෙන් ගිනිවන් පාත්‍ර ග්‍රහණයක් මෙනැයි මෙසේ පැවති විනිශ්චය වශයෙන් අසම්මූඪ සම්ප්‍රජානනය දතයුතුය.
තවද, සිඳුණු අත්පා ඇති, වණමුඛයෙන් වැගිරෙන ලේ සැරවයෙහි පණු කුලයන් ඇති තිලමැස්සන් විසින් ගැවසුණු. අනාථ ශාලාවෙහි අනාථ මිනිසුන් දැක දයාබහුල පුරුෂයෝ ඔවුන්ට වණ පට රෙදිද වලං. කබල් ආදියෙහි තබා බෙහෙත් පිරිනමති. එහි රෙදි ආදිය සමහරක් තුනීය. සමහරක් ඝනය. බෙහෙත් ගෙනඑන කබල් ආදිය සමහරක් විසිතුරුය. සමහරක් අවලස්සනය. ඔවුහු එහිදී සොම්නස් හෝ දොම්නස් නොවෙති. වණ ඔතා බැඳීම් මාත්‍රයෙන් රෙද්දෙන් ද කබලෙන් බෙහෙත් පිළිගැනීම් මාත්‍රයෙන්ද ඔවුන්ට ප්‍රයෝජන වේ. මෙසේ ඒ භික්ෂුව සිවුර වණය ඔතන රෙද්ද සේද, පාත්‍රය බෙහෙත් කබල මෙන්ද, කබලෙහි බෙහෙත් මෙන් පාත්‍රයෙහි ලද භික්ෂාවද සලකයි. මෙය සඟල පාසිවුරු දැරීමෙහි අසම්මූඪ සම්ප්‍රජානනයෙන් උතුම් වූ සම්පජාන කාරීයයි දතයුතුය.
අසිත ආදී තන්හි **අසිතෙ** යනු පිණ්ඩපාත භෝජනයෙහි. **පීත** යනු කැඳ ආදී පානයෙහි, **බායිතෙ** යනු පිටිකැවුම් ආදිය වැළඳීමෙහි, **සායතෙ** යනු මීපැණි හකුරු ආදිය රසබැලීමෙහි. එහි **නෙවදවාය** යන ආදී ක්‍රමයෙන් කියන ලද අටවැදෑරුම් අර්ථය අත්‍ථො නමි. ඒ වශයෙන් සාර්ථක සම්ප්‍රජානනය දතයුතුය.
කටුක ප්‍රණීත තිත්ත මිහිරි ආදීන්හි යම් බොජුනකින් යමකුට අපහසුවක් වේද, එය ඔහුට අසත්ප්‍රායය. යමක් නිමිති කර්ම වශයෙන් ලැබුවක් නම්, යමක් බුදින්නාට අකුශල ධර්මයෝ වැඩෙත්ද, කුශල ධර්මයෝ පිරිහෙත්ද එය ඒකාන්තයෙන් අසත්ප්‍රායමය. වෙනස් වූ දෙය සත්ප්‍රායය. ඒ වශයෙන්ද මෙහි සත්ප්‍රාය සම්ප්‍රජානනයද, කමටහන් අත්හැර දැමීම් වශයෙන් ද ගෝචර සම්ප්‍රජානනයද දතයුතුය.
අභ්‍යන්තරයෙහි ආත්ම නම් කිසිදු අනුභව කරන්නෙක් නැත. කියන ලද ආකාර චිත්ත කිරිය වායෝ ධාතු පැතිරවීමෙන්ම පාත්‍ර ප්‍රතිග්‍රහණය නම් වෙයි. චිත්ත කිරිය වායෝ ධාතු පැතිරවීමෙන්ම අතට පාත්‍රයෙහි බැසීම සිදුවෙයි. චිත්ත කිරිය වායෝ ධාතු පැතිරවීමෙන්ම පිඬු කිරිම, පිඬු උඩට ගැනීම, මුව විවර කිරීම වෙයි. කිසිවෙක් යතුරෙන් යන්ත්‍රයකින් හකුපාඩා විවර නොකරයි. චිත්ත කිරිය වායෝධාතු පැතිරවීමෙන්ම පිඬුව මුවෙහි තැබීමද, උඩ දත් වල මොහොල කටයුත්ත සිදුකිරීම, යට දත්වල වංගෙඩියක කටයුත්ත සිදුකිරීමද, දිවෙන් අතින් කෙරෙන කටයුත්ත කිරීමද සිදුවෙයි. මෙසේ එහි දිවගින් සිහින් කෙල දිවමුලින් මහ කෙල මැකෙයි. එය යටදත් වංගෙඩියෙහි දිව අතින් පෙරලේ. කෙල ජලයෙන් තෙමේ. උඩ දත් මොහොලින් සුණු වූයේ වෙයි. කිසිවෙක් හැන්දෙන් හෝ අළුවෙන් ඇතුළත පෙරලෙන්නෙක් නැත. වායෝ ධාතුවෙන්ම පිවිසෙයි. පිවිස පිවිසි දෙය කිසිවෙක් පරඬල් පඳුරක් කොට දරන්නේ නැත. වායෝ ධාතු වශයෙන්ම සිටී. සිටි සිටි දෙය කිසිවෙක් උදුන තනා ගිනිදල්වා පිසන්නේ නැත. තේජෝ ධාතුවෙන්ම පිසේ. පැසුණු පැසුණු දෙය කිසිවෙක් දඬුවකින් හෝ යටිකයින් පිටතට ගෙනයන්නේ නැත. වායෝ ධාතුවෙන්ම ගෙනදේ. මෙසේ වායෝ ධාතුවම ගෙන එයි. හසුරුවයි. දරයි. පෙරලයි. සුණු කරයි. වියලවයි. පිටතට ගෙන යයි. පඨවී ධාතුව දරයි. පෙරලයි. සුණු කරයි. වියලවයි. ආපෝ ධාතුව තෙත් කරයි. තෙත්බව පාලනය කරයි. තේජෝ ධාතුව ඇතුළට පිවිසි දේ පැසවයි. ආකාස ධාතුව මාර්ගය වෙයි. විඤ්ඤාණ ධාතුව ඒ ඒ තැන මනා යෙදුම නිසා තුටුකරයි. මෙසේ පැවති විනිශ්චය වශයෙන් මෙහි අසම්මූඪ සම්ප්‍රජානනය දතයුතුය.
තවද ‘ගමනින්, සෙවීමෙන්, පරිභෝගයෙන්, ආශයෙන්, නිධානයෙන්, නොපැසුණු බැවින්, පැසුණු බවින්, ඵලයෙන් වැගිරෙන බැවින්, මකන බැවින්’යයි මෙසේ දශවැදෑරුම් පිළිකුල් බව ප්‍රත්‍යවේක්ෂාවෙන් මෙහි අසම්මූඪ සම්ප්‍රජානනය දතයුතුයි. විස්තර කථාව විශුද්ධි මාර්ගයෙහි ආහාරෙ පටික්කූල සඤ්ඤා නිද්දේසයෙන් ගතයුතුයි.
**උච්වාර පස්සාව කම්මෙ** යනු මුත්‍ර කිරීමද මලපහ කිරීමද සිදුකිරීමෙහි එහි පැමිණිකල මුත්‍රමල පහ නොකරන්නාගේ සකල ශරීරයෙන් ඩහදිය මිදෙයි. ඇස් කැරකේ. සිත එකඟ නොවේ. වෙනත් රෝගද උපදී. කරන්නාට මේ සියල්ලම නොවේ. මේ මෙහි අර්ථයයි. ඒ වශයෙන් සාර්ථක සම්ප්‍රජානනය දතයුතුය.
නොතැන මුත්‍රමල පහ කරන්නාට ඇවතක් වේ. අයස වැඩේ. ජීවිත අන්තරාය වෙයි. සුදුසු තැන කරන්නාට ඒ සියල්ල නොවේ. මේ මෙහි සත්ප්‍රාසයයි. ඒ වශයෙන් සත්ප්‍රාය සම්ප්‍රජානනය වේ. කමටහන අත්හැරීම් වශයෙන්ද ගෝචර සම්ප්‍රජානනය දතයුතුය.
අභ්‍යන්තරයෙහි ආත්මයැයි මුත්‍රමල කාර්යය සිදුකරන්නෙක් නැත. චිත්ත කිරිය වායෝ ධාතු පැතිරීමෙන්ම මුත්‍ර මල පහකිරීමේ කාර්යය වේ. යම්සේ පැසුණු ගඩුවෙහි ගඩුව කැඩීමෙන් සැරව ලේ කැමැත්තක් නැතිව නික්මේද, එසේ බර වැඩි ජල බඳුනින් ජලය කැමැත්තක් නැතිව නික්මෙයි. මෙසේ පක්වාශයෙන් මිදුණු වස්තිවල රැස්වූ මුත්‍රමල වාතවේගයෙන් පෙළනු ලැබුවේ කැමැත්තක් නැතිවම නික්මෙයි. මෙසේ නික්මෙන මුත්‍රමල ඒ භික්ෂුවට නොවේ. අන්‍යයාටද නොවේ. හුදෙක් සිරුර ගලා යාමට වෙයි. කෙසේද? යම්සේ දිය කළයෙන් පැරණි ජලය ඉවත ලන්නහුට එය තමාගේ නොවේ. අන්‍යයන්ගේ ද නොවේ. හුදෙක් පිළිදැගුම් මාත්‍රයම වේ. මෙසේ පැවති විනිශ්චය වශයෙන් අසම්මූඪ සම්ප්‍රජානනය දතයුතුය.
ගත ආදී තන්හි **ගතෙ** යනු ගමනෙහි. **ඨිතෙ** සිටීමෙහි. **නිසින්නෙ** හිඳීමෙහි. **සුත්තෙ** සයනයෙහි. **ජාගරිතෙ** නිදිවැරීමෙහි. **භාසිතෙ** කීමෙහි. **තුණ්හීභාවෙ** නොකීමෙහි යන්නේ හෝ යමියි දනී. සිටියේම සිටියෙමියි දනී. හුන්නේ හුන්නෙමියි දනී. නිදන්නේ නිදාගතිමියි දනී. මේ සූත්‍රයෙහි මාර්ග ඊර්යාපථ කියන ලදී. අභික්කන්තෙ, පටික්කන්තෙ, ආලොකිතෙ, විලොකිතෙ, සම්මිඤ්ජිතෙ. පසාරිතෙ යනුවෙන්. මෙහි ඇත්තේ මධ්‍යම ඒවාය. ගතෙ ඨිතෙ තිසින්නෙ සුත්තෙ යනු මෙහි කුඩා කැඩුණු ඉරියව් කියන ලදී. ඒ නිසා මේවායෙහිද කියන ලද පරිදිම සම්ප්‍රජාන කාරිතාව දතයුතුය.
තිපිටක මහාසිව තෙරණුවෝ මෙසේ කීහ. යමෙක් දිගුකලක් ඇවිද හෝ සක්මන්කොට හෝ අපරභාගයෙහි සිටියේ මෙසේ සිතාබලයි. සක්මන් කරන කල්හි පැවති රූප රූපධර්ම මෙහිදීම නිරුද්ධය. මෙය ගතෙ සම්පජානකාරී නම් වෙයි.
යමෙක් සජ්ඣායනය හෝ කරන්නේ ප්‍රශ්න හෝ විසඳන්නේ කමටහන් හෝ මෙනෙහි කරන්නේ බොහෝකල් සිට අපරභාගයෙහි හුන්නේ මෙසේ සිතා බලයි. සිටිකල්හි පැවති රූපාරූප ධර්ම මෙහිදීම නිරුද්ධ විය. මෙය ඨිතො සම්පජානකාරී නමි.
යමෙක් සජ්ඣාය ආදී ග්‍රහණ වශයෙන්ම බොහෝකල් හිඳ පසුකලෙක වැදහොතේ මෙසේ සිතා බලයි. හුන්කල්හි පැවති රූපාරූප ධර්ම මෙහිම නිරුද්ධය. මෙය නිසින්නෙ සම්පජානකාරි නමි.
යමෙක් වැදහෙව සජ්ඣාය හෝ කරන්නේ කමටහන් හෝ මෙනෙහි කරන්නේ නින්දට බැස පසුකලෙක නැගිට මෙසේ සිතා බලයි. ‘නිදනකල්හි පැවති රූපාරූප ධර්ම මෙහිම නිරුද්ධය. මෙය සුත්තෙ සහ ජාගරිතෙ සම්පජානකාරී නමි. කිරියමය සිත්වල නො පවත්නේ සොප්ප නමි. පැවැත්ම ජාගරිත නමි.
යමෙක් කථා කරමින් ‘මේ ශබ්දය නම් තොල් නිසා, දත් නිසා, දිව නිසා, තල්ල නිසා සිතෙහි තදනුරූප වූ ප්‍රයෝගය නිසා උපදී’ යයි සිහි ඇත්තේ සම්ප්‍රජානන ඇත්තේ කියයි බොහෝකලක් සජ්ඣාය හෝ කොට ධර්මය හෝ කියා කමටහන් හෝ පෙරලා පැන හෝ විසඳා පසුකලෙක නිහඩව සිට මෙසේ සිතා බලයි. ‘කියූකල්හි උපන් රූපාරූප ධර්ම මෙහිම නිරුද්ධය. මෙය භාසිතෙ සම්පජාන කාරී නමි.
නිහඬව සිට බොහෝකලක් ධර්මය හෝ කමටහන හෝ මෙනෙහිකොට පසුකලෙක මෙසේ සිතා බලයි. ‘නිහඬව සිටිකල්හි පැවති රූපාරූප ධර්ම මෙහිම නිරුද්ධය. උපාදා රූප පැවැත්ම ඇතිවිට භාසති නම් වේ. නැතිවිට නිහඬව සිටී නමි. මෙය තුණ්හී භාවෙ සම්පජානකාරී නම් වේ.
මේ මහාසිව තෙරුන් කියූ දෙයයි. අසම්මොහ ධුරය මහා සතිපට්ඨාන සූත්‍රයෙහි අදහස් කරන ලදී. මේ සාමඤ්ඤඵලයෙහි සියලු සිව්වැදෑරුම් සම්ප්‍රජානනය ලැබේ. ඒ නිසා කියන ලද පරිද්දෙන් මෙහි සම්ප්‍රජානන සතරෙහි වශයෙන් සම්පජානකාරීතාව දතයුතුය. සම්පජානකාරී යනුද සියලු පදයන්හි සතියෙන් යුක්ත වූ සම්ප්‍රජානනය වශයෙන් අර්ථය දතයුතුය. **සති සම්පජඤ්ඤෙන සමන්නාගතො** යනු මේ පදයාගේ මේ විස්තරයයි. විභංගප්පකරණයෙහි, සිහි ඇතිව සම්ප්‍රජානනයෙන් යුතුව යයි සම්ප්‍රජානනයෙන් යුතුව නවතියි’ මෙසේ මේ පද බෙදා ඇත්තේය. ** එවං ඛො මහාරාජ** යනු සතියෙන් යුක්ත වූවහුට ම සම්ප්‍රජානන වශයෙන් යම් ආදිය පවත්වන්නේ සති සම්ප්‍රජානනයෙන් යුක්ත වූයේ නම් වෙතියි අර්ථයි.
** ඉධමහාරාජ භික්ඛු සත්තුට්ඨොහොති** යනු මෙහි **සන්තුට්ඨො** යනු එකක් හෝ තවත් ප්‍රත්‍යය සන්තෝෂයෙන් යුත්. ඒ සන්තෝෂය දොළොස් වැදෑරුම් වේ. ඒ කෙසේද යත්. චීවරෙ යථාලාභ සන්තෝෂය, යථාබල සන්තෝෂය, යථා සාරුප්ප සන්තෝෂය යැයි තෙවැදෑරුම් වේ. මෙසේ පිණ්ඩපාත ආදියෙහි මේ ප්‍රභේද වර්ණනාවයි -
මෙහි භික්ෂුව සුන්දර වූ හෝ අසුන්දර වූ සිවුරක් ලබයි. හේ එයින්ම යැපෙයි. අනිකක් නොපතයි. ලැබුණත් නොගනී. මේ ඔහුගේ චීවර යථාලාභ සන්තෝෂයයි. එහෙත් ප්‍රකෘතියෙන් දුර්වල වූයේ හෝ ආබාධයන්ගෙන් ජරාවෙන් මිරිකුණේ බර සිවුරක් පොරවන්නේ වෙහෙසට පත්වෙයි. හේ සභාග භික්ෂුවක සමග පරිවර්තනය කොට සැහැල්ලු සිවුරකින් යැපෙන්නේ වුවත් සතුටට පත්වූයේ වෙයි. මේ ඔහුගේ චීවර යථාබල සන්තෝෂයයි. අනික් තැනැත්තා ප්‍රණීත ප්‍රත්‍යය ලාභියෙකි. හේ පාසිවුරුවලට අමතරව මාහැඟි සිවුරක් හෝ බොහෝ සිවුරු ලැබ ‘මෙය පැවිදි වී බොහෝ කල් ගිය තෙරුන්ටය. මෙය බහුශ්‍රැතයන්ට සුදුසුය. මෙය ගිලනුන්ට සුදුසුය. මෙය අල්ප ලාභීන්ට වේවායි දී ඔවුන් පැරණි සිවුරක් හෝ කසලගොඩ ආදි තැනකින් වැරහැලි එකතුකොට සඟල සිවුරක් කොට දරන්නේද සතුටුවූයේම වෙයි. මෙය ඔහුගේ චීවර යථාසාරුප්ප සන්තෝෂයයි.
මෙහි භික්ෂුව කටුක වූ හෝ ප්‍රණීත වූ හෝ පිණ්ඩපාතය ලබයි. හේ එයින්ම යැපෙයි. අනිකක් නොපතයි. ලැබුණත් නොගනී. මෙය ඔහුගේ පිණ්ඩපාතෙ යථාලාභ සන්තෝෂයයි. යමෙක් තමාගේ ප්‍රකෘතියට විරුද්ධ වූ හෝ රෝගයට විරුද්ධ හෝ පිණ්ඩපාතය ලබයි. වැළඳූවිට ඔහුට අපහසු වෙයි. හේ සභාග භික්ෂුවකට එය දී ඔහුගේ අතින් සත්ප්‍රාය භෝජනයක් වළඳා මහණදම් කරන්නේ වුවද සතුටට පත්වූවෙක්ම වෙයි. මේ ඔහුගේ පිණ්ඩපාතෙ යථාබල සන්තෝෂය වෙයි. තවත් භික්ෂුවක් බොහෝ ප්‍රණීත පිණ්ඩපාතය ලබයි. හේ ඒ සිවුර මෙන් පැවිදි වී බොහෝකල් ගිය බහුශ්‍රැත, අල්පලාභී, ගිලන් යන භික්ෂූන්ට දී ඔවුන්ගෙන් ඉතිරිවන අහර හෝ පිඩු පිණිස හැසිර හෝ මිශ්‍ර ආහාරයක් වළඳන්නේ වුවද සතුටට පත්වූයේම වෙයි. මේ ඔහුගේ පිණ්ඩපාතෙ යථාසාරුප්ප සන්තෝෂයයි.
මෙහි භික්ෂුව මනාප වූ හෝ අමනාප වූ හෝ සෙනසුනක් ලබයි. හේ එයින්ම සොම්නස උපදවයි. ක්‍රෝධය නූපදවයි. අඩු තරමින් තණ ඇතිරියකින් වුවද ලද පරිදි තුටු වෙයි. මේ ඔහුගේ සේනාසෙනෙ යථාලාභ සන්තෝෂයයි. යමෙක් තමාගේ ප්‍රකෘතියට විරුද්ධ වූ හෝ රෝගයට විරුද්ධ වූ හෝ සෙනසුනක් ලබයි. එහි වසන්නහුට අපහසුවක් වේනම් හේ එය සභාග භික්ෂුවකට දී උන්වහන්සේ සමීපයෙහි සත්ප්‍රාය සෙනසුනෙහි සතුටුවූයේම වෙයි. මේ ඔහුගේ සෙනාසනෙ යථාබල සන්තෝෂයයි.
තවත් භික්ෂුවක් මහා පින් ඇත්තේ ලෙන්, මණ්ඩප, කුටාගාර ආදී බොහෝ ප්‍රණීත සේනාසන ලබයි. හේ ඒවා සිවුර මෙන් පැවිදි වූ බොහෝකල් ඇති, බහුශ්‍රැත අල්පලාභී ගිලන් භික්ෂූන්ට දී යම්තැනක වසන්නේ ද සතුටට පත්වූයේම වෙයි. මේ ඔහුගේ සේනාසනෙ යථා සාරුප්ප සන්තෝෂයයි. හෙතෙමේද ‘උතුම් සෙනසුන නම් ප්‍රමාදස්ථානයකි. එහි හුන්නහුටත් ථිනමිද්ධය බැසගනී. නින්දෙන් මැඩගනු ලැබ නැවත පිබිදුණහුට පාප විතර්කයෝ පහළවෙත් යයි සිතා බලා එබඳු සෙනසුනක් ලැබුණද නොපිළිගනී. හේ එය පිළිකෙව් කොට එළිමහනෙහි රුක්මුල්හි ආදී තන්හි වසන්නේ වුවද සතුටට පත්වූයේ වෙයි. මෙයද සෙනාසනෙ යථාසාරුප්ප සන්තෝෂයයි.
මෙහි භික්ෂුව කටුක වූ ප්‍රණීත වූ හෝ බෙහෙතක් ලබයි හේ යමක් ලබයිද එයින්ම සතුටු වෙයි. අනිකක් නොපතයි. ලැබුණත් නොගනී. මෙය ඔහුගේ ගිලානපච්චය යථාලාභ සන්තෝෂයයි. යමෙක් තෙලෙන් ප්‍රයෝජනයක් ඇත්තේ හකුරු ලබයි. හේ එය සභාග භික්ෂුවකට දී ඔහුගේ අතින් තෙල්ගෙන හෝ අනිකක් හෝ සොයා බෙහෙත් කරන්නේද සතුටට පත් වූයේ වෙයි. මේ ඔහුගේ ගිලානපච්චය යථාබල සන්තෝෂයයි.
තවත් භික්ෂුවක් මහ පින් ඇත්තේ බොහෝ තෙල් මීපැණි හකුරු ආදී ප්‍රණීත බෙහෙත් ලබයි. හේ ඒ සිවුර මෙන් පැවිදි වී බොහෝ කල් ගිය, බහුශ්‍රැත, අල්පලාභී, ගිලන් භික්ෂූන්ට දී ඔවුන්ට ගෙන එන ලද කිසියම් දෙයකින් යැපෙන්නේ වුවද සතුටට පත්වූයේ වෙයි. යමෙක් එක් බඳුනක මුත්‍ර අරළු තබා එක් බඳුනක චතුමධුර තබා කැමතිනම් ගන්න ස්වාමීනි’යි කියනු ලබන්නේ වෙනත් බෙහෙතකින් රෝගය සමනය වුවත් මුත්‍ර අරළුව බුද්ධාදීන් විසින් වර්ණිතයැයි චතුමධුර පිළිකෙව් කොට මුත්‍ර අරළුවෙන් බෙහෙත් කරන්නේ පරම සන්තෝෂයට පත්වූවෙක්ම වෙයි. මෙය ඔහුගේ ගිලානපච්චයේ යථාසාරුප්ප සන්තෝෂයයි.
මේ දොළොස්වැදෑරුම් එකක් හෝ අනිකක් වූ ප්‍රත්‍ය සන්තෝෂයෙන් යුතු භික්ෂුවට අටපිරිකර වටනේය. තුන්සිවුර, පාත්‍රය දැහැටි කපන දැලිපිහිය, එක් ඉඳිකටුවක්, කායබන්ධනය පෙරහන්කඩ යන අට. මෙයද කියන ලදී :-
ඒ සියල්ල සිරුර ආරක්ෂා කරන්නේද උදරය ආරක්ෂා කරන්නේද වෙයි. කෙසේද? තුන්සිවුර හැඳ පෙරවා හැසිරෙන කල්හි ශරීරය ආරක්ෂා වෙයි. පෝෂණය කරයි නුයි කාය පරිහාරියං වෙයි. සිවුරු කොනින් දියපෙරා බොන කල්හි කෑයුතු ගඩා ගෙඩි ගන්නා කල්හිද කුස ආරක්ෂා කරයි. පෝෂණය කරයිනුයි = කුච්ඡි පරිහාරියං වෙයි.
පාත්‍රයද එයින් ජලය ගෙන ස්නානය කරන කල්හි කුටියෙහි භාණ්ඩ කරන කල්හිද කාය පරිහාරික වෙයි. අහර ගෙන වළඳ කල්හි වළඳන කල්හි කුච්ජි පරිහාරිය වේ.
දැලිපිහියද දැහැටි කපන කල්හි ඇඳ පුටුවල කොටස් පාද සිවුරු එල්ලා දඬු සදන කල්හිද කාය පරිහාරිකා වෙයි. උක්ගස් කපන පොල් ආදිය බිඳින කල්හි කුච්ජි පරිහාරික වෙයි.
ඉඳිකටුව සිවුර මසන කල්හි කාය පරිහාරික වෙයි. කැවුම් හෝ ගෙඩි හෝ විද අනුභව කරන කල්හි කුච්ඡි පරිහාරිකා වෙයි.
කාය බන්ධනය බැඳ හැසිරෙන කල්හි කාය පරිහාරිකා වෙයි. උක් ආදිය බැඳ ගන්නා කල්හි කුච්ඡිපරිහාරිය වෙයි.
පෙරහන්කඩ එයින් ජලය පෙරා නහනකල්හි සෙනසුන් භාණ්ඩ කරන කල්හි කාය පරිහාරික වෙයි. හැන්දෙන් ප්‍රාණීන් පෙරන කල්හි එයින්ම තල සහල් වී කරල් ආදිය ගෙන අනුභව කරන කල්හිද කුච්ඡි පරිහාරිය වෙයි. මෙය වනාහි අටපිරිකර දරන්නහුට පිරිකරක් පමණි. නව පිරිකර දරන්නහු නිදන්ට පිවිසෙන කල්හි එහි තිබෙන ඇතිරිල්ල හෝ කෙණ්ඩිය හෝ වටී. දස පිරිකර දරන්නහුට හිඳින සම්කඩ වටී. එකොළොස් පිරිකර දරන්නහුට සැරයටිය හෝ තෙල් කුලාව හෝ වටී. දොළොස් පිරිකර දරන්නාට කුඩය හෝ පාවහන හෝ වටී. මොවුන් අතරද අටපිරිකර දරන්නාම සතුටට පත්වූයේ වෙයි. ඉතිරි අය අසතුටු සිත් ඇත්තේ මහා ආශා ඇත්තෝද මහබර ඇත්තෝ යයිද නොකිය යුත්තෝය. මොවුහුද අල්පේච්ඡ වූවෝද සතුට ඇත්තෝද පහසුවෙන් පෝෂණ කළ හැක්කෝද සැහැල්ලු පැවතුම් ඇත්තෝ ද වෙති. භාග්‍යවතුන් වහන්සේ මේ සූත්‍රය ඔවුන් වශයෙන් නොකී සේක. අටපිරිකර දරන්නාගේ වශයෙන් කී සේක. හේ කුඩා දැලිපිහිය ද ඉඳිකටුවද පෙරහන්කඩෙහි බහා පාත්‍රය ඇතුළෙහි තබා පාත්‍රය උරෙහි එල්ලා තුන්සිවුර සිරුරට සම්බන්ධ කොට යමෙකින් කැමතිවන්නා වූ සැපයකට යයි. නැවත හැරී ගතයුත්තක් ඔහුට නැත. මෙසේ මේ භික්ෂුවගේ සැහැල්ලු පැවැත්ම දක්වන සේක් භාග්‍යවතුන් වහන්සේ **සන්තුට්ඨොහොති කාය පරිහාරිකෙන චීවරෙන **යනාදිය කී සේක. එහි **කාය පරිහාරිකෙන** යනු කය ආරක්ෂා කිරීම් මාත්‍රයෙන්. **කුචඡි පරිහාරිකෙන** යනු කුස ආරක්ෂා කිරීම් මාත්‍රයෙන්. ** සමාදායෙව පක්කමති** යනු ඒ අටපිරිකර පමණක්ම වූ සියල්ල ගෙන සිරුර ප්‍රතිබද්ධ කොටම යයි. ‘මාගේ විහාරය, පිරිවෙන, උපස්ථායකයෝ යන ඇලීමක් හෝ බැඳීමක් හෝ නැත. හේ දුනුදියෙන් මිදුණු ඊයක් මෙන්ද, රැලෙන් ඉවත්ව ගිය මතැතකු මෙන් ද කැමති කැමති සෙනසුනක් වනලැහැබක් රුක්මුලක්, අලුත් අලුත් පර්වත බෑවුමක් පරිභෝග කරමින් තනිව සිටී. තනිව හිඳී. සියලු ඉරියවුවල තනිය. දෙවැන්නෙක් නැත.
මෙසේ වර්ණනා කරන ලද කඟවේණකු සමාන තත්වයට පැමිණේ.
දැන් ඒ අරුත උපමාවකින් සාධනය කරන සේක් **සෙය්‍යථාපි** ආදිය කීහ. එහි **පක්ඛිසකුණො** යනු පියාපත් ඇති කුරුල්ලා. **ඩෙති** උඩපනී. මේ මෙහි කෙටි අරුතයි. කුරුල්ලෝ නම් අසුවල් පෙදෙසෙහි ගසක් පැසුණු ගෙඩි ඇත්තේ යයි දැන නන් දෙසින් අවුත් නිය තුඩු ආදියෙන් ඒ ගසෙහි ගෙඩි විදිමින් සොලවන්නාහු කා දමති. ‘මෙය අදටය මෙය හෙටටය’යැයි ඔවුන්ට සිතක් නැත. ගෙඩි අවසන්ව ගියකල ගසට ආරක්ෂාවක් නොතබත්. එහි පියාපතක් හෝ කොළයක් හෝ නියපොත්තක් හෝ තුඩක් හෝ නොතබත්. ඉක්බිති ඒ රුක පිළිබඳව අපේක්ෂා නැතිව යම් දිශභාගයක් කැමතිද හේ එතැනින් පියාපත් බරින් යුතුව උඩට නැගී යයි. මෙසේම මේ භික්ෂුව ඇල්මක් නැත්තේ අපේක්ෂා නැත්තේම යයි. එහෙයින් කියන ලදී. **සමාදායෙව පක්කමති** යනුවෙනි.
**සො ඉමිනාවා** යන ආදියෙන් කුමක් දක්වාද? අරණ්‍යවාසයෙහි ප්‍රත්‍ය සම්පත්තිය දක්වයි. යමකුට මේ සිව්පසය නැත්ද ඔහුට අරණ්‍යවාසය ඉටු නොවේ. තිරිසන්ගතිකයන් හෝ වනචාරීන් සමග වැසිය යුතු බවට පත්වේ. අරණ්‍යයෙහි අරක්ගත් දෙවියෝ ‘මෙබඳු පාපී භික්ෂුවකට අරණ්‍යවාසයෙන් යම් කිමැයි බැරෑරුම් හඩ අස්වත්. අත්වලින් හිසට ගසා පැනයන ආකාරයක් දක්වති. අසුවල් භික්ෂුව අරණ්‍යයට පිවිස මේ මේ පාපකර්මය කළේයයි. අපකීර්තිය පැතිරේ. යමකුට ඒ සිව්පසය ඇත්ද, ඔහුට අරණ්‍යවාසය ඉටුවෙයි. හේ තමාගේ ශීලය ප්‍රත්‍යවේක්ෂා කරන්නේ කිසි කැළලක් හෝ පැල්ලමක් නොදක්නේ ප්‍රීතිය උපදවා එය ක්ෂය ව්‍යය වශයෙන් සිහිකරන්නේ ආර්ය භූමියට බැසගනී. අරණ්‍යයෙහි අරක්ගත් දෙවියෝ සතුටට පත්ව ගුණ කියත්. මෙසේ දියෙහි දැමු තෙල්බිඳුවක් මෙන් ඔහුගේ කීර්තිය පැතිරි ගියේ වෙයි.
එහි **විචිත්ත** යනු ශුන්‍ය. අල්ප ශබ්ද ඇති, නිහඬ යන අර්ථයි. මෙයම සඳහා විභංගයෙහි විචිත්තං යනු එහි අසල සෙනසුනක් වෙයි. එයද ගිහියන්ගෙන් පැවිද්දන්ගෙන් නොගැවසුණේ වෙයි. ඒ නිසා එය ‘විවිත්ත’යයි කියන ලදී. මෙහි නිදානුයි හිඳීනුයි = සෙනාසනං. ඇඳපුටුවලට මෙය සමාන වචනයෙකි. එහෙයින් කීය. සේනාසනය යනු ඇඳ ද සෙනසුනකි. පුටුවද, කොට්ටයද, මෙට්ටයද, විහාරයද, අඩ්ඪ යෝගයද ප්‍රාසාදයද, ගබඩා ගෙයද, ගුහාවද, අට්ටාලයද, මහල්ගෙයද, ලෙනද, උණපඳුරද, රුක්මුලද, මඩුවද සේනාසනයයි. යම්තැනක භික්ෂූහු පැමිණෙත්ද මේ සියල්ල සේනාසනයයි.
එහෙත් ‘විහාරය, අඩ්ඪයෝගය ප්‍රාසාදය ගබඩාගෙය ගුහාව යන මෙය විහාර සේනාසන නමි. ‘ඇඳ පුටුව කොට්ටය මෙට්ටය’මෙය මඤ්චපීඨ සේනාසන නමි’ ‘විලිමිකාව’ ‘සම්කඩ, තණ ඇතිරිය, කොළ ඇතිරිය’යන මෙය සන්ථත සේනාසන නමි. යම්තැනක භික්ෂූහු යත්ද එය ඕකාස සේනාසනය නමැති මෙසේ සිව්වැදෑරුම් සේනාසනය වෙයි. ඒ සියල්ලද සේනාසන ග්‍රහණයෙන් ගන්නා ලද්දේමය.
මේ කුරුල්ලකු බඳු සිව්දිග භික්ෂුවට සුදුසු දෙය දක්වන සේක. **අරඤ්ඤං රුක්ඛමූලං** යන ආදිය කීහ. එහි **අරඤ්ඤං **යනු ඉන්ද්‍රඛීලයෙන් පිටත නික්ම මේ සියල්ල අරණ්‍යය’යි යන මෙය භික්ෂුණීන්ගේ වශයෙන් පැමිණි අරණ්‍යයයි. ආරණ්‍යයක සේනාසනය නම දුනුසියයකට එහාය යන මෙය මේ භික්ෂුවට අනුරූපය. එහි ස්වභාවය විශුද්ධිමාර්ගයෙහි ධුතංග නිද්දේසයෙහි කියන ලදී.
**රුක්ඛමූලං** යනු යම්කිසි ඝන සෙවන ඇති ශුන්‍ය වූ රුක්මුල. **පබ්බතං** යනු ගල. එහි දියහෙබවල දියකිස කොට සිසිල් රුක් සෙවනෙහි හුන් නන්දෙස හමන සිසිල් වාතයෙන් පවන් සලනු ලබන්නහුගේ සිත එකඟ වෙයි. **කන්‍දරං** යනු කං යනු ජලයයි. එයින් පලන ලද, ජලයෙන් බිඳුණු පර්වත ප්‍රදේශය එයට නිතඹ යයිද ගංදෙණියයිද කියති. එහි රිදී පටක්වන් වැලි ඇත. මත්තෙහි මැණික් වියනක් වැනි වන ගහණයයි. මැණික් කඳක් වැනි දිය ගලාබසී. මෙබඳු කඳුරකට බැස පැන් බී ගත සිසිල්කොට වැලි නංවා පංසුකූල චීවරය පනවා හිඳ මහණදම් කරන්නහුගේ සිත එකඟ වෙයි. **ගිරිගුහං** යනු පර්වත දෙකක් අතර, එකක උමගක් වැනි මහා විවරයක් ඇත. **සුසාණා** ලක්ෂණය විශුද්ධි මාර්ගයෙහි කියන ලදී. **වනපන්ථං** යනු ග්‍රාමාන්තය ඉක්මවා මිනිසුන් නොහැසිරෙන තැන යම්තැනෙක නොසාත්ද නොවපුරත්ද එතැන. එහෙයින් කීහ. **වනපන්ථං** යනු දුර පිහිටි සේනාසන යන්නට තවත් වචනයකි ආදි වශයෙන්. අබ්හොකාසං යනු නොවැසුණු, කැමති වූවෙක් මෙහි සිවුරින් කුටියක් කොට වසයි. **පලාලපුඤ්ජං** යනු වියලි කොළ ගොඩ. විශාල කොළ ගොඩින් වියලි කොළ ඇදගෙන බෑවුමෙහි ලෙන් බඳු ගෙවල් තනත්. පඳුරු ආදීන්ගේ මත වියලි කොළ තබා යට හිඳ මහණදම් කරත්. ඒ සඳහා කියන ලදී.
**පච්ඡාභත්තං** යනු බතට පසු. **පිණ්ඩපාත පටික්කන්තො** යනු පිඬු සෙවීමෙන් පැමිණියේ. **පල්ලංකං** යනු හාත්පසින් කලවා බැඳුණු අසුන **ආභුජිත්‍වා** බැඳ. **උජුංකායං පණිධාය** යනු උඩුකය කෙළින් තබා. දහඅටක් පිටකටු අගින් අග පිළියෙලකොට. මෙසේ හුන්නහුගේ සම් මස් නහර නොනැමේ. ඉක්බිති ඔහුට ඒවා නැමීම හේතුවෙන් ක්ෂණයෙන් ක්ෂණය වේදනා උපදීද ඒ වේදනා නූපදී. ඒවා නොඉපදෙනවිට සිත එකඟ වෙයි. කමටහන අවුල් නොවේ. වැඩිවීමට පිම්බීමට පැමිණේ. **පරිමුඛං සතිං උපට්ඨපෙත්‍වා** යනු කමටහන් අභිමුව සිහිය පිහිටුවා මුව සමීපයෙහි හෝ තබා යන අර්ථයි. එහෙයින්ම විභංගයෙහි කියන ලදී. ‘මේ සතිය නැහැ අග හෝ මුඛ නිමිත්තෙහි හෝ එළඹියේ වෙයි. මැනවින් එළඹියේ වෙයි. එහෙයින් පරිමුඛං සතිං උපට්ඨපෙත්‍වා යයි කියනු ලැබේ යනුවෙන්. නැතහොත් **පරි** යනු පරිග්‍රහ අර්ථ ඇත්තේය. **මුඛං** යනු ගෙනයන අර්ථ ඇත්තේය. **සති** යනු උපස්ථාන (ළඟින් සිටීම) අර්ථ ඇත්තේය. එහෙයින් කියන ලදී. පරිමුඛං සතිං යනු මෙසේ පටිසම්භිදාවෙහි කියන ලද ආකාරයෙන් මෙහිද අර්ථය දතයුතුය. මේ මෙහි සංක්ෂේපයයි. ‘ගත් දෙය ගෙනයන සිහිය ඇතිකොට’යනුයි.
**අභිජ්ඣං ලොකෙ** යනු මෙහි කැඩී යන අර්ථයෙන් පංච උපාදාන ස්කන්ධ ලෝකයයි. ඒ නිසා පංච උපාදාන ස්කන්ධයන්හි රාගය අත්හැර කාමච්ඡන්‍දය විනාශකොට යනු මෙහි අර්ථයයි. **විගතාභිජ්ඣෙන** යනු විෂ්කම්භන වශයෙන් ප්‍රහීණ බැවින් පහව ගිය අභිධ්‍යාවෙන්. චක්ෂු විඥානය හා සමාන යන අර්ථයි. **අභිජ්ඣාය චිත්තං පරිසොධෙති** යනු අභිධ්‍යාවෙන් සිත මුදවයි. යම්සේ එය සහමුලින් මුදා නැවත නොගනීද, එසේ කරයි යන අර්ථයි. **ඛ්‍යාපාද පදොසං පහාය **යන ආදී තන්හිද මේ ක්‍රමයමැයි. මෙයින් සිත අවුල් කෙරේනුයි පිළුණු පිට්ටු ආදිය මෙන් මුල් ස්වරූපය හරිතියි = **ව්‍යාපාදො** නමි. විකාරයට පැමිණීමෙන් දූෂණය වෙයි. අනුන් හෝ දූෂණය කරවයි. විනාශ කරානුයි **පදොසො**. මේ දෙකම ක්‍රෝධයට සමාන වචනය.**ථිනං** සිතෙහි ගිලන් බව. **මිද්ධං** චෛතසික ගිලන් බව. ථිනයද, මිද්ධයද = ථීනමිද්ධං. **ආලොකසඤ්ඤී** රාත්‍රියෙහිද දවල් කාලයෙහිද දුටු ආලෝකය හඳුනා ගැනීමට සමත් නීවරණයන්ගෙන් පහවූ පිරිසිදු ප්‍රඥාවෙන් යුත්. **සතො සම්පජානො** යනු සිහියෙන්ද ඥානයෙන්ද යුත්. මේ දෙක ආලෝක සංඥාවට උපකාරී බැවින් කියන ලදී. උද්ධච්චයද කුක්කුච්චයද = **උද්ධච්ච කුක්කුච්චං තිණ්ණා විචිකිච්ඡො** යනු විචිකිච්ඡාව තරණයකොට ඉක්මවා ගොස් සිටියේ. මෙය කෙසේද මෙය කෙසේදැයි මෙසේ නොපවතීනුයි = **අකථංකථි කුසලෙසු ධම්මේසු** යනු නිවරද ධර්මයන්හි. මෙය කුශලයද, මෙය කුසල වන්නේ කෙසේදැයි මෙසේ නො පැකිලේ. සැක නො කෙරේ යන අර්ථයි. මේ මෙහි සංක්ෂේපයයි. මේ නීවරණයන්හි වචනාර්ථ ලක්ෂණ ආදී භේද වශයෙන් යමක් කිවයුතුද ඒ සියල්ල විශුද්ධි මාර්ගයෙහි කියන ලදී.
**සෙය්‍යථාපි මහාරාජ** යනුවෙන් යම් උපමාවක් කියන ලද්දේද. **ඉනංආදාය** යනු පොලියට ධනය ගෙන. **ව්‍යාන්ති කරෙය්‍ය** = කෙළවර කරන්නේය. යම්සේ එහි අඩ මස්සක පමණකින්වත් ඉතිරි නොවේද එසේ කරන්නේය. හැම අතින්ම ආපසු දෙන්නේය යන අර්ථයි. **තතො** නිදානං යනු ණය නැති හේතුව. හෙතෙමේ ණයගැති නොවෙමියි ආවර්ජනය කරන්නේ මහත් ප්‍රමෝදයක් ලබයි. සොම්නසට පැමිණෙයි. එහෙයින් කියන ලදී. **ලහෙථ පාමුජ්ජං අධිගච්ඡෙ සොමනස්සං** යනුවෙන්.
අසාමාන්‍ය වේදනා ඉපදීමෙන් අතුරෙන් සිව් ඉරියව් සිඳලන්නාක් මෙන් බාධා කරතියි = ආබාධො. එය ඔහුට ඇත්තේනුයි = **ආබාධිකො**. ඉන් ඇතිවන දුකින් **දුක්ඛිතො** (දුකට පත්වූයේ) අතිශයින් ගිලන් වූයේ = බාල්හගිලානො. **නච්ඡාදෙය්‍ය** යනු අතිශයින් රෝගයෙන් පෙළෙන බැවින් රුචි නොකරන්නේය. **බලමත්තා** යනු බලයමය. ඔහුගේ සිරුරෙහි බලය නොවන්නේය යන අර්ථයි. **තතො නිදානං** යනු ආරෝග්‍යයට හේතුව රෝග නැත්තෙමියි ආවර්ජනය කරන ඔහුට මේ දෙකම වෙයි. එහෙයින් කියන ලදී. **ලහෙථ පාමුජ්ජං අධිගච්ඡෙ සොමනස්සං**
**නචස්ස කිඤ්චි භොගානං වයො** යනු අඩමස්සක් තරම්වත් භෝගයන්ගේ වැයවීමක් නොවන්නේය. තතොනිදානං යනු බැඳුමෙන් මිදීමේ හේතුව. සෙස්ස කියන ලද පරිදි සියලු පදයන්හි යෙදිය යුතුය.
**අනත්තාධීනො** යනු තමා කෙරෙහි අධීන නොවූ. තමාගේ කැමැත්තෙන් කිසිවක් කරන්ට නොලබයි. **පරාධීනො** අනුන් කෙරෙහි අධීන. අනුන්ගේම කැමැත්තෙන් පවතියි. **නයෙන කාමංගමො** යනු යම් දිසාවකින් යනු කැමැත්තේ වේද, ගමනට කැමැත්තද උපදියි. එයින් යාමට නොලබයි. **දාසව්‍යා** යනු දාසභාවය. **භුජිස්සො** තමා සතු. **තතොනිදානං** තමා සතු දෙයෙහි හේතුව. **කන්තාරද්ධාන මග්ගං** යනු කාන්තාරයෙහි දිගු මග දිය නැති දිගු මග යන අර්ථයි. **තතොනිදානං** යනු ක්ෂේමභූමියක් අන්තකොට ඇති හේතුව.
**ඉමෙ පඤ්චනීවරණෙ අප්පහීණෙ** යනු මෙහි භාග්‍යවතුන් වහන්සේ කාමච්ඡන්‍ද නීවරණය ණයක් සේද, සෙසු දේ රෝග ආදියට සමානකොට දක්වන සේක. එහි මේ සදෘශතාව යමෙක් අනුන්ගේ ණය ගෙන වැනසේද, හේ ඔවුන් විසින් ණය දෙවැයි චෝදනා කරනු ලබන්නේද පරුෂ වචන කියනු ලබන්නේද තර්ජන කරනු ලබන්නේද මරනු ලබන්නේද විරුද්ධව නැගී සිටීමට නොහැකි වෙයි. සියල්ල ඉවසයි. ඔහුගේ ඉවසා සිටීමේ කාරණය ඒ ණය වෙයි. මෙසේ යමෙක් යමක් කෙරෙහි කාමච්ඡන්‍දයෙන් ඇලේ. ඒ වස්තුව තෘෂ්ණ ග්‍රහණයෙන් ගනී. හේ ඔහු විසින් පරුෂ වචන කියනු ලබන්නේ, තර්ජනය කරනු ලබන්නේද, මරනු ලබන්නේද සියල්ල ඉවසයි. ඔහුගේ ඉවසීමේ කාරණය ඒ කාමච්ඡන්‍දය වෙයි. ගෙහිමියන් විසින් කරනු ලබන ස්ත්‍රීන්ට මෙන් වේ. මෙසේ කාමච්ඡන්‍දය ණය මෙනැයි දතයුතුය.
යම්සේ පිත්ත රෝගයෙන් ආතුර වූවෙක් මීපැණි හකුරු ආදිය දුන් කල්හිද පිත්ත රෝගයෙන් පෙළෙන බැවින් රස නොවිඳීද, තිත්තයි තිත්තයි කියමින් වමනය කරන්නේමය. මෙසේ ව්‍යාපාදයට පත් සිත් ඇත්තේ හිතකාමී ආචාර්ය උපාධ්‍යායයන් විසින් අල්පමාත්‍ර වූද අවවාදයක් දෙනු ලබන්නේ අවවාද නොගනීද, ඔබලා මට අතිශයින් උපද්‍රව කරන්නාහු යයි ආදිය කියා සිවුරු හැර යයි. පිත්ත රෝගයෙන් පෙළෙන බැවින් ඒ පුරුෂයා මීපැණි හකුරු ආදී රස මෙන් ක්‍රෝධයෙන් පෙළෙන බැවින් ධ්‍යානසුඛ ආදී භේද ඇති ශාසන රසය නොවිඳී. මෙසේ ව්‍යාපාදය රෝගයක් මෙනැයි දතයුතුය.
යම්සේ නැකැත්කෙළි දවසෙහි බන්ධනාගාරයෙහි බැඳුණු පුරුෂයා නැකැත් කෙළියෙහි මුල මැද අග නොදකීද, හේ දෙවැනි දවසෙහි මුදාහරිනු ලැබුයේ අනේ ඊයේ නැකැත් කෙළිය මනාප විය. අනේ නැටුම අනේ ගීතය’යි ආදිය අසාද පිළිවදන් නොදෙයි. කවර කරුණකින්ද යත්? නැකැත්කෙළිය ගැන දැනුමක් නැති බැවිනි. මෙසේ ථීනමිද්ධයෙන් මඩිනු ලැබූ භික්ෂුව විසිතුරු නයින් ධර්මශ්‍රවණය පවතිද්දී එහි මුල මැද අග නොදනී. හේ ධර්මශ්‍රවණය අවසන් වූ කල ‘අනේ ධර්මශ්‍රවණය අනේ කරුණ අනේ උපමා යැයි ධර්මශ්‍රවණයෙහි ගුණ කියන්නවුන් අසාද පිළිවදන් නොදෙයි. කවර කරුණකින්ද යත්? ථිනමිද්ධ වශයෙන් ධර්මකථාවෙහි දැනුමක් නැති බැවිනි. මෙසේ ථිනමිද්ධය බන්ධනාගාරය මෙනැයි දතයුතුය.
යම්සේ නැකැත් කෙළි කෙළනා දාසයා මෙනම් නොවරදවා කළයුත්තක් ඇත. වහා එහි යව. නොයන්නෙහි නම් අත්පා හෝ කන් නාසා හෝ කපා දමමුයි කීකල්හි වහා යන්නේමය. නැකැත් කෙළියෙහි මුල මැද අග විඳගන්ට නොලබයි. කුමක් හෙයින්ද? පරාධීන බැවිනි. මෙසේ විනයෙහි අකෘතඥව විවේකය පිණිස අරණ්‍යයට පිවිසියහු විසින් කිසියම් යටත්පිරිසෙයින් කැප මසෙහිද අකැප සංඥාවක් උපන් කල්හි උපන් විවේකය අත්හැර සිල් පිරිසිදු කිරීම පිණිස විනයධරයකුගේ සමීපයට යායුතු වෙයි. විවේකසුව විඳීමට නොලබයි. කුමක් හෙයින්ද? උද්ධච්ච කුක්කුච්චයෙන් මැඩගනු ලැබූ බැවිනි. මෙසේ උද්ධච්ච කුක්කුච්චය දාසබව මෙනැයි දතයුතුය.
යම්සේ කාන්තාරයෙහි දිගුමගට පිළිපන් පුරුෂයා සොරුන් විසින් මිනිසුන් පහරන ලද තැනද, ගියතැනද දැක දඬු කැබැල්ලක ශබ්දයෙන්ද කුරුලු ශබ්දයෙන්ද ‘හොරු ආවෝ’ යැයි බිය හා සැක ඇත්තේ වෙයි. ගියත් සිටියත් නැවතුණත් ගියතැනට වඩා නොගිය තැන් බහුතර වෙයි. හේ කරදරයෙන් අසීරුවෙන් කෙම්බිමට පැමිණෙයි හෝ නොපැමිණෙයි. මෙසේ යමකුට අටතැනක විචිකිච්ඡාව උපන්නේ වෙයි. හේ බුදුවීද, බුදු නොවීද? ආදි ක්‍රමයෙන් සැක කරන්නේ මුළාවට පැමිණ ශ්‍රද්ධාවෙන් ගැනීමට නොහැකි වෙයි නොහැකි වන්නේ මාර්ගයකට හෝ ඵලයකට හෝ නොපැමිණේ. මෙසේ යම්සේ කාන්තාර මාර්ගයෙහි හොරු ඇත නැතැයි නැවත නැවත සැකය, බැසනොගැනීම තැතිගත් බව සිතෙහි උපදවන්නේ කෙම්බිමට පැමිණීමට අනතුරක් කරගනී. මෙසේ විචිකිච්ඡාව බුදුවීද නොවීද ආදී ක්‍රමයෙන් නැවත නැවත සැකය, බැස නොගැනීම තැති ගැනීම සිතෙහි උපදවමින් ආර්යභූමියට පැමිණීමට අන්තරායක් කරගනීයයි කාන්තාර දිගුමගක් මෙන් දතයුතුය.
දැන් **සෙය්‍යථාපි මහාරාජ ආනණ්‍යං** යනු මෙහි භාග්‍යවතුන් වහන්සේ ප්‍රහීණ කරන ලද කාමච්ඡන්‍ද නීවරණය ණය නැති බව හා සමානය. සෙස්ස ආරෝග්‍යය හා සමානයයි දක්වන සේක. මේ එහි සදෘශතාවයි. යම්සේ පුරුෂයෙක් ණය ගෙන කර්මාන්තයෙහි යොදා සමෘද්ධිමත් වූ කර්මාන්ත ඇත්තේ ‘මේ ණයනම් කරදරවලට මුලැ’යි සිතා පොලී සහිත ණය බේරා ලියුම ඉරවා දමන්නේය. ඉක්බිති ඔහුට එතැන්පටන් කිසිවෙක් දූතයකු නොඑවයි. හසුනක් නොඑවයි. හේ ණය හිමියා දැකද කැමතිනම් අසුනින් නැගිටියි. නැතිනම් නොනැගිටියි. කුමක් නිසාද? ඔවුන් සමග පැහැදීමක් බැඳීමක් නැති බැවිනි. එසේම භික්ෂුව මේ කාමච්ඡන්‍දය නම් කරදරවලට මුල’යයි සිතා ධර්ම සය වඩා කාමච්ඡන්‍ද නීවරණය අත්හැර දමයි. ඒ ධර්ම සය මහා සතිපට්ඨානයෙහි වර්ණනා කරන්නෙමු. මෙසේ ප්‍රහීණ කාමච්ඡන්‍ද ඇති ඔහුට ණයෙන් මිදුණහුට ණය හිමියන් දැක බියක් හෝ තැති ගැනීමක් නොවන්නා සේ අන්සතු වස්තුවෙහි ඇලීමක් හෝ බැඳීමක් නොවේ. දිව්‍යමය රූප බලන්නහුට කෙලෙස් ඉදිරිපත් නොවේ. ඒ නිසා භාග්‍යවතුන් වහසේ කාමච්ඡන්‍දය ප්‍රහාණය ණය නැති බව මෙනැයි කී සේක.
යම්සේ පිත්ත රෝගයෙන් ආතුර වූ පුරුෂයා බෙහෙත් කිරිමෙන් ඒ රෝගය සංසිඳුවා එතැන්පටන් මීපැණි හකුරු ආදියෙහි රස විඳී ද මෙසේ ඒ භික්ෂුව ‘මේ ව්‍යාපාදය අනර්ථයක් කරන්නෙකැ’යි ධර්ම සය වඩා ව්‍යාපාද නීවරණය අත්හැර දමයි. ඒ ධර්ම සය මහා සතිපට්ඨානයෙහි වර්ණනා කරන්නෙමු. ඒවා පමණක් නොව, යමක් ථිනමිද්ධ ආදීන් ප්‍රහාණය පිණිස වැඩිය යුතුද ඒවාද එහිම වර්ණනා කරන්නෙමු. හේ මෙසේ ප්‍රහීණ කරන ලද ව්‍යාපාද ඇත්තේ පිත්ත රෝගයෙන් මිදුණු පුරුෂයා මෙන් මීපැණි හකුරු ආදිය ආශාවෙන් අනුභව කරයි. මෙසේ ආචාර ප්‍රඥප්ති ආදිය හික්මවනු ලබන්නේ හිසින් පිළිගෙන ආසාවෙන් නික්මෙයි. ඒ නිසා භාග්‍යවතුන් වහන්සේ ව්‍යාපාද ප‍්‍රහාණය ආරෝග්‍යය මෙනැයි වදාළ සේක.
නැකැත්කෙළි දවසෙහි බන්ධනාගාරයට යවන ලද පුරුෂයා වෙනත් නැකැත් දවසක ‘පෙර මම ප්‍රමාද දෝෂයෙන් බැඳුණේ වෙමි. එයින් නැකැත් කෙළි නොවින්දෙමි. දැන් අප්‍රමාදී වන්නෙමියි ඔහුගේ සතුරෝ අවකාශ නොලබත්ද, මෙසේ අප්‍රමාදී වී නැකැත් කෙළි විඳ ‘අනේ නැකැත් කෙළියැ’යි උදන් අනයි. එසේ භික්ෂුව මේ ථිනමිද්ධය නම් මහා අනර්ථ කරන්නෙකියි ධර්ම සය වඩා ථිනමිද්ධ නීවරණය අත්හැර දමයි. හේ මෙසේ ප්‍රහීණ ථිනමිද්ධ ඇත්තේ බැඳුමෙන් මිදුණු පුරුෂයා සත්දිනක් නැකැත් කෙළියෙහි මුල මැද අග විඳගන්නාක් මෙන්, ධර්ම නක්ෂත්‍ර ක්‍රීඩාවෙහි මුල මැද අග විඳින්නේ පටිසම්භිදා සසහිත රහත් බවට පැමිණෙයි. ඒ නිසා භාග්‍යවතුන් වහන්සේ ථිනමිද්ධ ප්‍රහාණය බන්ධනයෙන් මිදීම සේ වදාළ සේක.
දාසයා කිසියම් මිතුරකු නිසා ස්වාමීන්ගේ ධනය දී තමා නිදහස් වී එතැන්පටන් යමක් කැමතිනම් එය කරන්නේය. යම්සේද එසේ භික්ෂුව ‘මේ උද්ධච්ච කුක්කුච්චය නම් මහා අනර්ථකරයයි ධර්මසය වඩා උද්ධච්ච කුක්කුච්චං අත්හැර දමයි. හේ මෙසේ ප්‍රහීණ වූ උද්ධච්ච කුක්කුච්ච ඇත්තේ නිදහස් පුරුෂයා යමක් කැමති වේද, එය කරයි. කිසිවෙක් ඔහු බලාත්කාරයෙන් එයින් නොවළක්වයිද මෙසේ සුවසේ නෛෂ්ක්‍රම්‍ය ප්‍රතිපදාව පිළිපදී. එය උද්ධච්ච කුක්කුච්චය බලාත්කාරයෙන් නවතන්නේ නොවේ. ඒ නිසා භාග්‍යවතුන් වහන්සේ උද්ධච්ච කුක්කුච්ච ප්‍රහාණය නිදහස් පුරුෂයා මෙනැයි වදාළ සේක.
යම්සේ බලවත් පුරුෂයෙක් හස්තසාර වස්තුව ගෙන ආයුධ සන්නද්ධව සහපිරිවරින් කාන්තාරයට යන්නේය. හොරු දුරදීම ඔහු දැක පළා යති. හේ නිරුපද්‍රිතව ඒ කතර තරණයකොට කෙම්බිමට පැමිණියේ සතුටු වන්නේද, එසේ භික්ෂුව මේ විචිකිච්ඡාව නම් අනර්ථකාරී යැයි ධර්ම සය වඩා විචිකිච්ඡාව අත්හැර දමයි. හේ මෙසේ ප්‍රහීණ විචිකිච්ඡා ඇත්තේ බලවත් පුරුෂයා ආයුධ සන්නද්ධව සහපිරිවරින් නිර්භයව සොරුන් තණ සුලකටවත් ගණන් නොගෙන යහතින් නික්ම කෙම්බිමට පැමිණේද එසේ භික්ෂුව දුශ්චරිත නමැති කාන්තාරයෙන් එතෙරව පරම ක්ෂේමභූමිය නම් වූ අමෘතමහා නිර්වාණයට පැමිණේ. ඒ නිසා භාග්‍යවතුන් වහන්සේ විචිකිච්ඡා ප්‍රහාණය කේෂ්මභූමිය සේ වදාළ සේක.
**පාමුජ්ජං ජායති** තුටු වූ අයුරක් හටගනී. **පමුදිතස්ස පීති** යනු සතුටු වූවහුගේ සියලු සිරුර කළඹවමින් ප්‍රීතිය උපදී. **පීති මනස්ස කායො පස්සම්හති** ප්‍රීති සම්ප්‍රයුක්ත සිත් ඇති පුද්ගලයාගේ ශරීරය සංසුන් වෙයි. පහවූ කාංසාව ඇත්තේ වෙයි. **සුඛං වෙදෙති **කායික වූද චෛතසික වූද සැප විඳී. **චිත්තං සමාධියති** යනු මේ නෛෂ්ක්‍රම්‍ය සුඛයෙන් සුවපත් වූවහුගේ උපචාර වශයෙන්ද අර්පණා වශයෙන්ද සිත සමාධිගත වේ.
** යො විචිච්චෙව කාමෙහි -පෙ- පඨමජ්ඣානං උපසම්පජ්ජ විහරති** ආදියෙන් උපචාර සමාධියෙන් සිත සමාහිත වූ කල්හි ඔහුට සමාධියෙහි ප්‍රභේද දර්ශනය පිණිස කියන ලදැයි දතයුතුය. ** ඉමමෙව කායං** යනු මේ කරජ කය**. අභිසන්‍දෙති** යනු තෙමෙයි. තෙත්වෙයි. සියලු තැන පැවති ප්‍රීතිසුඛය ඇතිකරයි. **පරිසන්‍දෙති **යනු හාත්පසින් ගලා බසී. **පරිපූරෙති** යනු වායුවෙන් හස්ත්‍රාව මෙන් පිරෙයි. **පරිඵරති** යනු හාත්පසින් ස්පර්ශ කරයි. **සබ්බාවතො කායස්ස** යනු සියලු කොටස් සහිත කයක් ඇති ඒ භික්ෂුවගේ කිසියම් උපාදින්නක සන්තතියක් පැවති තැන සම් මස් ලේ අනුව ගිය අණුමාත්‍ර වූ ස්ථානයක්වත් ප්‍රථමධ්‍යාන සුඛයෙන් නොගෑවුණේ නම් වෙයි.
**දක්ඛො** යනු නහන සුණු තනන්නටද යොදන්නටද සම්මිශ්‍රණය කරන්නටද දක්ෂ ප්‍රතිබල ඇති. **කංසථාලෙ** යනු කිසියම් ලෝහයකින් කරන ලද බඳුන්. මැටි බඳුන ස්ථිර නැත. මිශ්‍රකිරීමේදී බිඳෙයි. ඒ නිසා එය නොදැක්විය.
**පරිප්ඵොසකං පරිප්ඵොසකං **යනු ඉස ඉස. **සන්නෙය්‍ය** යනු වම් අතින් ලෝහ භාජනය ගෙන දකුණු අතින් ප්‍රමාණවත් ජලය ඉස ඉස මඩින්නේ පිඬුවක් කරන්නේය. **ස්නෙහානුගතා** දිය තෙතමනය සමග අනුගතව. **ස්නෙහපරෙතා** දිය තෙතමනයෙන් අල්ලාගෙන. **සන්තරබාහිරං** ඇතුළත පෙදෙස සහ පිටත පෙදෙස සමග සැමතැනම දිය තෙතමනයෙන් ස්පර්ශ කරන ලද්දේය යන අර්ථයි. **නච පග්ඝරණී** යනු බිඳුව බිඳුව ජලය නොවැගිරේ. අතින් හෝ ඇඟිලි දෙකකින් ගන්ට හැකිවෙයි. බඳපටියක් කරන්නටද හැකිය යන අර්ථයි.
ද්විතීය ධ්‍යාන සුඛ උපමාවෙහි **උබ්භිදොදකො** යනු උඩින් බිඳී ආ ජලය. යටින් බිඳී උඩට එන ජලය නොවේ. ඇතුළතම උපදින ජලය යන අර්ථයි. **ආයමුඛං** යන එන මග. **දෙවො** යනු වැසි වලාකුළ. **කාලෙන කාලං** යනු කලින්කල. අඩමසක් හෝ දින දසයකට වරක් යන අර්ථයි. **ධාරං** යනු වෘද්ධිය. **තානුපවෙච්ඡෙය්‍ය** යනු ප්‍රවේශ නොවන්නේය. නොවසවනු ලබන්නේය යන අර්ථයි.
**සීතවාරිධාරා උබ්භජ්ජිත්‍වා** යනු සිහිල් ජලය ඒ පොකුණ පුරවමින් ඉපිද, යටින් උඩට එන ජලය උඩට නැග නැග බිඳෙන ජලය කළඹයි. සිව්දෙසින් ඇතුළුවන ජලය පැරණි කොළ තණ දරදඬු ආදියෙන් ජලය කළඹයි. හුන්නාක් මෙන් වී ඍද්ධියෙන් නිර්මිත වූවක් මෙන් උපදින ජලය මේ ප්‍රදේශය පුරා පැතිරෙයි. මෙය නොපැතිරෙයි කියා දෙයක් නැත. එයින් නොපැහැසුණු අවකාශයක් නම් නැත. එහි කරජකාය පොකුණ මෙනි. ද්විතීය ධ්‍යාන සුඛය ජලය මෙනි. සෙස්ස පෙර ක්‍රමයෙන්ම දතයුතුය.
තෘතීයධ්‍යාන සුඛ උපමාවෙහි, උපුල් මෙහි ඇත්නුයි = උප්පලිනී. සෙසු පද දෙකෙහි ද මේ ක්‍රමයමැයි. මෙහිද සුදු රතු නිල් අතුරින් කිසියම් උපුලක් **උප්පලමෙව**. පෙති සියයට අඩු **පුණ්ඩරීකං** පෙති සියයක් ඇත්තේ **පදුමං**. පෙති නියමයක් ඇතිව හෝ නැතිව සුදු **පදුමං**. රතු පුණ්ඩරීක යන්න මෙහි විනිශ්චයයි. **උදකානුග්ගතානි** යනු ජලයෙන් නොනැගුණු. **අන්තො නිමුග්ග පොසිතී** යනු ජලතලය අතර ගිලුණේ ම වී පෝෂණය වෙත වැඩෙත් යන අර්ථයි. සෙස්ස පෙර ක්‍රමයෙන් දතයුතුය.
චතුර්ථ ධ්‍යානසුඛ උපමාවෙහි **පරිසුද්ධෙන චෙතසා පරියොදාතෙන** යනු මෙහි උපක්ලේශ නොවන අර්ථයෙන් පිරිසිදු. ප්‍රභාස්වර කරන අර්ථයෙන් පරියොදාත යයි දතයුතුය. **ඔදාතෙනවත්‍ථෙන** මෙය ඍතු පැතිරෙන අර්ථයයි කියන ලදී. කිලිටි වස්ත්‍රයෙන් ඍතු පැතිරීමක් සිදු නොවේ. එකෙණෙහි සේදූ පිරිසිදු වස්ත්‍රයෙන් ඍතු පැතිරීම බලවත් වෙයි. මේ උපමාවෙන් කරජකාය වස්ත්‍රය මෙනි. චතුර්ථධ්‍යාන සුඛය. ඍතු ව්‍යාප්තිය මෙනි. ඒ නිසා මැනවින් ස්නානය කරන ලද පිරිසිදු වස්ත්‍රය හිසෙහි සිට පොරවා සිටි පුරුෂයාගේ සිරුරින් ඍතුව මුළු වස්ත්‍රය පුරා පැතිරෙයි. වස්ත්‍රයෙහි නොගෑවුණු කිසි තැනක් නැත. මෙසේ චතුර්ථධ්‍යාන සුඛයෙන් භික්ෂුවගේ කරජකායෙහි නොගෑවුණු කිසි තැනක් නැත. මෙසේ මෙහි අර්ථය දතයුතුය. මේ ධ්‍යාන සතරෙහි පදානුගත වර්ණනාද භාවනා ක්‍රමයද විශුද්ධි මාර්ගයෙහි කියන ලදී. මෙහි විස්තර වශයෙන් නොවේ.
මෙපමණකින් ඔහු රූපධ්‍යාන ලාභියෙක්මය. අරූපධ්‍යාන ලාභියෙක් නොවේ යයි දතයුතුය. අෂ්ට සමාපත්තීන්හි දහහතර ආකාරයෙන් වශීභාවයක් හැර මත්තෙහි අභිඥා අධිගමයක් නොවේ. පාලියෙහි රූපධ්‍යාන ම ආයේය. අරූපධ්‍යාන ගෙනවුත් කිය යුතුය.
**සො එවං සමාහිතෙ චිත්තෙ -පෙ- ආනෙඤ්ජප්පත්තෙ** යනු දහහතර ආකාරයකින් අෂ්ට සමාපත්තීන්හි පුරන ලද වශීභාව ඇති භික්ෂුව යයි දක්වයි. මෙහි සෙස විශුද්ධි මාර්ගයෙහි කියූ ක්‍රමයෙන් දතයුතුය.
**ඤාණදස්සනාය චිත්තං අභිනීහරති** යනු මෙහි ඤාණදස්සනං යනු මාර්ග ඥානයයි කියනු ලැබේ. ඵල ඥානයද සර්වඥතා ඥානයද ප්‍රත්‍යවේක්ෂණ ඥානයද විදර්ශනා ඥානයද කියනු ලැබේ. ඇවැත්නි, ඥාන දර්ශන විශුද්ධිය පිණිස භාග්‍යවතුන් වහන්සේ වෙත බ්‍රහ්මචර්යාවෙහි හැසිරෙහිද යනු මෙහි මාර්ගඥානය ඥාන දර්ශන යැයි කියනු ලැබේ. **අයමඤ්ඤො උත්තරි මනුස්ස ධම්මා අලමරිය ඤාණ දස්සන විසෙසො අධිගතො ඵාසුවිහාරො** යනුවෙන් මෙහි ඵලඥානයයි. ‘භගවතොපි ඛො ඤාණං උදපාදි, සත්තාහ කාලකතො ආළාරො කාලාමො’යනු මෙහි සර්වඥතා ඥානයයි. ‘ඤාණංච මෙ දස්සනං උදපාදි. අකුප්පාමෙ චෙතො විමුත්ති, අයමන්තිකා ජාති’යනු මෙහි ප්‍රත්‍යවේක්ෂණ ඥානයයි. මෙහි **ඤාණ දස්සනාය චිත්තං** යනු මේ විදර්ශනා ඥානය ඥාන දර්ශනයයි කියනු ලැබේ.
**අභිනීහරති** යනු විදර්ශනා ඥානය ඉපදවීම පිණිස එයම නිමනයද, එයම බෑවුමද එයම බෙයද කරයි. රූපී ආදීන්ගේ අර්ථය කියන ලද්දේය. **ඔදන කුම්මාසුපචයො** යනු බතින්ද පිට්ටුවෙන්ද රැස්කළ වර්ධනය කළ. **අනිච්චුච්ඡාදන පරිමද්දන භෙදන විද්ධංසන ධම්මො** යනු වී අභාවයට යන අර්ථයෙන් අනිත්‍ය දුගඳ නැසීම පිණිස සිරුරු ආලේපයෙන් ඉලීමේ ස්වභාවය. අඟපසඟවල ආබාධ නැතිකිරීම පිණිස සෙමින් මිරිකීමෙන් පිරිමදින ස්වභාවය. කුඩාකල කලවයන්හි නිදිකරවා ගැබෙහි වැසීමෙන් මනාව නොපිහිටි අංගයන්ගේ පිහිටීම සැදීම පිණිස තැවරීම් තදකිරීම් ආදි වශයෙන් මර්දනය කිරීමේ ස්වභාවය. මෙසේ පරිහරණය කරන්නගේ ද බිඳීම් විනාශවීම් ස්වභාවය බිඳෙයි. විසිරෙයි. මෙබඳු ස්වභාවය යන අර්ථයි. එහි **රූපී චාතුම්මහා භූතිකො** යන ආදී තන්හි පද හයෙන් සමුදය කියන ලදී. අනිත්‍ය පදය සමග පසු පද දෙකෙන් අස්තයට යාම. **එත්‍ථ සිතං එත්‍ථ පටිබද්ධං** යනු මෙහි චාතුර්මහා භූතයන්ගෙන් සැදුණු සිරුරෙහි පිහිටි හෝ බැඳුණු.
** සුභො** යනු සොඳුරු. **ජාතිමා** පිරිසිදු ලෙස පැනනැගුණු. **සුපරිකම්මකතො **යනු මැනවින් කළ පිරියම් ඇති. ගල් බොරළු ඉවකළ. **අච්ඡො** සිනිඳු හම. **විප්පසන්නො **යනු මැනවින් පහන් වූ. **සබ්බාකාර සම්පන්නො** යනු සේදීම් සෙලවීම් ආදී වූ සියලු ආකාරයෙන් යුතු. නීලං ආදී තන්හි වණ සම්පත්තිය දක්වයි. එබඳු දෙය ඇමිණී ප්‍රකට වෙයි. **එවමෙව ඛො** යනු මෙහි උපමා සංසන්දනය දතයුතුයි. කරජ කාර්යය **මණි** විය. මැණිකක් මෙනි. **ආවුතසුත්තං** ඇමුණු හුය. මෙහි විදර්ශනා ඥානය විදර්ශනාලාභී භික්ෂුව **චක්ඛුමා පුරිසො **ඇස් ඇති පුරුෂයා මෙනි. **හත්‍ථෙකරිත්‍වා** ප්‍රත්‍යවේක්ෂණයෙන් **අයංඛො මණි** යනුවෙන් මැණික පහළ වූ කාලය මෙනි. විදර්ශනා ඥානය පමුණුවාගෙන හුන් භික්ෂුවගේ චාතුර්මහා භූතික කය පහළ වූ කාලය. **තත්‍රිදං සුත්තං ආවුතං** යනු විදර්ශනා ඥානය පමුණුවා හුන් භික්ෂුවගේ තදාරම්මණ වූ ඵස්සය පස්වැනි කොට ඇති සියලු චිත්ත චෛතසිකයන්ගේ හෝ විදර්ශනා ඥානයෙහි හෝ පහළවූ කාලය නූල පහළ වූ කාලය මෙනි.
මේ විදර්ශනා ඥානය මාර්ගයට අනතුරුව වේ. මෙසේ ඇතිකල්හිද යම්හෙයකින් අභිඥාවාරය ඇරඹුණු කල එයට අන්තර් වාරයක් නැත්ද, ඒ නිසා මෙහිම දක්වන ලදී. යම්හෙයකින් අනිත්‍යාදි වශයෙන් සම්මර්ශනය නොකළ දිව්‍ය ශ්‍රෝත ධාතුවෙන් බිරම් හඬ අසන්නහුට පූර්වේනිවාස අනුස්මෘතියෙන් බිරම් කඳ (ස්කන්ධ) සිහි කරන්නහුට දිවැසින් බිරම් රූ බලන්නහුට භය සන්ත්‍රාසය උපදීද, අනිත්‍යාදි වශයෙන් සම්මර්ශනය නොකළහුට නැද්ද, ඒ නිසා අභිඥා ප්‍රාප්තයාගේ බිය නැතිකරන හේතු සම්පාදනය සඳහාද මෙය මෙහිම දක්වන ලදී. තවද, යම් හෙයකින් විදර්ශනා සුඛය නමැති මෙය මාර්ගඵල සුඛ සමාන වෙන් වූ සාන්දෘෂ්ටික සාමඤ්ඤඵලයක් වේද, ඒ නිසා ආදියෙහිදීම මෙය මෙහිදී දක්වන ලද්දේ යයි දතයුතුය.
** මනොමයං** යනු සිතින් උපදවාගත්. **සබ්බංග පච්චංගී** යනු සියල් අඟපසඟින් යුතු **අභින්නින්‍ද්‍රියං** යනු පිහිටීම් වශයෙන් විකල් නොවූ ඉන්‍ද්‍රිය ඇති. සෘද්ධි ඇත්තකු විසින් නිර්මාණය කරන ලද රූපය සෘද්ධිමතා සුදුනම් එයද සුදුය. කන් විද නැත්නම් එය ද නොවිඳි කන් ඇත්තේය. මෙසේ සියලු ආකාරයන්ගෙන් එය හා සමානම වෙයි.
** මුඤ්ජමහා ඉසිකං** යන ආදී උපමා තුනද සමාන බව දැක්වීම පිණිසම කියන ලදී. කණ කොළයක් වැනි එහි ඇතුළත සිදුරක් වෙයි. කඩුව **කොසිය** කොපුව වැනිමය. වට වූ කොපුවෙහි වටවූ කඩුවක්ම බහත්. පැතලි වූවක පැතලි වූවක්ම බවත්.
**කරණ්ඩො** යනු මෙයද සර්ප හැවට නමකි. උණ පතුරින් තැනූ කරඬුවට නමකි. සර්ප හැව සර්පයා හා සමානම වේ. එහි පුරුෂයෙක් කිසියම් **අහිං කරණ්ඩා උද්ධරෙය්‍ය** යනු අතින් ගලවන්නක් මෙන් දක්වන ලදී. ඉක්බිතිව සිතින්ම එය ගැලවීම දතයුතුය. මේ සර්පයා ස්වජාතියෙහි සිට දරකැබලි අතර හෝ රුක් අතර ආශ්‍රයකොට හැවයෙන් ශරීරය ඉවත්කරන ප්‍රයෝග සංඛ්‍යාත වූ ශක්තියෙන් ශරීරය කාදමන්නාක් මෙන් පැරණි වැව පිළිකුල් කරන්නේ යයි මේ සිව් කරුණින් තමාම හැව අත්හැර දමයි. අනිකකු විසින් එයින් ගලවත් නොහැකිය. ඒ නිසා සිතින් ඉදිරීම සඳහා මෙය කියන ලදැයි දතයුතුය. මෙසේ මේ භික්ෂුවගේ සිරුර තණපත් ආදිය හා සමානය. නිමිත්තරූපය ඇතුළත සිදුර මෙනි. මේ මෙහි උපමා සංසන්දනයයි. මෙහි නිර්මාණ විධානය අනුන්ගෙන්ද **ඉද්ධිවිධාදි** පංච අභිඥා කථා සියලු අයුරින් විශුද්ධි මාර්ගයෙහි විස්තර කරන ලදී. එහි කියූ පරිද්දෙන්ම දතයුතුය. මෙහි උපමා මාත්‍රයම අධිකය.
**එහි ජෙක කුම්භකාර ආදයො** මෙන් ඉද්ධිවිධ ඤාණලාභී භික්ෂුව දතයුතුය. මැනවින් පිරියම් කළ මැටි ආදිය මෙන් ඉද්ධිවිධ ඤාණය දතයුතුය. කැමති කැමති භාජන විකෘති කරණය මෙන් ඒ භික්ෂුවගේ විකුර්වණය චිත්ත බලය දතයුතුය.
දිබ්බසොත ධාතු උපමාවෙහි යම්හෙයකින් කාන්තාර දිගු මග සැක සහිතද භය සහිතද වේද, එහි සැක සංකාවෙන් මේ බෙර හඬය, මේ මිහිඟු බෙර හඬය යයි වෙසෙසා හඳුනා ගැනීමට නොහැක්කේද, ඒ නිසා කාන්තාර ග්‍රහණය නොකොට ක්ෂේම මාර්ගය දක්වන්නේ, **අද්ධාන මග්ග පටිපන්නො** යයි කීය. බියක් නැති ක්ෂේම මාර්ගය ශීර්ෂ සාටකය කොට සෙමින් පිළිපන්නේ කියන ලද ආකාර ඇති ශබ්ද පහසුවෙන් ව්‍යවස්ථාපනය කරයි. ඔහුට ඒ ශබ්ද පහළ වූ කාලය මෙන් යෝගියාට දුර ළග භේද ඇති දිව්‍යමය වූද මානුෂික වූද ශබ්ද පහළවූ කාලය දතයුතුය.
චෙතොපරිය ඤාණ උපමාවෙහි **දහරො** යනු තරුණයා. **යුවා** යනු යෞවනයෙන් යුත්. **මණ්ඩන ජාතිකො** යනු යෞවනයෙක්ව අලස නොවූයේ නොකිලිටි ශරීර ඇත්තේ. තවද සැරසෙන ස්වභාව ඇත්තේ දවසකට දෙතුන් වරක් නහා පිරිසිදු වස්ත්‍ර හඳින අලංකාර කරන ස්වභාව ඇත්තේ යන අර්ථයි. **සකණිකං** යනු කළු කැලැල් ඇද වූ මුව කුරුලෑ ආදීන්ගෙන් එකකින් දොස් සහිත. එහි යම්සේ ඔහුගේ මුඛ නිමිත්ත ප්‍රත්‍යවේක්ෂණයෙන් මුහුණෙහි දොස් ප්‍රකට වේද, මෙසේ චේතෝපරිය ඤාණයෙන් සිත පමුණුවා සිටි භික්ෂුවට අනුන්ගේ සොළොස් වැදෑරුම් සිත ප්‍රකට වේයයි දතයුතුය.
පුබ්බෙනිවාස ඤාණ උපමාවෙහි **තං දිවසං කත කිරියා පාකටා හොති** යනු එදවස ගිය ගම් තුනම ගන්නා ලද්දේය. එය ගම් තුනකට ගිය පුරුෂයා මෙන් පුබ්බෙනිවාස ඤාණලාභියා දතයුතුය. ගම් තුන මෙන් භවත්‍රය දතයුතුය. ඒ පුරුෂයාට ගම් තුනෙහිදී එදවස කළ කාර්යය පහළවීම මෙන් පුබ්බෙනිවාසයෙන් සිත පමුණුවා හුන් භික්ෂුවගේ භවත්‍රයයෙහි කරන ලද කාර්යය පහළවීම දතයුතුය.
දිබ්බචක්ඛු උපමාවෙහි **වීතිසංචරන්තෙ** යනු ඔබමොබ හැසිරෙන වීදි සඤ්චරන්තෙ යනුවෙන්ද පාඨයක් වෙයි. අර්ථය මෙයමය. එහි නගරය මැද මංසන්ධියෙහි ප්‍රාසාදය මෙන් මේ භික්ෂුවගේ කරජ කායය දතයුතුය. ප්‍රාසාදයෙහි සිටි ඇස් ඇති පුරුෂයා මෙන් දිවැස් ඇති බවට පත්ව සිටි භික්ෂුව දතයුතුය. ප්‍රතිසන්ධි වශයෙන් මව්කුසට පිවිසෙන්නවුන් මෙන් ගෙන් නික්මෙන්නෝ ගතයුත්තෝය. වීදියෙහි ඔබමොබ හැසිරෙන්නෝ ඔබමොබ හැසිරෙන සත්ත්වයෝ දතයුත්තෝය. ඉදිරියෙහි එළිමහන් තැන මැද මංසන්ධියෙහි සිටින්නෝ භවත්‍රයයෙහි ඒ ඒ තැන උපන් සත්ත්වයෝ දතයුත්තෝය. ප්‍රාසාද තලයෙහි සිටි පුරුෂයාගේ ඒ මිනිසුන් පහළ වූ කාලය මෙන් දිබ්බචක්ඛු ඤාණයෙන් සිත ඉවත්කොට හුන් භික්ෂුවගේ භවත්‍රයයෙහි උපන් සත්ත්වයන් පහළවූ කාලය දතයුතුය. මෙය දේශනා පහසුව පිණිසම කියන ලදී. අරූප ලෝකයෙහි දිවැසට ගොදුරුවන දෙයක් නැත.
**යො එවං සමාහිතෙ චිත්තෙ** යනු මෙහි විදර්ශනා පාදක චතුර්ථධ්‍යාන චිත්තය දතයුතුය. **ආසවානං ඛය ඤාණාය** යනු ආශ්‍රවයන් ක්ෂය කිරීමේ ඥානය ඉපදවීම පිණිස. මෙහි ආශ්‍රවයන් ක්ෂය කිරිම, ඵලයද නිර්වාණයද භංගයද කියනු ලැබේ. ‘ඛයෙ ඤාණං අනුප්පාදෙ ඤාණං’යනු මෙහි මාර්ගය ආශ්‍රවක්ෂය යයි කියන ලදී. ‘ආසවානං ඛයා සමණො හොති’ යනු මෙහි ඵලයයි.
මෙහි නිර්වාණයයි. ‘ආසවානං ඛයො වයො භෙදො අනිච්චතා අන්තරධානං’යන මෙහි භංගයයි. මෙහි නිර්වාණය අදහස් කරන ලදී. අර්හත් මාර්ගයද වටී.
**චිත්තං අභිනීහරති** යනු විදර්ශන චිත්තය එයට නිම්නයද, එය බෑවුම ද එයම බෙයද ද කරයි. **සො ඉදං දුක්ඛං** යන ආදී තන්හි එත්තකං දුක්ඛං න ඉතො භීය්‍යො - එපමණ දුකක් මින් වැඩි නොවේ’යනුවෙන් සියලු දුක්ඛ සත්‍යය ස්වරස ලක්ෂණ ප්‍රතිවේධයෙන් යථා පරිදි දනී. ඒ දුක්ඛයාගේ උත්පත්ති තෘෂ්ණාව **අයං දුක්ඛසමුදයො** යනු ඒ දෙතැනට පැමිණ නිරුද්ධ වෙයි. එය ඔවුන්ගේ පැවැත්මක් නැති නිර්වාණයයි. **අයං දුක්ඛසමුදයො** යනු ඒ දෙතැනට පැමිණ නිරුද්ධ වෙයි. එය ඔවුන්ගේ පැවැත්මක් නැති නිර්වාණයයි. **අයං දුක්ඛනිරොධො** යනු එහි පමුණුවන්නා වන ආර්ය මාර්ගයයි. **අයං දුක්ඛ නිරොධ ගාමිනී පටිපදා** යනු ස්වරස ලක්ෂණ ප්‍රතිවේධයෙන් යථා පරිදි දනී යන අර්ථයි.
මෙසේ ස්වරූප වශයෙන් සත්‍යයන් දක්වා නැවත ක්ලේශ වශයෙන් පිළිවෙළින් දක්වන්නේ **ඉමෙ ආසවා** ආදිය කීය. **තස්සමං ජානතො එවං පස්සතා** යනු මෙසේ දන්නා වූ, මෙසේ බලන්නා වූ ඒ භික්ෂුවගේ විදර්ශනාව සමග කෙළවරට පත් මාර්ගය කියයි. **කාමාසවා** යනු කාම ආශ්‍රවයන්ගෙන්. **විමුච්චති** යනු මෙයින් මාර්ගක්ෂණය දක්වයි. **විමුත්තස්මිං** යනු මෙයින් ඵල ලක්ෂණය දක්වයි. **විමුත්තමිති ඤාණංහොති** යනු මෙයින් ප්‍රත්‍යවේක්ෂණ ඥානය කියයි. **ඛීණාජාති** ආදිය එහි භූමියයි. ඒ ඥානයෙන් ප්‍රත්‍යවේක්ෂා කරන ආශ්‍රවයන් නැසූ තැනැත්තේ ඛීණාජාති ආදිය දනී.
ඔහුගේ ක්ෂීණ වූ ජාතිය කවරක්ද? එය කෙසේ දනීද? පූර්වයෙහිම ක්ෂීණ වූ බැවින් ඔහුගේ අතීත ජාතිය ක්ෂීණ වූයේ නොවේ. අනාගතයෙහි වයායාමයක් නැති බැවින් අනාගත ජාතිය ක්‍ෂීණ වීමෙක්ද නැත. වර්තමාන ජාතිය විද්‍යමාන බැවින් ක්ෂීණවීමක් නැත. මාර්ගය අභාවිත බැවින් එක හතර පස් වෝකාර භවයන්හි ඉපදුණද එක් හතර පංචස්කන්ධ ප්‍රභේද ඇති යම් ජාතියක් වේද එය මාර්ගය භාවිත කළ බැවින් නැවත නූපදින ස්වභාවයට පැමිණීමෙන් ක්ෂීණය. එය ඔහු මාර්ග භාවනාවෙන් ප්‍රහීණ වූ ක්ලේශයන් ප්‍රත්‍යවේක්ෂණය කොට ‘කෙලෙස් අභාවය ඇති කල්හි විද්‍යමාන වූ ද කර්මය නැවත ප්‍රතිසන්ධි ගන්නේ නොවේ යයි දන්නේ දනියි.
**වුසිතං** යනු වසන ලදී. කලක් නැවතී සිටින ලදී. **බ්‍රහ්මචරියං** යනු මාර්ග බ්‍රහ්මචර්යාව. පෘථග්ජන කල්‍යාණයකු සමග සප්ත සේඛයෝ බ්‍රහ්මචර්ය වාසය වසත් නමි. ක්ෂීණාශ්‍රවයා වසන ලද වාස ඇත්තේය. ඒ නිසා හේ තමාගේ බ්‍රහ්මචර්ය වාසය ප්‍රත්‍යවේක්ෂණය කරන්නේ **වුසිතං බ්‍රහ්මචරියං** බ්‍රහ්මචර්ය වසන ලදී යයි දනී.
** කතං කරණීයං** යනු සත්‍ය සතරෙහි සතර මාර්ගයෙන් පරිඤ්ඤා පහාණ සච්ඡිකිරිය භාවනා වශයෙන් සොළොස් වැදෑරුම් කාර්යය නිමකරන ලදී. ඒ මගින් ප්‍රහාණය කළයුතු ක්ලේශයෝ ප්‍රහීණ කරන ලද්දේය. දුක්ඛමූලය සම්පූර්ණයෙන් සිඳ දමන ලද්දේය යන අර්ථයි. පෘථග්ජන කල්‍යාණ ආදීහු ඒ කෘත්‍යය කරති. ක්ෂීණාශ්‍රවයා කළයුත්ත කළ තැනැත්තේය. ඒ නිසා හේ තමාගේ කළයුතු දෙය ප්‍රත්‍යවේක්ෂා කරන්නේ **කතං කරණීයං** යයි දනී.
**නාපරං ඉත්‍ථත්තායා** යනු දැන් නැවත මෙසේ වූ බැවින් මෙසේ සොළොස් කෘත්‍ය ඇති බැවින් කෙලෙස් ක්ෂය කිරීමෙන් හෝ මාර්ග භාවනා කෘත්‍යයක් මට නැතැයි දනී. නැතහොත් **ඉත්‍ථත්තාය** යනු මෙසේ වූ බැවින්. ඉමස්මා - මේ අයුරින් ‘දැන් වර්තමාන ස්කන්ධ සන්තානයෙන් අන්‍ය වූ ස්කන්ධ සන්තානයක් මට නැත. මේ පංචස්කන්ධයෝ මුල් සිඳලූ රුකක් මෙන් හොඳින් දැන සිටිති. ඒවා අවසන් චිත්ත නිරෝධයෙන් ඉන්ධන නැති ගින්නක් මෙන් නිවීමට යන්නේය. නමක් නැති බවට යන්නේය යයි දනී.
**පබ්බත සංඛෙපෙ** යනු පර්වත මස්තකයෙහි. **අනාවිලො** යනු මඩ නැති. සිප්පිද හක්ගෙඩිද = **සිප්පි සම්බුකා**. ගල්කැටද බොරළුද = **සක්ඛර කබලං**, මසුන්ගේ අහින සමූහය = **මච්ඡගුබ්බං**, **තිට්ඨන්තම්පි චරන්තම්පි** යනු මෙහි ගල්කට බොරළු නැවතී සිටීමය. ඉතිරි ඒවා හැසිරෙයි. සිටියි. යම්සේ අතරින් පතර සිටින්නා වූද හුන්නා වූද ගමන් කරන්නා වූද එවුන් අතර ‘මේ ගවයෝ හැසිරෙති’ යි හැසිරෙන්නවුන් සඳහා ඉතිරි අයද හැසිරෙත් යයි කියත්ද, මෙසේ සිටින්නා වූම ගල්කැට බොරලු සඳහා ඉතිරි දෙකද සිටීයයි කියන ලදී. හැසිරෙන ඉතිරි දෙක සඳහා ගල්කැට බොරලු හැසිරේ යයි කියන ලදී. එහි ඇස් ඇති ඉවුරෙහි සිට බලන පුරුෂයාගේ සිප්පි හක්ගෙඩි ආදීන් හටගත් කාලය මෙන්, ආශ්‍රවක්ෂය පිණිස සිත ඉවත්කොට හුන් භික්ෂුවගේ සත්‍ය සතරෙහි හටගත් කාලය දතයුතුය.
මෙපමණකින් විපස්සනා ඤාණය, මනෝමය ඤාණය, ඉද්ධිවිධ ඤාණය, දිබ්බසෝත ඤාණය, චේතෝපරිය ඥාණය, පුබ්බෙනිවාස ඤාණය, දිබ්බචක්ඛු වශයෙන් නිපන්. අනාගත යථාකම්මූපග ඤාණ දෙක දිබ්බචක්ඛු ඤාණය, ආසවක්ඛය ඤාණය යන ඤාණ දසය නිර්දේශ කරන ලද්දේ වෙයි. ඔවුන්ගේ ආරම්මණ විභාගය දැනගත යුතුය. එහි විපස්සනා ඤාණය, පරිත්ත, මහග්ගත, අතීත අනාගත, පච්චප්පන්න අජ්ඣත්ත බහිද්ධා වශයෙන් සත්වැදෑරුම් අරමුණු ඇත්තේය. මනෝමය ඤාණය නිර්මාණය කළයුතු රූපායතන මාත්‍රයට අරමුණු කරතියි පරත්ත පච්චුප්පන්න බහිද්ධා රම්මණ ඇත්තේය. ආසවක්ඛය ඤාණය අප්පමාන බහිද්ධා නොකිවයුතු ආරම්මණ ඇත්තේය. අවශේෂ වූ ඤාණයන්හි ආරම්මණ භේදයද විශුද්ධි මාර්ගයෙහි කියන ලදී. **උත්තරීතරංච පණීතතරංවා** යනු කිසියම් පිළිවෙළකින් මීට වඩා ශ්‍රේෂ්ඨතර වූ සාමඤ්ඤඵලයක් නැතැයි භාග්‍යවතුන් වහන්සේ අර්හත්වය කුළුගැන්වීමෙන් දේශනාව නිමැවූ සේක.
රජ තෙමේ ඒ ඒ තැනදී සාධුකාර පවත්වන්නේ මුල මැද අග සකසා අසා ‘මම මේ ප්‍රශ්න බොහෝ මහණ බමුණන්ගෙන් බොහෝ කලක් ඇසුවත් දහයියා කොටන්නාක් මෙන් කිසි හරයක් නොලැබුවෙමි. භාග්‍යවතුන් වහන්සේගේ ගුණ සම්පදාව පුදුමයි. උන්වහන්සේ පහන් දහසක් දල්වන්නාක් මෙන් මහත් ආලෝකයක් කොට මේ ප්‍රශ්න විසඳූ සේක. දශබලධාරින් වහන්සේගේ ගුණානුභාවය නොදැන බොහෝකලක් වංචා කරනු ලැබීමි’යි සිතා බුද්ධගුණ අනුස්මරණයෙන් හටගත් පස්වනක් ප්‍රීතියෙන් පැහැසුණු සිරුරු ඇත්තේ තමාගේ ප්‍රසාදය හෙළි කරන්නේ උපාසක බව දැන්වීය. එය දක්වන්නට **එවංවුත්තෙ රාජා** ආදිය අරඹන ලදී.
එහි **අභික්කන්තංභන්තෙ **යනු මේ අභික්කන්ත ශබ්දය ක්ෂය සුන්දර ඇති රූප, අනුමෝදන අර්ථයන්හි දක්නට ලැබේ. ‘ස්වාමීනි, රාත්‍රිය ඉක්මගියේය. ප්‍රථමයාමය නික්ම ගියේය. භික්ෂු සංඝයා බොහෝ වේලා හුන්නේය. ‘ආදී තන්හි ක්ෂයවීමෙහි දක්නට ලැබේ. මෙතෙමේ මේ සව් පුඟුලන් අතර සුන්දරතරය ප්‍රණීතතරය ආදී තන්හි සොඳුරු බවෙහි දක්නට ලැබේ.
ආදී තන්හි අභිරූපයෙහි. අභික්කන්තං ගො ගොතම ආදී තන්හි අනුමෝදනයෙහි අනුමෝදනයෙහි යෙදෙන බැවින් ‘සාධු සාධු භන්තෙ’යි කියන ලද්දේ වෙතියි දතයුතුයි.
මේ ලක්ෂණයෙන්ද මෙහි ප්‍රසාද වශයෙන් ප්‍රශංසා වශයෙන් ද මෙය දෙවරක් කියන ලදැයි දතයුතුය. නැතහොත් අභික්කන්තං යන්න සුන්දරය. අතිශයින් ප්‍රසන්නය. අතිශයින් මනාපය. අතිශයින් සුන්දර යයි කියන ලද්දේ වෙයි.
මෙහි එක් අභික්කන්ත ශබ්දයකින් දේශනාවට ස්තුති කරයි. එකකින් තමාගේ ප්‍රසාදය පළකරයි. මේ මෙහි අදහසයි. ස්වාමීනි, භාග්‍යවතුන් වහන්සේගේ දේශනාව සුන්දරය. භාග්‍යවතුන් වහන්ගේ ධර්ම දේශනාවට පැමිණ මාගේ ප්‍රසාදය සුන්දරය. භාග්‍යවතුන් වහන්සේ ම වචනය අර්ථ දෙකක් සඳහා ස්තුති කෙරේද, ස්වාමීනි, භාග්‍යවතුන් වහන්ගේ වචනය දොස් නසන හෙයින් අභික්කන්තය. ගුණ අවබෝධ කරන හෙයින් අභික්කන්තය. එසේම ශ්‍රද්ධාව ඇතිකරන හෙයින්, ප්‍රඥාව ඇතිකරන හෙයින්. අර්ථ ඇති බැවින්, ව්‍යාඤ්ජන සහිත බැවින්, පැහැදිලි පද ඇති බැවින්, ගැඹුරු අර්ථ ඇති බැවින්, කර්ණ සුඛ ඇති බැවින්, හෘදයංගම බැවින් තමා උසස් නොකරන බැවින්, අනුන්ට අවමන් නොකරන බැවින්, කරුණාවෙන් සිසිල් වූ බැවින්, ප්‍රඥාවෙන් පිරිසිදු බැවින්, පෙනුම රමණීය බැවින්, මර්දනයෙහි දක්ෂ වූ බැවින්, ඇසෙන සුව ඇති බැවින් විමර්ශනය කරනු ලැබීමට යහපත් බැවින් ආදිය සමග යෙදිය යුතුය.
ඉන් ඔබ්බටද උපමා සතරකින් දේශනාවටම ස්තුති කරයි. එහි **නික්කුජ්ජිතං** යනු මුනින් නමා තැබූ හෝ යටින් මුව ඇති හෝ **උක්කුජ්ජෙය්‍ය** යනු උඩුකුරු කරන්නේය. **පටිච්ඡන්නං** යනු තණකොළ ආදියෙන් වැසූ. **විවරෙය්‍ය** විවර කරන්නේය. **මූළහස්ස** යනු දිශාව මුළා වුවහුට **මග්ගං ආචික්ඛෙය්‍ය** යනු අතින් ගෙන ‘මේ මගයැ’යි කියන්නේය. **අන්ධකාරෙ** යනු අමාවක තුදුස්වක මැදියම ගන වනලැහැබ වැහි වලාකුළු පටලයෙන් අංග සතරකින් යුතු අන්ධකාරයෙහි. මෙය නොපැහැදිලි පදාර්ථයි. මේ අදහස් යෙදුමයි. යම්සේ යටිකුරු වූවක් උඩුකුරු කරන්නේද මෙසේ සද්ධර්මයට විරුද්ධ අසද්ධර්මයෙහි පිහිටි මා වැසුණු දෙයක් විවර කරන්නාක් මෙන් අසද්ධර්මයෙන් නැගිටුවන්නාහු විසින් මෙසේ කෘශ්‍යප භාග්‍යවතුන් වහන්සේගේ ශාසනය අතුරුදහන් වීමේ සිට මිථ්‍යාදෘෂ්ටි ග්‍රහණයෙන් වැසුණු සසුන විවර කරන්නාහු විසින්, යම්සේ මුළා වූවකුට මග කියා දෙන්නේද මෙසේ වැරදි මගට මිථ්‍යා මාර්ගයට පිළිපන්නා වූ මා හට සගමොක් මග හෙළි කරන්නහු විසින්, යම්සේ අඳුරෙහි තෙල් පහනක් දල්වන්නේද මෙසේ මොහඳුරෙහි ගිලුණු බුද්ධාදී රත්නරූප නොදක්නා මා හට එය වසාලන, මෝහාන්ධකාරය දුරලන දේශනා නමැති පහන දරන මා හට භාග්‍යවතුන් වහන්සේ විසින් මේ ක්‍රමවලින් ප්‍රකාශ කරන ලද බැවින් **අනෙක පරියායෙන ධම්මො පකාසිතො** යනු
මෙසේ දේශනාවට ස්තුතිකොට මේ දේශනාවෙන් රත්නත්‍රයෙහි පහන් සිතැත්තේ ප්‍රසන්නාකාරයක් කරන්නේ **එසාහං** ආදිය කීය. එහි **එසාහං** යනු ඒ මම. **භගවන්තං සරණං ගච්ඡාමි** යනු භාග්‍යවතුන් වහන්සේ මාගේ සරණයයි. පිහිටය. දුක නැති කරන්නා යහපත ඇති කරන්නා ය යන මේ අදහසින් භාග්‍යවතුන් වහන්සේ වෙත යමි. උන්වහන්සේ භජනය කරමි. සේවනය කරමි. පයිරුපාසනය කරමි. මෙසේ දනිමි. අවබෝධ කරමි. යම් ධාතූන්ගේ ගති අර්ථයක් වේද. බුද්ධියද ඔවුන්ගේ අර්ථයයි. ඒ නිසා **ගච්ඡාමි** යනු දනිමි. අවබෝධ කරමි යන මේ අර්ථය කියන ලදී.
**ධම්මඤ්ඤච භික්ඛු සංසඤ්ච** යනු මෙහි අවබෝධ කරගත් මාර්ග ඇති සාක්ෂාත් කරන ලද නිරෝධය ඇති, අනුශාසනා කරන ලද පරිදි පිළිපදින සතර අපායන්හි නොවැටෙන්නවුන් දරතියි = **ධම්මො** එය අර්ථ වශයෙන් ආර්ය මාර්ගය ද නිර්වාණය ද වෙයි. මෙය කියන ලදී. මහණෙනි, ධර්මයෝ යම්තාක් සංඛත වෙත්ද ආර්ය අෂ්ටාංගික මාර්ගය ඔවුන් අතර අග්‍රයයි කියනු ලැබේ. විස්තරය හුදෙක් ආර්ය මාර්ගය ද නිර්වාණය ද නොවේ. තවද ආර්යඵලයන් සමග පර්යාප්ති ධර්මයද වෙයි. මෙය ඡත්තමානවක විමානයෙහි කියන ලදී.
මෙහි **රාග විරාගො** යනු මාර්ගය කියන ලදී. **අනෙජ මසොකං** යනු ඵලයයි. **ධම්ම මසංඛතං** යනු නිර්වාණයයි. අප්පටිකූලං මධුරමිමං සුවිභත්තං යනු පිටකත්‍රයෙන් බෙදන ලද සියලු ධර්මස්කන්ධයෝ. දෘෂ්ටිශීල සංඝාතයෙන් (නැසීමෙන්) නසන ලද්දේනුයි = **සංඝො**. එය අර්ථ වශයෙන් අෂ්ට ආර්ය පුද්ගල සමූහයයි. එම විමානයෙහිම මෙය කියන ලදී.
භික්ෂූන්ගේ සංඝයා = භික්ඛු සංඝො. මෙපමණකින් රජ තෙමේ තිසරණගමනය දැන්වීය.
දැන් ඒ සරණාගමනයන්හි කුශලතාව සඳහා, සරණය, සරණාගමනය, සරණ යන්නා, සරණාගමන ප්‍රභේද, සරණාගමන ඵල, සංකිලෙස, භේද යනුවෙන් මේ විධිභේදය දතයුතුය. ඒ කෙසේද යත්? පදාර්ථ වශයෙන් හිංසා කෙරේනුයි = සරණං සරණ ගියවුන්ගේ ඒ සරණාගමනයෙන් බිය, සන්ත්‍රාසය, දුක, දුගතියට යාමේ දණ්ඩනය නසයි. විනාශ කරයි යන අර්ථයි. රත්නත්‍රයයට මෙය සමාන වචනයකි.
නැතහොත් යහපත පිණිස පැවතීමෙන්, අයහපත නැවැත්වීමෙන් සත්ත්වයන්ගේ බය නැතිකරානුයි = බුද්ධෝ. භවය නමැති කාන්තාරයෙන් තරණය කරවීමෙන් ආස්වාස දානයෙන් ද ධම්මො. සුළු දෙයක් කරන්නවුන්ට පවා විපුලඵල ප්‍රතිලාභය ලබාදීමෙන් සංඝො. ඒ නිසා මේ ක්‍රමයෙන්ද රත්නත්‍රය සරණය. එහි පැහැදුණු එයට ගරු කළාහු, පහ වූ කෙලෙස් ඇත්තේ එය පිහිටකොට ගැනීමේ ආකාරයෙන් පැවති සිත් ඉපදීම සරණාගමනයයි. එයින් යුක්ත වූ සත්ත්වයා සරණ යයි. කියන ලද ආකාර ඇති සිත් ඉපදවීමෙන් ‘මේ තෙරුවන මට සරණය. මේවා මට පිහිටය’යැයි මෙසේ පැමිණි යන අර්ථයි. මෙසේ සරණය, සරණාගමනය, සරණ යන්නා යන මේ තුන දතයුතුය.
සරණාගමන ප්‍රභේදය වනාහි ලෞකික සරණාගමනය, ලෝකෝත්තර සරණාගමනය යනුවෙන් දෙවැදෑරුම් වේ. එහි ලෝකෝත්තර සරණාගමනය. දක්නා ලද සත්‍යයන්ගේ මාර්ගක්ෂණයෙහි සරණාගමන උපක්ලේශයන් සිඳදැමීමෙන් අරමුණු වශයෙන් නිර්වාණ ආරම්මණය වී කෘත්‍ය වශයෙන් මුළු තෙරුවනෙහි ප්‍රතිඵල ලැබේ. ලෞකික සරණාගමනය වනාහි පෘථග්ජනයන්ගේ සරණාගමන උපක්ලේශ විනාශ කිරීමෙන්, අරමුණු වශයෙන් බුද්ධාදී ගුණ අරමුණු කොට ඵල වේ. එය අර්ථ වශයෙන් බුද්ධාදී වස්තූන්හි ශ්‍රද්ධා ප්‍රතිලාභයද, ශ්‍රද්ධාව මුල්කොටගත් සම්‍යක් දෘෂ්ටිය, දස පින්කිරියවත්හි දෘෂ්ටිය සෘජු කිරිම යයි කියනු ලැබේ. එය සිව් අයුරකින් පවතී. තමා මනාසේ පැමිණීමෙන්, එය පිහිටකොට ගැනීමෙන්, ශිෂ්‍යභාවයට පැමිණීමෙන් වන්දනා කිරිමෙන් යනුවෙන්.
එහි අත්තනිය්‍යාතනය නම් ‘අද සිට මම තමා බුදුන්ට ධර්මයට සංඝයාට වෙන්වෙමියි මෙසේ බුද්ධාදීන්ට ආත්ම පරිත්‍යාග කිරීමයි. තප්පරායණතා නම් අද සිට මම බුදුන් පිහිට කොටගනිමි. ධර්මය පිහිටකොට ගනිමි. සංඝයා පිහිට කොටගනිමියි මෙසේ මා පිළිගනු මැනවි’යනුවෙන් තප්පරායණ භාවයයි. ශිෂ්‍යභාවයට පැමිණීම නම් ‘අද සිට මම බුදුන්ගේ අතවැසියෙක්මි. ධර්මයෙහි, සංඝයාගේ අතවැසියෙක්මි. එසේ මා පිළිගනු මැනවැයි මෙසේ සිස්සභාව උපගමො පණිපාත නම්, ‘අද සිට මම වැඳීම, නැගිටීම, ඇඳිලි බැඳීම, ගරුකිරීම බුද්ධාදී වස්තු තුනට කරමි. මෙසේ මා පිළිගනු මැනවැයි. මෙසේ බුද්ධාදීන් කෙරෙහි පරම ගෞරවය දැක්වීම. මේ සිව් ආකාරයට වෙනත් ආකාරයක් කරන්නහු විසින්ද සරණ ගන්නා ලද්දේ ම වෙයි.
තවද, භාග්‍යවතුන් වහන්සේට ආත්මභාවය පරිත්‍යාග කරමි. ධර්මයට, සංඝයාට ආත්මභාවය පරිත්‍යාග කරමි. මාගේ ආත්මභාවය පරිත්‍යාග කරන ලද්දේමය. මාගේ ජීවිතය පරිත්‍යාග කරන ලද්දේමය. දිවි කෙළවර තෙක් බුදුන් සරණ යමි. බුදුන්වහන්සේ මාගේ සරණයයි. ආරක්ෂාවයි. ආරක්ෂක ස්ථානයයි. පිහිටයි යනුවෙන් මෙසේද ආත්මභාවය වෙන් කිරීම දතයුතුය. ‘මම ශාස්තෲන් වහන්සේම දකිමි. භාග්‍යවතුන් වහන්සේ දකිමි. සුගතයන් වහන්සේ දකිමි. භාග්‍යවතුන් වහන්සේම දකිමි. සම්මා සම්බුදුන් වහන්සේ දකිමි. භාග්‍යවතුන් වහන්සේම දකිමියි මෙසේද මහා කාශ්‍යප තෙරුන්ගේ සරණාගමනයේදී මෙන් ශිෂ්‍ය භාවයට පැමිණීම දතයුතුය.
මෙසේද ආලවක ආදීන්ගේ සරණාගමනය මෙන්. තප්පරායණතාව දතයුතුයි. ‘ඉක්බිති බ්‍රහ්මායු බ්‍රාහ්මණයා හුනස්නෙන් නැගී උතුරුසළුව එකස්කොට භාග්‍යවතුන් වහන්සේගේ පාමුල හිසින් වැටී භාග්‍යවතුන් වහන්සේගේ පා මුවින් සිපගතී. අතින් පිරිමදියි. නමද අස්වයි. භවත් ගෞතමයන් වහන්ස, මම බ්‍රහ්මායු බ්‍රාහ්මණයාය. භවත් ගෞතමයන් වහන්ස, මම බ්‍රහ්මායු බ්‍රාහ්මණයා වෙමි’යි මෙසේද ප්‍රණිපාතය දතයුතුයි.
එය වනාහි ඥාති, භය, ආචාර්ය, දක්ෂිණෙය්‍ය වශයෙන් සිව් වැදෑරුම් වේ. එහි දක්ෂිණෙය්‍ය ප්‍රණිපාතයෙන් සරණාගමනය වේ. අන් අයුරින් නොවේ. ශ්‍රේෂ්ඨ වශයෙන්ම සරණ ගනු ලැබේ. ශ්‍රේෂ්ඨ වශයෙන් බිඳේ. ඒ නිසා යම් ශාක්‍යයෙක් හෝ කෝලියයෙක් හෝ ‘බුදුන් වහන්සේ අපගේ ඥාතියෙක් යයි වඳී. සරණය නොගන්නා ලද්දේම වේ. යමෙක් ‘ශ්‍රමණ ගෞතම රාජ පූජිතය, මහානුභාව ඇත්තේය. මෙම නො වැන්දොත් අනර්ථයක් වුවත් කරන්නේ යැයි බියෙන් වඳිති. සරණය නොගන්නා ලද්දේම වෙයි. යමෙක් බෝධිසත්ත්ව කාලයෙහි හෝ බුද්ධකාලයෙහි හෝ භාග්‍යවතුන් වහන්සේ සමීපයෙහි උගත් දෙයක් සිහිකරමින් වඳියි.
මෙබඳු අනුශාසනයක් උගෙන ‘මාගේ ගුරුවරයා යයි වඳියි. සරණය නොගන්නා ලද්දේ ම වෙයි. යමෙක් ‘මුන් වහන්සේ ලෝකයෙහි දක්ෂිණාවට සුදුසු අග්‍ර පුද්ගලයා යයි වඳියි. එයින්ම සරණ ගියේ වෙයි.
මෙසේ ගත් සරණ ඇති උපාසකයකුගේ හෝ උපාසිකාවකගේ අන්‍ය තීර්ථකයන් වෙත පැවිදි වුවද ‘මොහු මාගේ ඥාතියෙකැයි වැන්දත් සරණාගමනය නොබිඳේ. පැවිදි නොවූවන් ගැන කියනුම කවරේද? එසේ භය වශයෙන් රජු වඳින්නහුගේ ‘මෙතෙමේ රටින් පූජා ලබන්නකු බැවින් නොවැන්දොත් අනර්ථයක් කරන්නේ යයි. ‘මොහු මාගේ ගුරුවරයෙකැයි ශිල්ප හදාරවන තීර්ථකයකු වඳින්නකුගේ සරණාගමනය නොබිඳේ. මෙසේ සරණාගමන ප්‍රභේදය දතයුතුය.
මෙහි ලෝකෝත්තර සරණාගමනයෙහි සතර සාමඤ්ඤඵල විපාක ඵලයයි. සියලු දුක් නැතිකිරීම ආනිසංස ඵලයයි කියන ලද්දේ වෙයි.
තවද, නිත්‍ය වශයෙන් නොයාම් ආදි වශයෙන් ද එහි ආනිසංස ඵලය දතයුතුය. එය කියන ලදී. මහණෙනි, දෘෂ්ටි සම්පන්න පුද්ගලයෙක් කිසියම් සංස්කාරයකට නිත්‍ය වශයෙන් පැමිණෙන්නේය. සුඛ වශයෙන් පැමිණෙන්නේය. කිසියම් ධර්මයකට ආත්ම වශයෙන් පැමිණෙන්නේය. මව, පියා, රහත් කෙනෙකු මරණයට පත් කරන්නේය. දූෂිත වූ සිතින් තථාගතයන් වහන්සේගේ ලේ සොලවන්නේය. සංඝයා බිඳුවන්නේය. අන් ශාස්තෲවරයකු උදෙසන්නේය යන දේ සිදුවිය නොහැක්කකි. එයට ඉඩක් නැත. මේ කරුණ නොපැනේ’ යනුවෙන්. ලෞකික සරණාගමනයෙහි භව සම්පදාවද, භෝග සම්පදාවද ඵලයම යැයි කියන ලදී.
තවත් කරුණක් කියන ලදී. ඉක්බිති ශක්‍රදේවේන්ද්‍ර තෙමේ අසූදහසක් දෙවියන් සමග ආයුෂ්මත් මහා මෞද්ගල්‍යාන තෙරුන්වහන්සේ යම්තැනකද එතැනට එළැඹියේය. -පෙ- එකත්පසක සිටි ශක්‍රදේවේන්ද්‍රයාට ආයුෂ්මත් මහා මෞද්ගල්‍යාන තෙරණුවෝ මෙසේ කීහ. දේවේන්ද්‍රය, බුදුන් සරණ යාම මැනවි. බුදුන් සරණ යාම හේතුවෙන් දේවේන්ද්‍රය, එක්තරා සත්ව කෙනෙක් කය බිඳීමෙන් මරණයට පත්වීමෙන් පසු සුගතියක් වූ ස්වර්ග ලෝකයට යති. ඔවුහු අන් දෙවිවරුන් කරුණු දසයකින් අබිබවා සිටිති. ආයුෂයෙන්, දේව වර්ණයෙන්, සැපයෙන්, යසසින්, අධිපතිභාවයෙන්, දිව්‍යමය රූපයෙන්, ශබ්දයෙන්, ගන්ධයෙන් රසයෙන් ස්පර්ශයෙන් ධර්මයෙහිද සංඝයා කෙරෙහිද මේ ක්‍රමයමැයි. තවද, වෙලාම සූත්‍ර ආදි වශයෙන් සරණාගමනයෙහි ඵලවිශේෂය දතයුතුය. මෙසේ සරණාගමන ඵලය දතයුතුය.
එහි සරණාගමනය කරුණු සතරකදී අඥාන, ශංසය, මිථ්‍යාඥාන ආදීගෙන් කිළිටි වේ. මහා ශෝභාවක් ඇති දෙයක් නොවේ. මහා පැතිරීමක් නොවේ. ලෝකෝත්තර සරණාගමනයෙහි කිළිටි වීමක් නැත. ලෞකික සරණාගමනයෙහි දෙවැදෑරුම් භේදයක් ඇත. සාවද්‍ය අනවද්‍ය යනුවෙන්. එහි සාවද්‍ය සරණාගමනය අන්‍ය ශාස්තෲන් කෙරෙහි ආත්මභාවය පැමිණවීම් ආදියෙහිදී වෙයි. එය අනිටු පලයකි. ලෝකෝත්තර සරණාගමනයට භේද නැත. භවාන්තරයෙහිද ආර්ය ශ්‍රාවකයා අන්‍ය ශාස්තෲවරයකු නොඋදෙසයි. මෙසේ සරණාගමනයෙහි සංකිලෙසයද භේදයද දතයුතුය.
**උපාසකං මං භන්තෙ භගවා ධාරෙතු** යනු භාග්‍යවතුන් වහන්සේ මේ උපාසකයෙකැයි මා මෙසේ පිළිගනු මැනවි. දැනගන්නා සේක්වා යන අර්ථයි. උපාසක විධි පිළිබඳ කුශලතාව පිණිස මෙහි උපාසකයා කවරෙක්ද? කුමක් නිසා උපාසකයෙකැයි කියනු ලැබේ? ඔහුගේ ශීලය කුමක්ද? ආජීවය කවරේද? විපත්තිය කුමක්ද? සම්පත්තිය කුමක්ද? මේ ප්‍රකීර්ණකය දතයුතුය.
එහි උපාසක යනු කවරෙක්ද? කිසියම් සරණ ගිය ගිහියෙක් එය කියන ලදී. මහානාම යම් කරුණකින් බුදුසරණ ගියේ වේද දහම් -පෙ සඟ සරණ ගියේ වේද, මහානාම එපමණකින් උපාසකයෙක් වෙයි.
කවරහෙයින් උපාසක වේද? තෙරුවන් වෙත එළඹෙන බැවින් හෙතෙමේ බුදුන් කරා එළඹෙතියි = උපාසකො. ධර්මය කරා සංඝයා කරා එළඹෙතියි උපාසක නමි.
ඔහුගේ ශීලය කුමක්ද? වෙන්වීම් පස. යම්සේ කීද? මහානාම උපාසක තෙමේ පාණාතිපාතයෙන් වෙන්වූයේ වේද, අදින්නාදානයෙන් -පෙ- කාමේසුමිච්ඡාචාරයෙන්, මුසාවාදයෙන්, සුරාමේරය මජ්ජපමා දට්ඨායානයෙන් වෙන්වූයේ වේද, මහානාම එපමණකින් උපාසක තෙමේ සිල්වත් වෙයි.
ආජීවය කවරේද? මිථ්‍යා වෙළඳාම් පස හැර දැහැමෙන් සෙමෙන් ජීවිකාව කිරීම කියන ලදී. මහණෙනි, උපාසකයකු විසින් නොකළයුතු වෙළදාම් පසෙකි. කවර පසක්ද යත්, සත්‍ථවණිජ්ජා (ආයුධ වෙළඳාම) සත්ත වණිජ්ජා (සතුන් වෙළඳාම) මංසවණිජ්ජා (මාංශ වෙළඳාම) මජ්ජ වණිජ්ජා (මත්පැන් වෙළඳාම) විසවණිජ්ජා (විෂ වෙළඳාම) මහණෙනි උපාසකයකු විසින් නොකළ යුතු මේ වෙළඳාම් පසයි.
කවර විපත්තියක්ද? එම ශීලයටද ආජීවයටද යම් විපත්තියක් වේද, එයම මෙයටද විපත්තියයි. තවද යමකින් මොහු සැඩොලෙක් වේද (මලංච පතිකිට්ඨොච) එය ඔහුට විපත්තියයි දතයුත්තේය. අර්ථ වශයෙන් ඒවා අශ්‍රද්ධාව ආදී ධර්ම පහක් වෙයි. යම් සේ කීද? ‘මහණෙනි, කරුණු පහකින් යුක්ත වූ උපාසක තෙමේ චණ්ඩාලයෙක් වෙයි. උපාසක කැළලක්ද, උපාසක බවින් ඇද දමන ලද්දේ ද වෙයි. කවර පසෙකින්ද යත්, ශ්‍රද්ධා නැත්තේ වෙයි. දුස්සීල වෙයි. උත්සව පවත්වන්නේ වෙයි. කර්මයට නොව මංගලයට නැවත එයි. මින් බැහැර දක්ෂිණාවට සුදුස්සන් සොයයි. එහිද විශ්වාස කරයි.
කවර සම්පත්තියක්ද? ඔහුට යම් ශීල සම්පදාවක් වේද, ආජීව සම්පදාවක් වේද එය ඔහුගේ සම්පත්තියයි. ඔහුට යම් රත්නභාව ආදී කරන ශ්‍රද්ධා ආදී පංච ධර්මයෝ වෙත්ද ඒවා. යම්සේ කීද? මහණෙනි, කරුණු පසකින් යුත් උපාසක තෙමේ උපාසක රත්නයක්ද, උපාසක රත්පියුමද, උපාසක සුදු පියුමක්ද වෙයි. කවර පසෙකින්ද යත්, ශ්‍රද්ධා ඇත්තේ වෙයි. සිල් ඇත්තේ වෙයි. උත්සව පවත්වන්නේ නොවෙයි. මංගලයට නොව කර්මයට ආපසු එයි. මින් බැහැර දක්ෂිණාවට සුදුස්සන් නොසොයයි. මෙහිද විශ්වාස කරයි.
**අජ්ජතග්ගෙ** යනු මෙහි අග්ග ශබ්දය මුල, කෙළවර, කොටස, ශ්‍රේෂ්ඨ යන තන්හි දක්නට ලැබේ. ‘යහළු දොරටුපාල, මම අද පටන් නිගණ්ඨයන්ටත් නිගණ්ඨ ස්ත්‍රීන්ටත් දොර වසමි’ආදී තන්හි මුල දක්නට ලැබේ. ‘ඒ ඇඟිලි අගින්ම ඒ ඇගිලි අග අත ගාමි. උක්ගසෙහි අගද, උණගසෙහි අගද අතගාමි. ආදී තන්හි කෙළවරය. ඇඹුල් රස, මිහිරි රස, තිත්ත රස හෝ මහණෙනි, විහාර අනුව හෝ පිරිවෙන අනුව බෙදීම අනුදනිමි’ආදී තන්හි කොටසෙහි ‘මහණෙනි, යම්පමණ පානැති හෝ -පෙ- සත්ත්වයෝ වෙත්ද, තථාගත තෙමේ ඔවුන් අතර අග්‍රයයි කියනු ලැබේ’ආදී තන්හි ශ්‍රේෂ්ඨ බවෙහි. මෙය වනාහි මෙය ආදියෙහි දතයුතුය. ඒ නිසා **අජ්ජතග්ගෙ** යනු අද ආදිකොට යනුයි. මෙසේ මෙහි අර්ථය. දතයුතුය. අජ්ජතං යනු අද බව. අජ්ජදග්ගෙ යනුවෙන්ද පාඨයක් වෙයි. ද කාරය පද සන්ධි කරන්නකි. අද ප්‍රධානකොට යන අර්ථයි.
**පාණුපෙතං** යනු ප්‍රාණයෙන් යුතු. ‘යම්තාක් මාගේ ජීවිතය පවතීද, ඒ තාක් එළඹ සිටි, වෙනත් ශාස්තෲ කෙනෙකු නැති, සරණාගමනයෙන් සරණ ගිය. කැපකරු උපාසකයකු ලෙස භාග්‍යවතුන් වහන්සේ මා පිළිගනු මැනවි. දැනගන්නා සේක්වා. මම වනාහි තියුණු අසිපතකින් හිස සිඳ දැමුවත් බුදු නොවූවකු බුද්ධ කියාද, ධර්මය නොවූවක් ධර්මය කියාද, සංස නොවූවක් සංඝයා කියාද නොකියන්නෙමි.
මෙසේ ආත්මභාවය පමුණුවාලීමෙන් සරණ ගොස් තමා විසින් කරන ලද අපරාධය ප්‍රකාශ කරන්නේ **අච්චයො මං භන්තෙ** ආදිය කීය. එහි **අච්චයො** යනු අපරාධයයි. **මං අච්චගමා** යනු මා ඉක්මවා අභිබවා පැවති. **ධම්මිකං ධම්ම රාජානං** යනු, මෙහි ධර්මයෙහි හැසිරේනුයි = ධම්මිකො. ධර්මයෙන්ම රජ වූයේ, පියා මැරීම ආදි අධර්මයෙන් නොවේනුයි = ධම්මරාජා. **ජීවිතා වොරොපෙසිං** යනු ජීවිතයෙන් වෙන් කෙළෙමි. **පතිගණ්හාතු** කමා කරන සේක්වා. **ආයතිං සංවරාය** යනු අනාගතයෙහි සංවරවීම පිණිස. නැවත මෙබඳු අපරාධයක් දෝෂයක් ප්‍රමාදයක් නොකරනු පිණිස.
**තග්ඝ** යනු නිශ්චිතව. **යථාධම්මං පටිකරොසි** යනු ධර්මයෙහි පිහිටියාක් මෙන් එසේම කරව. කමා කරවීය යයි කියන ලද්දේ වෙයි. **තං තෙ මයං පතිගණ්හාම** ඔබගේ ඒ අපරාධය අපි කමා කරමු. **වුද්ධි හෙසා මහාරාජ අරියස්ස විනයෙ** යනු මහරජ, මෙය ආර්ය විනයෙහි භාග්‍යවත් බුදුරදුන්ගේ ශාසනයෙහි වැඩීම නම් වේ. කවරක්ද? අපරාධය අපරාධය සේ දැක ධර්මයට අනුව ප්‍රතිකර්ම කොට අනාගතයෙහි සංවරයට පැමිණීම. දේශනාව පුද්ගලාධිෂ්ඨාන කරනසේක් **‘යො අච්චයං අච්චයතො දිස්වා යථා ධම්මං පටිකරොති ආයතිං සංවරං ආපජ්ජති’ **යි වදාළ සේක.
**එවං වුත්තෙ** යනු භාග්‍යවතුන් වහන්සේ විසින් මෙසේ කියන ලද කල්හි. **හන්‍දච දානි මයං භන්තෙ** යනු. මෙහි **හන්‍ද** යනු ඉවත්කිරීම් අර්ථයෙහි නිපාතයකි. හෙතෙමේ උත්සාහකොට මෙසේ කීය. **බහුකිච්චා** යනු බලවත් කෘත්‍ය. **බහුකරණීයා** යනු එයටම වෙනත් වචනයකි. **යස්සදානිත්‍වං** යනු යම් ගමනකට දැන් ඔබ **මහාරාජ** මහරජ, **කාලංමඤ්ඤසි** කාලය යයි දනීනම්, එයට කාලය ඔබම දැනගන්න යයි කියන ලද්දේ වෙයි.
**පදක්ඛිණං කත්‍වා පක්කාමි** යනු තෙවරක් පැදකුණු කොට නියදසය එක් කිරීමෙන් බබලන ඇඳිලිය සිරසෙහි පිහිටුවා පෙනෙන තෙක් මානයේ භාග්‍යවතුන් වහන්සේට මුහුණ හරවා ගොස් දර්ශනය අත්හැරෙන තැන බිම පසඟ පිහිටුවා වැඳ නික්ම ගියේය.
**බතායං භික්ඛවෙ මහාරාජා** යනු මහණෙනි, මේ රජ මුල සිඳගත්තේය. **උපහතාය** යනු මොහු විනාශ විය. මෙය කියන ලද්දේ වෙයි. මහණෙනි, මේ රජ මුල සිඳගත්තෙකි. නැසුණෙකි. ප්‍රතිෂ්ඨාව බිඳගත්තෙකි. එසේම මොහු විසින් තමා විසින්ම ආත්මභාවය මුලින් සිඳගත්තේද එහෙයින් තමාටද ප්‍රතිෂ්ඨාවක් නූපදවා ගත්තේය.
**විරජං** යනු රාග රජස් ආදියෙන් විරහිත. රාගමල ආදීන් බැහැර වූ බැවින් **වීතමලං ධම්මං චක්ඛුං** යනු ධර්මයන්හි ඇස් ඇති හෝ ධර්මමය ඇස් ඇති. අන් තන්හි මාර්ගත්‍රය මේ තවත් වචනයකි. මෙහි වනාහි සෝවාන් මගටම කියන ලද්දේ වෙයි. යම්හෙයකින් මොහු විසින් පියා ඝාතනය නොකරන ලද්දෙක් වීනම්, දැන් මෙහිම හුන්නේ සෝවාන් මගට පැමිණියෙක් වන්නේය. පාපමිත්‍ර ආශ්‍රයෙන් මොහුට අපරාධයක් ඇතිවිය. මෙසේ ඇති කල්හිත්, යම්හෙයකින් මොහු තථාගතයන් වෙත එළඹ තෙරුවන් සරණ ගියේද ඒ නිසා මාගේ ශාසනයාගේ මහත්බව නිසා, යම්සේ කිසිවෙක් පුරුෂයකු මරා මල්මිටක් පමණ දඬුවමින් මිදෙන්නේද, එසේම මොහු ලෝකුඹු නිරයෙහි ඉපදී වසර තිස්දහසක් යටටම වැටෙන්නේ පතුලටම පැමිණ වසර තිස්දහසක් උඩට එන්නේ නැවත මුදුනට පැමිණ මිදෙන්නේය. මෙය භාග්‍යවතුන් වහන්සේ විසින්ම වදාරන ලද්දකි. පෙළට නගා නැත.
මේ සූත්‍රය අසා රජු විසින් කුමන ආනිසංසයක් ලබන ලද්දේ ද? මහා ආනිසංසයක් ලබන ලද්දේය. මොහු පියා මැරූ තැන් පටන් හෝ දවල් හෝ නින්ද නොලබයි. ශාස්තෲන් කරා එළඹ මේ මධුර වූ ඕජස් සහිත ධර්මදේශනාව ඇසූකල් පටන් නින්ද ලැබීය. තෙරුවනට මහා සත්කාර කළේය. පෘථග්ජන ශ්‍රද්ධාවෙන් යුක්ත වූවෙක් මේ රජු හා සමාන වූවෙක් නොවීය. අනාගතයෙහි ‘විදිත විසෙස’ නම් පසේ බුදුවරයකු වී පිරිනිවන් පාන්නේය.
භාග්‍යවතුන් වහන්සේ මෙය වදාළ සේක. සතුටට පත් භික්ෂූහු භාග්‍යවතුන් වහන්සේගේ භාෂිතය අනුමත කළහ.
3. අම්බට්ඨ සූත්‍ර වර්ණනාව
මා විසින් මෙසේ අසන ලදී. **කොසලෙසු** යනු අම්බට්ඨ සූත්‍රයයි. මේ එහි අපූර්ව පද වර්ණනාවයි. **කොසලෙසු** යනු කෝසල නම් ජනපදයෙහි උපන් කුමාරයෝය. ඔවුන්ගේ නිවාසය වූ එක් ජනපදයක් රූඪී ශබ්දයෙන් කෝසලයයි කියනු ලැබේ. ඒ කොසොල් ජනපදයෙහි, පොරාණයෝ මෙසේ කීහු. යම්හෙයකින් පෙර මහාපනාද රජකුමරා නානා නාටක ආදිය දැක සිනාමාත්‍රයක්වත් නොකරන බව අසා රජතුමා මෙසේ කීය. ‘යමෙක් මාගේ පුත්‍රයා සිනාගන්වයිද ඔහු සර්වාභරණයෙන් සරසමි.’ඉන්පසු නගුල් ආදිය අතහැර මහා ජනකාය රැස්ව කල්හි මනුෂ්‍යයෝ තවත් සත් වසක් නොයෙක් ක්‍රීඩා පෙන්වාද ඔහු සිනා ගස්වන්නට නොහැකි වූහ. ඉන්පසු ශක්‍රයා දිව්‍යනාටක එවීය. හේ දිව්‍යනාටක දැක සිනා ගැන්විය. ඉක්බිති මිනිස්සු තම තමන්ගේ වසන තැන් බලා ගියහ. ඔවුහු අතරමග මිත්‍ර සහෘදයන් ආදීන් දැක පිළිසඳර කරන්නාහු ‘පින්වත්නි, කුසල්ද (හොඳද) පින්වත්නි, කුසල්දැයි ඇසූහ. ඒ නිසා ඒ කුසල කුසල වචනය නිසා ඒ ප්‍රදේශය කෝසලයයි කියනු ලැබේ.
**චාරිකං චරමානො** යනු දිගු ගමනක් යන්නේ. භාග්‍යවතුන් වහන්සේගේ චාරිකාව දෙවැදෑරුම් වෙයි. තුරිත චාරිකා, අතුරිත චාරිකා යනුවෙන්. එහි අවබෝධ කළයුතු පුද්ගලයකු දැක ඔහුට අවබෝධ කරනු පිණිස වහා ගමන තුරිත චාරිකා නම් වේ. එය මහා කාශ්‍යප තෙරුන්ගේ පෙරගමන් ආදියෙහිදී දතයුතුය. භාග්‍යවතුන් වහන්සේ මහකසුප් තෙරුන් පෙරගමන් කරද්දී මොහොතින් ගවු තුනක මගක් වැඩි සේක. ආලවක සඳහා තිස්යොදුනක් වැඩි සේක. අංගුලිමාල සඳහාද එසේය. පුක්කුසාති සඳහා යොදුන් හතළිස්පහක්ද, මහා කප්පින සඳහා යොදුන් දෙදහසක්ද, ධනය සඳහා යොදුන් සත්සියයක්ද වැඩි සේක. ධර්ම සේනාපතිගේ සද්ධිවිහාරික වනවාසි තිස්ස සාමණේරයන් සඳහා ගවු තුනක් සහ යොදුන් දෙදහසක් වැඩි සේක.
එක් දවසක් සැරියුත් තෙරණුවෝ ස්වාමීනි, තිස්ස සාමණේරයන් සමීපයට යමියි කීහ. භාග්‍යවතුන් වහන්සේ මම ද එන්නෙමියි කියා ආයුෂ්මත් ආනන්ද ඇමතූ සේක. ‘ආනන්ද විසිදහසක් ෂට් අභිඥාලාභීන්ට දන්වන්න. භාග්‍යවතුන් වහන්සේ තිස්ස සාමණේරයන් සමීපයට වඩින සේකැ’යි ඉන්පසු දෙවැනි දවසෙහි විසිදහසක් රහතුන් පිරිවරා අහසට නැගී යොදුන් දෙදහසක් එපිට ඔහුගේ ගොදුරුගම්දොර බැස සිවුර පෙරවූ සේක. කර්මාන්ත සඳහා යන මිනිස්සු දැක ‘අපගේ ශාස්තෲන් වහන්සේ පැමිණි සේක. කර්මාන්ත සඳහා නොයන්නැයි කියා අසුන් පනවා කැඳ දී පාවත් කරන්නාහු ‘භාග්‍යවතුන් වහන්සේ කොහි වඩනා සේක්දැයි තරුණ භික්ෂූන්ගෙන් විමසූහ. ‘උපාසකවරුනි, භාග්‍යවතුන් වහන්සේ අන් තැනක නොවඩනා සේක. මෙහිම තිස්ස සාමණේරයන් දකිනු පිණිස වැඩි සේක. ඔවුහු අපගේ කුලුපග තෙරුන් දක්නට ශාස්තෲන් වහන්සේ වැඩිසේකැ, අපගේ තෙරණුවෝ සුළුපටු කෙනෙක් නොවෙති යි සොම්නස් ඇත්තෝ වූහ.
ඉක්බිති භාග්‍යවතුන් වහන්සේ බත්කිස කෙළවර සාමණේරයන් වහන්සේ ගමෙහි පිඬු පිණිස හැසිර උපාසකවරු ‘භික්ෂු සංඝයා මහත්දැයි ඇසූහ. ඉක්බිති ඔවුහු උන්වහන්සේට ‘ස්වාමීනි, භාග්‍යවතුන් වහන්සේ වැඩිසේකැයි දැන්වූහ. උන්වහන්සේ භාග්‍යවතුන් වහන්සේ කරා එළඹ පිණ්ඩපාතයෙන් පිළිවිසූහ. ශාස්තෲන් වහන්සේ තිස්සගේ පාත්‍රය අතින් ගෙන ‘අවශ්‍ය නැත තිස්ස, බත්කිස නිමියේ යැයි කියූ සේක. ඉන්පසු උපාධ්‍යයන් වහන්සේ විමසා තමාට පැමිණි අසුනෙහි හිඳ බත්කිස කළහ. ඉක්බිති ඔහුගේ බත්කිස අවසන ශාස්තෲන් වහන්සේ යහපත් දෙයක් කියා නික්ම ගම්දොර සිට ‘තිස්ස ඔබගේ වසන තැනට යන මග කුමක්දැයි ඇසූ සේක. ‘භාග්‍යවතුන් වහන්ස, මෙය යැයි මග කියනවිට ‘තිස්ස පෙරටුව යන්න’යැයි කී සේක. භාග්‍යවතුන් වහන්සේ වනාහි සදේවක ලෝකයට මාර්ගය පෙන්වන්නකු වුවද සියලු තුන්ගවු මග සාමණේරෙයන් දක්නට ලබමියි ඔහු මාර්ග දේශකයා කළ සේක.
හේ තමාගේ වසන තැනට ගොස් උන්වහස්ට වත් කළේය. ඉක්බිති භාග්‍යවතුන් වහන්සේ ‘තිස්ස ඔබගේ සක්මන කුමක්දැයි අසා එහි ගොස් සාමණේරයන් හිඳින පහණෙහි හිඳ ‘තිස්ස මෙතැන සුවසේ විසීදැයි ඇසූ සේක. ‘එසේය ස්වවාමීනි, මෙතැන වසන මට සිංහයන්ගේ ව්‍යාඝ්‍රයන්ගේ හස්තීන්ගේ මෘගයන්ගේ සොරුන්ගේ හඬ අසනවිට අරණ්‍ය සංඥාව උපදී. එයින් සැපසේ වෙසෙමි.’ ඉක්බිති භාග්‍යවතුන් වහන්සේ ‘තිස්ස මහා සංඝයා රැස්කරවන්න. බුද්ධ දායාදය ඔවුන්ට පෙන්වමියි කියා භික්ෂු සංඝයා රැස් වූ කල්හි උන්වහන්සේ උපසම්පදා කොට තමා වසන තැනට වැඩි සේක. මෙය තුරිත චාරිකාවයි. ගම් නියම්ගම් පිළිවෙළින් දිනපතා යොදුනක් අඩයොදුනක් වශයෙන් පිඬු පිණිස හැසිරීම් ආදියෙන් ලෝකයාට අනුග්‍රහ කරන ගමන. මෙය අතුරිත චාරිකා නමි.
මේ චාරිකාවෙහි හැසිරෙන භාග්‍යවතුන් වහන්සේ මහා මණ්ඩලය, මධ්‍ය මණ්ඩලය අන්තො මණ්ඩලය යන මේ මණ්ඩල තුනෙන් එකක හැසිරෙන සේක. එහි මහා මණ්ඩලය නවසියයක් යොදුන්ය. මධ්‍යම මණ්ඩලය හයසියයක් යොදුන්ය. අන්තො මණ්ඩලය තුන්සියයක් යොදුන්ය. යම්කලෙක මහා මණ්ඩලයෙහි චාරිකා කරන්ට කැමති සේක්ද මහා පවාරණයෙන් පවරා ශුක්ල පක්ෂයෙහි පළමුවන දිනයෙහි මහා භික්ෂු සංඝයා පිරිවරා නික්මෙන සේක. හාත්පස යොදුන් සියයක් එකම කෝලාහලයක් වෙයි. කලින් කලින් ආවාහු ආරාධනා කරන්ට ලබති. ඉතිරි මණ්ඩල දෙකෙහි සත්කාරය මහා මණ්ඩලයට ගලා එයි. එහි භාග්‍යවතුන් වහන්සේ ඒ ඒ ගම් නියම්ගම්හි දවසක් දෙකක් වසන සේක් මහජනයාට ආමිෂ පිළිගැනීමෙන් අනුග්‍රහය දක්වමින් ධර්මදානයෙන් ඔවුන්ට නිර්වාණයට උපනිශ්‍රය වූ කුසල් වඩමින් නව මසකින් චාරිකාව අවසන් කරන සේක.
ඉදින් ඇතුළු වස භික්ෂූන්ගේ සමථ විදර්ශනා තරුණ වේනම් මහා පවාරණයෙන් නොපවරා පවාරණ සංග්‍රහ දී ඇසල පුන් පොහෝදින පවාරණය කොට නිකිණිමස පළමුවන දින මහා භික්ෂු සංඝයා පිරිවරා නික්ම මධ්‍ය මණ්ඩලයට බසින සේක. තවත් කරුණකින්ද මධ්‍ය මණ්ඩලයෙහි චාරිකා කරන්ට කැමති සේක්. සිමසක් වැස ම නික්මෙන සේක. කියන ලද පරිද්දෙන්ම ඉතිරි මණ්ඩල දෙකෙහි සත්කාරය මධ්‍ය මණ්ඩලයට ගලා එයි. භාග්‍යවතුන් වහන්සේ පෙර ක්‍රමයෙන්ම ලෝකයට අනුග්‍රහය දක්වමින් අටමසකින් චාරිකාව නිමකරන සේක.
ඉදින් සිව්මසක් විසූ වස් ඇති වුවත් භාග්‍යවතුන් වහන්සේ හික්මවිය යුතු සත්ත්වයෝ මුහුකුරා නොගිය ඉඳුරන් ඇත්තෝ නම්, ඔවුන්ගේ ඉඳුරන් මුහුකුරා යාම අපේක්ෂාවෙන් තවත් එක්මසක්, දෙමසක් තුන්මසක් සිව්මසක් වුවද එහිම වැස මහා භික්ෂු සංඝයා පිරිවරා නික්මෙන සේක. කියන ලද පරිද්දෙන්ම ඉතිරි මණ්ඩල දෙකෙහි සත්කාරය අන්තො මණ්ඩලයව ගලා එයි. භාග්‍යවතුන් වහන්සේ පෙර ක්‍රමයෙන්ම ලෝකයාට අනුග්‍රහ දක්වමින්, සත් මසකින් හෝ සමසකින් හෝ පස් මසකින් හෝ සිව් මසකින් හෝ චාරිකාව අවසන් කරන සේක.
මෙසේ මේ මණ්ඩල තුනෙහි යම්තැනෙක චාරිකා කරනුයේ චීවර ආදී හේතුවකින් නොවේ. ඉක්බිති දුප්පත්, බාල දිරූ රෝගී වූවෝ කවදා තථාගතයන් වහන්සේ වෙත පැමිණ බලන්නෝද, මා චාරිකාවෙහි හැසිරෙනවිට මහජනයා තථාගත දර්ශනය ලබන්ය. එහිදී කිසිවෙක් සිත් පහන් කරත්. කෙනෙක් මල්දම් ආදියෙන් පුදන්නෝය. සමහරු හැන්දෙන් භික්ෂාව දෙති. ඇතමෙක් මිථ්‍යා දර්ශනය අත්හැර සම්‍යක් දෘෂ්ටිකයෝ වන්නෝය. එය ඔවුන්ට බොහෝකලක් හිතපිණිස සුඛ පිණිස පවතී යැයි මෙසේ ලෝකයාට අනුකම්පාවෙන් චාරිකා කරන සේක.
තවද කරුණු හතරකින් භාග්‍යවත් බුදුවරු චාරිකාවෙහි හැසිරෙති. ජංඝා විහාර වශයෙන්, ශරීර පහසුව පිණිස, අර්ථ උත්පත්ති කාලයක් කැමති බැවින්, භික්ෂූන්ට සිකපද පනවනු පිණිස ඒ ඒ තැන මුහුකුරා ගිය ඉන්ද්‍රිය ඇති අවබෝධ කළයුතු සතුන්ට අවබෝධය ලබාදෙනු පිණිස යනුවෙනි.
තවත් කරුණු සතරකින් භාග්‍යවත් බුදුවරු චාරිකාවෙහි හැසිරෙති. ‘බුදුන් සරණ යන්නාහුය කියා හෝ’ දහම් සරණ යන්නාහුය කියා හෝ ‘සඟ සරණ යන්නාහුය කියා හෝ ‘මහත් වූ දහම් වැස්සෙන් පිරිස සන්තර්පණය කරන්නෙමුයි. තවත් කරුණු පසකින් භාග්‍යවත් බුදුවරු චාරිකාවෙහි හැසිරෙති. ‘පාණාතිපාතයෙන් වෙන් වන්නාහුය. අදින්නාදානයෙන්, කාමේසු මිච්ඡාචාරයෙන්, මුසාවාදයෙන්, සුරාමෙරය මජ්ජපමාදට්ඨානයෙන් වෙන් වෙන්නාහුය කියා හෝ.
තවත් කරුණු අටකින් භාග්‍යවත් බුදුවරු චාරිකාවෙහි හැසිරෙති. ‘ප්‍රථමධ්‍යානය ලබන්නාහුය කියා හෝ ද්විතීය -පෙ- නෙවසඤ්ඤා නාසඤ්ඤායතන සමාපත්තිය ලබන්නාහුය කියා හෝ.
තවත් අට කරුණකින් භාග්‍යවත් බුදුවරු චාරිකාවෙහි හැසිරෙති. ‘සෝවාන් මාර්ගය අවබෝධ කරන්නාහුය. සෝවාන් ඵලය -පෙ- අරහත්ත ඵලය සාක්ෂාත් කරන්නාහුය කියා හෝ.
මේ අතුරිත චාරිකාව මෙහි චාරිකායැයි අදහස්කරන ලදී. එය දෙවැදෑරුම් වෙයි. ‘අනිබද්ධ චාරිකා නිබද්ධ චාරිකා යනුවෙන්. එහි ගම් නියම්ගම් නගර පිළිවෙළ වශයෙන්ම හැසිරේ. මෙය අනිබද්ධ චාරිකා නමි. එකම අවබෝධ කළයුතු සත්ත්වයකු පිණිස හැසිරේ. මෙය අනිබද්ධ චාරිකා නමි. මෙහි මෙය අදහස් කරන ලදී.
එකල්හි පැසුළුයම්කිස අවසන්හි දසදහසක් ලෝකධාතුවෙහි ඤාණ මණ්ඩලය පතුරුවා අවබෝධ කළයුතු බන්ධුවරයකු බලන්නා වූ උන්වහන්සේ සර්වඥතා ඥාන ජාලයට පොක්ඛරසාතී බමුණා පිවිසියේය. ඉක්බිති භාග්‍යවතුන් වහන්සේ මේ බමුණා මාගේ ඥාන ජාලයෙහි පෙනේ. මොහුට උපනිශ්‍රයක් ඇත්දෝයි විමර්ශනය කරන සේක් සෝවාන් මගට උපනිශ්‍රය ඇති බව දැක ‘මොහු මා ඒ ජනපදයට ගිය කල්හි ලකුණු සොයා බලන්ට අම්බට්ඨ නමැති අතවැසියා එවන්නේය. ඔහු මා සමග වාද ප්‍රතිවාද කොට නානාප්‍රකාර අසභ්‍ය වාක්‍ය කියයි. මම ඔහු දමනය කොට හීලෑ කරන්නෙමි. හේ ගුරුවරයාට කියන්නේය. ඉක්බිති ඔහුගේ ගුරුවරයා ඒ කථාව අසා පැමිණ මාගේ ලකුණු සොයා බලන්නේය. මම ඔහුට ධර්මය දේශනා කරන්නෙමි. හේ දේශනාව කෙළවර සෝවාන්පෙලෙහි පිහිටන්නේය. දේශනාව මහජනයාට සඵල වන්නේ යයි පන්සියයක් භික්ෂූන් පිරිවරා ඒ ජනපදයට පිළිපන් සේක. එහෙයින් කියන ලදී. **කොසලෙසු චාරිකං චරමානො මහතා භික්ඛු සංඝෙන සද්ධිං පංචමත්තෙහි භික්ඛු සතෙහි **යනුවෙන්.
**යෙන ඉච්ඡානංගලං **යනු යම් දිශාභාගයකින් ඉච්ඡානංගලයට යායුතුද, යම් පෙදෙසක ඉච්ඡානංගලය වේද, ඉච්ඡානංකල යනුවෙන්ද පාඨයක් වෙයි. **තදවසරි** යනු යම් දෙසකින් ගියේද, එයට හෝ ගියේද, යම් දිසාවකින් ගියේද, ඒ ප්‍රදේශයට හෝ ගියේද යන අර්ථයි. **ඉච්ඡානංගල විහරති ඉච්ඡානංගල වන සණ්ඩ** යනු ඉච්ඡානංගලය නිසා ඉච්ඡානංගල වන ලැහැබෙහි, සිල් කඳවුර බැඳ. සමාධි කුන්තය ඔසවා සර්වඥතාඥාන ස්වරය පරිවර්තනය කරමින් ධර්මරාජයන් වහන්සේ කැමති විහාරයකින් වැඩවසන සේක.
**තෙන ඛොපන සමයෙන** යනු යම්කලෙක භාග්‍යවතුන් වහන්සේ එහි වසන සේක්ද ඒ කාලයෙහි යන අර්ථයි. බ්‍රාහ්මය කියානුයි. **බ්‍රාහ්මණො** මන්ත්‍ර සජ්ඣායනය කරයි යන අර්ථයි ආර්යයෝ වනාහි පව් ඉවත්කළ බැවින් බ්‍රාහ්මණයෝ යයි කියනු ලබත්. **පොක්ඛරසාදී** යනු මේ ඔහුගේ නමයි. පොක්ඛරසාතී යයිද කියනු ලැබේ. ඔහුගේ සිරුර සුදු නෙලුමක් මෙන්ද දෙව්නුවර ඔසවන ලද රිදී තොරණක් මෙන්ද බබලයි. ඔහුගේ හිස ඉන්ද්‍රනීල මැණිකෙන් සැදුවාක් වැනි කාලවර්ණ ඇත්තේය. යටි රැවුල සඳමඬලෙහි වැසිවලාකුළක් මෙන් පෙනේ. ඇස් නිලුපුල් බඳුය. නාසය රිදී නළයක් මෙන් වටය සුපරිසුද්ධය. අතුල් පතුල්ද මුහුණද ලාරසයෙන් පිරියම් කළාක් මෙන් බබලයි. බ්‍රාහ්මණයාගේ ආත්මභාවය සෝභාවෙන් අගතැන්පත්ය. රජු නැති තැන රජ කළයුතු මේ බ්‍රාහ්මණයා මෙසේ සශ්‍රීකය. මෙසේ ඔහු නෙලුමක් බඳු බැවින් පොක්ඛරසාදී යයි හඳුනා ගනිති.
මොහු වනාහි කාශ්‍යප සම්බුදුන් කල ද ත්‍රිවේදයෙහි පරතෙරට ගියේ දසබලධාරීන් වහන්සේට දන් දී ධර්මදේශනාව අසා දෙව්ලොව උපන්නේය. හේ එයින් මිනිස්ලොවට එන්නේ මව්කුස විසීම පිළිකුල්කොට හිමවත් පෙදෙසෙහි මහවිලෙක පියුම්ගැබක උපන්නේය. ඒ විල නුදුරෙහි තවුසෙක් පන්සලක වසයි. හේ ඉවුරෙහි සිටියේ ඒ පද්මය දැක ‘මේ පද්මය අනිකුත් පද්මයන්ට වඩා විශාලය. පිපුණු කල්හි එය ගන්නෙමියි සිතීය. එය සතියකින්වත් නොපිපෙන්නේ කුමක් නිසාද? දැන් එය ගන්නෙමියි බැස ගත්තේය. එය ඔහු විසින් නටුවෙන් ඇසූ පමණින්ම පිපුණේය. ඉක්බිති එහි අභ්‍යන්තරයෙහි රන්සුණු පිඩක් වැනි රිදී වන් සිරුරක් ඇති සියුම් රේණු පිඩක් වන් සුදුවන් දරුවකු දුටුවේය. ‘හේ මොහු මහතින් ඇත්තේ වන්නේ යයි දැන් මොහු පෝෂණය කරන්නෙමියි පන්සලට නොගොස් පිළිදැගුම් කොට සත්වස් කල්හි පටන් ත්‍රිවේදය ඉගැන්වීය. දරුවා ත්‍රිවේදයෙහි පරතෙරට ගොස් පණ්ඩිත වූයේ ව්‍යක්ත වූයේ දඹදිව අග්‍ර බ්‍රාහ්මණයා විය. හේ පසුකලෙක කොසොල් රජුට ශිල්ප දැක්වීය. ඉක්බිති ඔහුගේ ශිල්පයෙහි පහන් වූ රජතෙමේ උක්කට්ඨා නම් මහා නගරය බ්‍රහ්ම දායාදයක් කොට දුන්නේය. මෙසේ ඔහු පියුමෙහි සයනය කළ බැවින් පොක්ඛරසාතී යයි හඳුනති.
**උක්කට්ඨං අජ්ඣාවසති** යනු උක්කට්ඨ නම් නගරයෙහි වසයි. අභිභවනය කොට හෝ වසයි. ඒ නගරයෙහි හිමියා වී යම් සීමාවක වැසිය යුතුනම් ඒ සීමාවෙහි වසයි. ඒ නගරයෙහි බිම පන්දම් තබා පන්දම් දැල්වෙන කල්හි අල්ලාගත්හ. ඒ නිසා උක්කට්ඨා යයි කියනු ලැබේ. ඔක්කට්ඨං යනුවෙන්ද පාඨයක් වෙයි. එම අර්ථයයි. උපසර්ග වශයෙන් මෙහි ආධාර අර්ථයෙහි ද්විතියා වචනයයි දතයුතුය. එය නොයෙදෙන බැවින් සෙසු පදයන්හි එහි ලක්ෂණය ශබ්දශාස්ත්‍ර අනුව සෙවිය යුතුය.
**සත්තුස්සදං** යනු සත්ත්වයන්ගෙන් උසස්. උත්සන්න බොහෝ ජනයා ඇත. මිනිසුන්ගෙන් ආකීර්ණය. පෝෂණය කළයුතු ඇත් අස් මොනර මුව ආදී නොයෙක් සතුන්ගෙන් ගහණ වූ යන අර්ථයි. යම්හෙයකින් මේ නගරය පිටතින් වටකොට හටගත් ඇත් අස් ආදීන් උලාකන තණපත් වලින්ද, ගෙවල් හොයන තණපත්වලින්ද යුක්ත වූ, එසේම දර හා ගෙවල් තැනීමට අවශ්‍ය ලීවලින්ද යුත්, යම්හෙයකින් එහි අභ්‍යන්තරයෙහි වට හතරැස් ආදී හැඩරුව ඇති බොහෝ පොකුණු ජලජ කුසුමයන්ගෙන් විචිත්‍ර වූද පිටත නොයෙක් තඩාගයෝ ජලයෙන් නිතර පිරී පවතිත්. ඒ නිසා **සතිණ කට්ඨොදකං** යයි කියන ලදී. ධාන්‍ය සහිත = **සධඤ්ඤං** යනු පූර්වාහන අපරාහ්න භේද ඇති බොහෝ ධාන්‍ය එකතුවක් යන අර්ථයි. මෙපමණකින් යම් නගරයක බ්‍රාහ්මණයෙක් සෙස්සත් නංවා රාජශ්‍රීයෙන් වාසය කරයිද එහි සමෘද්ධි සම්පත්තිය දක්වන ලද්දේ වෙයි.
රජුන්ගෙන් ලද අයිතිය **රාජභොග්ගං**. මා විසින් දෙන ලද්දේ ද **රඤ්ඤා පසෙනදිනා කොසලෙන දින්නං** ප්‍රසේනජිත් කොසොල් රජු විසින් දෙන ලද. **රාජදායං** යනු රජුගේ දායාදය වූ. දායාදය යන අර්ථයි. **බ්‍රහ්මදෙය්‍යං** යනු ශ්‍රේෂ්ඨ ත්‍යාගය. ඡත්‍රය ඔසවා රජකු මෙන් අනුභව කළයුතු යන අර්ථයි. නැතහොත් රාජ භොග්ග යනු සියලු ඡෙජ්ජ භෙජ්ජං වධ දඬුවම් අනුශාසනය කරමින් තොටුපොළ පර්වත ආදී තැන්වල සුංගම් ගනිමින් සේසත ඔසවා රජ වී අනුභව කළයුතු. **රඤ්ඤා පසෙනදිනා කොසලෙන දින්නං රාජදායං** යනු මෙහි ඒ නගරය රජු විසින් දෙන ලද බැවින් රාජ දායාදය, දායක රජු දැක්වීම පිණිස ප්‍රසේනජිත් කොසොල් රජු විසින් දෙන ලද යන්න සඳහා මෙය කියන ලදී. **බ්‍රහ්මදෙය්‍යං** ශ්‍රේෂ්ඨ ත්‍යාගය. දුන් අයුරින් නැවත ගතයුතු නොවන්නේ වෙයි. ඉවත්කොට පරිත්‍යාග කරන ලද්දේ මෙසේ දෙන ලදී යන අර්ථයි.
**අස්සොසි** යනු ඇසීය. ලැබීය. සෝතද්වාරයට පැමිණි වචන ශබ්ද අනුසාරයෙන් දැන ගත්තේය. **ඛො** යනු අවධාරණ අර්ථයෙහි හෝ පදපූරණ මාත්‍රයෙහි හෝ නිපාතයකි. එහි අවධාරණ අර්ථයෙන් ඇස්වීය. එයට කිසිදු ශ්‍රවණ අන්තරායක් නොවීය යන්න මෙහි අර්ථය දතයුතුයි. පද පූරණයෙන් පදව්‍යඤ්ජන සිලිටිබව පමණක්ම වේ.
දැන් යම් අර්ථයක් පොක්ඛරසාතී බ්‍රාහ්මණයා ඇස්වීද එය ප්‍රකාශ කරන්නේ **සමණො ඛොලු හො ගොතමො** ආදිය කීය. එහි සංසිඳවූ පාප ඇති බැවින් **සමණො** යි දතයුතුය. මෙය කියන ලදී. ‘උන්වහන්සේගේ පාපක අකුශල ධර්මයෝ සමනය කරන ලදහ’ආදිය. භාග්‍යවතුන් වහන්සේද අනුත්තර වූ ආර්ය මාර්ගයෙන් සමනය කරන ලද පාප ඇති සේක. එහෙයින් උන්වහන්සේ යථාභූත ඥානයෙන් මෙය අවබෝධ කරන ලද බැවින් සමණ නම් වෙති. **ඛලු** අනුශ්‍රවණ අර්ථයෙහි නිපාතයකි. **හො **යනු බ්‍රාහ්මණයාගේ ජාතියෙන් පැමිණි ඇමතීම් මාත්‍රයකි. මෙය කියන ලදී. ඔහු හෝ වාදී වෙයි. ලෞකික බැඳීම් ඇත්නම්. ගොතමො යනු භාග්‍යවතුන් වහන්සේ ගෝත්‍ර වශයෙන් ප්‍රශංසා කරනු ලබත්. ඒ නිසා **සමණො බලු භො ගොතමො** යනු ගෞතම ගෝත්‍රයෙහි පින්වත් ශ්‍රමණයා යනුවෙන් මෙහි අර්ථය දතයුතුය.
** සක්‍ය පුත්තො** යනු මෙය වනාහි භාග්‍යවතුන් වහන්සේ උසස් කුලය දැක්වීමයි. **සත්‍යකුලා පබ්බජිතො** යනු ශ්‍රද්ධාවෙන් පැවිදි වූ බව දැක්වීමයි. කිසියම් දුර්වලකමකින් යටපත් නොකරන ලද සේක් පිරිහීමට හසු නොවූ ඒ කුලය හැරදමා ශ්‍රද්ධාවෙන් පැවිදි වූ සේකැයි කියන ලද්දේ වෙයි. ඉන් එහා කියන ලද අර්ථ ඇත්තෙන්මය. **තං ඛොපන** යනු පළමුවෙන් සාමඤ්ඤඵලයෙහි කියන ලද්දේමය. **සාධු ඛොපන** යනු සුන්දරය. අර්ථ ගෙන දෙන්නේය. සැප එළවන්නේය යනුවෙන් කියන ලද්දේ වෙයි. **තථාරූපානං අරහතං** යනු ඒ භවත් ගෞතමයන් වහන්සේ යම්සේ වෙන්ද, එබඳු යථා පරිදි ගුණ අවබෝධයෙන් ලෝකයෙහි අරහත් යයි ලද නම් ඇති රහතන්ගේ. **දස්සනං හොති** යනු ප‍්‍රසාදයෙන් සෞම්‍ය වූ ඇස් දල්වා දැකීම් මාත්‍රයද යහපත් වෙතියි මෙසේ අදහස් කොට.
**අජ්ඣායකො** යනු මෙය, මොවුහු දැන් පමණක් මන්ත්‍ර කියන්නාහු නොවෙති. දැන් පමණක් මන්ත්‍ර කියන්නෝ නොවෙතියි වාසෙට්ඨයෝ අජ්ඣායක අජ්ඣායකය යනුවෙන් දෙවැනි අකුර හටගත්තේය යනුවෙන් ප්‍රථම කල්පය ඇති කල්හි මන්ත්‍ර නොකියන බමුණන්ට ගර්ත කිරිමේ වචනය උපන්නේය. දැන් මන්ත්‍ර කියන්නේ නුයි අජ්ඣායක වෙයි. මන්ත්‍ර පිරිවහයි යන අර්ථයෙන් ප්‍රශංසා වචනයක් කොට ව්‍යවහාර කරති. මන්ත්‍ර දරානුයි **මන්තධරො**.
** තිණ්ණං වෙදානං** යනු සෘග්වේද යජුර්වේද සාමවේදයන් තොල ගෑවීම කිරිම් වශයෙන් පරතෙරට ගියේනුයි **පාරගු** නිගණ්ඩු කෙටුභ සහිත බැවින් **සනිඝණ්ඩු කෙටුභානං** නිඝණ්ඩු යනු නාම නිඝණ්ඩුවයි. රුක් ආදීන්ගේ විවිධ වචන ප්‍රකාශ කරන ශාස්ත්‍රය. කෙටුභ යනු කාය කිරිම හා නොකිරීම. කවීන්ට උපකාරි වන ශාස්ත්‍රය. අක්ෂර ප්‍රභේද සහිත භේදයෙන් **සාක්ඛරප්පභෙදානං**. අක්ඛරප්පභේද යනු ශික්ෂාව සහ නිරුක්තිය. **ඉතිහාස පඤ්චමානං** යනු අථර්ව වේදය සිව්වැනි කොට, මෙසේ විය මෙසේ වීයයි මේ සමාන වචන ප්‍රතිසංයුක්ත වූ පුරාණ කථා සංඛ්‍යාත වූ ඉතිහාසය පස්වනි වූයේ මොවුන්ට නුයි = ඉතිහාස පඤ්චමා. ඔවුන්ගේ ඉතිහාස පඤ්චමානං.
පදය සහ ඉන් අවශේෂ වූ ව්‍යාකරණය හදාරයි දනීනුයි **පදකො වෙය්‍යාකරණො**. **ලෝකායතං** යනු විතණ්ඩවාද ශාස්ත්‍රයයි කියනු ලැබේ. **මහාපුරිස ලක්ඛණං** යනු බුද්ධ ආදී මහා පුරුෂයන්ගේ ලක්ෂණ දක්වන දොළොස් දහසක් ග්‍රන්ථ ප්‍රමාණයක ඇති ශාස්ත්‍රය. යම්තැනෙක සොළොස් දහසක් ගාථා පද පරිමාණ වූ බුද්ධමන්ත්‍ර වීද, යමකගේ වශයෙන් මේ ලකුණින් යුක්ත වූවෝ බුදුවරු නම් වූද, මෙයින් පසේබුදුවරු අගසව් දෙනම අසූමහ සව්වෝ බුදු මව බුදුපියා අග්‍ර උපස්ථායකයා, අග්‍ර උපස්ථායිකාව චක්‍රවර්ති රජ යන මේ විශේෂය පැනේ.
**අනවයො** යනු මේ ලෝකායත මහා පුරුෂ ලක්ෂණයන්හි නොඅඩුව පුරවන්නා. අඩුවක් නොවේයැයි කියන ලදී. යමෙක් ඒවා අර්ථ වශයෙන්ද ග්‍රන්ථ වශයෙන්ද නොකඩ කොට පවත්වා ගැනීමට නොහැකි වේද ඒ අවයො නමි. **අනුඤ්ඤාත පටිඤ්ඤාතො** යනු අනුදන්නා ලද්දේද, ප්‍රතිඥාත වූයේද ගුරුවරයා විසින් ‘මම යමක් දනිම්ද, ඔබ එය දැන ගනුව’යි ආදී ක්‍රමයෙන් අනුදන්නා ලද්දේ. ‘එසේය ගුරුතුමනි’යි තමා විසින් එයට පිළිවදන් දෙන ප්‍රතිඥාවෙන් ප්‍රතිඥාත වූ යන අර්ථයි. කුමන අධිකාරයකද? **සකෙ ආචරියකෙ තෙවිජ්ජකෙ පාවචනෙ** තම ආචාර්ය පරම්පරාවේ ත්‍රිවිද්‍යා සංඛ්‍යාත ධර්මයෙහි. **අයං තාතා** යනු මේ බමුණා මෙසේ සිතීය. ‘මේ ලෝකයෙහි මම බුද්ධය. මම බුද්ධයැයි පැන නැගුණු නම ගෙන බොහෝ දෙනා හැසිරෙති. ඒ නිසා ආරංචි මාත්‍රයෙන්ම මා විසින් එළඹෙන්ට යුතු නොවේ. එක් අතකින් එළඹෙන්නාගේ ඉවත්වීමද ගෞරවයකි. අනර්ථයක්ද උපදී. මම මාගේ අතවැසියා යවා බුද්ධද නැත්දැයි දැනගෙනම එළඹෙන්නෙම් නම් මැනවැයි. මාණවයා අමතා යයි ආදිය කීය.
** තං භවන්තං** යනු ඒ පින්වතාගේ. **තථා සන්තං යෙව** යනු එසේ ඇත්තහුගේම. මෙහිද ඉත්‍ථමභූත ආඛ්‍යාත අර්ථ වශයෙන්ම ද්විතීයා වචනයි.
** යථාකථං පනාහං භොතං** යනු මෙහි** කතං පනාහං භො තං භවන්තං ගොතමං ජාතිස්සාමි**. ඔහු යම්සේ දැනගැනීමට හැකි වේද එසේ කියව යන අර්ථයි. **යථා** යනු නිපාත මාත්‍රයක්මය. **කථා** යනු මෙය ආකාර විමසීමයි. ‘කිනම් අයුරකින් මම ඒ භවත් ගෞතමයන් දැන ගන්නෙම්ද’යන අර්ථයි. මෙසේ කී කල්හි උපාධ්‍යය තෙමේ ‘දරුව තෝ පෘථුවියෙහි සිටගෙන පොළොව නොදකිමි කියාද, චන්ද්‍ර සූර්යයන්ගේ ආලෝකයෙහි සිට චන්ද්‍ර සූර්යයන් නොදක්මියි කියාද කියහි යි ආදිය කියා දැනගන්නා ආකාරය දක්වන්නේ **ආගතානි ඛො තාත** ආදිය කීය.
එහි **මන්තෙසු** යනු වේදයන්හි. ‘තථාගත කෙනෙක් උපදින්නෝ යයි කල්තබාම සුද්ධාවාසයෙහි දෙවියෝ වේදයන්හි ලක්ෂණ බහා ‘මේවා බුද්ධ මන්ත්‍රයැයි බ්‍රාහ්මණ වේශයෙන් වේද කියවති. ඒ අනුසාරයෙන් මහේශාක්‍ය සත්ත්වයෝ තථාගතයන් දැනගන්නෝ යැයි. ඉන්පෙර වේදයන්හි මහා පුරුෂ ලක්ෂණ එත්. තථාගතයන් පිරිනිවි කල්හි අනුක්‍රමයෙන් අතුරුදහන් වෙයි. එහෙයින් මෙය දැන් නැත. **මහා පුරිසස්ස** යනු ප්‍රණිධි සමාදාන ඥාන කරුණා ආදී ගුණමහත් වූ පුරුෂයාගේ. **ද්වෙච ගතියො** යනු නිෂ්ඨා දෙක. මේ ගති. ශබ්දය ‘ශාරිපුත්‍ර, මේ ගති පසෙක් වෙයි’ ආදී තන්හි භව භේදයෙහි පවතී. ‘මහ වනය මෘගයන්ගේ ගති’යැයි ආදී තන්හි නිවසන තැන. ‘මෙසේ අධිමාත්‍ර ගති ඇත්තේ’ ආදී තන්හි ප්‍රඥාවෙහි යෙදේ. ‘ගති ගත’ආදී තන්හි විෂම බවෙහි. මෙහි වනාහි නිෂ්ඨාවෙහි පවතීනුයි දතයුතුය.
එහි යමෙකින් යුත් අයෙක් රජ වේද එයින් බුද්ධ නොවේ. ජාති සමතාවෙන් ඒවා වෙතියි කියති. එහෙයින් **යෙහි සමන්නාගතස්ස** යනුවෙන් කියන ලදී. **සචෙ අගාරං අජ්ඣාවසති** යනු ඉදින් ගෙයි වෙසේ නමි. **රාජා හොති චක්කවත්ති** යනු සතර ආශ්චර්‍ය ධර්මයන්ගෙන්ද සතර සංග්‍රහ වස්තූන්ගෙන්ද ලෝකය රංජනය කරන බැවින් **රාජා**. චක්‍රරත්නය පවත්වයි. සතර සම්පත්ති චක්‍රයන් සහිතව පවතී. ඒවායින් පෙරලයි. පරහිත පිණිසද ඉරියව් චක්‍රයන්ගේ පැවැත්ම ඔහු කෙරෙහි ඇත්තේනුයි චක්කවත්ති. මෙහි **රාජා** යනු ශ්‍රමණ භාවයයි. **චක්කවත්ති** යනු විශේෂණයයි. දැහැමින් හැසිරේනුයි = **ධම්මිකො**. න්‍යායයෙන් සමසේ පවත්වයි යන අර්ථයි. දැහැමින් රාජ්‍යය ලැබ රජ වූයේ නුයි = **ධම්මරාජා** පරහිත දහම් කිරීමෙන් හෝ ධම්මිකො. ආත්ම හිත දහම් කිරිමෙන් ධම්මරාජා. අන්ත සතරෙහි ප්‍රධානයා නුයි = **චාතුරන්තො** සතර සාගර අන්තකොට ඇති සිව් වැදෑරුම් වීපයන්හි අන්තයන් බබුළුවන හෙයින්ද පොළොවෙහි අධිපතියා යන අර්ථයි. අභ්‍යන්තරයෙහි ක්‍රෝධ ආදී සතුරන්ද බැහැර සියලු රජුන්ද ජය ගත්තේත්තුයි = **විජිතාවී**. **ජනපදත්‍ථාචරියප්පත්තො** යනු ජනපදයෙහි ස්ථිර බවට තහවුරු බවට පැමිණියේ. කිසිවකු විසින් වත් සෙලවිය නොහැකිය. ජනපදය හෝ එහි ස්ථාවර බවට පත්. උත්සාහයක් නැතිව ස්වකීය කාර්යයන්හි නිරතව නොසැලී නොවෙවුලන හෙයින් ජනපදයෙහි ස්ථාවර බවට පත්.
**සෙය්‍යථිදං** යනු නිපාතයකි. මෙහි එය ඒ කුමක්ද යන අර්ථයි. **චක්කරතනං** ආදී තන්හි චක්‍රයද එම රතිය උපදවන අර්ථයෙන් රතන වූයේද **චක්කරතනං**. සියලු තැන මේ ක්‍රමයයි. මේ රත්නයන්හි මේ චක්‍රවර්තී රජ චක්‍රරත්නයෙන් නොදිනුවකු දිනයි. හස්ති අශ්ව රත්නයන්ගෙන් විජිතයෙහි සුවසේ හැසිරෙයි. පුත්‍ර රත්නය සමග විජිතය රැකගනී. සෙස්සන් උපභෝග සැප විඳී. පළමුව ඔහුගේ උත්සාහ ශක්ති යෙදීම වෙයි. පසුව මන්ත්‍ර ශක්තිය වෙයි. හස්ති අශ්ව ගෘහපති රත්නයන් විසින් ප්‍රභූ ශක්ති යෝගය පිරිපුන් වෙයි. ස්ත්‍රී මණි රත්න්යන්ගෙන් ත්‍රිවිධ ශක්ති යෙදීමේ ඵල වෙයි. හෙතෙමේ ස්ත්‍රීමණි රත්න්යන්ගෙන් භෝග සුඛය වළඳයි. සෙස්සෙන් ඓශ්වර්ය සුඛ වළඳයි. විශේෂ වශයෙන් ඔහුගේ පූර්වයෙහි වූ තුන් අදෝස කුසල මූලයන්ගෙන් ජනිත වූ කර්මානුභාවයෙන් සැපයේ. මධ්‍යම වූ අලෝභ කුසල මූලයන්ගෙන් ජනිත වූ කර්මානුභාවයෙන් සැපයේ. පශ්චිම වූ එකම අමෝහ කුසල මූලයෙන් ජනිත වූ කර්මානුභාවයෙන් සැපයේ යැයි දතයුතුය. මේ මෙහි සංක්ෂේපයයි. විස්තර බොජ්ඣංග සංයුත්තයෙහි රතන සූත්‍රයෙහි උපදේශ වශයෙන් ගතයුතුය.
**පරො සහස්සං** යනු අතිරේක දහසක්. **සූරා** යනු බිය නැති ජාතිකයෝ. **වීරංගරූපා** යනු දිව්‍ය පුත්‍රයන්ට හා සමාන ශරීර ඇති. මෙසේ සමහරු වර්ණනා කරති. මේ මෙහි ස්වභාවයයි. **වීරා** යනු උතුම් සූරයෝ යයි කියනු ලබත්. වීරයන්ගේ අංගය - වීරංගං. වීර කාරණය විරිය යයි කියන ලදී. වීරංග රූපය මොවුන්ට නුයි = වීරංග රූපා. වීර්යමය ශරීර මෙනැයි කියන ලද්දේ වෙයි. **පරසෙනප්පමද්දනා** යනු යම්හෙයකින් ප්‍රතිමුඛව සිටීනම් පර සේනාවෝ ඔහු මඩින්ට සමර්ථ වෙති යන අදහසයි. **ධම්මෙන** යනු ප්‍රාණය නොනැසිය යුතුය ආදී වූ පංචශීල ධර්මයෙන්. **අරහං හොති සම්මා සම්බුද්ධො ලොකෙ විවත්තච්ඡද්දො** යනු මෙහි රාග දෝස මෝහ මාන දිට්ඨි අවිජ්ජා දුශ්චරිත සිඳලන සතින් සැඟවුණු කෙලෙස් අඳුරින් යුතු ලෝකයෙහි ඒ වැස්ම ඉවත් කොට හාත්පසින් හටගත් ආලෝක ඇතිව සිටියේ නුයි = විවත්තච්ඡද්දො. එහි පළමු පදයෙන් පූජාවට සුදුසු බව. දෙවැන්නෙන් එයට හේතුව, යම් හෙයකින් සම්මා සම්බුදුන් වහන්සේ තෙවැන්නෙන් බුද්ධත්වයට හේතුභූත වූ ඉවත්කළවැස්ම කියන ලදැයි දතයුතුය. නැතහොත් ඉවත් කළ හෝ වැස්මක් නැති යනුයි = විවත්තච්ඡදො. සසරක් නැති වැස්මක් නැති හෝ යයි කියන ලද්දේ වෙයි. වට්ටය (සසර) නැති බැවින් ද, වැස්මක් නැති බැවින් සම්බුද්ධ වෙයි. මෙසේ පෙර පද දෙකෙහි හේතු දෙක කියන ලද්දේ වෙයි. දෙවැන්නෙහි වෙසරද බැවින් මෙහි පෙර සිද්ධිය වෙයි. පළමුවැන්නේ දෙවැනි සිද්ධිය වෙයි. තෙවැන්නෙන් හා සිව්වැන්නෙන් තෙවැනි සිද්ධිය වෙයි. පළමුවැන්න ධම්මචක්ඛුවද, දෙවැන්න බුද්ධචක්ඛුවද, තෙවැන්න සමන්ත චක්ඛුවද සදයිනුයි දතයුතුය. **ත්‍වං මන්තානං පටිග්ගහෙතා** යනු මෙයින් ඔහුගේ මන්ත්‍රයෙහි සූරභාවය ඇතිකරයි.
හෙතෙමේද ඒ ගුරුවරයාගේ කථාවෙන් ලක්ෂණයන්හි පහවූ මුළාව ඇත්තේ ඒකාලෝක වූවාක් මෙන් බුද්ධිමතුන් දක්නේ **එවමෙභා** යයි කීය. පින්වත ඔබ යම්සේ කියහිද එසේ කරන්නෙමි යනු එහි අර්ථයයි. **වළවා රථ මාරුය්හ** යනු වෙළඹක බැඳි රථයක නැග බ්‍රාහ්මණයා තමා යම් රථයකින් හැසිරේද එයම දී මාණවකයා යැවීය. මාණවයෝ පොක්ඛරසාදිගේ අතවැසියෝය. ඔහු ඔවුන් අම්බට්ඨ සමග යවු යයි සංඥාවක් දුන්නේය.
**යාවතිකා යානස්ස භූමි** යනු යම් පමණ දුරක් යානයෙන් යා හැකිද **යානා පච්චොරොහිත්‍වා** යනු බිමට නොබැස දොරකොටුව සමීපයට ගොස් යානයෙන් බැස.
**තෙන ඛො පන සමයෙන** යනු යම් අවස්ථාවක අම්බට්ඨ ආරාමයට පිවිසියේද ඒ අවස්ථාවෙහි මධ්‍යාහ්න වේලාවෙහි කුමක් හෙයින් ඒ අවස්ථාවේ සක්මන් කරන්නේද? ප්‍රණීත භෝජන හේතුවෙන් හටගත් ථිනමිද්ධය නැතිකිරීම පිණිසය. දිවාකාලයෙහි ප්‍රධන් වීර්ය කරන්නෝ ද බතින් පසු සක්මන්කොට නහා ශරීරය ඍතු ගන්වා හිඳ මහණදම් පුරන්නා වූ එබන්දන්ගේ සිත එකඟ වෙයි. **යෙන තෙ භික්ඛු** යනු. ඔහු ‘ශ්‍රමණ ගෞතම කොහිදැයි පිරිවෙනින් පිරිවෙනට පැමිණ විචාරාම පිවිසෙන්නෙමියි වටපිට බලන්නේ ආරණ්‍යයෙහි ඇතකු මෙන් මහ සක්මනෙහි සක්මන් කරන පංශුකූලික භික්ෂූන් දැක සමීපයට ගියේය. ඒ සඳහා යෙන භික්ඛු ආදිය කියන ලදී. **දස්සනාය** යනු දැකීමට. දකිනු කැමැත්තෝවැ යන අර්ථයි.
**අභිඤ්ඤාත කොලඤ්ඤො** යනු ප්‍රකට කුලයන්හි උපන්. එකල දඹදිව අම්බට්ඨ කුලය යනුවෙන් පතළ කුලයක් විය. ** අභිඤ්ඤාතස්ස** යනු රූපය ජාතිය මන්ත්‍රය කුලය ප්‍රදේශය යන කරුණුවලින් ප්‍රකට. **අගරූ** යනු ගෙනයා නොහැක්කේය. යමෙක් අම්බට්ඨට දන්වන්ට නොහැකි වන්නේද ඔහු ඔහු සමග කථා සල්ලාපය ගරුත්වය පිණිස වන්නේය. ‘භාග්‍යවතුන් වහන්සේට එබඳු මාණවකයන් දහසක් විසින් වුවද ප්‍රශ්න අසනු ලැබුවද විසඳීමෙහි දන්ධ බවක් (මෝඩකමක්) නැතැයි හඟින්නාහු **අගරු ඛො පන** අගෞරවයක් යයි සිතූහ. **විහාරො** යනු ගඳකිළිය සඳහා කීහ.
**අතරමානො** යනු ඉක්මන් නොකොට සෙමින් පියවරක් පමණ තැන පියවර තබමින් වත් දක්වා සුමට මුතුදැල් සිඳුවර ඇතිරුවාක් වැනි වැල්ල විනාශ නොකරන්නේ යන අර්ථයි. **ආළින්‍දං** යනු ඉදිරිපස. **උක්කාසිත්‍වා** යනු කසින ශබ්දයක් කොට. **අග්ගලං** යනු දොර. **ආකොටෙහි** යනු නියගින් සෙමින් යතුරු සිදුර සමීපයෙහි ගසවයි කියන ලද්දේ වෙයි. දොර ඉතා උඩින් පිහිටියේය. අමනුෂ්‍යයෝ ඉතා යටින් සිටිති. සර්පයෝ කොටති. එසේ නොකොටා මැද සිදුර සමීපයෙහි කෙටිය යුතුය. මෙය දොර කොටන වත යැයි දක්වන්නෝ කියති.
** විචරි භගවා ද්වාරං** යනු භාග්‍යවතුන් වහන්සේ නැගිට දොර විවර නොකළ සේක. ඇරේවා’යි අත දිගුකළ සේක. ඉක්බිති භාග්‍යවතුන් වහන්සේ නොයෙක් කල්ප කෝටි ගණනක් දන් දෙන ඔබවහන්සේ විසින් දොර විවෘත කිරීමේ කාර්යයක් නොකරන ලද්දේ යයි තමාම දොර විවර විය. භාග්‍යවතුන් වහන්සේ ගේ සිතින් විවර විය. ඒ නිසා විවරි භගවා ද්වාරං යයි කියන්ට වටී.
**භගවතා සද්ධිං සම්මොදිංසු** යනු යම්සේ නිහතමානී ලෙස විචාරන්නේ භාග්‍යවතුන් වහන්සේ ඔවුන් සමගද ඔවුහු භාග්‍යවතුන් වහන්සේ සමගද සමව පැවති සතුට ඇත්තෝ වූහ. සීතල ජලය උණුසුම් ජලය සමග සංකලනය වී එකක් බවට යන්නාක් මෙන් ඒකීය භාවයට ගියාහුය. ‘භවත් ගෞතමයනි, සැකයෙන් සිටීද, යැපෙන දේ ලැබේද, භවත් ගෞතමයන්ටද ගෞතම ශ්‍රාවකයන්ටද අසනීපයක් නැද්ද රෝගයක් නැද්ද සැහැල්ලුවෙන් සිටීද, දුර්වල බවක් නැද්ද පහසුවෙන් වෙසේ. ආදීකොට ඇති කථාවෙන් සතුටු වූහ. ප්‍රීති ප්‍රමෝද සංඛ්‍යාත සතුට ඇතිවීමෙන් සතුටුවීමට යුතු බව නිසාද සම්මොදනීයං, අර්ථ ව්‍යඤ්ජන මිහිරි බැවින් බොහෝ දිගුකලක් කල්ගෙවීමට නිතර පැවැත්වීමට සුදුසු බැවින් සිහිකටයුතු බැවින්ද සාරාණීයං. අසනු ලබන සුඛයෙන් සම්මොදනීයං. සිහිකරනු ලබන සුඛයෙන් සාරාණීයං. එසේම ව්‍යඤ්ජන පරිශුද්ධතාවෙන් සම්මොදනීයං, අර්ථ පරිශුද්ධතාවෙන් සාරාණීයං. මෙසේ නොයෙක් ආකාරයෙන් සම්මොදනීය සාරණීය කථාවක් හුවමාරු අවසන්කොට නිමාකොට එකත්පසක හුන්හ.
**අම්බට්ඨොපන මාණවො** යනු හේ භාග්‍යවතුන් වහන්සේගේ රූසපුවෙහි සිත් පැහැදවීම පමණවත් නොකොට දශබලධාරින් වහන්සේට අවමන් කරන්නෙමියි බඩ බැඳි සළුව මුදා බෙලෙහි එල්ලාගෙන එක් අතකින් රෙදි කොන අල්ලාගෙන සක්මනට නැගී වරෙක උරයද, වරෙක බාහුවද වරෙක පිටද පෙන්වමින්, වරෙක හස්තවිකාරද, වරෙක ඇස්බැම විකාරද කරන්නේ, භවත් ගෞතමයෙනි, ඔබගේ ධාතු සමතාව කෙසේද, භික්ෂාහාරයෙන් වෙහෙසක් නැද්ද, ඔබ බෙහෙවින් වෙහෙසට පත්වූ බවක් පෙනේ. ඔබගේ අඟපසඟ මහත්ය. පාසාදිකත්‍ථ ප්‍රසාදයෙන් සිටීද? ඔබ ගිය ගිය තැන්වල බොහෝ ජනයා රජකුලයෙන් පැවිදි වූවෙකැයිද, බුද්ධයයිද උපන් බුහුමන් ඇත්තාහු ප්‍රණීත වූ ඕජස් සහිත අහර දෙති. පින්වත්නි, ගෙය දෙස බලන්න. විසිතුරු ශාලාවක් වැන්න. දිව්‍ය ප්‍රාසාදයක් වැන්න. මේ ඇඳ දෙස බලන්න. මෙට්ටය දෙස බලන්න. මෙබඳු තැනක වසන්නකුට මහණදම් පුරන්ට දුෂ්කර නැද්දැයි මෙබඳු විහිළුවට ලක්කෙරෙන අනාචාර භාවයෙන් අපිරිසිදු දෙයක් කියයි. එහෙයින් කියන ලදී. **අම්බට්ඨොපන මාණවා** අම්බට්ඨ මාණවකයා. **චංකමන්තොපි නිසින්නෙන භගවතා** සක්මන් කරමින් වැඩහුන් භාග්‍යවතුන් සමග. **කඤ්චි කඤ්චි කථං සාරාණීයං වීතිසාරෙති **මොන මොනවාදෝ සාරණීය කථාවක් හුවමාරු කරගනී.
**අථඛො භගවා** [missing trans] 
යනු ගුරුවරුන් විසින්, ඔවුන්ගේ ගුරුවරුන් විසින්,
**ගච්ඡන්තොවා** යනු මෙහි කැමති පරිදි තුන් ඉරියව්වෙහි බ්‍රාහ්මණයා ආචාර්ය බ්‍රාහ්මණයා සමග කථා කිරීමට සුදුසුය. මේ තරුණයා මානයෙන් තද වූ බැවින් කථා කරන්නේ සිව් ඉරියව්වෙහි යොදවන්නෙමියි **සයානොවා හො ගොතම සයානෙන** යනු කීය.
ඉන්පසු භාග්‍යවතුන් වහන්සේ ඔහුට ‘අම්බට්ඨ යන්නාට යන්නා විසින්ද, සිටියහුට සිටියකු විසින්ද. හුන්නහුට හුන්නා වූ ගුරුවරයා සමග කථාකිරීම සියලු ආචාර්යවරුන් අතර ලැබෙන්නේය. ඔබ නිදාගනිමින් සැතපෙන ගුරුවරයා සමග කථා කරහි. කිම ඔබගේ ගුරුවරයා ගොනෙක්ද නැතහොත් ඔබ ගොනෙක්දැ’යි ඇසූ සේක. හේ කිපී **යෙච ඛො හො ගොතම මුණ්ඩකා** යන ආදිය කීය. එහි මුඩු කළහු කෙරෙහි මුණ්ඩ කියාද, ශ්‍රමණයකු කෙරෙහි සමණ කියාද කියන්ට වටී. මෙතෙමේ නින්දා කරන්නේ ‘**මුණ්ඩකා සමණකා**’යයි කීය.
** ඉබ්භා** යනු ගෘහපතියෝ. **කිණ්හා** කළු. කළුවන් යන අර්ථයි. **බන්‍ධුපාදාපච්චා** යනු මෙහි බන්‍ධු යනුවෙන් බ්‍රහ්මයා අදහස් කරන ලදී. ඔහුට බ්‍රාහ්මණයෝ පිතාමහ යයි ව්‍යවහාර කරත්. පාදයන්ගේ දරුවෝ පාදපච්චා. බ්‍රහ්මයාගේ පිටිපතුලෙන් උපන්නේ යන අදහසයි. ඔහුගේ මේ ලබ්ධියයි. බ්‍රාහ්මණයෝ බ්‍රහ්මයාගේ මුඛයෙන් උපන්නෝය. ක්ෂත්‍රියයෝ උරයෙන්ද, වෛශ්‍යයෝ නාභියෙන්ද, ශුද්‍රයෝ දණින්ද, ශ්‍රමණයෝ පිටිපසින්ද යනුවෙන් කියන්නා වූ මොහු කිසිවක් නියම නොකොට කියයි. ඉක්බිති ‘භාග්‍යවතුන්ටම කියමි’යි කියයි.
ඉක්බිති භාග්‍යවතුන් වහන්සේ ‘මේ අම්බට්ඨයා පැමිණි කල්පටන් මා සමග කථා කරන්නේ මානයම නිසා කථාකරයි. සර්පයකු ගෙලෙන් ගන්නාක් මෙන්ද, ගිනිකඳක් වැළඳගන්නාක් මෙන්ද මතැතකු සොඬෙහි පිරිමදින්නාක් මෙන්ද තමාගේ පමණ නොදනී. දැන් ඔහුට දන්වාලන්නෙමියි සිතා ‘**අත්‍ථිකවතො ඛො පන තෙ අම්බට්ඨ**’යනාදිය කී සේක. එහි පැමිණ කළයුතු කෘත්‍ය සංඛ්‍යාත අර්ථය මොහුට ඇත්තේනුයි අත්‍ථිකං. ඒ මානවයාගේ සිත, අත්‍ථික ඔහුට ඇත්තේනුයි අත්‍ථිකවා. අත්‍ථික ඇති ඔබගේ මෙහි පැමිණීම විය යන අර්ථයි.
**ඛොපන** යනු නිපාත මාත්‍රයකි. ** යා යෙව ඛො පන අත්‍ථාය** යනු යම්කිසි අර්ථයකින් එන්නේය. මාගේ හෝ අන්‍යයකුගේ සමීපයට කවදා හෝ එන්නහුය** තමෙවඅත්‍ථං **යනු මෙය පුරුෂලිංග වශයෙන්ම කියන ලදී. ** මනසි කරෙය්‍යාථ** යනු මෙනෙහි කරන්නාහුය. මෙය කියන ලදී. ‘ඔබ ගුරුවරයා විසින් තමාගේ කාර්යයකට එවන ලද්දේය. අපට පරිභව කිරීමට නොවේ. ඒ නිසා ඒ කාර්යයම මෙනෙහි කරව.’මෙසේ ඔහුට අන්‍යයන්ගේ සමීපයට ආවුන්ගේ වත් පෙන්වා මානයට නිග්‍රහ පිණිස **අවුසිතවා යෙව ඛො පන** ආදිය කී සේක. එහි අර්ථය. පින්වත්නි, බලන්න මේ අම්බට්ඨයා ගුරුකුලයෙහි නොවැස අශික්ෂිතව අල්පශ්‍රිතව විසුවෙකැයි මන් ඇත්තේය. මම ඇසුවෙක්මි. ශික්ෂිතයෙක්මි. බහුශ්‍රැතයෙක්මියි තමා ගැන සිතයි. මොහුගේ මෙසේ පරුෂවචන කථා කිරීමෙහි හේතුව නොවැසූ බව මිස අන් කිමෙක්ද? ගුරුකුලයෙහි නොවැඩී අශික්ෂිත අල්පශ්‍රැතයෝම මෙසේ කියත්.
**කුපිතො** යනු කිපියේ. **අනත්තමනො** යනු තමාගේ නොවන සිත් ඇත්තේ. භාග්‍යවතුන් වහන්සේ ඔහු කිපෙන බව දැන මෙසේ කීසේක්ද නැතහොත් නොදැනද? දැනය. දැනගෙන කුමක් හෙයින් ඇසූසේක්ද? මානය මර්දනය කරනු පිණිසය. භාග්‍යවතුන් වහන්සේ ‘මොහු කිපී මාගේ නෑයන්ට අක්‍රෝශ කරන්නේය. ඉක්බිති යම්සේ දක්ෂ වෛද්‍යවරයෙක් දොස් ඉවතට ගෙන ඇද දමයිද, එසේම ගෝත්‍රයෙන් ගෝත්‍රයද කුල ප්‍රදේශයෙන් කුල ප්‍රදේශයද නංවා භවාග්‍රය පමණට මෙන් නැගුණු මාන නමැති ඕජය මුලින් සිඳ හෙලන්නෙමි. **බුංසෙන්තො** යනු ගටන්නේ. **වම්හෙන්තො** යනු පිළිකුල් කරන්නේ **පාපිකො භවිස්සති** යනු සැඬ බව ආදී දෙසින් පාපියෙක් වන්නේය.
**චණ්ඩා** යනු මාන නිශ්‍රිත කෝපයෙන් යුතු. **ඵරුසා** යනු කෲර, **ලහුසා** යනු ලඝු. සුළුදෙයින් තුටුවෙත් හෝ කෝප වෙත හෝ ජලය මතුපිට ලබු කබලක් මෙන් සුළු දෙයින් පා වෙති. **රභසා** බොහෝ කථා කරන්නහුට. ශාක්‍යයන්ගේ මුව විවර වූවිට අනිකාට කථා කිරීමේ අවකාශයක්වත් නැත යන අදහසින්ම කියයි. **සමානා** ඇති. පළමු පදයටම වෙනත් වචනයකි. **න සක්කරොන්ති** යනු බමුණන්ට සොඳුරු දේ නොකරත්. **නගරුකරොන්ති** යනු බමුණන් කෙරෙහි ගෞරව නොකරත්. **න මානෙන්ති** සිතින් ප්‍රිය නොකරත්. **නහූජෙන්ති** යනු මල්දම් ආදියෙන් පූජා නොකරත්. **න අපචායන්ති** යනු වැඳීම් ආදියෙන් අපචායන කර්ම නමැති පහත් පැවැත්ම නොදක්වත්. **තයිදං** යනු ඒ මෙය. **යදිමෙ සක්‍යා **යනු මේ ශාක්‍යයෝ බ්‍රාහ්මණයන්ට සත්කාර නොකරත්. -පෙ වැඳීම් ආදිය නොකරත්. එය ඔවුන්ට අසත්කාර කිරීම් ආදී සියල්ල යුතු නොවේ. අනුලොම් නොවේ යන අර්ථයි.
**අපරද්ධුං** යනු අපරාධ කළහ. **එකමිදාහං** යනු මෙහි **ඉදං** යන්න නිපාත මාත්‍රයකි. එක් දිනක් යන අර්ථයි. **සන්ථාගාරං** යනු රාජ්‍ය අනුශාසනා කරන ශාලාව. **සක්‍යා** යනු අභිෂේක කරනු ලැබූ රජවරු. **සක්‍ය කුමාරා** අභිෂේකෙ නොකරන ලද. **උච්චෙසු** යනු සුදුසු පරියංක පුටු වේවැල් අසුන් චලක විසිතුරු ඇතිරිලි ආදි ප්‍රභේද ඇති. **සංජග්ඝන්තා** යනු පිළිකුල් කිරීම් වශයෙන් මහ සිනා පාන්නාහු. **සංකිලන්තා** යනු සිනා මාත්‍රයක් ඇතිකරන අසුර ගැසීම් අත්පුඩි ගැසීම් ආදිය කරන්නාහු. **මමඤ්ඤෙව මඤ්ඤෙ** යනු මම මෙසේ හඟිමි. අනිකකට සිනාවෙතියි හඟිමි.
ඔවුහු කුමක්හෙයින් මෙසේ කළාහුද? ඔවුහු **අම්බට්ඨගේ** කුලවංශය දනිති. මොහුද එසමයෙහි පාදාන්තය තෙක් එල්ලා හැඳි සාටකයෙහි කොනක් එක් අතකින් අල්ලාගෙන කොඳුඇටය නමා මාන මදයෙන් මත්වූයේ මෙන් එයි. ඉන්පසු ‘පින්වත්නි, අපගේ දාසයා වූ කණ්හායන ගෝත්‍රයෙහි අම්බට්ඨ පැමිණෙන ආකාරය බලන්න යැයි කියන්නාහු මෙසේ කළහ. හෙතෙමේද තමාගේ කුලවංශය දනී. ඒ නිසා **මමඤ්ඤෙව මඤ්ඤෙයි** තර්ක කළේය. **ආසනෙන** යයි.
**ආසනෙන** යනු ‘මේ අසුන මෙහි හිඳින්න’යි මෙසේ ආසනයෙන් නිමන්ත්‍රණය නම් වෙයි. එසේ කිසිවෙක් නොකළේය.
**ලටුකිකා** යනු කෙතෙහි ගල්කැට අතර වසන කුඩා කිරිල්ලිය. **කුලාවකෙ** යනු වසන තැන. **කාමලාපිනී** යනු තමා කැමති අයුරින් කථා කරන්නීය. යමක් කැමති නම් එය දොඩයි. කිසි හංසයෙක් හෝ කොස්වාලිහිණියෙක් හෝ මොනරෙක් හෝ ඇය කරා පැමිණ ‘තී කුමක් දොඩයිදැයි නොවළක්වයි. **අභිසජ්ජිතුං** යනු ක්‍රෝධ වශයෙන් ඇලී සිටීමට
මෙසේ කියන ලද කල්හි ‘මේ ශ්‍රමණයෝ තමන්ගේ ඥාතීන් කැටකිරිල්ල හා සමකොට අප හංසයන් කොස්වාලිහිණියන් මොනරුන්ට සම කරති. දැන් මාන රහිත බවට පැමිණියෝයැයි හඟිමින් තවත් චතුර්වර්ණ දක්වති.
**නිම්මාදෙති** මද නැති කරයි. මානය නැත්තන් කරති. **යන්නූනාහං** යනු ඉදින් මට **කණ්හායනො හමස්මි භො ගොතම** යනු මේ වචනය අම්බට්ඨ තෙවරක් මහ හඬින් කීය. කුමක් නිසා කීවේද? කිම අශුද්ධභාවය නොදනීද? දනී. දැන දැනත් ‘මේ කරුණ භවයෙන් වැසී ගියේය. එය මොහු විසින් නොදක්නා ලද්දේය. නොදක්නේ මහා ශ්‍රමණයා කුමක් කියයිදැ’යි හඟිමින් මානයෙන් තද වූ බැවින් කීය. **මාතාපෙත්තිකං** යනු මව්පියන් සතු. **නාමගොත්තං** යනු ප්‍රඥප්ති වශයෙන් නාමය. ප්‍රවේණි වශයෙන් ගෝත්‍රය. **අනුස්සරතො** යනු සිහි කරන්නහුට, කුල කෙළවර සෝදා හරින්නහුට. **අය්‍යපුත්තා** යනු ස්වාමියාගේ පුත්‍රයෝ **දාසිපුත්තො** යනු ගෘහදාසියගේ පුත්‍රයා. ඒ නිසා දාසයා විසින් ස්වාමීන් කරා එළඹිය යුත්තේ යම්සේද, මෙසේ නොඑළඹෙන ඔහු දැක ශාක්‍යයෝ හාස්‍යයට ලක් කළාහු යයි දක්වයි.
ඉන්පසු ඔහුගේ දාසභාවයද, ශාක්‍යයන්ගේ ස්වාමිභාවයද ප්‍රකාශ කොට තමාගේද අම්බට්ඨගේ ද කුලවංශය ගෙනහැර දක්වන සේක් **සක්‍යා ඛො පන** ආදිය කීහ. එහි **දහන්ති** යනු තබත්. ඔක්කාක අපගේ පූර්ව පුරුෂයාය. මෙසේ කියත් යන අර්ථයි. ඒ රජු කථාකරන කල්හි උල්කාවක් මෙන් මුඛයෙන් ප්‍රභාවක් නික්මෙයි. ඒ නිසා ඔහු ඔක්කාක යයි හැඳින්වූහ. **පබ්බාජෙසි** යනු ඉවතට ඇද දැමීය.
දැන් ඔවුන් නම් වශයෙන් දක්වන්නේ **ඔක්කාකමුඛං** ආදිය කීය. මේ එහි අනුපූර්ව කථාවයි. ප්‍රථම කල්පිකයන්ගේ මහාසම්මත රජුගේ රෝජ නම් පුත්‍රයෙක් විය. රෝජගේ වරරෝජද, වරරෝජගේ කල්‍යාණද, කල්‍යාණගේ වරකල්‍යාණ ද, වරකල්‍යාණගේ මන්ධාතුද, මන්ධාතුගේ වරමන්‍ධාතුද, වරමන්‍ධාතුගේ උපෝසථද, උපෝසථගේ වරද, වරදගේ උපවරද, උපවරදගේ මඛාදේවද, මඛාදේවගේ පරම්පරාවෙහි අසූහාර දහසක් ක්ෂත්‍රියයෝ වූහ. ඔවුන්ට පසුව ඔක්කාක වංශ තුනක් විය. ඔවුන්ගේ තුන්වැනි ඔක්කාකට මෙහෙසියෝ පස්දෙනෙක් වූහ. භත්තා, ඡත්තා, ජන්තු, ජාලිනී, විසාඛා යනුවෙන්. එක් එක් මෙහෙසියට ස්ත්‍රීහු සියයක් පිරිවර වූහ. සියල්ලන්ගෙන් දෙටු මෙහෙසියට ඔක්කාමුඛ, කරකණ්ඩු, හත්‍ථිනි, කාසිනීපුර නම් පුත්‍රයෝ සිව්දෙනෙකි. පියා, සුප්පියා, ආනන්ද, විජිතා, විජිතසේනා නමැති දූවරු පස්දෙනෙකි. මෙසේ ඈදු පුතුන් නවදෙනෙකු වදා කලුරිය කළාය.
ඉක්බිතිව රජතෙමේ වෙනත් තරුණ අභිරූපී වූ රජදුවක් ගෙනවුත් අගමෙහෙසි තනතුරෙහි තැබීය. ඈ ජන්තු නම් පුතකු වැදුවාය. ඉක්බිති පස්වනි දවසෙහි සරසා රජුට දැක්වූවාය. රජ සතුටුව ඇයට වරයක් දුන්නේය. ඈ නෑයන් සමග මන්ත්‍රණය කොට පුත්‍රයාට රාජ්‍යය ඉල්ලා සිටියාය. රජ තෙමේ, වසලිය නැසී යව. මාගේ පුත්‍රයන්ට අනතුරක් කැමති වෙහිදැයි තර්ජනය කළේය. ඈ රහසින් යලි යලිත් රජු සතුටු කරවා ‘මහරජතුමනි, මුසාවාදය නම් නොවටී’යයි ආදිය කියා ඉල්ලා සිටියාමය. ඉක්බිති රජතුමා පුතුන් අමතා ‘දරුවෙනි, මම ඔබලාගේ කණිටු ජත්තු කුමරා දැක ඔහුගේ මවට වහා වරයක් දුනිමි. ඈ පුත්‍රයාට රාජ්‍යය පිරිනමන්ට කැමැතීය. උඹලා මගුලැතා මගුලසු මගුල් රිය හැර යම් පමණක් කැමැත්තහු නම් එපමණක් ඇතුන් අස්රිය ගෙන යන්න. මාගේ ඇවෑමෙන් පැමිණ රජ කරන්නැයි ඇමතියන් අටදෙනෙකු සමග පිටත්කර හැරියේය.
ඔවුහු නොයෙක් ලෙස හඬා වැළප ‘පියාණනි, අපගේ වරදට කමා කරනු මැනවැ’යි රජුද රජුගේ අන්තඃපුරයද කමා කරවා ‘අපිද සහෝදරයන් සමග යමු’යි රජුගෙන් විමසා නැගණිවරුන්ද ගෙන සිව්රඟ සෙනග සමගින් නුවරින් නික්මුණාහුය. ‘කුමාරවරු පියාගේ ඇවෑමෙන් පැමිණ රාජ්‍යය කරන්නාහුය. යමු ඔවුන්ට උපස්ථාන කරමු යයි සිතා බොහෝ මිනිස්සු පසුපස ගියහ. පළමු දවසෙහි යොදුනක් පමණ සෙනගක් විය. දෙවැනි දවසෙහි යොදුන් දෙකක්ද, තෙවැනි දවසෙහි තුන් යොදුනක්ද විය. කුමාරවරු මන්ත්‍රණය කළහ. ‘මේ මහා බලකායකි. ඉදින් අපි කිසියම් සාමන්ත රජකු මර්දනය කොට ජනපද ගන්නෙමු නම් එයටද අපගේ බලය යෙදිය යුතු නොවන්නේය. අනුන්ට පීඩා කිරීමෙන් ඇති ඵලය කිම? දඹදිව විශාලය. වනාන්තරයෙහි නගරයක් නිර්මාණය කරන්නෙමුයි හිමවත දෙසට ගොස් නගර සඳහා සුදුසු බිමක් සෙවූහ
එසමයෙහි අපගේ බෝධිසත්ත්වයෝ බමුණු මහසල් කුලයෙක ඉපිද කපිල බ්‍රාහ්මණ නම් වී නික්ම ඍෂි පැවිද්දෙන් පැවිදිව හිමවත පසෙක පොකුනු තෙරක අතුපතර පන්සලක් සදාගෙන වසයි. හෙතෙමේ භූමිචාල නම් විද්‍යාවක් දනී. එයින් උඩට අසූරියනක් අහසෙහිද යට බිමද ගුණ දොස් දකී. මේ පෙදෙසෙහි තණපඳුරු වැල් දක්ෂිණාවර්තව පෙරදිග බලා හටගනී. සිංහ, ව්‍යාඝ්‍ර ආදීහු මුවන් ඌරන්ද, බලල්ලු, ගෙම්බන්, මීයන්ද, ලුහුබැඳ යන්නාහු ඒ පෙදෙසට පැමිණ ලුහුබැඳ යන්ට නොහැකි වෙති. නැතහොත් ඔවුන් විසින් බියට පත්කරනු ලැබ නවතිත්. ‘හේ’ මෙය පෘථුවියෙහි අග්‍ර ප්‍රදේශ යැයි දැන එහි තමාගේ පන්සල තැනවීය.
ඉක්බිති නගරයට සුදුසු බිමක් සොයමින් කුමාරවරුන් තමා වසන තැනට පැමිණියවුන් දැක විචාරා එපුවත දැන ඔවුන් කෙරෙහි අනුකම්පාව උපදවා මෙසේ කීය. මේ පන්සල තිබෙන තැන මැවූ නගරය දඹදිව අගනුවර වන්නේය. මෙහි උපන් පුරුෂයන් අතරින් එක් එක් පුරුෂයා පුරුෂයන් සියයක් හෝ දහසක් හෝ වුවද අභිභවනය කරන්ට සමත් වන්නේය. මෙහි නගරය නිර්මාණය කරන්න. පන්සල පිහිටි තැන රජුගේ මැදුර කරන්න. මේ ස්ථානයෙහි සිට චණ්ඩාල පුත්‍රයෙක් වුවද සක්විති රජකු බලයෙන් මැඩගන්නේය. ‘ස්වාමීනි, මෙය ඔබගේ වසන තැන නොවේද? ‘මාගේ වසන තැන යයි නොසිතන්න.’මාගේ එක්පසෙක පන්සලක් කරවා නුවරක් මවා කපිලවත්‍ථු යයි නමක් තබන්න. ඔවුහු එසේකොට එහි නැවතුණාහුය.
ඉක්බිති ඇමැතියෝ ‘මේ දරුවෝ වයසට පැමිණියෝය. ඉදින් ඔහුගේ පියා ළඟක සිටීනම් ඔහු ආවාහ විවාහ සිදුකරනු ඇත. දැන් එය අපට බාරයයි සිතා කුමාරවරුන් සමග කතිකා කළහ. කුමාරවරු ‘අප හා සමාන ක්ෂත්‍රිය කුල දූවරුන් නොදකිමු. සොහොයුරියන්ට සුදුසු ක්ෂත්‍රිය කුමාරවරුන්ද නොදකිමු. නුසුදුසු එකතුවෙන් අපට උපන් පුත්‍රයෝ මව්පසින්ද පියපසින්ද අපිරිසිදු වූවාහු දෑ බිඳීමට පැමිණෙන්නාහුය. ඒ නිසා අපි සොහොයුරියන් සමගම සංවාසය කැමැත්තෙමු. ඔවුහු ජාතිය බිඳෙතැයි බියෙන් දෙටු සොහොයුරිය මව් තන්හි තබා සෙසු සොහොයුරියන් සමග සංවාස කළහ.
ඔවුන් දූ පුතුන් සමග වැඩෙන කල පසුකලෙක දෙටු සොහොයුරියට කුෂ්ට රෝගයක් වැළඳිණ. සිරුර කොබෝලීල මලක් මෙන් විය. රාජ කුමාරවරු ‘මැය සමග එක්ව නිදාගැනීම සිටීම ආහාර ගැනීම කිරීම කරන්නවුන් වෙතද මේ රෝගය සංක්‍රමණය වෙතියි සිතා එක් දවසක් උයන්කෙළියට යන්නාක් මෙන් ඇය යානයට නංවා කැලයට පිවිස බිම්ගෙයක් අයුරින් පොකුණක් කණවා එහි කෑයුතු පිය යුතු දැය සමග ඇය එහි නවත්වා උඩ වසා පස් දමා ආපසු ගියහ.
එකල්හිම රාම නම් බරණැස් රජ කුෂ්ට රෝගී වී අන්තඃපුරවාසීන් විසින්ද නළුවන් විසින්ද පිළිකුල් කරනු ලබන්නේ ඒ සංවේගයෙන් දෙටු පුතුට රජය දී කැලයට පිවිස එහි කැලෑ කොළ ගඩාගෙඩි අනුභව කරන්නේ නොබෝ කලකින් සුවපත්ව රන්වන්ව ඔබමොබ හැසිරෙන්නේ විශාල ගස් බෙනයක් දැක එහි ඇතුළත සොළොස් රියන් පමණ ප්‍රදේශයක් සුද්ධ පවිත්‍ර කොට දොරක්ද වාකවුළුවක්ද යොදා ඉණිමගක් බැඳ එහි වාසය කළේය. හෙතෙමේ අඟුරු වළෙහි ගිනි දල්වා රාත්‍රියෙහි මෘග පක්‍ෂි ආදීන්ගේ හඬ අසමින් නිදයි. හෙතෙමේ අසුවල් පෙදෙසෙහි සිංහයෙක් ශබ්ද කළේය. අසුවල් තැන ව්‍යාඝ්‍රයෙක් ශබ්ද කළේයයි සලකා උදෑසන එහි ගොස් ඉඳුල් මස් ගෙනවුත් පිස කයි.
ඉක්බිති එක් දවසක් ඉතා උදෑසන වේලාවෙහි ගිනිදල්වා හුන්නේ රජදියණියගේ සිරුරු ,ගඳින් අවුත් ව්‍යාඝ්‍රයෙක් ඒ පෙදෙසෙහි පස් අවුස්සමින් ලෑලි ඉවත් කළේය. ඒ විවරයෙන් ඒ ව්‍යාඝ්‍රයා දැක බිය වූ ඈ කෑගැසුවාය. හෙතෙමේ ඒ ශබ්දය අසා ‘මේනම් ස්ත්‍රී ශබ්දයකැයි සලකා උදෑසනම එහි ගොස් ‘මෙහි කවුදැ’යි ඇසීය. ස්වාමීනි, ගැහැණියක්මි. ‘කවර ජාතියකට අයත්ද? ඔක්කාක මහරජුන්ගේ දුව වෙමි. පිටතට එන්න. නොහැකිය ඒස්වාමීනි. කවර කරුණකින්ද? මට සමේ රෝගයක් ඇත. හේ සියලු පුවත් අසා ක්ෂත්‍රිය මානයෙන් නොනික්මෙන ඇයට ‘මම ද ක්ෂත්‍රියයෙක් වෙමියි තමාගේ ප්‍රිය බව දන්වා ඉණිමග තබා උඩට ගෙන තමාගේ වසන තැනට පමුණුවා තමා පරිභෝග කළ බෙහෙත්ම දී නොබෝ කලකින්ම නිරෝගීද රන්වන්ද කොට ඇය සමග සංවාස කළේය. ඈ ප්‍රථම සංවාසයෙන්ම ගැබ්ගෙන පුතුන් දෙදෙනකු වැදුවාය. මෙසේ ඔවුහු දෙතිසක් සහෝදරයෝ වූහ. අනුපිළිවෙළින් වැඩිවිය පත් ඔවුන්ට පියා සියලු ශිල්ප ඉගැන්වීය.
ඉක්බිති එක් දවසක් රාම රජුගේ නගරවැසි එක් වනචරයෙක් පර්වතයෙහි මැණික් සොයන්නේ රජු දැක හඳුනා ගත්තොත්ය. ‘දේවයන් වහන්ස, මම ඔබතුමා දනිමි’යි කීහ. ඉක්බිති රජතෙමේ සියලු පුවත් ඇසීය. එකෙණෙහිම ඒ දරුවෝ එහි ආහ. හෙතෙමේ ඔවුන් දැක ‘මේ කවුදැ’යි ඇසීය. ‘මගේ පුත්‍රයෝ යයි කී කල්හි ඔවුන්ගේ මව්පස වංශය අසා ‘මට දැන් පඬුරක් ලැබිණැයි නගරයට ගොස් රජුට දැන්වීය. හෙතෙමේ ‘පියා ගෙන එන්නෙමියි සිව්රඟ සෙනග සමග එහි ගොස් පියා වැඳ ‘දේවයන් වහන්ස, රාජ්‍යය බාරගනු මැනවැයි ඉල්ලා සිටියේය. හේ ‘එපා දරුව, එහි නොයමි. මෙහි මේ ගස ඉවත්කොට නුවරක් තනවයි කීය. හේ එසේ කොට ඒ නගරයට කොලගස ඉවත් කොට කළ බැවින් කෝල නගරයැයි ද ව්‍යාඝ්‍රයන්ගේ මාර්ගයෙහි කළ බැවින්ද, ව්‍යග්ඝපජ්ජ කියාද නම් දෙකක් තබා පියා වැඳ තම නගරයට ගියේය.
ඉන්පසු වැඩිවිය පත් කුමාරවරුන්ට මව මෙසේ කීවාය. ‘දරුවනි, කිඹුල්වත් පුරවැසි ශාක්‍යකුල ඔබලාගේ මාමලා සිටිති. ඔබලාගේ මාමලාගේ දූවරුන්ගේ හිසකෙස් බැඳීම මෙසේය. ඇඳුම් ඇඳීම මෙසේය. යම්කලෙක, ඔවුහු නාන තොටට එද්ද එදාට එහි ගොස් යමකුට යමකු කැමතිද ඇය ගන්න යැයි ඔවුහු එසේම ගොස් ඔවුන් නහා හිස වියලවන කල කැමති කැමති කෙනා අල්ලාගෙන නම් අස්වා ගියාහුය. ශාක්‍ය රජවරු ඒ අසා ‘එසේ වේවා. ඔවුහු අපේ නෑයෝ’යයි නිහඬ වූහ. මේ කෝලියයන්ගේ උත්පත්තියයි. මෙසේ ශාක්‍ය කෝලියයන් ඔවුනොවුන් ආවාහ විවාහ කිරීම නිසා බුද්ධකාලය තෙක් නොකඩවා වංශය පැමිණියේය. එහිදී භාග්‍යවතුන් වහන්සේ ශාක්‍ය වංශය දක්වන්ට **තෙ රට්ඨාසමා පබ්බජිතා හිමවන්ත පස්සෙ පොක්ඛරණියා තීරෙ** ආදිය කී සේක. එහි **සම්මන්ති** යනු වසත්. **සක්‍යාවත භො** යනු රටින් පිටකරනු ලැබුවාහු කැලෑවෙහි වැසුවද ජාතිය බිඳීමක් නොකොට කුල වංශය රැකගන්ට හැක්කෝය. සමර්ථයෝය. ප්‍රතිඵල ඇත්තෝය යන අර්ථයි. **තදග්ගෙ** යනු එය මුල්කොට. එතැන්පටන් යන අර්ථයි. **සොච තෙසං පුබ්බ පුරිසො** යනු ඒ ඔක්කාක රජ මොවුන්ගේ ආදි පුරුෂයාය. ඔවුන්ට ගෘහපති වංශය සමග සබැඳියාවක්වත් නැතැයි
මෙසේ ශාක්‍යවංශය පවසා දැන් අම්බට්ඨ වංසය ප්‍රකාශ කරන සේක් **රඤ්ඤොඛොපන** ආදිය කීහ. **කණ්හං ජනෙසි** යනු කළුපැහැති කුස තුළදීම හටගත් දත් ඇති කෙස් දැලි රැවුල් දිගට වැඩුණු පුත්‍රයකු වැදුවාය. **පච්චාභාසි** යනු යකෙක් උපන්නේ’ යයි බියෙන් පළාගොස් දොර වසා ගෙදර මිනිසුන් සිටි කල්හි එහා මෙහා යමින් මා සෝදවු යන ආදිය කියමින් උස්හඬ නැගීය.
**තෙ මාණවකා භගවන්තං එතදවොචුං** යනු තමාගේ චෝදනා මුදනු පිණිස ‘මෙය නොවේවායි ආදී වචන කීහ. ඔවුන්ට මෙසේ සිතිණ. ‘අම්බට්ඨ අපගේ ගුරුවරයාගේ දෙටු අතවැසියාය. ඉදින් අප මෙබඳු තැනක එක වචනයක් නොකියමු නම්, මෙතෙමේ ගුරුවරයා හමුවෙහි බිඳෙන්නේ යයි චෝදනාවන් මුදනු පිණිස මෙය කීහ. සිතින් මොහුගේ මානය නැති බව අපේක්ෂා කරයි. මොහු මාන නිශ්‍රිත බැවින් ඔවුන්ටද අප්‍රියය. ** කල්‍යාණ වාක්කරනො** යනු මිහිරි වදන් ඇත්තේ. **අසමිං වචනෙ** යනු තමා උගත් වේදත්‍රයෙහි වචන. **පතිමන්තෙතු** යනු අසන ලද ප්‍රශ්නය නැවත කියන්ට, විසඳන්ට යන අර්ථයි. මේ දාසි පුත්‍රයාගේ වචන **පටිමත්තෙතුං** යනු පිළිතුරු කියන්ට.
**අථඛො භගවා** ඉක්බිති භාග්‍යවතුන් වහන්සේ ‘ඉදින් මේ මාණවකයෝ මෙහි හිඳ මෙසේ උස්හඬ නගන්නෝ නම් මොහු කථාවේ කෙළවරකට නොයන්නෝය. දැන් මොවුන් නිශ්ශබ්ද කොට අම්බට්ඨ සමගම කථාකරමියි ඒ මාණවකයන්ට මෙසේ කී සේක. එහි **මන්තව්හො** යනු මන්ත්‍රණය කරවූ. **මයා සද්ධිං මන්තෙතු** යනු මා සමග කථා කරනු. මෙසේ කීකල්හි මාණවකයෝ මෙසේ සිතූහ. ‘අමබට්ඨ දාසී පුත්‍රයෙකැයි කී කල්හි නැවත හිස ඔසවන්ට නොහැකි විය. මේ ජාතිය දැනගැනීම අපහසුය. ඉදින් ශ්‍රමණ ගෞතමයන් ඔබ දාසයෙකැයි තවත් වරක් කිවහොත් කවරෙක් නම් ඔහු සමග තර්ක කරන්නේද? අම්බට්ඨ තමා විසින්ම බැඳගන්නා ලද පොදිය තමා විසින්ම ලිහා ගත්තා වේයි තමන් මිදී ඔහු මතට දමන්නාහු **සුජාතො වත භො ගොතමා** ආදිය කීහ.
**සහධම්මිකා** යනු සහේතුක සකාරණ. **අකාමා ව්‍යාකාතබ්බො** යනු තමා අකමැති වුවත් ප්‍රකාශ කළ යුතුය. අවශ්‍යයෙන්ම විසඳාලිය යුතුය යන අර්ථයි. **අඤ්ඤෙනවා අඤ්ඤං පටිචරිස්සසි** යනු වෙනත් වචනයකින් හෝ වෙනත් වචනයක් වළක්වන්නේය. ආවරණය කරන්නේය. වසා දමන්නේය යන අර්ථයි. යමෙක් ‘ඔබ කවර ගෝත්‍ර ඇත්තෙහිදැයි අසන ලද්දේ ‘මම ත්‍රිවේදය දනිමි’ආදි කියන්නේ නම් මෙය වෙනකකින් වෙනෙකක් වසයි නම් වේ. **පක්කමිස්සසි වා** යනු අසන ලද ප්‍රශ්නය දන්නේම නොකියනු කැමති බැවින් හුනස්නෙන් නැගිට හෝ යන්නේය.
**තුණ්හී අහොසි** යනු ශ්‍රමණ ගෞතම තෙමේ මා ලවා හොඳින්ම දාසිපුත්‍ර භාවය කියවනු කැමැත්තේ හොඳින්ම කියන ලද්දේ දාසයෙක්ම වූයේ වෙයි. මෙය දෙතුන්වරක් චෝදනා කොට නිහඬ වන්නේය. මම එයින් හැරී ආපසු යන්නෙමියි සිතා නිහඬව සිටියේය.
අතෙහි වජ්‍රය ඔහුගේ නුයි = වජිරපාණී. **යක්ඛො** යනු යක්ෂයා ඕනෑ කෙනෙක් වේවා, ශක්‍රදේවරාජයා යයි දතයුතුය. **ආදිත්තං** යනු අග්නිවර්ණ. **සම්පජ්ජලිතං** යනු මැනැවින් දැල්වුණු. **සජොති භූතං** යනු හාත්පසින් ජෝතිමත් වූ. එකම ගිනි ජාලාවක් වූ යන අර්ථයි. ** ඨිතො හොති** යනු නෙළුම් පොහොට්ටු වැනි දළ ඇති, භයානක ඇස් නාසා ආදිය ඇති මෙසේ විරූපී රූපයක් මවා සිටියේ.
මොහු කුමක් නිසා පැමිණියේද? දෘෂ්ටිය අත්හැරවීම පිණිස. තව ද, ‘මම ධර්මය දේශනා කරන්නෙමි. අන්‍යයෝ මා නොහඳුනා ගනිත්වා’යි මෙසේ භාග්‍යවතුන් වහන්සේ ධර්මය දේශනා කිරීමේ අල්ප උත්සුක භාවයක් උපන් කල්හි, ශක්‍රයා මහා බ්‍රහ්මයා සමග අවුත් භාග්‍යවතුන් වහන්සේ ධර්මදේශනා කරන සේක්වා, ඔබවහන්සේගේ අණ නොපවත්නා කල්හි අපි අණ පවත්වන්නෙමුයි ප්‍රතිඥා කළේය. ඒ නිසා ‘අද අම්බට්ඨයා බයකොට ප්‍රශ්න විසඳාලන්නෙමියි ආයේය.
** භගවා චෙව පස්සති අම්බට්ඨොවා** යනු ඉදින් ඔහු අන්‍යයෝද දකිත් නම් ඒ කරුණ අගෞරවයක් වනු ඇත. ශ්‍රමණ ගෞතමයෝ අම්බට්ඨ තමාගේ තම වාදයෙහි බැස නොගන්නා බව දැන යක්ෂයකු කැඳවා දැක්වූහ. ඉන්පසු අම්බට්ඨ බියෙන් කීවේ යයි කියන්නාහුය. ඒ නිසා භාග්‍යවතුන් වහන්සේද අම්බට්ඨද ඔහු දකිතියි බලන්නේ කිසිවකුගේ රෝමෝද්ගමනයක් වත් නොදැක්කේය. ‘මේ බිය මටම උපන්නේය. ඉදින් මම යක්ෂයෙක්මයි කියම් නම්, ඇස් ඇත්තේ ඔබට පමණක්ද? ඔබම යක්ෂයා දක්නෙහි, පළමුව යක්ෂයා නොදැක ශ්‍රමණ ගෞතමයන් විසින් වාද ගැටය දැමූ කල්හිම යක්ෂයා දක්නෙහි යයි කියන්නාහු යයි සිතා ‘දැන් මට මෙහි ශ්‍රමණ ගෞතමයන් හැර අන් සරණක් නැතැයි හඟින්නේ **අථඛො අම්බට්ඨො මාණවො** -**පෙ- භගවන්තං එතදවොච** ඉක්බිති අම්බට්ඨ මාණවයා -පෙ- භාග්‍යවතුන් වහන්සේට මෙසේ කීය.
**තාණගවෙසී** යනු ආරක්ෂක ස්ථානයයි සොයන්නේ, **ලෙන ගවෙසී** යනු සෙවනක් සොයන්නේ, **සරණගවෙසී** යනු පිහිටයයි සොයන්නේ. මෙහි බේරාගනියි. රකීනුයි = තාණං මෙහි සැඟවෙනුයි = ලෙණං. සිහිකරානුයි = සරණං. බිය ඉවත්කරයි. විනාශ කරයි යන අර්ථයි. **උපනිසීදිත්‍වා** යනු ළඟට පැමිණ පහත් අසුනක හිඳ, **බ්‍රෑවෙතු** = කියනු මැනවි.
**දක්ඛිණ ජනපදං** යනු දක්‍ෂිණාපථයයි ප්‍රකට වූ ගංගාවෙන් දකුණෙහි ප්‍රකට ජනපදය. එකල්හි දක්‍ෂිණාපථයෙහි බොහෝ තවුසෝ වෙති. හෙතෙමේ එහි ගොස් එක් තවුසකු වත්පිළිවෙතින් සතුටු කරවීය. හේ ඔහුගේ උපකාරය දැක මෙසේ ඇසීය. ‘පින්වත් පුරුෂය, මන්ත්‍රය දෙමි. කැමතිනම් ඒ මන්ත්‍රය ගනුව’හේ මෙසේ කීය. ‘ගුරුතුමනි, මට අන් මන්ත්‍රයකින් වැඩක් නැත. යම් මන්ත්‍රයකින් ආයුධයක් නොවැදේද ඒ මන්ත්‍රය දෙන්න. හෙතෙමේ ‘මැනවි පින්වතැයි ඔහු දුනු නොවදින අම්බට්ඨ නම් විද්‍යාව දුන්නේය. හේ ඒ විද්‍යාව උගෙන එහිදීම පරීක්ෂා කොට ‘දැන් මාගේ මනදොළ පුරවන්නෙමියි සෘෂි වෙස් ගෙන ඔක්කාක සමීපයට පැමිණියේය. එහෙයින් කියන ලදී. **දක්ඛිණ ජනපදං ගන්ත්‍වා බ්‍රහ්මෙ මන්තෙ අධියිත්‍වා රාජානං ඔක්කාකං උපසංකමිත්‍වා **යනුවෙන්.
එහි **බ්රහ්මමන්තෙ** ආනුභාව ඇති බැවින් ශ්‍රේෂ්ඨ මන්ත්‍රය. **කොනෙවරෙ මයං දාසි පුත්තො** යනු කොල්ලනි, මාගේ දාසි පුත්‍රයා කවරෙක්ද? හෙතෙමේ ඒ රජු මරනු කැමති බැවින් මෑනූ හීය ඔහුගේ මන්ත්‍රානුභාවයෙන්ම විදීමටද ඉවත් කිරීමටද නොහැකි විය. එකෙණෙහි සිරුර පුරා හටගත් දහදිය ඇත්තේ බියෙන් වෙව්ලමින් සිටියේය.
**අමච්චා** යනු මහ ඇමතියෝ. **පාරිසජ්ජා** යනු ඉතිරි පිරිස සමග ගැවසෙන්නෝ. **එතදවොචුං** යනු කිසවච්ඡ තවුසාට අපරාධ කළ දණ්ඩකී රජුගේ ආයුධ වැස්සෙන් මුළුරට නැසුනේය. අංගීරස ඍෂිවරයාටද අපරාධ කොට පොළොව බිඳී නිරයට පිවිසියේ යයි සිතන්නාහු බියෙන් ‘**එතං සොත්‍ථි භදන්තෙ** යනාදි වචන කීහ.
**සොත්‍ථි භවිස්සති රඤ්ඤො** යනු කණ්හ බොහෝ වේලාවක් නිහඬව සිට ඉන්පසු නොයෙක් ආකාරයෙන් අයැදිනු ලබන්නේ ‘අප වැනි ඍෂිවරයකුට ඊතලය මානන ඔබගේ රජු විසින් බැරෑරුම් කාර්යයක් කරන ලද්දේ යැයි ආදිය කිය පසුව කීය. **උද්‍රියිස්සති** යනු බිඳෙන්නේය. දහයියා මිටක් මෙන් විසිරී යන්නේය. මෙය ඔහු ජනයා බය කරන්නෙමියි. මුසා කියයි. ඔහුගේ විද්‍යාවෙහි ආනුභාවය ඊතල නවතන මන්ත්‍රයෙහි මිස අන්තැනක නොවේ. මින් පසුව එන වචනවල මේ ක්‍රමයමැයි.
**පල්ලොමො** යනු පියාපතෙහි ලොම් රෝමෝද්ගමන මාත්‍රයක් වන්නේය. මෙය ඔහු ‘ඉදින් රජතුමා ඒ දැරිය දෙන්නේ යයි ප්‍රතිඥාවක් කොට කීය. **කුමාර ඛුරප්පං පතිට්ඨාපෙසි** යනු එහි ඊතලය බසීවායි මන්ත්‍ර පිරිවැහු කල්හි කුමාරයාගේ නාභියෙහි පිහිටුවීය. **ධීතරං අදාසි** යනු හිස් සෝදා මුහුණ බලන කණ්ණාඩිය මෙන් පිරිසිදු කොට දුව දුන්නේය. ඔහු උසස් තැනකද තැබීය. **මා ඛො තුම්හෙ මාණවකා** යනු මෙය භාග්‍යවතුන් වහන්සේ එක් පසෙකින් අම්බට්ඨ ශාක්‍යයන්ගේ ඥාතියෙක් වෙමියි ප්‍රකාශ කරන සේක් ඔහු අස්වසනු පිණිස කී සේක. ඉන්පසු අම්බට්ඨ දිය කළ සියයකින් අභිෂේක කළාක් මෙන් සංසුන් වූ දාහ ඇත්තේව අස්වසා ‘ශ්‍රමණ ගෞතම තෙමේ මා නොනසන්නෙමියි එක් පසකින් ඥාතියකු කරයි. මම ක්ෂත්‍රියයෙක්මි’යි සිතීය.
ඉක්බිති භාග්‍යවතුන් වහන්සේ ‘මේ අම්බට්ඨ ක්ෂත්‍රිය වෙමියි සංඥාවක් කරයි. තමාගේ ක්ෂත්‍රිය බව නොදනී. දැන් ඔහු දන්වාලමියි ක්ෂත්‍රිය වංශය දක්වන්ට තවදුරටත් දේශනාව වර්ධනය කරමින් **තං කිං මඤ්ඤසි අම්බට්ඨ** ආදිය කී සේක. එහි **ඉධ** යනු මේ ලෝකයෙහි. **බ්‍රාහ්මණෙසු** යනු බමුණන් අතර **ආසනංවා උදකංවා** යනු අග්‍ර ආසනය හෝ අග්‍රෝදකය හෝ. **සද්ධෙ** මළවුන් උදෙසා කළ බතෙහි. **ථාලිපාකෙ** මගුල් ආදියෙහිදී දෙන බතෙහි **යඤ්ඤෙ** යනු යාග බතෙහි. **පාහුනෙ** යනු ආගන්තුකයන් සඳහා කළ බතෙහි. පඬුරු බතෙහි හෝ. **අපිනුස්ස** යනු මේ ක්ෂත්‍රිය පුත්‍රයාට නොවේද. ආවාටංවා අස්ස **අනාවටංවා** යනු බ්‍රාහ්මණ කන්‍යාවන් කෙරෙහි වැළැක්වීමක් වේවා හෝ නොවේවා. බ්‍රාහ්මණ දැරිය ලැබේවා හෝ නොලැබේවා හෝ යන අර්ථයි. **අනුප්පත්තො** යනු ක්ෂත්‍රිය භාවයට නොපැමිණේ. අපිරිසිදු යන අර්ථයි.
**ඉත්‍ථියාවා ඉත්‍ථිං කරිත්‍වා** යනු ස්ත්‍රියක විසින් ස්ත්‍රිය පරීක්ෂා කොට **කිස්මිංවි දෙව පකරණෙ** යනු [missing trans]
[missing trans] යම් කෙනෙක් ඔහු කෙරෙහි ගෝත්‍රය විමසත්ද ‘මම ගෞතමය, මම කාශ්‍යපය යනුවෙන්. ලෝකයෙහි ගෝත්‍ර විමසන්නවුන් අතර ක්ෂත්‍රියයා ශ්‍රේෂ්ඨය. **අනුමතා මයා** යනු මාගේ සර්වඥතා ඥානය සමග සන්සන්දනය කොට දේශනා කරන ලද්දේ යයි මා විසින් අනුදන්නා ලද්දේය.
මේ ගාථාවෙහි **විජ්ජාචරණ සම්පන්නො** යනු මේ පදය අසා අම්බට්ඨ මෙසේ සිතීය. විද්‍යාව නම් ත්‍රිවිද්‍යාවයි. චරණය පංචශීලයයි. එය අපටද ඇත. ඉදින් විජ්ජාචරණ නම් ශ්‍රේෂ්ඨය. අපිම ශ්‍රේෂ්ඨයෝය. යයි නිෂ්ඨාවට ගොස් විජ්ජාචරණං අසන්නේ ‘**කතමං හො ගොතම චරණං කතමාසා විජ්ජා** යයි ඇසීය. ඉක්බිති භාග්‍යවතුන් වහන්සේ ඔහු බමුණ එය සාමය සිද්ධ. ජාතිවාද ආදියෙන් යුක්ත විජ්ජාචරණය ප්‍රතික්ෂේප කොට විජ්ජාචරණය දෙසනු කැමති සේක් **නඛො අම්බට්ඨ **ආදිය කී සේක. එහි **ජාතිවාදො** යනු ජාතිය අරභයා වූ වාදය. බ්‍රාහ්මණයාටම මෙය වටී ශුද්‍රයාට නොවේ යන ආදි වචනය යන අර්ථයි. සියලු තැන මේ ක්‍රමයයි. **ජාතිවාද විනිබද්ධා** යනු ජාතිවාදයෙහි බැඳුණු සියලු තැන මේ ක්‍රමයයි.
ඉන්පසු අම්බට්ඨ ‘අපි දැන් කොතැනක ඇලෙන්නෙමුදැ’යි සිතුවෙමු ඉන්පසු ශ්‍රමණ ගෞතම තෙමේ අප මහා වාතයෙහි දහයියා පොළන්නාක් මෙන් දුරට විසිකළේය. යම්තැනක අපි (එහි අප නියෝජනය කළේය) නොඇලුනෝ වෙමුද, අප විජ්ජාචරණ සම්පදාව දැනගන්ට වටී යයි සිතා නැවත විජ්ජාචරණය ඇසීය. ඉක්බිති භාග්‍යවතුන් වහන්සේ ඔහුට පිළිගත් තැන පටන් විජ්ජා චරණය දක්වන්ට **ඉධ අම්බට්ඨ තථාගතො** ආදිය කී සේක.
මෙහි භාග්‍යවතුන් වහන්සේ චරණයට ඇතුළත් ත්‍රිවිධ ශීලය බෙදන සේක් ‘චරණයෙහි මෙය වෙයි’යයි නොපවරා **ඉදම්පිස්ස හොති චරණස්මිං** යනුවෙන් ශීල වශයෙන්ම පවරා දුන් සේක. කුමක් නිසාද? **කස්මා** ඔහුටද කිසියම් ශීලයක් ඇත. එහෙයින් චරණ වශයෙන්ම පවරාදෙනු ලබන කල්හි ‘අපිද චරණ සම්පන්න යයි’ඒ ඒ තැනට ලබන්නේය. යමක් ඔහු සිහිනෙන් පවා නුදුටුවිරූද, එහි වශයෙන්ම පවරා දෙන සේක් **පඨමජ්ඣානං උපසම්පජ්ජ විහරති, ඉදං පිස්ස හොති චරණස්මිං -පෙ-චතුජ්ත්‍ථඣානං උපසම්පජ්ජ විහරති ඉදම්පිස්ස හොති චරණස්මිං** යි කී සේක. එපමණකින් අටසමවත් චරණ යයි පවරා දෙන ලද්දේ වෙයි. විදර්ශනා ඥානයෙහි පටන් අටවැදෑරුම් ප්‍රඥාව විද්‍යාව යයි පවරා දෙන ලදී.
**අපායමුඛානි** යනු විනාශ මුඛ. **අනභිසම්භුණමානො** යනු නොපැමිණෙන්නේ. නොඉවසන්නේ හෝ. **බාරිවිධ මාදාය** යනු ගිනිගල කෙණ්ඩිය ඊතල ආදී තවුස් පිරිකර, විධ යනු කඳයි. ඒ නිසා තවුස් පිරිකර ආදියෙන් බර වූ කද ගෙන යන අර්ථයි. යමෙක් **බාරි විවිධං** යයි හදාරත්ද. ඔවුහු **බාරී** යනු කදට නමැයිද, විවිධං යනු බොහෝ කෙණ්ඩි ආදී පිරිකර යයි වර්ණනා කරත්. **පවත්තඵල භොජනො** යනු වැටුණු ගෙඩි ආහාරයට ගන්නේ, **පරිචාරිකො** යනු කැප දේ කරන, පාත්‍රය පිළිගන්නා, පා දෙවීම ආදී වත් කිරීම් වශයෙන් සේවාකව් කරන්නේ, ස්වභාවයෙන් ම ගුණාධික වූ ක්‍ෂීණාශ්‍රව සාමණේරයන් වහන්සේ පෘථග්ජන භික්ෂුවට කියූ ක්‍රමයෙන්ම පරිවාරකයෙක් වෙයි. මොහු එවැන්නෙක් නොවේ. ගුණ වශයෙන් වතාවත් කිරිම් වශයෙන්ද ලාමකයෙක්මය.
කුමක් හෙයින් තවුස් පැවිද්ද ශාසනයාගේ විනාශමුඛ යයි කියන ලද්දේද, සසුන කල්යත් යත්ම තවුස් පැවිද්ද වශයෙන් පිරිහෙන්නේය. මේ සසුනෙහි පැවිදිව ශික්ෂාත්‍රය පුරන්ට නොහැකි වන්නහු ලජ්ජා ශික්ෂාකාමී භික්ෂූහු ‘ඔබ සමග උපෝසථයක්වත් පවාරණයක්වත් සංඝ කර්මයක්වත් නැතැයි පිළිකුල් කොට අත්හැර දමති. හෙතෙමේ සසුනෙහි ප්‍රතිපත්ති පිරිම දැලිපිහි මුවතක් වැනි දුෂ්කර වූවකි. තවුස් පැවිද්ද වනාහි සුකර වන්නාක් සේම බහුජන සම්මතයැයි සිවුරු හැර තාපසයෙක් වෙයි. අනිකා ඒ දැක ‘තා විසින් කරන ලද්දේ කුමක්දැයි අසයි. හේ සසුනෙහි ඔබගේ කාර්යය බරපතලය. මෙහි අපි කැමති සේ හැසිරෙන්නෝ වෙමුයි හෙතෙමේද ‘එසේනම් මම ද මෙහිම පැවිදි වෙමියි ඔහුට අනුව හික්මෙන්නේ තවුසෙක් වෙයි. මෙසේ අනිකෙක් අනිකෙක්දැයි ක්‍රමයෙන් තාපසයෝ බොහෝ වෙති. ඔවුන් උපන්කල ශාසනය පිරිහුණේ නම් වන්නේය. ලෝකයෙහි එබඳු බුදුවරයෙක් උපන්නේය. උන්වහන්සේගේ මෙබඳු සසුනක් වී යයි ඇසීම් මාත්‍රයක්ම වන්නේය. මේ සඳහා භාග්‍යවතුන් වහන්සේ තවුස් පැවිද්ද ශාසනයාගේ විනාශ මුඛයයි කී සේක.
** කුද්දාල පිටකං** යනු කඳමුල් පල ගැනීම පිණිස උදැල්ලද පැසද ගම අසල්වැසි බව යන විජ්ජාචරණ සම්පදා ආදිය නොහැකි වන්නේ කෘෂිකර්ම ආදියෙන් ජීවිතය සාදාගැනීම දුකයයි හඟින්නේ, බොහෝදෙන රැවටීම පිණිස ගම අසල හෝ නියම්ගම අසල හෝ ගිනිහල් ගෙයක් කොට ගිතෙල් තෙල් දීකිරි මීපැණි තල සහල් ආදියෙන්ද නොයෙක් දරවලින්ද හෝම කිරීම් වශයෙන් ගිනි පුදන්නේ දවසරියි.
**චතුද්වාරං අගාරං කරිත්‍වා** යනු දොර සතරක් ඇති දන්ගෙයක් කොට එහි දොරටුවෙහි මඩුවක් තනා එහි පැන් එළවා ආ ආවුන්ගෙන් පැන් අවශ්‍යදැයි අසයි. මගියෝ ක්ලාන්ත වූවාහු පැන් බී තුටු වූවාහු බත් ගොටුවක් හෝ සහල් ආදිය හෝ දෙති. ඒ සියල්ල ගෙන ඇඹුල්කැඳ ආදිය සාදා බොහෝ කොට ආමිස ගැනීම පිණිස සමරුන්ට ඒවා දෙයි. සමහරුන්ට බත් පිසින භාජන ආදිය දෙයි. ඔවුන් විසින් දෙන ලද ආමිසය හෝ පූර්වාහ්නයෙහි හෝ අපරාහ්හයේදී ගනියි. ඒවා පොලියට යොදවයි. මෙසේ වර්ධනය වන සම්පත් ඇත්තේ ගවමහිස දාසි දාස පරිග්‍රහණය කරයි. විශාල පවුලක් පිහිටුවයි. මේ සඳහා **‘චතුද්වාරං අගාරං කරිත්‍වා දවසරියි’** යයි කියන ලදී. **තමහං යථාසත්ති යථාබලං පටිපූජෙස්සාමි** යනු මෙය ඔහුගේ ප්‍රතිපත්ති මාර්ගයයි. මේ මාර්ගයෙන් ඔහු මෙසේ පිළිපදියි. මෙපමණකින් භාග්‍යවතුන් වහන්සේ විසින් සියලු තවුස් පැවිද්ද නිර්දේශ කරන ලද්දේ වෙයි.
කෙසේද? තාපසයෝ අටවැදෑරුම්ය. සපුත්තභරියා, උඤ්ඡාචරිය, අනග්ගිපක්කික, අසාමපාකික, අසමමුට්ඨක, දන්තවක්කලික, පවත්තඵලභොජී, පණඩුපලාසික. එහි යමෙක් කෙනිය ජටිලයා මෙන් පවුලක් තබා ගෙන වසත්ද ඔවුහු සපුත්තභරිය නමි.
යමෙක් ‘සකල ආත්මභාවය පැවිද්දාට අයුතුයැයි ගොයම් කපන, මඩින තැන්වල වී, මුං, මෑ, තල ආදිය ඇදගෙන පිස අනුභව කරත්ද, ඔවුහු උඤ්ජාචරිය නමි.
යමෙක් කමතින් කමත හැසිර වී ගෙනවුත් කොටා අනුභව කිරීම නුසුදුසු යයි ගම් නියම්ගම්හි සහල් භික්ෂාව ගෙන පිස අනුභව කරන්නේද ඔවුහු අනග්ගිපක්කික නමි.
යමෙක් ‘පැවිද්දාට තමාම පිසූ අහරින් කවර ප්‍රයෝජනයක්දැයි ගමට පිවිස පිසූ භික්ෂාව ගනින්ද ඔවුහු අසාම පාකීක නමි.
යමෙක් දින දින භික්ෂාව සොයා යාම පැවිද්දාට දුක් යයි ගල්ගෙඩියකින් අඹ ආදී ගස්වල පොතු කොටා කත්ද ඔවුහු අසමමුටඨික නමි.
යමෙක් ‘ගලින් පොතු කොටා හැසිරීම දුක් යැයි [missing trans]
දත්වලින්ම පොතු ගලවා කෑම පැවිද්දාට දුක් යයි ගල්කැට දඬු කැබලි ආදියෙන් ගසා වැටුණු ගෙඩි අනුභව කරත්ද ඔවුහු පවත්තඵල භෝජී. නමි.
යමෙක් ගල්කැට දඬුකැබලි ආදියෙන් හෙළා පරිභෝගය පැවිද්දාට අසාරුප්‍යයයි ඉබේ වැටුණු මල්පල වියලි කොළ කමින් යැපෙත්ද ඔවුහු පණ්ඩු පලාසික නමි.
ඔවුහු තෙවැදෑරුම් වෙති. උසස් (උක්කට්ඨ) මැද (මජ්ඣිම) මෘදු (මුදුක) යනුවෙනි. එහි යමෙක් හුන් තැනින් නොනැගිට අතපොවන තැනම වැටුණු දේ ගෙන කත්ද ඔවුහු උක්කට්ඨ නමි. යමෙක් එක් ගසකින් තවත් ගසකට යත්ද ඔවුහු මැද නමි. යමෙක් ඒ ඒ රුක්මුලට ගොස් සොයාගෙන කත්ද ඔවුහු මෘදුක නමි.
මේ තවුස් පැවිදි මෙම සතරින්ම සංග්‍රහයට යයි. කෙසේද? මේවා අතරින් සපුත්තභරියා, උඤ්ඡාචරිය, කොටස් දෙක දන්ගෙන ආශ්‍රය කරති. අනග්ගිපක්කික අසාමපාකිකයෝ ගිනිහල්ගෙය භජනය කරති. අනග්ගි අසමමුට්ඨක දන්ත වක්කලිකයෝ කඳමුල්පල බොජුන් බුදිති. පණ්ඩුපලාසිකයො පවත්තඵල භෝජනය ඇසුරු කරයි. එහෙයින් කියන ලදී. ‘භාග්‍යවතුන් වහන්සේ විසින් මෙපමණකින් සියලු තවුස් පැවිද්ද නිර්දේශ කරන ලද්දේ වෙයි’ යනුවෙන්.
දැන් භාග්‍යවතුන් වහන්සේ ගුරුවරයා සහිත අම්බට්ඨයාට විජ්ජාචරණ සම්පදාවෙහි අපාය මුඛයටවත් නොපැමිණි බව දක්වන්ට **තං කිං මඤ්ඤසි අම්බට්ඨ** ආදිය කී සේක. එය නොගැඹුරු අරුත් ඇත්තෙන්මය. **අත්තනා අපායිකොපි අපරිපූරයමානො** යනු තමා විසින් විජ්ජාචරණ සම්පදාවෙහි දුක් සහිත පක්ෂයවත් නොපුරමින්.
**දත්තිකං** යනු දුන් දෙය. **සම්මුඛීභාවං නදපිදාති** යනු. කුමක් හෙයින් නොදෙයිද? හේ සම්මුඛා ආවජ්ජතී නම් විද්‍යාවක් දනී. යම්කලෙක රජ මාහැඟි අබරණින් අලංකාර වූයේ වේද, එකල්හි රජුගේ සමීපයෙහි සිට ඒ අබරණවල නම් සොයාගනී. නම් සොයාගත්විට ‘නොදෙමියි’කියන්ට නොහැකිය. දී නැවත උත්සව දිනයෙහි ආභරණ ගෙනෙවයි කියා ‘නැත දේවයන් වහන්ස, ඔබතුමා විසින් දෙන ලද්දේ යයි කී කල්හි ‘කුමක් නිසා මා විසින් දෙන ලද්දේදැයි ඇසීය. ඒ ඇමතියෝ ‘ඒ බමුණා සම්මුඛා ආවජ්ජනී නම් මායාවක් දනී. එයින් ඔබතුමා රවටාගෙන යතියි කීහ. රජු සමග අතිමිත්‍ර බව නොඉවසන අන්‍යයෝ මෙසේ ඇසූහ. ‘දේවයන් වහන්ස, මේ බමුණාගේ සිරුරෙහි සංඛපලිත නමැති කුෂ්ට රෝගයක් ඇත. ඔබවහන්සේ ඔහු දැකම බදාගනු ඇත. ස්පර්ශ කරනු ඇත. මේ කුෂ්ටය කාය සංසර්ග වශයෙන්ම බෝ වෙයි. එසේ නොකරනු මැනවි’එතැන්පටන් රජ ඔහුට හමුවීමක් නොදෙයි.
යම්හෙයකින් ඒ බමුණා නුවණැත්තේ, දේශපාලන විද්‍යාවෙහි දක්ෂයෙකි. ඔහු සමග මන්ත්‍රණය කොට කරන ලද කාර්යය නොවරදී. ඒ නිසා තිර කොටුව ඇතුළත සිට පිටත සිටි ඔහු සමග මන්ත්‍රණය කරයි. ඒ සඳහා කියන ලදී. **තිරොදුස්සෙන** මන්තෙති යනුවෙන්, එහි තිරොදුස්සෙන යනු තිර රෙද්දෙන්. මෙයම හෝ පාඨය විය හැකියි. **ධම්මිකං** යනු **අනවජ්ජං** (නිවැරදි) **පයතං** යනු ගෙනවුත් දුන් **කථන්තස්ස රාජා** යනු බමුණා යම් රජකුගේ මෙබඳු භික්ෂාවක් පිළිගන්නේ නම් ඒ රජ බමුණාට හමුවීමක්වත් නො දෙන්නේ කෙසේද? මොහු නොදුන් දෙය මායාවෙන් ගනී. ඒ නිසා රජ ඔහුට හමුවීමක් නොවෙයි යන නිෂ්ඨාවම මෙහිදී ගතයුතුය යන්න මෙහි අදහසය. මේ කරුණ රජවරුන් ද බමුණන්ද හැර අන් කිසිවෙක් නොදනී. එය මෙසේ ඒකාන්තයෙන් සර්වඥ වූ ශ්‍රමණ ගෞතම තෙමේ රහසේ සැඟවුණු දෙයද දනී යැයි නිෂ්ඨාවට ගන්නේ යයි භාග්‍යවතුන් වහන්සේ ප්‍රකාශ කළ සේක.
දැන් මේ අම්බට්ඨයාද ඔහුගේ ගුරුවරයාද මන්ත්‍ර නිසා අතිශයින් මාන ඇත්තෝය. එහෙයින් ඔවුන්ගේ මන්ත්‍ර නිසා හටගත් මානය බිඳදැමීම පිණිස ඉහළට දේශනාව වර්ධනය කරන සේක් **තං කිම්මඤ්ඤසි අම්බට්ඨ ඉධ රාජා** යනාදිය කී සේක. එහි **රථුපත්‍ථරෙ** යනු රථයෙහි රජුන්ගේ අසුන පිණිස අතුරා සැදූ පෙදෙසෙහි. **උග්ගෙහිවා** යනු ඉහළ ඉහළ ඇමතිවරුන් විසින් **කඤ්චි දෙවමන්තණං** යනු අසුවල් ප්‍රදේශයෙහි තඩාග හා ඇලක් කරන්ට වටී. අසුවල් පෙදෙසෙහි ගමක් නියම්ගමක් හෝ නගරයක් පිහිටුවීමට වටී’යන මෙබඳු ප්‍රකට මන්ත්‍රණයක් වේද එයම මන්ත්‍රණය කරති. රජු විසින් මෙබඳු මන්ත්‍රණය කළ දෙයක් එය එබඳු ම වූ හිස එසවීම බැම එසවීම ආදී ආකාරයකින් මන්ත්‍රණය කරන්නේය. **රාජ හණිතං** යනු යම්සේ රජු ගණනය කළ දෙය ඒ ඒ කරුණ සාධනය කිරීමෙහි සමත්ය. ඔහුද ඒ ඒ කරුණ සාධනය කිරීමෙහි සමත් වූ දෙයම ගණනය කොට කියයි යන අර්ථයි.
**පවත්තාරෝ** යනු පවත්වන්නෝ. **යෙසං** යනු යමකු සතු. **මන්තපදං** යනු වේද සංඛ්‍යාත මන්ත්‍රයම. **ගීතං** යනු අෂ්ටක ආදී පුරාණ බමුණන් දසදෙන විසින් ස්වර සම්පත්ති වශයෙන් සජ්ඣායනා කරන ලද. **පවුත්තං** යනු අන්‍යයන්ට කියන ලද. කියවන ලද යන අර්ථයි. **සමීහිතං** යනු එකතු වූ, එකතු කළ කළ දෙය පිඬු කොට තබන ලද යන අර්ථයි. **තදනුගායන්ති** යනු දැන් බමුණෝ තතින් පෙර ගැයූ දෙය අනුව ගායනා කරති. ඒ අනුව සජ්ඣායනා කරති. ** තදනු භාසන්ති** යනු මෙය කලින් කියූ දෙයටම සමාන වචනයකි. ** භාසිත මනුභාසන්ති** යනු ඔවුන් විසින් කියන ලද දෙය සජ්ඣායනය කළ දෙය ඒ අනුව සජ්ඣායනා කරති. **වාචිත මනුවාචෙන්ති** යනු ඔවුන් විසින් අන්‍යයන්ට කියවන ලද දෙය ඒ අනුව කියවති.
**සෙය්‍යථිදං** යනු ඒවා මොනවාද යන අර්ථයි. **අට්ඨකො** යන ආදිය ඔවුන්ගේ නම්ය. ඔවුහු දිවැසින් බලා අනුන් නැසීමක් නොකොට, කාශ්‍යප සම්බුදුන් වහන්සේගේ ධර්මය හා සසඳා මන්ත්‍ර රචනා කළහ. කලින් කල බමුණෝ සත්ත්ව ඝාතන ආදිය බහා ත්‍රිවේදයයි බෙදා බුද්ධවචනයට විරුද්ධ කළහ. **නෙතං ඨානං විජ්ජති** යනු යමකින් ඔබ සෘෂි වන්නෙහිද යන මේ කාරණය නොපැනේ. මෙහි භාග්‍යවතුන් වහන්සේ ‘මොහු අසනු ලබන්නේද තමාගේ පිළිවෙළක් නැති බව දැන පිළිවදන් නොදෙයි යයි දනී. ඒ නිසා ප්‍රතිඥාවක් නොගෙනම ඍෂිභාවය ප්‍රතික්ෂේප කළේය.
දැන් යම්හෙයකින් ඒ පැරණි බමුණෝ දසදෙන මස්මාංශයෙන් වැළකී, ස්ත්‍රී ගන්ධ රහිතව, මඩ තවරාගෙන, අරණ්‍යායතනයෙහි, පර්වත පාමුල, වනමුල්පල අහරකොට විසූද, යම්කලෙක කිසියම් තැනකට යනු කැමැත්තෝ වෙත්ද, ඍද්ධියෙන් අහසින්ම යෙත්ද, ඔවුන්ට යානාවකින් කාරියක් නැත. සියලු දිසාවන්හි ඔවුන්ට මෛත්‍රී භාවනාවම ආරක්ෂාව වෙයි. ඔවුන්ට ප්‍රාකාරයන්ගෙන් පුරුෂයන්ගේ ආරක්ෂාවෙන් ප්‍රයෝජනයක් නැත. මෙයින්ද අම්බට්ඨ විසින් ඔවුන්ගේ ප්‍රතිපත්තිය ගැන ඇසූවිරූය. එහෙයින් ගුරුවරයා සහිත මොවුන් ඔවුන්ගේ ප්‍රතිපත්තියෙන් ඈත් වූ බව දක්වන්ට **තං කිං මදඤ්ඤසි අම්බට්ඨ **ආදිය කී සේක.
එහි **විවිතකාලකං** යනු විමසා ඉවත්කළ කළු ලප ඇති. **වෙඨකත්තපස්සාහි** යනු රෙදිපට රෙදි වෙළු ආදියෙන් වෙලුම්වලින් නැමුණු ඉලඇටවලින්. **කුත්තවාලෙහි** යනු හැඩගන්වනු පිණිස සැරසිය යුතු තැන්වල සැරසූ වගාවලින්. මෙහි වෙළඹුන් හේම වලිගවලින් සැදුණෝය. රථවල නොවේ. වෙළඹුන්ගෙන් යුතු බැවින් රථ කුත්තවාලා යයි කියන **උත්තිණ්ණ පරිඛාසු** යනු කැණ සැදු දියඅගල්. **ඔක්ඛිත්ත පලියාසු** මෙහි උපකාරිකා යනු අන්‍යයන්ගේ නැගීම වැළැක්වීම පිණිස හාත්පස නගර ප්‍රාකාරයෙහි යට කොටසෙහි කළ සුණුකම් යයි කියනු ලැබේ. මෙහි ඒ උපකාරිකයන්ගෙන් යුත් නගරම නගරූපකාරිකයයි අදහස් කරන ලදී. ** රක්ඛාපෙන්ති** එබඳු නගරවල වසන්නෝද තමන් ආරක්ෂා කරවා ගනිති. **කංඛා** යනු සර්වඥද, නැද්ද යන මේ සැකය. **විමති** යනු එයටම සමාන වචනයකි. විකෘති මතය. විනිශ්චය කිරීමට අසමර්ථ බව යන අර්ථයි. මෙය භාග්‍යවතුන් වහන්සේ අම්බට්ඨයාට මේ ආත්මභාවයෙන් මාර්ග පහළවීමක් නැත. හුදෙක් දවස ගෙවාදමයි. මොහු ලක්ෂණ සෙවීම පිණිස පැමිණියේය. ඒ කාර්යය සිහි නොකරයි. දැන් මොහුගේ සිහිඑළවීම පිණිස න්‍යායයක් දෙමියි කී සේක.
මෙසේ කියා යම්හෙයකින් හුන්නා වූද වැදහොත්තා වූද බුදුවරුන්ගේ ලක්ෂණ සොයන්ට කිසිවෙක් සමත් නොවේ. සිටි හෝ සක්මන් කරන බුදුවරුන්ගේ හැකිය. පලපුරුද්දෙන් බුදුවරුන්ගේ ලක්ෂණ සෙවීම පිණිස ආ බව දැන හුනස්නෙන් නැගී සක්මන් අධිෂ්ඨානය නමි. එහෙයින් භාග්‍යවතුන් වහන්සේ හුනස්නෙන් නැගී පිටතට නික්ම ගිය සේක. ඒ නිසා **අථඛො භගවා** ආදිය කියන ලදී.
**සමන්නෙසි** යනු සෙවීය. එක දෙක කියා හෝ ගණන් කරන්නේ එකතු කළේය. **යෙභුය්‍යෙන** යන පාඨයෙන් බොහෝවක් දුටුවේය. අල්ප වූවක් නොදැක්කේය යන අර්ථයි. එයින් නුදුටු දේ දැක්වීම පිණිස **ඨපෙත්‍වා දෙව** යයි කියන ලදී. **කංඛති** යනු ‘බලන්නෙම් නම් මැනවි’යි ප්‍රාර්ථනයක් උපදවයි. **විචිකිච්ඡති** යනු අතනින් මෙතනින් සොයන්නේ සැක කරයි. දකින්ට නොහැකි වෙයි. **නාධිමුච්චති** යනු ඒ විචිකිච්ඡාවෙන් නිගමනයකට නොයයි. **න සම්පසීදති** යනු එයින් ‘මොහු පරිපූර්ණ ලක්ෂණ ඇත්තෙකැයි භාග්‍යවතුන් වහන්සේ කෙරෙහි ප්‍රසාදයට නොපැමිණේ. සැකයෙන් දුර්වල වූ විමතිය යයි කියන ලදී. විචිකිච්ඡාවෙන් මැදහත්. අවබෝධ නොවූ බැවින් බලවත්. නොපැහැදීමෙන් ඒ ධර්ම තුනෙන් සිතෙහි කිලිටි බව.
** කොසොහිතෙ** වස්ති කෝෂයෙන් වැසුණු. **වත්‍ථගුය්හෙ ** යනු අංග ජාතයෙහි. භාග්‍යවතුන් වහන්සේගේ ඇතකුගේ මෙන් කෝෂයෙන් වැසුණු අංගජාතය රන්වය. පියුම්ගැබක් හා සමානය. වස්ත්‍රයෙන් වැසුණු බැවින් එය නොදන්නේ, දිව මුව තුළට ගිය බැවින් පුළුල් බව නොසලකන්නේ ඒ ලක්ෂණ දෙකෙහි සැක ඇත්තේ විය. නිගමනයට නොපැමිණියේය.
**තථාරූපං** යනු රූපය කෙසේද, මෙහි අනෙකකු විසින් කුමක් කිවයුතුද? මිලින්ද රජු විසින් විචාරන ලද නාගසේන තෙරුන් විසින් මෙය කියන ලදී. ‘ස්වාමීනි, නාගසේනයන් වහන්ස, භාග්‍යවතුන් වහන්සේ විසින් අතිශයින් දුෂ්කර දෙයක් කරන ලදී. ‘කුමක්ද මහරජ, ස්වාමීනි, මහජනයා විසින් ලජ්ජා ඇතිකරන අවස්ථාවක් බ්‍රහ්මායු බ්‍රාහ්මණයාගේ අතවැසි උත්තරටද, බාවාරියගේ අතවැසි සොළොස් බමුණන්ට, සේල බ්‍රාහ්මණයාගේ අතවැසි තුන්සියයක් මාණවකයන්ට දැක්වූ සේක. මහරජ, භාග්‍යවතුන් වහන්සේ අංගජාතය නොදැක්වූ සේක. භාග්‍යවතුන් වහන්සේ ඡායාවක්ම දැක්වූ සේක. ඍද්ධියෙන් නැගී අඳනය හැඳි බඳපටිය බැඳි සිවුර පෙර වූ ඡායාරූප මාත්‍රය දැක්වූ සේක. ඡායාව දුටු කල්හි දක්නා ලද්දේම නොවේද ස්වමීනී? නවතින්න මහරජතුමනි, ඔබගේ හෘදය රූපය දැක අවබෝධ කරගන්නා සත්ත්වයෙක් වන්නේය. සම්‍යක් සම්බුදුන් වහන්සේ හෘදය මාංශය ඉදිරිපත්කොට දක්වන සේක. නාගසේන හිමියනි, දක්ෂයෙක් වෙහි.
**නින්නමෙත්‍වා** යනු ඉදිරිපත් කරමින්, **අනුමසි** යනු ඉදිකටුවක් මෙන් කොට පිරිමැදි සේක. එසේ කිරීමෙන් ද එහි මෘදුබව, කර්ණශ්‍රෝතය පිරිමැදීමෙන් දිගු බව, නාසිකා ශ්‍රෝතය පිරිමැදීමෙන් සිහින් බව, නළල වැසීමෙන් පුළුල් බවද ප්‍රකාශකරන ලද්දේ යයි දතයුතුය.
**පතිමානෙන්නො** යනු බලා සිටින්නේ, පැමිණීම ප්‍රාර්ථනා කරන්නේ, අපේක්ෂා කරන්නේ යන අර්ථයි.
**තථා සල්ලාපො** යනු කතාවද සල්ලාපයද, කථනය ප්‍රතිකථනය යන අර්ථයි.
**අහොවත** යනු මෙය ගර්හා වචනයකි. **රෙ** යනු අවම වශයෙන් ආමන්ත්‍රණය. **පණ්ඩිතකා** යනු එයම පිළිකුල් කරමින් කීය. ඉතිරි දෙකෙහිද මේ ක්‍රමයයි. එවරූපෙන කිරභො පුරිසො අත්‍ථවරකෙන යනු යම්බඳු වූ ඔබ එබඳු අර්ථයෙහි හැසිරෙන යහපත කරන්නකු ඇති කල්හි පුරුෂයා නිරයටම යනේය. අන් තැනකට නොවේ.” මේ අර්ථය සඳහා කියයි. ** ආසජ්ජ ආසජ්ජ** යනු ගටා ගටා. **අම්හෙපි එවං උපනිය්‍ය උපනිය්‍ය** යනු අම්බට්ඨ බ්‍රාහ්මණයා පොක්ඛරසාතී යැයි ආදිය කියා මෙසේ දක්ව දක්වා පිළිසන් කරුණ හෙළිකොට ශුද්‍ර දාස ආදී බව ආරෝපණය කොට කීය. ‘ඔබ විසින් අපි ආක්‍රෝශ කරනු ලැබුවෙමු’ යයි අදහස් කරන ලදී. **පදෙසායෙව පවත්තෙසි** යනු පයින් පහරදී බිමහෙළීය. ඔහු පෙර ගුරුවරයා සමග රියට නැගී ගියේද, ඔහුගේ ඒ තැන නොසිඳ රියට ඉදිරියෙන් පයින්ම ගමන් කළේය.
**අතිවිකාලො** යනු සාමාන්‍ය නොකාලයයි. සතුටු සල්ලාපයටද කාලයක් නැත. **ආගමානු බොධතො** යනු පින්වත, ඔබ මෙහි ආවේ නොවේද? **අධිවාසේතු** යනු පිළිගනු ලැබේවා. **අජ්ජත්තාය** යනු ඔබවහන්සේ කෙරෙහි සත්කාර කරන මාගේ පිනද ප්‍රීති ප්‍රමෝදයද අද ඒ පිණිස වන්නේය. **අධිවාසෙතු භගවා තුණ්හී භාවෙන** යනු භාග්‍යවතුන් වහන්සේ කායාංගය හෝ වාක් අංගය නොසොලවා අභ්‍යන්තරයෙහිම ක්ෂාන්තිය කැමතිසේක් නිශ්ශබ්ද භාවයෙන් ඉවසූ සේක. බමුණාට අනුග්‍රහ පිණිස මනසින්ද පිළිගත් සේකැයි කියන ලද්දේ වෙයි.
**පණීතෙන** යනු උත්තම වූ, **සහත්‍ථා** යනු තමාගේ අතින්. **සන්තප්පෙත්‍වා** යනු මැනවින් තර්පණය කොට, පිරිපුන් මැනවින් යහපත් ඇතිතාක් කොට. **සම්පවාරෙත්‍වා** යනු මැනවින් පවරා. ‘ඇති ඇති’යි හස්ත සංඥාවෙන් ප්‍රතික්ෂේප කරවා, **භූත්තාවී** යනු අනුභව කළ, **ඔණීත පත්තපාණී** යනු පාත්‍රයෙන් ඉවතට ගත් අත් ඇතිව ඉවත්කළ අත යයි කියන ලද්දේ වෙයි. ඔනිත්ත පත්තපාණිං කියාද පාඨයක් ඇත. එහි අර්ථය අතින් වෙන් කරගත් පාත්‍රය ඔහුට ඇතිනුයි = ඔනිත්ත පත්තපාණී. එය ඔනිත්ත පත්තපාණිං. අත්ද පාත්‍රයද සෝදා එකත්පසෙක පාත්‍රය තබා හුන් යන අර්ථයි.
** එකමත්තං නිසීදි** යනු භාග්‍යවතුන් වහන්සේ මෙසේ වූ බව දැන එක් තැනක හුන්නේය යන අර්ථයි. **ආනුපුබ්බීකථං** යනු අනුපිළිවෙළ කථාව. ආනුපුබ්බී කථා නම් දානයන්ට පසුව සීලය. සීලයන්ට පසුව සග්ග. සග්ගයන්ට පසුව මග්ග යනුවෙන්. එයින්ම **සෙය්‍යථිදං දානකථං** යනාදිය කීය. **ඔකාරං** පහත්බව ලාමක බව. ** සාමුක්කංසිකා** යනු තමාම උසස් වූ තමා විසින්ම උපුටා ගත් ස්වයංභූ ඥානයෙන් දක්නාලද අන්‍යයන්ට සාධාරණ නො වූ යන අර්ථයි. කුමක්ද මේ ආර්යසත්‍ය දේශනාව? එහෙයින් කීය. **දුක්ඛ සමුදයං නිරෝධං මග්ගං **යනුවෙන්. ** ධම්මචක්ඛුං** යනු මෙහි සෝවාන් මග අදහස් කරන ලදී. එහි උත්පත්ති ආකාරය දැක්වීම පිණිස **යංකිඤ්චි සමුදය ධම්මං සබ්බං තං නිරෝධ ධම්මං** යයි කීහ. නිරෝධය අරමුණු කොට කෘත්‍ය වශයෙන් මෙසේ සියලු සංඛත ධර්මවල ප්‍රතිවේධ බව උපදී.
ආර්ය සත්‍ය ධර්මය දක්නා ලද්දේ මොහු විසිනියි = දිට්ඨධම්මො. සෙසු පදවලද මේ ක්‍රමයමැයි. තරණය කළ විචිකිච්ඡාව මොහු විසිනැයි = **තිණ්ණ විචිකිච්ඡො** විශාරද බවට පැමිණියේ කොහිද? ශාස්තෲ ශාසනයෙහි. ඔහුට පරප්‍රත්‍යයක් නැත. අනුන්ගේ ශ්‍රද්ධාවෙන් මෙහි නොපවතීනුයි = **අපරප්පච්චයො**. සෙස්ස සියලුතැන පෙර කියූ ක්‍රමය බැවින්ද, නොගැඹුරු බැවින්ද ප්‍රකටමය.
4. සොණදණ්ඩ සූත්‍ර වර්ණනාව
**එවංමෙසුතං** -පෙ- **අංගෙසු** යනු සොණදණ්ඩ සූත්‍රයයි. මේ මෙහි අපූර්ව පද වර්ණනාවයි. **අංගෙසු** යන අංග නම් ගල් ඇති බැවින්. මෙසේ ලද ව්‍යවහාර ඇති ජනපදවාසී රජකුමරුවෝ. ඔවුන්ට නිවාස වූ එක් ජනපදයක් රූඪි ශබ්දයෙන් අංගයයි කියනු ලැබේ. ඒ අංග ජනපදයෙහි.
**චාරිකං **යනු මෙහිද අතුරිත චාරිකාවයි. නිබද්ධ චාරිකාවද අදහස් කරන ලදී. එකල්හි දසදහසක් ලෝකධාතූන් දෙස බලන භාග්‍යවතුන් වහන්සේගේ ඥාන ජාලය තුළ සෝණදණ්ඩ බමුණා පෙනිණ. ඉක්බිති භාග්‍යවතුන් වහන්සේ ‘මේ සොණදණ්ඩ බමුණා මාගේ ඥාන ජාලයෙහි පැනෙයි. ඔහුට උපනිශ්‍රයක් ඇත්දෝ’යි විමසන සේක්’ මා එහි ගියවිට ඔහුගේ අතවැසියෝ දොළොස් අයුරකින් බමුණාගේ ගුණ කියා මාගේ සමීපයට එන්නට ඉඩ නොදෙන්නේය. හේ ඔවුන්ගේ වාද බිඳ විසිනව අයුරකින් මාගේ ගුණ කියා මා වෙත එළඹ ප්‍රශ්නයක් අසන්නේය. ප්‍රශ්නය විසඳුම අවසානයෙහි හේ සරණ යන්නේ යයි දුටු සේක. පන්සියයක් භික්‍ෂූන් පිරිවරා ඒ ජනපදයට පිළිපන් සේක. එහෙයින් කියන ලදී. **අංගෙසු චාරිකං චරමානො -පෙ- යෙන චම්පා තදවසරි** යනුවෙන්.
**ගග්ගරාය පොක්ඛරණීයා තීරෙ** [missing trans]
**මාගධෙන සෙනියෙන බිම්බිසාරෙනා** යනු මෙහි ඒ රජ තෙමේ මගධයන්ට ප්‍රධාන හෙයින් මාගධ විය. මහා සේනාවකින් යුක්ත බැවින් සේනියො විය. බිම්බි යනු රත්රන්ය. ඒ නිසා සාර සුවර්ණ වර්ණ ඇති බැවින් බිම්බිසාර යයි කියනු ලබන්නේ යයි දතයුතුය.
බොහෝ බොහෝ වී රැස් වූ = සංඝ, එක් එක් දිසාවක සංඝයා එයට ඇත්තේනුයි = සංඝී. පෙර නගරය ඇතුළත ගණ නොවී පිටත නික්මී ගණ සහිත වූයේනුයි = ගණීභූතා. **ඛත්තං ආමන්තෙසි** යනු ඛත්ත කියනු ලබන්නේ ඇසූ ප්‍රශ්නය විසඳීමෙහි සමර්ථ වූ මහා මාත්‍රයාය. ඔහු ඇමතීය. **ආගමෙන්තු** යනු මොහොතක් ගරු කරත්වා, පැමිණෙත්වායි කියන ලද්දේ වෙයි.
**නානාවෙරජ්ජකානං** යනු නානාවිධ රාජ්‍යයන්හි අනික් අනික් කාශි කෝශල ආදී රාජ්‍යයන්හි උපන්, ඒවා ඔවුන්ගේ නිවාසද වෙයි. එයින් ආවේනුයි නානා වෙරජ්ජකා. ඔවුන්ගේ නානාවෙරජ්ජකානං. **කෙනචිදෙව කරණීයෙන** යනු ඒ නගරයෙහි බමුණෝ කාර්ය දෙකක් හේතුවෙන් රැස්වෙති. යඥය අනුභව කිරීම සඳහා සහ මන්ත්‍ර සජ්ඣායනය සඳහා යනුවෙන්. එකල ඒ නගරයෙහි යාග නැත. සොණදණ්ඩගේ සමීපයෙහි මන්ත්‍ර සජ්ඣායනය සඳහා මොවුහු රැස්වූහ. ඒ සඳහා කියන ලදී. **කෙනචිදෙව කරණීයෙන** යනුවෙන්. ඔවුහු ඔහුගේ ගමන ගැන අසා මෙසේ සිතූහ. ‘මේ සෝණදණ්ඩ බමුණා උසස් බමුණෙකි. බොහෝවිට අනිත් බමුණෝ ශ්‍රමණ ගෞතමගේ සරණ ගියාහුය. මොහු පමණක් නොගියේය. මොහු එහි ගියහොත් එ්කාන්තයෙන් ශ්‍රමණ ගෞතමගේ ආවට්ටතී මායාවෙහි පැටලී ඔහු සරණ යන්නේය. ඉන්පසු ඔහුගේ ගෙදර බමුණන්ගේ හමුවීමක් නැත. දැන් ඔහුගේ ගමනට අන්තරාය කරමුයි මන්ත්‍රණය කොට එහි ගියහ. ඒ සඳහා **අථඛො තෙ බ්‍රාහ්මණා** යනාදිය කියන ලදි.
එහි **ඉමිනා පංගෙන** යනු මේ කාරණයෙන්ද. මෙසේ මේ කරුණ කියා නැවත තමාගේ ගුණ කියනු ලබන කල්හි තමා ඔසවා නොසිතන සත්ත්වයෙක් නම් නැත. මොහුගේ ගුණ කීමෙන් ගමන වළක්වමුයි සිතා **භවංගි සොණ දණ්ඩො උභතො සුජාතො** ආදී කරුණු කීහ.
**උභතො** යනු දෙපසින්, මව්පසින්ද, පියපසින්ද, ඔබතුමාගේ මව් බැමිණිය මාතුමාතා බැමිණියයි. ඇයගේ මව් බැමිණිය. පියා බමුණෙකි. පියාගේ පියා බමුණෙකි. ඔහුගේ පියාත් බමුණෙකි. මෙසේ ඔබතුමා උභතො සුජාතො මාතිතොච පිතිතොච. **සංසුද්ධ ගහණිකො** යනු ඔබතුමාගේ මාතෘ ග්‍රහණිය සුපිරිසුදුය. කුස යන අර්ථයි. ‘ග්‍රහණය සමවිපාක දෙන්නේය’. මෙහි කර්මජ තේජෝ ධාතු ග්‍රහණයයි කියනු ලැබේ.
**යාච සත්තමා පිතාමහයුගා** යනු පියාගේ පියා පිතාමහයැ. පිතාමහගේ යුගය පිතාමහ යුගයයි. යුගය යනු ආයුෂ ප්‍රමාණයයි කියනු ලැබේ. මෙය කතාවක් පමණි. අර්ථ වශයෙන් පිතාමහම පිතාමහ යුගයයි. ඉන් උඩ සියලු ආදි පුරුෂයෝ පිතාමහ ග්‍රහණයෙන්ම ගන්නා ලද්දාහු වෙති. මෙසේ සත්වැනි පුරුෂයා දක්වා සංසුද්ධ ග්‍රහණිකයෝය. ඉක්බිති **අක්ඛිත්තො අනුපක්කුට්ඨො ජාතිවාදෙන** යයි දක්වයි. **අක්ඛික්කො** යනු ‘මෙය ඉවත්කරවු. මෙයින් කුමන ප්‍රයෝජනයක්දැයි විසි නොකරන ලද අවමන් නොකරන ලද. **අනුපක්කුට්ඨො** යනු අක්‍රෝශ නොකරන ලද්දේ. අක්‍රෝශයක් හෝ නින්දාවක් හෝ නොලද විරූ කවර කරුණකින්ද? ජාතිවාදයෙන්. ‘මෙයින්ද මොහු හීන ජාති ඇත්තෙකි’යි එබඳු වචනයෙන් යන අර්ථයි.
**අඩ්ඪො** යනු ඉසුරුමත්. **මහද්ධනො** යනු මහත් වූ ධනයකින් යුත්. ඔබතුමාගේ ගෙයි පොළොවෙහි පස්වැලි මෙන් බොහෝ ධනය ඇත. ශ්‍රමණ ගෞතම නිර්ධනය. භික්‍ෂාවෙන් බඩ පුරවගෙන යැපෙයි යනුවෙන් දක්වත්. **මහා භොගො** යනු පංචකාම ගුණ වශයෙන් මහත් උපභෝග සම්පත් ඇත. මෙසේ යම් යම් ගුණයක් කියත්ද, ඒ ඒ දෙයට ප්‍රතිපක්‍ෂ වශයෙන් භාග්‍යවතුන් වහන්සේගේ අගුණයම දක්වමු’යි හඟිමින් කියත්.
**අභිරූපො** යනු අන් මිනිසුන්ට වඩා අධික රූපයෙන් යුත්. **දස්සනීයො** යනු දවසක් බලා සිටින්නවුන්ට වුවද අතෘප්තිමත් ඇති නොකරන බැවින් දැකීමට සුදුසු දැක්මෙන්ම චිත්ත ප්‍රසාදය දනවන හෙයින් **පසාදිකො**. පොක්ඛරතා යයි කියනු ලබන්නේ සොඳුරු බවයි. වර්ණයෙහි සොඳුරු බව = වණ්ණ පොක්ඛරතා. ඒ වණ්ණ පොක්ඛරතාවෙන් වර්ණ සම්පත්තියෙන් යන අර්ථයි. පොරාණයෝ පොක්ඛර යයි ශරීරයට කියති. වර්ණය වර්ණයමය. ඔවුන්ගේ මතයට අනුව වණ්ණයද පොක්ඛරයද = වණ්ණ පොක්ඛර වේ. ඔවුන්ගේ බව වණ්ණ පොක්ඛරතා. මෙසේ **පරමාය වණ්ණ පොක්ඛරතාය** යනු උතුම් පිරිසිදු වර්ණයෙන් ද ශරීර ලක්‍ෂණ සම්පත්තියෙන් ද යන අර්ථයි.
**බ්‍රහ්ම වණ්ණී **යනු ශ්‍රේෂ්ඨ වර්ණ ඇති පිරිසිදු වර්ණයන් අතරින් ශ්‍රේෂ්ඨ වර්ණය වූ සුවර්ණ වර්ණයෙන් යුත් යන අර්ථයි. **බ්‍රහ්මවඩ්ඪි** යනු මහා බ්‍රහ්මයාගේ ශරීරයට සමාන ශරීරයකින් යුත්. **අක්ඛුද්ධාවකාසො දස්සනාය** යනු ඔබතුමාගේ සිරුරෙහි දර්ශනයට අවකාශයක් නැති තරම් මහත්ය. සියලු අඟපසඟ දර්ශනීයය. ඒවාද විශාලයයි දක්වති.
ඔහුට සිල් ඇත්තේ නුයි = සීලවා. වැඩුණු වර්ධනය කළ සීලය ඔහුගේ නුයි = **වුද්ධසීලී. වුද්ධසීලෙන** යන වැඩුණු වර්ධනය කළ ශීලයෙන්. **සමන්නාගතො** යනු යුත්. මෙය වුද්ධසීල පදයටම සමාන වචනයකි. මේ සියලු පංචශීල මාත්‍රයම සඳහා කියත්.
**කල්‍යාණ වාචො** යන ආදී තන්හි කල්‍යාණ සුන්දර පරිමණ්ඩල පද ව්‍යඤ්ජන වචන මොහුට ඇත්තේනුයි = කල්‍යාණ වාචො, කල්‍යාණ, මධුර කථාව ඔහුට ඇත්තේනුයි = කල්‍යාණ වාක්කරණො වාකකරණං යනු ගුණයෙන් පිරිපුන් බැවින් ඒ කථා ඝෝෂාව නගරයෙහි පවතීනුයි **පොරී.** නුවරෙහි පැවති බැවින් හෝ පුරයෙහි නාගරික ස්ත්‍රීන්ගේ සුකුමාල භාවය හා සමාන නුයි පොරී, එයින් පොරියා. **විස්සට්ඨා** යනු පළිබෝධ නැති බැවින්, සන්දිට්ඨ විලම්බිත ආදී දෝෂයන් රහිත බැවින්. **අනෙලගලාය **යන කෙලගැලීම්වලින් විරහිත බැවින්. සමහරුන් කථා කරනවිට සෙම ගලයි. කෙල වැගිරෙයි. කෙලබිඳු හෝ නික්මෙයි. ඔහුගේ වචන එලගල නම් වෙයි. එයින් විපරීත වූ යන අර්ථයි. **අත්‍ථස්ස විඤ්ඤාපනියා** යනු ආදි මධ්‍ය අවසානය ප්‍රකට කොට කියූ අර්ථය දැක්වීමේ සමත්.
**ජිණ්ණො** යනු ජරාජීර්ණ බැවින් දිරාපත් වූ වුද්ධො අඟපසඟ වැඩුණු බවට කෙළවරට පැමිණියේ. **මහල්ලකො** යනු උපතින් මහලු බැවින් යුතු, බොහෝ කල් ගෙවූයේ යයි කියන ලද්දේ වෙයි. **අද්ධගතො** යනු දිගුකල් ගියේ, රාජ පරම්පරා දෙක තුනක් ඉක්ම ගියේ යන අදහසයි. **වයො අනුප්පත්තො** යනු පශ්චිම වයසට පැමිණියේ, පශ්චිම වයස නම් වර්ෂ සියයකට පසුව එන තුන්වැනි භාගය.
තවද **ජිණ්ණො** යනු පැරණි, බොහෝකල් පැවති කුල පරපුර යයි කියන ලද්දේ වෙයි. **වුද්ධො** යනු ශීලාචාර ආදී ගුණයෙන් වෘද්ධියට පත්. **මහල්ලකො** යනු සම්පත් මහත් බැවින් යුතු. **අද්ධගතො** යනු මාර්ගයට පිවිසි බමුණන්ගේ ව්‍රත චර්යා ආදී සීමාව නො ඉක්මවා සිටි චරණ සීලය. **වයො අනුප්පත්තො** ජාතියෙන් වෘද්ධ බවද, අන්තිම වයසට පැමිණි.
**එවං වුත්තෙ** යනු මෙසේ ඒ බමුණන් විසින් කියන ලද කල්හි සොණදණ්ඩ ‘මේ බමුණෝ ජාති ආදියෙන් මාගේ ගුණ කියති. තමාගේ ගුණයෙහි ඇලීම මට සුදුසු නැත. මම මොවුන්ගෙන් වාද බිඳ ශ්‍රමණ ගෞතමයන්ගේ මහත් බව පෙන්වා මොවුන් එහි යාම කරමි’යි සිතා, **තෙනහි භො මමපි සුණාථ** ආදිය කීය. එහි දෙපසින් සුජාතය ආදි ගුණයක් වේද, ඒවා තමාගේ ගුණයන්ට සමාන ගුණය. ශ්‍රමණ ගෞතමයන්ගේ ජාති සම්පත්ති ආදි ගුණයට මම කවරෙක්දැයි ඒ ගුණ තමාගේ ගුණයන්ට වඩා උත්තරීතර යයි හඟිමින්, ඒකාන්තයෙන්ම භාග්‍යවතුන් වහන්සේගේ මහත් බව දැක්වීම පිණිස ප්‍රකාශ කරයි.
**මයමෙව අරහාම** යනු මෙසේ නියම කරන්නේ මෙහි මෙය දක්වයි. ඉදින් ගුණමහත් බව නිසා එළඹිය යුතු නම්, මහමෙර හා සසඳා අබඇටයද, මහා සමුද්‍රය හා සසඳා ගවකුර වළද, සප්ත මහා විල්හි ජලය හා සසඳා පිණිබිඳුවද, කුඩාය ලාමකය. මෙසේම ශ්‍රමණ ගෞතමයන්ගේ ජාති සම්පත්ති ආදී ගුණයන් සමග සසඳා අපගේ ගුණ අඩුය. ලාමකය. ඒ නිසා **මයමෙව අරහාම තං භගවන්තං ගොතමං දස්සනාය උපසංකමිතුං** යනුවෙන්.
**මහන්තං ඤාති සංඝං ඔහාය** යනු මව්පසින් කුල අසූ දහසක්ද, පියපසින් අසූවක්දැයි මෙසේ හැටදහසක් අධික වූ කුල සියදහසක් අත්හැර පැවිදි වූයේය.
**භූමිගතංච වෙහාසට්ඨංච** යනු රාජාංගනයෙහිද උයනෙහිද සුණුවලින් මට කළ පොකුණු සත්රුවනින් පුරවා බිම තැබූ ධනය භූමිගත නමි. ප්‍රාසාද කුළුණු ආදිය පුරවා තැබූ ධනය වෙහාසගත නමි. මෙය නම් කුල පිළිවෙලින් පැමිණියේය. තථාගතයන් වහන්සේ දවසෙහිම සංඛ, ඵල, උත්පල, පුණ්ඩරීක යන සතර මහනිධාන එළඹියේය. ඔවුන්ගෙන් සංඛය ගවුවක් පමණය. ඵලය අඩයොදුනක් පමණ වේ. උත්පල ගව් තුනක් පමණය. පුණ්ඩරීකය යොදුනක් පමණ වේ. ඒවා ගත් ගත් තැන පිරේමය. මෙසේ **භගවා පහූතං හිරඤ්ඤ සුවණ්ණං ඔහාය පබ්බජිතො** යයි දතයුතුය.
**දහරොව සමානො** යනු තරුණයෙක්වැ. **සුසුකාල කෙසො** යනු මනා කළු කෙස් ඇත්තේ, අඳුන්වන් කෙස් ඇත්තේවැ යන අර්ථයි. **භද්දෙන** යනු ලස්සන, **පඨමෙන වයසා** යනු වයස් තුනෙන් පළමු වයසෙහි **අකාමකානං** යනු අකමැති වන. අනාදර අර්ථයෙහි ෂෂ්ටි වචනයි. මුවෙහ් කඳුළු මොවුන්ගේ නුයි = අස්සුමුඛා. ඒ මුවෙහි කඳුළු ඇත්තා වූ, කඳුළින් කිලිටි මුහුණු ඇති යන අර්ථයි. **රුදන්තානං** යනු හඬා වැළපෙන **අක්ඛුද්දාවකාසො **යනු මෙහි භාග්‍යවතුන් වහන්සේගේ අප්‍රමාණ වූ දර්ශන අවකාශයයි දතයුතුය.
එහි මේ කථාවයි. රජගහනුවර එක්තරා බමුණෙක් ශ්‍රමණ ගෞතමයන්ගේ ප්‍රමාණය ගන්නට නොහැකි යයි අසා භාග්‍යවතුන් වහන්සේ පිඬු පිණිස පිවිසෙන කල්හි හැටරියන් උණගසක් ගෙන නුවර දොර පිටත සිට භාග්‍යවතුන් වහන්සේ පැමිණි විට උණගස ගෙන සමීපයෙහි සිටියේය. උණගස භාග්‍යවතුන් වහන්සේගේ දණ පමණට පැමිණියේය. දෙවැනි දවසෙහි උණගස් දෙකක් එකට බැඳ සමීපයෙහි සිටියේය. භාග්‍යවතුන් වනහන්සේද උණගස් දෙකම උඩින් උණගස් දෙක පමණටම පෙනෙමින් ‘බමුණ, ඔබ කුමක් කෙරෙහිදැයි ඇසූ සේක. ඔබගේ ප්‍රමාණය ගනිමි. ‘බමුණ, ඔබ මුළු සක්වළ ගැබ පුරවා සිටි උණගස් එකට බැඳ පැමිණෙන්නේ වුවත්, මාගේ ප්‍රමාණය ගැනීමට නොහැක්කෙහිය. මම අසංඛෙය්‍ය සතරක් හා කල්ප සියදහසක් යම්සේ පෙරුම් පිරුවේ නොවේද, යම්සේ අනෙකෙක් මාගේ ප්‍රමාණය ගන්නේද, බමුණ තථාගතයන් වහන්සේ අතුල්‍යයය. අප්‍රමාණයයි කියා ධම්මපදයෙහි ගාථාවක් කී සේක.
ගාථාවගේ කෙළවර අසූහාර දහසක් ප්‍රාණීහු අමාව පානය කළහ.
තවත් කථාවක් වෙයි. රාහු අසුරේන්ද්‍රයා යොදුන් හාරදහස් අටසියයක් උසය. ඔහුගේ බාහු අන්තරය යොදුන් එක්දහස් දෙසියයකි. අතුල් පතුල් වල පුළුල් බවින් යොදුන් තුන්සියයකි. ඇඟිලි පුරුක් යොදුන් පනසකි. ඇස් බැමි අතර යොදුන් පනසකි. (මුඛය යොදුන් දෙසියයකි. ගැඹුර යොදුන් තුන්සියයකි. පරිධිය යොදුන් තුන්සියයකි. ගෙල යොදුන් තුන්සියයකි) නළල යොදුන් තුන්සියයකි. ඇස යොදුන් නවසියයකි. ඒ මම උස් වෙමි. නැමී ශාස්තෲන් වහන්සේ බැලීමට නොහැක්කෙමියි නොයයි. හෙතෙමේ එක් දවසක් භාග්‍යවතුන් වහන්සේගේ ගුණ අසා කෙසේ හෝ බලන්නෙමියි පැමිණියේය.
භාග්‍යවතුන් වහන්සේ ඔහුගේ අදහස දැන සිටියේ නම් මිටි තැනැත්තාද උස මෙන් පැනෙයි. වැදහෙව ඔහුට තමා දක්වන්නෙමි. ‘ආනන්ද ගඳකිළි මිදුලෙහි කුඩා ඇඳක් පනවන්නැයි කියා එහි සිංහසෙය්‍යාව කළ සේක. රාහු පැමිණ වැදහොත් භාග්‍යවතුන් වහන්සේ ගෙල නමා ගුවන්තලය මැද පුන්සඳ මෙන් බලයි. ‘කිමෙක්ද අසුරේන්ද්‍රය යයි කී කල්හි ‘නැමී භාග්‍යවතුන් වහන්සේ බැලීමට නොහැක්කෙමියි නොපැමිණියෙමි. අසුරේන්ද්‍රය, මා විසින් බිම බලාගෙන පාරමිතා නොපුරන ලදි. උඩුකුරු කොටම දානය දෙන ලදි. එදවස රාහු සරණ ගියේය. මෙසේ භාග්‍යවතුන් වහන්සේ දර්ශනය පිණිස අප්‍රමාණ අවකාශ ඇති සේක.
චතු පාරිශුද්ධි ශීලයෙන් සීලවා ඒ ශීලය වනාහි ආර්යය. උත්තමය. පරිශුද්ධය. එහෙයින් **අරියසීලි** යයි කීය. එය නිවරද අර්ථයෙන් කුසලය. එහෙයින් **කුසලසීලි** යයි කීය. **කුසලෙන සීලෙන** යනු මෙයට සමාන වචනයකි.
**බහුන්නං ආචරිය පාවරියො** යනු, භාග්‍යවතුන් වහන්සේගේ එක් එක් දේශනාවෙන් සුවාසු දහසක් ප්‍රාණීහුද අප්‍රමාණ දෙවි මිනිස්සු ද මාර්ගඵල නමැති අමාව පානය කළහ. ඒ නිසා **බහුන්නං ආචරියො**. ශ්‍රාවකයන් විනයනය කරන්නවුන්ගේ **පාචරියො**.
**ඛීණ කාමරාගො** යනු මෙහි භාග්‍යවතුන් වහන්සේගේ සියලු කෙලෙස් නැසුණේය. බ්‍රාහ්මණයා ඒවා නොදනී. තමා දන්නා තැනම ගුණ කියයි. **විගතචාපල්ලො** යනු පාත්‍රය හැඩගැන්වීම්, සිවුරු හැඩගැන්වීම්, සෙනසුන් හැඩගැන්වීම්, මේ කුණු කය කෙරෙහි ආශා කිරීම් නැවත ආශා කිරීම්, යනුවෙන් කියූ චපලත්වයෙන් වෙන්වුණු.
**අපාප පුරෙක්ඛාරො **යනු පාපී නොවූ නව ලෝකෝත්තර ධර්මයන් පෙරටුකොට හැසිරේ. **බ්‍රහ්මඤ්ඤායපජාය** සාරිපුත්ත මොග්ගල්ලාන මහා කස්සප ආදී ප්‍රභේද ඇති බ්‍රාහ්මණ ප්‍රජාවට (මේ ප්‍රජාවටද) පෙරටුව යන්නේය. මේ ප්‍රජාව ශ්‍රමණ ගෞතමයන් පෙරටුකොට හැසිරේ යන අර්ථයි. තවද පාප නොවන දේ පෙරටු කොට යයි. පාපය පෙරටුකොට හැසිරේ. පාපය නොකැමති වේ යන අර්ථයි. කවර බ්‍රාහ්මණ ප්‍රජාවකටද? තමා සමග ප්‍රතිවිරුද්ධ වූ බ්‍රාහ්මණ ප්‍රජාවට විරුද්ධ නොවූ හිතසුව කැමති වූයේ ම යැයි කියන ලද්දේ වෙයි.
**තිරොරට්ඨා** පිටරටින්. **තිරොජනපදා** යනු පිට ජනපදයෙන්, **සම්පුච්ඡිතුං ආගච්ඡන්ති** යනු ක්‍ෂත්‍රිය පණ්ඩිතයෝද, දේව බ්‍රහ්ම නාග ගාන්ධර්ව ආදීහුද ප්‍රශ්න එක්රැස් කොටගෙන අසන්නෙමුයි පැමිණෙති. එහි ඇතමෙක් විචාරීමෙහි දෝෂයක් හෝ විසඳීමෙහි පිළිගැනීමෙහි අසමත් බව හෝ සලකා නො විචාරාම නිහඬව හිඳිත්. ඇතමෙක් විචාරත්. ඇතමුන්ගේ ප්‍රශ්න භාග්‍යවතුන් වහන්සේම විචාරීමට උත්සාහ ඇතිකොට විසඳන සේක. මෙසේ සියල්ලන්ගේ ඒ විමතීහු වෙරළට පැමිණ මහා සමුද්‍රයෙහි රළ මෙන් භාග්‍යතුන් වහන්සේ වෙත පැමිණ බිඳී යති.
එහි **සාගතවාදී** යනු දෙව් මිනිස් පැවිදි ගිහියන් අතර තමා සමීපයට පැමිණි දේ ‘සාගත එන්නැයි මෙසේ වාද ඇත්තේ යන අර්ථයි. **සඛිලො** යනු එහි සාබල්‍යය (මෘදු බව) කුමක්ද? යම් වචනයක් නොකිලිටි කර්ණ සුඛ ආදී ක්‍රමයෙන් කියන ලද මෘදු බවින් යුත් මෘදු වචනය යන අර්ථයි. **සම්මොදකො** යනු පිළිසඳරෙහි දක්ෂ, ආ ආවුන්ට ‘භික්‍ෂුව සැප දුක් කෙසේද? ආදී ක්‍රමයෙන් සියලු ගමන් විඩාව නිවාලන්නාක් මෙන් පළමුකොට සතුටුසාමීචි කථා කරන්නේ යන අර්ථයි. **අබ්භාකුටිකො** යනු යම්සේ ඇතැම්හු පිරිස මැදට පැමිණ තද වූ මුව ඇත්තේ හැකිළුණු මුව ඇත්තෝ වෙත්ද, එසේ නොවූයේ, පිරිස දැකීමෙන් බාල සූර්යයා දැකීමෙන් පද්මය පිපේද මුවපියුම පිපෙයි. පුන්සඳෙහි සිරියාව ඇත්තක් වෙයි. **උත්තාන මුඛො** යනු යම්සේ ඇතැම්හු මුනින් නැමූ මුව ඇත්තාහු මෙන් පිරිස පැමිණි කල කිසිවක් නොකියත්ද, අතිශයින් දුලබ කතා ඇත්තෝ වෙත්ද, එසේ නොවේ. ශ්‍රමණ ගෞතමයෝ සුලභ කථා ඇත්තෝය. එතුමාගේ සමීපයට පැමිණියවුන්ට අප මෙතැනට ආවේ කුමකටදැයි විපිළිසරක් නූපදී. දහම් අසා සතුටට පත්වූවාහුම වෙත් යයි දක්වයි. **පුබ්බභාසී** යනු කථා කරන්නේ පළමුවම කථා කරයි. එයද කලට ඔබී. ප්‍රමාණයෙන් යුතුය. අර්ථනිශ්‍රිත දෙයක්ම කියයි. නිරර්ථක දෙයක් නොකියයි.
**නතස්මිං ගාමෙවා** යනු යම්තැනෙක භාග්‍යවතුන් වහන්සේ වසන සේක්ද එහි මහේශාඛ්‍ය දෙවියෝ අරක් ගනිති. ඒ නිසා මිනිසුන්ට උපද්‍රවයක් නැත. පාංශුපිශාච ආදීහුම මිනිසුන් වෙහෙසට පත් කරති. ඔවුහු දෙවියන්ගේ ආනුභාවයෙන් දුරට පසුබැස යති. එතකුදු වුවත් භාග්‍යවතුන් වහන්සේගේ මෛත්‍රී බලයෙන් **න අමනුස්සා මනුස්සෙ විහෙඨෙන්ති** - අමනුෂ්‍යයෝ මනුෂ්‍යයෝ වෙහෙසට පත් නොකරති.
**සංඝී** ආදී තන්හි අනුශාසනා කළයුතු තමාම උපදවා ගන්නා ලද සංඝයා ඔහුට ඇත්තේ නුයි = **සංඝී.** එබඳු ගණයක් ඔහුට ඇත්තේනුයි ගනී. පෙර පදයට සමාන වචනයක්ද වේ. ආචාර ශික්‍ෂා වශයෙන් ගණයට ආචාර්ය වූයේ = **ගණාචරියො. පුථුතිත්‍ථකරානං** යනු බොහෝ තීර්ථකයන්ට. **යථාවා තථාවා** යනු කිසියම් අචේලක ආදී පමණ වූ කරුණකින් **සමුදාගච්ඡති** යනු සැදී උඩට එයි. අභිවර්ධනය වෙයි.
**අතිථිනො තෙ හොන්ති** යනු ඔවුහු අපගේ ආගන්තුකයෝය. නවකයෝය. සැලකුම් ලැබිය යුත්තෝය යන අර්ථයි. එබඳුම වූ සර්වඥයන් විසින් ප්‍රමාණ කළ නොහැකි ගුණ ඇත්තේය. ‘මා ගැන කියනුම කවරේද? යයි දක්වයි. එහෙයින් කීය.
මේ ගුණ කතාව අසා ඒ බමුණෝ මෙසේ සිතූහ. **යථා සොණදණ්ඩො බ්‍රාහ්මණො සමණස්ස ගොතමස්ස වණ්ණෙ භාසති.** භවත් ගෞතමයෝ උසස් ගුණ ඇත්තෝය. මෙසේ උන්වහන්සේගේ ගුණ දන්නා ගුරුවරයා විසින් බොහෝ කලක් ඉවසන ලදි. දැන් ඔහුට අනුවර්තනය වෙමුයි අනුව පැවතුණාහ. ඒ නිසා **එවං වුත්තෙ තෙ බ්‍රාහ්මණා **යනාදිය කියන ලදි. **තත්‍ථ අලමෙව** යනු යුතුමය. **අපි පුටංසෙන** යනු පුටංසං යනු මාර්ගෝපකරණයි. මාර්ගෝපකරණ ගෙන වුවත් එළඹෙන්ට යුතුය යන අර්ථයි. පුටංසන යනුවෙන්ද පාඨයක් ඇත. එහි අර්ථය : පොදියක් උරෙහි ඇත්තේ මොහුගේනුයි පුටංසො. එයින්, අංශයෙන් මාර්ග උපකරණ පොදිය උසුලන්නහු විසින් යන්නද කියන ලද්දේ වෙයි.
**තිරො වන සණ්ඩගතස්ස** යනු වනලැහැබ ඇතුළට ගියහුට, විහාරය ඇතුළට පිවිසියහුට යන අර්ථයි. **අඤ්ජලිං පනාමෙත්‍වා** යනු ඒ උභය පාක්‍ෂිකයෝම මෙසේ සිතූහ. ‘ඉදින් අපට මිසදිටුවෝ චෝදනා කරත්ද, ඒ නිසා ඔබලා ශ්‍රමණ ගෞතමයන් වැන්දාහුද? ඔවුන් ඇඳිලි බැඳීම් මාත්‍රයෙන්ම වඳින ලද්දේ වේදැයි කියමුද? ඉදින් අපට සම්‍යක් දෘෂ්ටිකයෝ චෝදනා කරන්නාහුද, කුමක් නිසා භාග්‍යවතුන් වහන්සේට නොවැන්දාහුද? ඔවුන් විසින් හිසින් පැහැරීමෙන් වඳින ලද්දේ වේද, ඇඳිලි බැඳීම වැඳීමක් නොවේදැයි කියමුද? **නාමගොත්තං** යනු ‘භවත් ගෞතමයෙනි, මම අසුවලාගේ පුතා වූ දත්ත නම් වෙමි. මිත්‍රනම් වෙමි. මෙහි පැමිණියේ වෙමි යි කියන්නෝ වෙති. අස්වන්නෝ වෙති. ‘භවත් ගෞතමයෙනි, මම වාසෙට්ඨ වෙමි, මම කච්චායන වෙමි. මෙහි පැමිණියේ වෙමි’ යි කියන්නාහු ගෝත්‍රය අස්වත් නම් වෙති. මොවුහු දිළින්දෝය. දිරාගිය කුලපුත්‍රයෝය. පිරිස් මැද නම්ගොත් වශයෙන් ප්‍රකට වන්නෙමුයි මෙසේ කළහ. **යෙ පන තුණ්හී භූතනිසීදිංසු** ඔවුහු කෛරාටිකයෝය. අඳබාලයෝය. එහි කෛරාටිකයෝ කථා සල්ලාප එකක් හෝ දෙකක් කරන්නෝද විශ්වාස ඇත්තෝ වෙති. ඉක්බිති විශ්වාසය ඇතිකල්හි භික්‍ෂා එකක් දෙකක් නොදීම යුතු නොවේ යයි එයින් තමා මිදී නිහඬව හිඳිත්. අඳබාලයෝ නොදන්නා කමින්ම ඉවත දැමූ මැටි පිඬක් මෙන් කොතැනක හෝ නිහඬව හිඳිත්.
**චෙතසා චෙතොපරි විතක්කං** යනු භාග්‍යවතුන් වහන්සේ ‘මේ බමුණා ආ තැන් පටන් මුව බිමට හරවා තද ගතින් යුතුව කිසිවක් සිතමින් හුන්නේය. කුමක් සිතයිදැයි ආවර්ජනය කරන්නේ තමාගේ සිතින් ඔහුගේ සිත දැනගත්තේය. එහෙයින් කියන ලදි. ‘**චෙතසා චෙතො පරිවිතක්කමඤ්ඤාය’** යනුවෙන්.
**විහඤ්ඤති **යනු විනාශයට පැමිණේ. **අනුවිලොකෙත්‍වා පරිසං** යනු භාග්‍යවතුන් වහන්සේ විසින් ස්වකීය සමයයෙහි ප්‍රශ්න ඇසීමෙන් මිය යන්නකු ඔසවා ගොඩතැබුවාක් මෙන් අස්වැසුණු කාය චිත්ත ඇත්තේවැ පිරිසට සංග්‍රහ පිණිස දෘෂ්ටි සංවරයෙන්ම ‘භවත්හු මාගේ වචනය සලකා බලත්වායි කියන්නාක් මෙන් පිරිස දෙස බලා භාග්‍යවතුන් වහන්සේට මෙසේ කීය.
**සුජං පග්ගණ්හන්තානං** යනු යාග පැවැත්වීම පිණිස කෙණෙස්ස අල්ලාගෙන සිටින බමුණන් අතර පළමුවැන්නා හෝ දෙවැන්නා හෝ යන අර්ථයි. කෙණෙස්සෙන් දෙනු ලබන මහායාගය පිළිගන්නවුන්ගේ යනුවෙන් පොරාණයෝ කීහ. මෙසේ බ්‍රාහ්මණයා ස්වකීය සමය වශයෙන් මනාසේ ප්‍රශ්න විසඳීය. භාග්‍යවතුන් වහන්සේ විශේෂ වශයෙන් උතුම් බමුණා දකිනු පිණිස **ඉමෙසං** යන ආදිය කී සේක. **එතදවොචුං** යනු ජාතියෙන් වර්ණයෙන් මන්ත්‍රයෙන් යුත් බමුණෙක් නොවේද? ඉක්බිති කවරෙක් ලෝකයෙහි බමුණෙක් වන්නේද? මේ සෝණදණ්ඩ අප නසන්නේය. ඔහුගේ වාදය ප්‍රතික්‍ෂේප කරමුයි සිතා මෙසේ කීහ. **අපවදති** යනු ප්‍රතික්‍ෂේප කරයි. **අනුපක්ඛන්‍දති** යනු අනුව පිවිසෙයි. මෙය ඉදින් ප්‍රසාද වශයෙන් ශ්‍රමණ ගෞතමයන් සරණ යනු කැමැත්තේ නම් යව. බ්‍රාහ්මණ සමය බිඳින්ට එපා යයි අදහසින් කීහ.
**එතදවොච** යනු මේ බමුණන් මෙසේ එකපැහැර කෑගසන කල්හි මේ කථාව කෙළවරට නොයයි. ඔවුන් නිශ්ශබ්ද කොට සොණදණ්ඩ සමගම කථාකරමියි සිතා මේ **සචෙඛො තුම්හාකං** ආදී වචන කී සේක.
**සහධම්මෙන** යනු කරුණු සහිතව. **සමසමො** යනු ඒකදේශ සමතාව හැර යථා පරිදි සම. සර්වාකාරයෙන් සම යන අර්ථයි. **අහමස්ස මාතා පිතරො ජානාමි** යනු සොහොයුරියගේ පුත්‍රයාගේ මව්පියන් කුමක් නිසා නොදන්නේද? කුල කෙළවර දැක්වීම සඳහා මෙසේ කියයි. **මුසාපි භාසෙය්‍ය** යනු යහපත බිඳින මුසාවාද කරන්නේය. **කිං වණ්ණො කරිස්සති** යනු අභ්‍යන්තර ගුණ නැතිකල කුමක් කරන්නේද? මොහුට බ්‍රාහ්මණ ස්වභාවය රකින්ට හැකිය යන අර්ථයි. එසේ වුවත් ‘ප්‍රකෘති ශීලයෙහි සිටියහුට බ්‍රාහ්මණ භාවය සෑදේද? මෙසේ ශීලයම සැදෙන්නේය. එයද ඔහුට නැතිකල බ්‍රාහ්මණභාවය නොවීයයි වර්ණ ආදිය මුළාවක් පමණි. මෙය අසා ඒ බමුණෝ ‘ගුරුතුමා ඇත්තක් කීවේය. අපි නිකරුණේ කෑගැසුවෙමු’යි නිහඬ වූහ.
ඉන්පසු භාග්‍යවතුන් වහන්සේ බමුණා විසින් ප්‍රශ්නය කියන ලදි. මෙහි පිහිටා සිටීමට හැකිවන්නේද, නොහැකි වන්නේදැයි එය විමසනු පිණිස **ඉමෙසං පන බ්‍රාහ්මණා **යනාදිය කී සේක.
**සීලපරිධොතා **යනු සිල් පිරිසිදු. **යත්‍ථසීලං තත්‍ථපඤ්ඤා** යනු යම් පුද්ගලයකු තුළ සිල් ඇත්ද එහිම ප්‍රඥාවද ඇත. දුස්සීලයා තුළ ප්‍රඥාවක් කොයින්ද, ප්‍රඥාවක් නැති හෝ මෝඩයා තුළ, ගොළුවා සහ බිහිරා තුළ සීලයක් කොයින්ද? **සීලපඤ්ඤාණං** යනු සීලයද ප්‍රඥාවද සීලපඤ්ඤාණං පඤ්ඤාණ යනු ප්‍රඥාවමය.
**එවමෙතං බ්‍රාහ්මණා** යනු භාග්‍යවතුන් වහන්සේ බමුණාගේ වචනය අනුමත කරමින් කී සේක. **සීල පරිධොතා පඤ්ඤා** යනු චතුපාරිශුද්ධි ශීලයෙන් සෝදා හරින ලද. සීලයෙන් ප්‍රඥාව සෝදා හරින්නේ කෙසේද? යමකුගේ පෘථග්ජන ශීලය සැටවසක් අසූවසක් අඛණ්ඩව පවතීද හේ මියයන කල්හිද සියලු කෙලෙස් නසා ශීලයෙන් ප්‍රඥාව සෝදා හැර රහත්බව ලබාගනී. කන්ථක සාල පිරිවෙන්හි මහා සට්ඨිවස්ස තෙරුන් මෙන්. තෙරුන් වහන්සේ මරණ මංචකයෙහි හෙව බලවත් වේදනාවෙන් පෙළෙන කල්හි වසභ මහරජතුමා ‘තෙරුන් බලන්නෙමියි ගොස් පිරිවෙන් දොර සිටියේ ඒ ශබ්දය අසා මෙසේ ඇසීය. මේ ශබ්දය කුමක්ද? තෙරුන් වහන්සේ වේදනාවෙන් කෑගසන ශබ්දයයි. ‘පැවිද්දෙන් සැටවසකින් වේදනා පරිග්‍රහ මාත්‍රයක්වත් නොකරන ලදි. දැන් නොවඳින්නෙමියි නැවතී මහාබෝධිය වඳින්ට ගියේය. ඉන්පසු උපස්ථායක තරුණයා තෙරුන්ට මෙසේ කීය. ස්වාමීනි, අපට ලජ්ජා කරවන්නේ ඇයි? ශ්‍රද්ධාවන්ත රජතුමා විපිළිසරව නොවඳින්නෙමියි ගියේය. ‘කුමක් නිසාද ඇවැත්නි? ඔබවහන්සේ කෑගසන හඬ අසා. එසේනම් මට අවකාශයක් කරවයි කියා වේදනාව මැඩපවත්වා රහත්බවට පත්ව තරුණයාට සංඥාවක් කළහ. ඇවැත්නි යන්න. දැන් රජු ලවා මා වන්දවනු මැනව. තරුණයා ගොස් ‘දැන් තෙරුන් වඳිනු මැනවැ’යි කීය. රජතෙමේ සුංසුමාර පතිතයෙන් (බිම දිගාවී) තෙරුන් වඳින්නේ ‘මම ආර්යයන්ගේ රහත්බවට නොවඳිමි. පෘථග්ජන භූමියෙහි සිට රක්නාලද ශීලයම වඳිමි’යි කීය. මෙසේ සීලයෙන් ප්‍රඥාව සෝදාහරී නමි. යමකුගේ අභ්‍යන්තරයෙහි ශීල සංවරය නැත්ද, උද්ඝටිතඥතාව නිසා (වහා අවබෝධ වීම) සිව්පද ගාථාවක කෙළවර ප්‍රඥාවෙන් ශීලය සෝදාහැර සිව්පිළිසිඹියා සහිත රහත්බවට පැමිණේ. මෙය ප්‍රඥාවෙන් ශීලය සෝදාහරී නමි. සන්තති මහාමත්‍යයා මෙන්.
**කතමං පන තං බ්‍රාහ්මණ** යනු කුමක් නිසා කී සේක්ද? භාග්‍යවතුන් වහන්සේ මෙසේ සිතූ සේක. ‘බමුණන්ගේ දහමෙහි පන්සිල් ශීලයයි පනවත්. වේදත්‍රය ඉගෙනීමෙහි ප්‍රඥාව පැනේ. මත්තෙහි විශේෂයක් නොදනිත්. මම බමුණාට මත්තෙහිා විශේෂභූත වූ මාර්ගශීලය, ඵල ශීලය, මාර්ග ප්‍රඥාව ඵල ප්‍රඥාවද දක්වා අර්හත්වය කුළුගන්වමින් දේශනාව නිම කරන්නෙම් නම් මැනවැයි ඉක්බිති එය කියනු කැමැත්තෙන් විචාරණ සේක් **කතමං පන තං බ්‍රාහ්මණ සීලං කතමා පඤ්ඤා** යයි කී සේක. ඉක්බිති බමුණා ‘මා විසින් ස්වකීය දහම අනුව ප්‍රශ්නය විසඳන ලදි. ශ්‍රමණ ගෞතමයෝ මා නැවත නවත්වා විචාරති. දැන් උන්වහන්සේ සිත සතුටුකොට විසඳීමට හැකිවේවා හෝ නොවේවා. හැකිනම් පළමුවෙන් උපන් මාගේ ලජ්ජාව බිඳී යන්නේය. නොහැකි වුවත් නොහැක්කෙමි යයි කීමෙහි දොසක් නැතැයි නැවතී භාග්‍යවතුන් වහන්සේටම බර තබමින් **චත්තක පරමාවමයං** ආදිය කීය. එහි **එතක්කපරමා** යනු මෙපමණ ශීලප්‍රඥා යයි කීමම අපට උතුම්ය. ඒ අපි එත්තක පරමු වෙමු. ඉන්පසුවට කියූ මෙම අර්ථය නොදනිමු යන අර්ථයි.
ඉක්බිති භාග්‍යවතුන් වහන්සේ ශීල ප්‍රඥාවට මුල් වූ තථාගතයන්ගේ උත්පත්තියෙහි සිට ශීලප්‍රඥාව දක්වන්ට **ඉධබ්‍රාහ්මණ තථාගතො** ආදිය කී සේක. එහි අර්ථය සාමඤ්ඤඵල සූත්‍රයෙහි කියන ලද පරිද්දෙන් දතයුතුය. මේ විශේෂයයි. මෙහි ත්‍රිවිධ ශීලය ‘මෙය ශීලයෙහි වෙයි’ මෙසේ ශීලයම යයි පමුණුවන ලදි. ප්‍රථමධ්‍යාන ආදී චතුර්ථධ්‍යාන අර්ථ වශයෙන් ප්‍රඥා සම්ප්‍රදාවයි. මෙසේ ප්‍රඥා වශයෙන් නොපමුණුවා විදර්ශනා ආදී ප්‍රඥාවෙන් පදස්ථාන භාව මාත්‍රයෙන් දක්වා විදර්ශනා ප්‍රඥාවෙහි පටන් ප්‍රඥාව පමුණුවන ලදි.
**ස්වාතනාය** යනු පදයෙහි අර්ථය අද සඳහා යයි මෙහි කියූ ක්‍රමයෙන්ම දතයුතුය. **තෙන මං සා පරිසා පරිභවෙය්‍ය** යනු ඒ නිසා ඔබ දුරදීම දැක අසුනින් නැගී සිටි කරුණින් පිරිස ‘මේ සොණදණ්ඩ වයස්ගතව සිටියේ මහල්ලෙකි. ගෞතම වනාහි තරුණය. යෞවනයෙකි. මුනුබුරා තරමටවත් පමණ නොවේ. මුනුබුරු බවටවත් නොපැමිණි තමාට අසුනින් නැගී සිටියි යයි පරිභව කරන්නේය. **ආඝාතමෙතං වුට්ඨානං** යන ආදී තන්හි අවස්ථානුකූල ධර්මකථාවෙන් මෙලෝ පරලෝ අර්ථය **සන්‍දස්සෙත්‍වා** සසඳා කුසල්දහම්හි සමාදපෙත්‍වා සමාදන් කරවා ගන්වා එහි ඔහු **සමුත්තෙජෙත්‍වා** උත්සාහ සහිත කොට ඒ උත්සාහ අනිකුත් විද්‍යමාන ගුණයන්ගෙන් **සම්පහංසෙත්‍වා** සතුටුකොට දහම්රුවන් වැසි වස්වා **උට්ඨායාසනා පක්කාමි** හුනස්නෙන් නැගී ගිය සේක. බමුණා තමා කුහක බැවින් මෙසේද භාග්‍යවතුන් වහන්සේ දම්රුවන් වැසි වස්වන කල්හි විශේෂයක් නිපදවාගන්ට නොහැකි විය. හුදෙක් ඔහුට මත්තෙහි නිර්වාණය පිණිස වාසනාභාගී වීම සඳහා සියලු පෙර පසුකථා විය.
5. කූටදන්ත සූත්‍ර වර්ණනාව
**එවං මෙසුතං -පෙ- මගධෙසු** යනු කූටදන්ත සූත්‍රයයි. මේ එහි අපූර්ව පද වර්ණනාවයි. **මගධෙසු** යනු මගධ නම් ජනපදයෙහි රාජ කුමාරවරු ඔවුන්ගේ නිවාස වූ එක ජනපදයක් රූඪි ශබ්දයෙන් මගධා යයි කියනු ලැබේ. ඒ මගධ ජනපදයෙහි. මින් මතු පළමු සූත්‍ර දෙකෙහි කියන ලද ක්‍රමයමැයි.
**අම්බලට්ඨිකා** බ්‍රහ්මජාලයෙහි කියන ලද පරිදිමය. **කූටදන්තො** ඒ බමුණාගේ නම. **උපක්ඛටො** යනු සරසනු ලැබූ. **වච්ඡතර සතානි** යනු වසු පැටවුන් සියගණන්. **උරබ්භා** යනු තරුණ බැටළු පැටවු යයි කියනු ලබත්. ඔවුහු පාළියෙහි ආහ. පාළියෙහි අනාගත නොයෙක් මෘග පක්‍ෂීන් සත්සියය සත්සියය එක්තැන් කරන ලද්දාහු යයි දතයුතුය. සර්වසප්ත ශතික යාගය සදනු කැමැත්තේ වෙයි. **ථූනු පතිතානි** යනු බැඳ තබනු පිණිස යූප සංඛ්‍යාත වූ යාගස්තම්භය වෙත ගෙනඑනු ලැබුවාහුය.
**තිවිධං **යනු මෙහි විධා යනු තැබීමයි. නිමකිරීම යන අර්ථයි. **සොළස පරික්ඛාරං** යනු සොළොසක් පිරිවර.
**පටිවසන්ති** යනු යාගය අනුභව කරනු පිණිස වාසය කරත්. **භූතපුබ්බං** යනු මෙය භාග්‍යවතුන් වහන්සේ පෘථුවියේ තැබූ නිධානයක් උඩට ගෙන ඉදිරියෙහි රැස් කරන්නාක් මෙන් භවයෙන් වැසුණු පූර්ව චරිතය දක්වමින් කී සේක. **මහාවිජිතො** යනු එය සයුර කෙළවර කොට ඇති මහා පෘථුවි මණ්ඩලය දිනීය. මෙසේ මහත් වූ විජිතය ඔහුගේනුයි මහා විජිත යයි ප්‍රකට විය. **අඩ්ඪො **යන ආදී තන්හි යමෙක් තමා සතු වස්තුවෙන් ආඪ්‍ය වේද, මෙය හුදෙක් **අඩ්ඪො** පමණක් නොව **මහද්ධනො** ද වෙයි. මහත් වූ අප්‍රමාණ සංඛ්‍යාත වූ ධනයෙන් යුත්. පංචකාම ගුණ වශයෙන් මහත් වූ උදාර වූ භෝග මොහුට ඇත්තේ නුයි = මහා භොගො, පිඬු පිඬු වශයෙන්ද රන්මසු රිදීමසු ආදී වශයෙන් ද මිල මුදලින් මහත් වූ බැවින් පහුත ජාතරූප රජතො. නොයෙක් කෝටි සංඛ්‍යාත වූ මිලමුදලින් යුතු යන අර්ථයි.
**විත්ති** යනු සන්තෘෂ්ටියයි. විත්තියට උපකරණ විත්තූපකරණ. තුටුකිරීම යන අර්ථයි. බොහෝ වූ නානාවිධ අලංකාර රන් රිදී ආදී භේදයෙන් යුත් චිත්ත උපකරණ මොහුට ඇත්තේනෙුයි පහූත චිත්තූපකරණො නමි. නිදන්කොට තැබූ සත්රුවන් සංඛ්‍යාත සියලු පූර්වාහ්න අපරාහ්න සංගෘහිත වූ ධනයෙහි මහත් බැවින් **පහූත ධන ධඤ්ඤො** මෙය ඔහුගේ දෛනික පිරිවැය දීම් ගැනීම් වශයෙන් සංසරණය වන ධන ධාන්‍ය වශයෙන් කියන ලදි.
**පරිපුණ්ණ කොස කොට්ඨාගාරො** යනු කොස යයි කියනු ලැබන්නේ භාණ්ඩාගාරයයි. නිදන්කොට තැබූ ධනයෙන් පිරිපුන් භාණ්ඩාගාරය. හස්ති අශ්ව රථ යනුවෙන් කෝෂ්ඨාගාරය ත්‍රිවිධය. නැතහොත් භාණ්ඩාගාරය සිව්වැදෑරුම්ය. ධන කෝෂ්ඨාගාරය, ධඤ්ඤ කෝෂ්ඨාගාරය වස්ත්‍ර කෝෂ්ඨාගාරයයි ත්‍රිවිධ වේ. ඒ සියල්ල පිරිපුන්ව ඔහුට ඇත්තේ නුයි - පරිපුණ්ණ කොසකොට්ඨාගාර වේ. **උදපාදි** යනු උපන්නේය. මේ රජ එක් දවසක් රත්නාවලෝකන නමැති චර්යාවක් සඳහා නික්මී ගියේය. හේ භාණ්ඩාගාරිකගෙන් මෙසේ ඇසීය. දරුව, මේ මහා ධනය කා විසින් එකතු කරනු ලැබීද? ඔබතුමාගේ මුත්තණුවන් ආදීන් විසිනි. සත්කුල පරම්පරාවක් දක්වා මේ ධන එකතුකොට ඒ අය කොහි ගියාහුද? දේවයන් වහන්ස, ඒ සියලුදෙන මරුවසඟයට ගියාහුය. තමාගේ ධනය නොගෙනම ද දරුව? දේවයන් වහන්ස, කුමක් කියන සේක්ද? මේ ධනය හැර යායුතුමය. රැගෙන යාමක්ද නැත. ඉක්බිති රජතෙමේ නැවතී ශ්‍රීයහන් ගබඩාවෙහි හුන්නේ **අධිගතා ඛො මෙ** ආදිය සිතීය. එහෙයින් කියන ලදි. **එවං චෙතසො පරිවිතක්කො උදපාදි**.
**බ්‍රාහ්මණිං ආමන්තෙත්‍වා** යනු කුමක් නිසා ඇමතීද? මොහු මෙසේ සිතීය. ‘දානය දෙන එක් පණ්ඩිතයකු සමග සාකච්ඡාකොට දෙන්ට වටී. සාකච්ඡා කොට කරන ලද කර්මය පසුව තාපයක් ඇති නොකරයි. ඒ නිසා ඇමතීය. ඉක්බිති බමුණා මෙසේ සිතීය. මේ මහරජ දානයක් දෙනු කැමැත්තේය. ඔහුගේ ජනපදයෙහි බොහෝ හොරු සිටිති. ඔවුන් සමනය නොකොට දානය දෙනවිට කිරි ගිතෙල් සහල් ආදී දාන උපකරණ ගෙන එන්නවුන්ගේ පුරුෂයන් නැති ගෙවල් සොරු කොල්ල කති. ජනපද සොරබියෙන් ම ආකූල වන්නේය. ඉන්පසු රජුගේ දානය බොහෝකල් නොපවත්නේය. එය ඔහුට දන්වමියි ඉන්පසු ඒ බව දන්වන්නේ **භොතො ඛො රඤ්ඤො** ආදිය කීය.
එහි **සකණ්ටකො** යනු සොර කරදරයෙන් කරදර සහිත වූයේ. පන්‍ථදූහනා මංපැහැරීම, මහමග විනාශය යන අර්ථයි. **අකිච්චකාරී අස්ස** යනු නොකටයුත්තක් කරන්නෙක් අධර්මයක් කරන්නෙක් වන්නේය. **දස්සුඛීලං** යනු සොර උවදුර වධෙනවා මරණයෙන් හෝ කෙටීමෙන් හෝ **බන්‍ධෙනවා** දම්වැලෙන් බැඳීමෙන් හෝ ජාතියා රාජසන්තක කිරීමෙන්. ‘සියයක් ගනුව, දහසක් ගනුවයි මෙසේ පැවති දණ්ඩනයෙන් යන අර්ථයි. **ගරහාය** පන්සිළු මුඩු කිරීම, ගොමගෑම, ගෙල හිරකර බැඳීම ආදිය කොට ගර්හාවට පත් කිරීමෙන් **පබ්බජනාය** රටින් නෙරපීමෙන්, **සමූහනිස්සාම** යහපත් හේතු ඇති නීතිමය කරුණකින් ඉවතට ගෙන යන්නෙමු. **හතාවසෙසකා** යනු මෘතාවශේෂක. උස්සහන්ති උත්සාහ කරති. **අනුප්පාදෙතුං** දුන් දෙය ප්‍රමාණවත් නොවන කල්හි නැවත බීජ ද බත් ද කෘෂි භාණ්ඩ ද සියල්ල දේවා යන අර්ථයි. **පාහතං අනුප්පාදෙතු** යනු සාක්‍ෂි නැතිව කොළයක නොලියා මූලපෙජ්ජ වශයෙන් බඩුමිල දේවා යන අර්ථයි. බඩුමිලට **පාභත** යනුවෙන් නමක් වේ. යම්සේ කීද?
**භත්තවෙතනං** යනු දිනපතා බත් ද මාසික ආදී පිරිවැයද ඒ ඒ කුලයට කාර්යශූරත්වයට අනුව තනතුරු ගම් නියම්ගම් ආදිය දානය සමග දේවා යන අර්ථයි. **සකම්ම පසුතා** යනු කෘෂි වාණිජ්‍ය ආදී තම කටයුතුවල යෙදුණු නියැලුණු, රාසිකො යනු ධනධාන්‍ය රාශිය, **ඛෙමඨිතා** සොර උවදුරු රහිත, **මුදා මොදමානා** තුටුපහටු වෙමින්, පාඨය මෙයම විය හැකිය. ඔවුනොවුන් ප්‍රමුදිත සිත් ඇත්තාහු අදහස් කරන ලදි. **අපාරුත ඝරා** සොරුන් නැති බැවින් දොර නොවසා, විවෘතද්වාර ඇති යන අර්ථයි. **එතදවොච** ජනපදය සර්වාකාරයෙන් සමෘද්ධිමත් බවදැන මෙය කීය.
**තෙනහි භවං රාජා** බමුණා මෙසේ සිතීය. ‘මේ රජ මහ දනක් දෙන්ට අතිශයින් උත්සාහ ඇත්තේය. ඉදින් තමාගේ සේවයෙහි යෙදුණු ක්‍ෂත්‍රිය ආදීන් නොවිමසා දෙන්නේ නම් ඔවුහු සතුටට පත් නොවන්නාහුය. දැන් ඔවුහු යම්සේ සතුටුවෙත්ද, එසේ කරන්නෙමි. ඒ නිසා **තෙනහි භවං **යයි කීය.
**තත්‍ථ නෙගමා** නියම්ගම් වැසියෝ. **ජානපදා** ජනපද වැසියෝ. **ආමන්තයතං** විමසාවා. දන්වාවා. **යං මමඅස්ස** මට ඔබගේ අනුදැනුම වන්නේය. **අමච්චා** ප්‍රිය සහායකයෝ. **පරිසජ්ජා** සෙසු අණ කරන්නෝ. **යජතං භවං රාජා**. ඔබ යාග කරන්න. ඔවුහු මේ රජ මම ප්‍රධානියා යයි බලය යොදා දන් නොදී අපට දැන්වී යයි, කළ දේ මැනවැයි සතුටට පත්වූවාහු මෙසේ කීහ. ‘නොදන්වනු ලැබූ’ අය ඔහුගේ යාගස්ථානයක් බැලීමටවත් නොපැමිණියහ. **යඤ්ඤකාලො මහාරාජ** දිය යුතු දෙයක් නැතිකල්හි මහලුකලද මෙබඳු දානයක් දෙන්ට නොහැකිය. ඔබතුමා මහා ධන ඇත්තේය. තරුණය. එයින් එබගේ යඥ කාලයයි දක්වමින් කියත්. **අනුමති පක්ඛා** අනුමතියෙන් පක්‍ෂ වූවෝ. අනුමති දායකයෝ යන අර්ථයි. **පරික්ඛාරා භවන්ති** පිරිවර වෙත්. රථය ශීල පරිෂ්කාරයයි. ධ්‍යානාක්‍ෂිය චක්‍රවීර්ය යි මෙහි අලංකාර පරිෂ්කාර යයි කියන ලදි.
**අට්ඨහි අංගෙහි** දෙපසින් සුජාතයන් විසින්. **යස්ස** අණ තබන දක්‍ෂතාවෙන්, **සද්ධො **දානයෙහි ඵල ඇතැයි අදහයි. **දායකො** දීමෙහි ශූරයා. ශ්‍රද්ධා මාත්‍රය සමග නොසිට පරිත්‍යාග කිරීමටද හැක්කේ යන අර්ථයි. **දානපති** යම් දානයක් දේද එහි ප්‍රධානියා වී දෙයි. දාසයකු නොවී සහායකයකු නොවී යමෙක් තමා මිහිරි දේ අනුභව කොට අනුන්ට අති මිහිරි දේ දෙයිද හේ දාන සංඛ්‍යාත දිය යුතු දෙයෙහි දාසයෙක්වැ දෙයි. යමෙක් යමක් තමා අනුභව කරයිද, එයම දෙයි. හේ සහායකයකු වී දෙයි. යමෙක් තමා කුමකින් හෝ යැපී අනුන්ට මිහිරි දේ දෙයි. හේ ජ්‍යෙෂ්ඨ ප්‍රධානියා වී, ස්වාමියා වී දෙයි. මොහු එවැන්නෙකි යන අර්ථයි.
**සමණ බ්‍රාහ්මණ කපණද්ධික වණිබ්බක යාචකානං** මෙහි පව් සමනය කළ ශ්‍රමණයෝ, බැහැර කළ පව් ඇති බ්‍රාහ්මණයෝ, කපණා දුගියෝ. දිළිඳු මිනිස්සු. **අද්ධිකා** මහමග යන්නෝ. **වණිබ්බකා** කැමති කාන්ත වූ මනාප වූ දෙය දුන්, සුදුසු කල්හි නිවැරදි දේ දුන්, දෙමින් සිත් පහදවයිද ඔබ බඹලොව යේවායි ආදී ක්‍රමයෙන් දානයෙහි ගුණ ස්තුති කරමින් හැසිරෙත්ද ඔවුහු. **යාචකා** මිටක් පමණ දෙන්න, හැන්දක් පමණ දෙන්න යනාදිය කියා හිඟමින් හැසිරෙත්ද ඔවුහු, **ඔපානභූතො** දිය පොකුණක් වූ, සියලු දෙනාගේ සාධාරණ පරිභෝගය පිණිස සිව්මංසලෙහි කැණූ පොකුණක් මෙන් වී යන අර්ථයි.
**සුතජාතස්ස** ඇසූ දෙයම සුතජාතය. **අතීතානාගත පච්චුප්පන්නෙ අත්‍ථෙ ජනෙතුං** මෙහි අතීතයෙහි පින් කළ බැවින්ම මාගේ මේ සම්පත්තිය යැයි මෙසේ සිතමින් අතීතාර්ථ සිතන්ට ප්‍රතිබල ඇත්තේ නම්වෙයි. දැන් පින් කරම සම්පත්තියට පැමිණීමට හැකියයි සිතමින් අනාගත අර්ථය සිතන්ට ප්‍රතිබල ඇත්තේ වෙයි. මේ පින්කම නම් සත්පුරුෂයන් විසින් පුරුදු කරන ලද්දකි. මාගේද භෝගයෝ ඇත. දෙනු කැමති සිතද ඇත. දැන් මම පින් කිරීම මැනවැයි සිතමින් වර්තමාන අර්ථය සිතන්ට ප්‍රතිබල ඇත්තේ වෙතියි දතයුතුය. **ඉති ඉමානි** මෙසේ මේවා කියූ පරිදිම වේ. මේ අටඟින් යුතු වූවහුගේ දානයට සියලු දෙසින් මහජනයා එළඹෙති. මොහු අපිරිසිදු ජාතිකයෙකි. කොපමණ කලක් දන් දේද? දැන්ම විපිළිසරව කඩාබිඳ දමන්නේය. මේ ආදිය සිතා කිසිවකු නොඑළඹිය යුතුයයි හඟියි. ඒ නිසා මේ අටඟ පිරිකර වෙතියි කියන ලදි.
**සුජං පග්ගණ්හන්තානං** මහා යාගය පිළිගන්වන තැන දන් හැන්ද අල්ලා ගන්නවුන්ට **ඉමෙහි චතුහි** මේ සුජාත බව ආදියෙන් මේවා ඇතිකල්හි මෙසේ අපිරිසිදු ජාති ඇත්තකුගේ සංවිධානයෙන් පැවති දානය කොපමණ කලක් පවතින්නේදැයි ආදිය කියා එළඹෙන්නෝ නැත. ගර්හා කටයුතු බැවින් එළඹෙත්මය. ඒ නිසා **ඉමානිපි පරික්ඛාරානි භවන්ති** යයි කියන ලදි.
**තිස්සො විධා දෙසෙසි** අවධාන තුනක් දේශනා කළ සේක. හේ මෙසේ සිතීය. දන් දෙන්නෝ තුන් තැනකින් එක්තැනක සැලෙත්. මම රජු ඒ තැන්වලින් පළමුවැන්නේ දීම නිශ්චල කරමි. එහෙයින් ඔහුට තුන් ක්‍රමයක් දේශනා කළ සේක. **සො භොතො රඤ්ඤො** මෙය කරණාර්ථයෙහි ෂෂ්ටි වචනයි. **භොතා රඤ්ඤො** යනුවෙන් ද පාඨයක් වෙයි. **විප්පටිසාරො න කරණීයො** භෝග විගමනය හේතුකොට ගත් පසුතැවිල්ල නොකළ යුතුය. පූර්ව චේතනාව නො සොල්වා පිහිටුවාගත යුතුය. මෙසේ දාන මහපල දෙන්නක් වේ යයි දක්වයි. ඉතිරි දෙතැනද මේ ක්‍රමයමැයි. මුඤ්චන චේතනාව ද පසුව අනුස්මරණය කරන චේතනාවද නිශ්චලවම කළ යුතුය. එසේ නොකරන්නහුගේ දානය මහපල ගෙන දෙන්නේ නොවේ. උදාර භෝගයන්හි සිත නොනැමේ. මහා රෝරුව නිරයෙහි උපන් සෙට්ඨි ගහපතියා ගේ මෙන්.
**දසහාකාරෙහි** කරුණු දහයකින් ඔහුට මෙසේ සිත්විය. ඉදින් මේ රජ දුසිලුන් දැක ‘මෙවැනි දුසිලුන් අනුභව කරන මාගේ දානය නැසෙන්නේ යයි සිල්වතුන් කෙරෙහිද විපිළිසර උපදවා ගත්තේ ය. දාන මගපල දෙන්නේ නොවේ. විපිළිසර නම් ප්‍රතිග්‍රාහකයාගෙන් දායකයන්ට උපදින්නේය. මොහුගේ විපිළිසර පළමුවම නැතිකරමි. ඒ නිසා එය දස අයුරකින් උපදින්ට යුතුයයි ප්‍රතිග්‍රාහකයන් කෙරෙහි විපිළිසර නැති කළ සේක. **තෙසං යෙව තෙන** ඔවුන්ට ඒ පවින්ම අනිටු විපාක වන්නේය. අන්‍යයන්ට නොවේ යයි දක්වයි. **යජතංභව** පින්වත දෙව. **යජතු** යනු බෙදා දෙනු මැනව. **අන්තරං** අභ්‍යන්තරය.
**සොළසහි ආකාරෙහි විත්තං සන්‍ස්සෙසි** මෙහි බමුණා රජුගේ මහා දානයෙහි අනුමෝදනාව ඇරඹීය. එහි **සන්‍දස්සෙසි** ‘මේ දානය දෙන්නා මෙබඳු සම්පත් ලබති’යි දක්වා දක්වා කීය. **සමාදපෙසි** ඒ අර්ථය ගෙන්වා ගන්වා ගන්වා කීය. **සමුත්තෙජෙසි** විපිළිසර නැතිකිරීමෙන් ඔහුගේ සිත සෝදා හළ සේක. **සම්පහංසෙසි** මහරජ දන් දෙන ඔබ විසින් සොඳුරු දෙයක් කරන ලද්දේ යයි ස්තුති කරමින් කීය. **වත්තා ධම්මතො** නත්‍ථි දැහැමෙන් සෙමෙන් කරුණු දක්වා කියන්නෙක් නැත.
**නරුක්ඛා ඡින්‍දිංසු යූපත්‍ථාය නදබ්__භා__ ලූයිංසු බරිහිසත්‍ථාය** යූප නමැති මහටැම් ඔසවා අසුවල් රජ, අසුවල් ඇමතියා, අසුවල් බ්‍රාහ්මණයා, මෙබඳු මහා යාගයක් කළේ යයි නම ලියා තබත්. කුසතණ කපා වනමල්ය යන හැඟීමෙන් යාග ශාලාව වට කරත්. බිම ද අතුරත්. ඔවුහු ගස් නොකැපූහ. කුසතණ නොකැපූහ. කෙසේ වුවත් හරකුන් හෝ එළුවන් ආදීන් හෝ මරන්නාහු යයි දක්වයි.
**දාසා** අන්තොජාත ආදීහු **පෙස්සා** පළමුව මුදල් ගෙන වැඩ කරන්නෝ. **කම්මකරා** බත් වැටුප් ගෙන වැඩ කරන්නෝ. **දණ්ඩතජ්ජිතා** දඬු මුගුරු ආදිය ගෙන ‘වැඩ කරවු කරවු’ යයි මේ අයුරින් තර්ජනය කරනු ලැබුවෝ. **භයතජ්ජිතා** ‘වැඩ කරනවා නම් කරව, නොකරනවා නම් කපන්නෙමි. බැඳ දමන්නෙමි. මරන්නෙමි ආදි වශයෙන් භයෙන් තර්ජනය කරනු ලැබුවෝ. මොවුහු දඬුවෙන් තර්ජනය කරනු ලැබුවෝ නොවෙති. භයෙන් තර්ජනය කරනු ලැබුවෝය. **නඅස්සුමුඛා රුදමානා පරිකම්මානි අකංසු,** ඉක්බිති ප්‍රිය වචනයෙන්ම කථා කරමින් කළාහුය. එහි දාසයා දාසයෙකැයි ද පෙස්සයා පෙස්සා කියාද, කම්කරුවා කම්කරුවා කියාද කථා නොකරත් නම් වශයෙන්ම ප්‍රිය වචනයෙන්ද කථාකොට ස්ත්‍රීපුරුෂ ශක්තිමත් දුර්වල වූවන්ට සුදුසු වූම වැඩක් පෙන්වා මේ මේ දේ කරන්න යයි කියත්. ඔවුහුද තමන්ට රිසි පරිදි කරත්. එහෙයින් කියන ලදි. **යෙ ඉච්ඡිංසු තෙ අකංසු යෙ නඉච්ඡිංසු නතෙ අකංසු. යං ඉච්ඡිංසු තං අකංසු. යං නඉච්ඡිංසු නතං අකංසු යැයි**.
**සප්පි තෙල නවතීත දධි මධු ඵාණිතෙන චෙව සො යඤ්ඤො තිට්ඨානං අහමාසි** රජතෙමේ බිහි නුවර සිව්දොරද ඇතුළු නුවරද නගර මධ්‍යයේද යන පස්තැන මහදන් හල් කරවා එක් එක් ශාලාවට සියදහසක් සියදහසක් කොට දිනපතා පන්සිය දහසක් වියදම්කොට හිරු උදාවෙහි සිට ඒ ඒ කලට අනුරූප වූ දෙයින් සියතින් රන් හැන්දක් ගෙන ප්‍රණීත වූ ගිතෙලින් තෙලින් ආදියෙන් සම්මිශ්‍රණය වූ කැඳ කැවුම් බත් ව්‍යඤ්ජන පාන ආදියෙන් මහජනයා සන්තර්පණය කළේය. භාජන ආදිය පුරවාගෙන යාමට කැමැත්තවුන්ට එසේ දෙවීය. සවස් කාලයෙහි වස්ත්‍ර ගන්ධමාලා ආදියෙන් පූජා කළේය. ගිතෙල් ආදියෙන් මහසැළි පුරවා යමෙක් අනුභව කරනු කැමැත්තේ නම් හේ අනුභව කෙරේවායි නොයෙක් සියගණන් තැන්වල තැබ්බවීය. ඒ සඳහා කියන ලදි. **සප්පිතෙලනවනීත දධිමධු ඵාණිතෙන චෙව සො යඤ්ඤො නිට්ඨානමගමාසි** යනුවෙන්.
**පහූතං සාපතෙය්‍යං ආදාය** බොහෝ ධනය ගෙන, ඔවුහු මෙසේ සිතූහ. මේ රජ ගිතෙල් තෙල් ජනපදයෙන් නොගෙන්වා තමා සතු වූ දෙයට ඉවතට ගෙන මහදන් දෙයි. රජ අප ලවා කිසිවක් නොගෙන්වයි. නිහඬව සිටීම යුතු නැතැයි රජුගේ මැදුරෙහි ධනය ක්‍ෂය නොවන ස්වභාව ඇත්තේ නොවේ. අප දන් නොදෙන කල්හි කවරෙක් රජුට දෙන්නේද අපි ඔහුට ධනය ගෙනයමුයි ඔවුහු ගමින් නියම්ගමින් නගරයෙන් ධනය එකතුකොට ගැල් පුරවා රජුට ගෙනවුත් දුන්හ. ඒ සඳහා **පහුතං සාපතෙය්‍යං** ආදිය කීය.
**පුරත්‍ථීමෙන යඤ්ඤාවාටස්ස** පෙරදිග නුවර දොර දන්හලෙහි පෙරදිග කොටසෙහි, යම්සේ පෙරදිගින් එන ක්‍ෂත්‍රියයෝ දන්හලෙහි කැඳ බී රජුගේ දන්හලෙහි අහර අනුභවකොට නුවරට පිවිසෙත්ද, එබඳු තැනක තැබූහ. **දක්ඛිණෙන යඤ්ඤාවාටස්ස** දකුණු නුවර දොර දන්හලෙහි කියන ලද ක්‍රමයෙන්ම දකුණුදිග කොටසෙහි තැබූහ. බටහිර උතුරු දිසාවන්හිද මේ ක්‍රමයමැයි.
**අහො යඤ්ඤො** බමුණෝ ගිතෙල් ආදියෙහි අවසානයට යන බව අසා ලෝකයෙහි යමක් මිහිරිද එයම ශ්‍රමණ ගෞතමයෝ කියති. ඔහුගේ යාගය පසසමුයි තුටු සිතැත්තෝ පසසමින් මෙසේ කීහ. **තුණ්හී නිසින්නො හොති** මත්තෙහි කිවයුතු අර්ථය සිතමින් නිහඬවම හුන්නේ වෙයි. **අභිජානාති පන භවං ගොතමො** මෙය බමුණා ගෞරවයෙන් අසන්නේ කීය. අන් අයුරකින් ‘පින්වත් ගෞතමයෙනි, ඔබ එකල්හි රජ වීද, නැතහොත් පුරෝහිත බමුණෙක් වීදැයි මෙසේ කෙළින්ම අසනවිට අගෞරවයක් මෙන් වෙයි.
**අත්‍ථිපන භො ගොතම** මෙය බමුණා සියලු දඹදිව් වැසියන් උනන්දුවෙන් දන්දීම ගෞරවයකි. මුළු ජනපදයම තම කටයුතු නොකරන්නේ නැසෙන්නේය. අපටත් මේ යාගය හැර අල්ප උත්සාහයක් ඇති වඩා මහත්ඵල දෙන අන් යාගයක් ඇත්දැයි මේ කරුණ අසන්නේ කීය. **නිච්චදානාති** නිතර දෙන දානය, නිතිබත්, අනුකූලයඤ්ඤානි අපගේ පියමුතු ආදීන් විසින් පවත්වන ලද්දක් කොට පසුව දුගී පුරුෂයන් විසින්ද වංශ පරම්පරාවෙන් පැවැත්විය යුතු යාග මෙවැනි දන් සිල්වතුන් උදෙසා දෙන නිබඳ දන්ය. පවුල්වල දිළින්දෝ ද කඩ නොකරති.
මේ මෙහි කථාවකි :- අනේපිඬුගේ ගෙයි පන්සියයක් නිති බත් දෙනු ලැබීය. ඇත් දතින් කළ සලාක පන්සියයක් විය. ඉක්බිති ඒ පවුල ක්‍රමයෙන් දිළිඳු බැවින් මිරිකිණ. ඒ පවුලෙහි එක් දැරියක් එක් සලාකයකට වඩා දීමට නොහැකි වූවාය. ඇයද පසුව කමත පිරිසිදුකොට ලබාගත් ධාන්‍යයෙන් ඒ සලාකය දුන්නාය. එක් තෙර කෙනෙක් රජුට දැන්වීය. රජ ඇය ගෙන්වා අගමෙහෙසුන් තනතුරෙහි තැබීය. එතැන් පටන් නැවතත් සලාක පන්සියයක් පැවැත්වූවාය.
**දණ්ඩප්පහාරා** පිළිවෙලට සිටිවු. සිටුවා. කෙළින් ගොස් ගනිවු ගනිවු ආදිය කියා දෙනු ලබන දන. **දණ්ඩප්පහාරාපි ගලග්ගාහාපි දිසන්ති**. **අයං ඛො බ්‍රාහ්මණ හෙතු -පෙ- මහානිසංස තරා** මෙහි යම්හෙයකින් මහා යාගය මෙන් මේ සලාක බතින් බොහෝ වතාවත් කරන්නවුන්ගෙන් හෝ උපකරණවලින් ප්‍රයෝජනයක් ඇත්ද ඒ නිසා එය අඩු කරදර ඇත්තකි. යම්හෙයකින් මෙහි බොහේදෙනකුට කාර්ය නැවැත්ම වශයෙන් පීඩා සංඛ්‍යාත හානියක් ඇත්ද, ඒ නිසා එය අල්ප හානි ඇත්තකි. යම්හෙයකින් මෙය සංඝයාට පූජා කරන ලද්දකි. පරිත්‍යාග කරන ලද්දකි. ඒ නිසා යාගයයි කියන ලදි. යම්හෙයකින් අංග සයකින් යුත් දක්‍ෂිණාවෙන් මහ සමුදුර ජලය මෙන් පුණ්‍ය විපාකය ප්‍රමාණ කිරීමට නොහැකිද, මෙයද එබඳුය. ඒ නිසා **මහප්ඵලතරංව මහානිසංස තරංච** යනුවෙන් දතයුතුය.
මෙය අසා බමුණා මෙසේ සිතීය. මේ නිති බත උනන්දුවෙන් කරන්නහුගේ දිනෙන් දින කර්මාන්ත නැසේ. අලුතින් අලුතින් උත්සාහ කළයුත්තේ වෙයි. මීට වඩා අඩු කරදර ඇති අල්පහානි ඇති වෙනත් යාගයක් ඇත්ද, ඒ නිසා **අත්‍ථිපන භො ගොතම** ආදිය කීය. එහි සලාක බතෙහි කටයුතුවල කෙළවරක් නැති බැවින් එකකු විසින් උනන්දුවෙන් වෙනත් කටයුත්තක් නොකොට සංවිධානය කළයුතුමය. විහාර දානයෙහි කාර්යවල කෙළවරක් ඇත. පන්සලක් කරවන්ට කෝටිගණන් ධනය වියදම්කොට මහා විහාරයක් හෝ එක්වරක් ධන පරිත්‍යාග කර කරන කරවන්ට හත්අට වසක්, වස් සියයක්, වස් දහසක් යේමය. හුදෙක් දිරාගිය තැන් ප්‍රතිසංස්කරණය කිරීම් මාත්‍රයක්ම කළයුතු වෙයි. ඒ නිසා මේ විහාර දානය සලාක දානයට වඩා අඩු කරදර ඇත්තතකි. අල්ප හානි ඇත්තකි. යම් හෙයකින් මෙහි සූත්‍ර අවසානයෙහි ‘සීතස්ස පටිඝාතාය’ ආදි ආනිසංස නවයක් කියන ලදි. ඛන්‍ධක පිළිවෙලින්.
ආනිසංස දහ හතක් කියන ලදි. ඒ නිසා මෙසේ සලාක බතට වඩා **මහප්ඵලතරංච** - මහපල ඇති බවද, **මහානිසංතරංච** - මහ අනුසස් ඇති බවද දතයුතුය. සංඝයාට පරිත්‍යාග කරන ලද බැවින් යාගයැයි කියනු ලැබේ. මෙයද අසා බමුණා මෙසේ සිතීය. ධනය පරිත්‍යාගකොට විහාර දානය දුෂ්කරය. තමා සතු අඩ මස්සක් පවා අනුන්ට පරිත්‍යාග කිරීම අමාරුය. මම දැන් ඊටත් වඩා අඩු කරදර ඇති යාගයක් ගැන අසන්නෙමියි ඉන්පසු එය විමසන්නේ **අත්‍ථිතෙ භො** ආදිය කීය.
එහි යම්හෙයකින් එක්වරක් විහාරය පරිත්‍යාග කළවිට නැවත නැවත කැඩුණු කැඩුණු බිඳුණු තැන් ප්‍රතිසංස්කරණය ආදි වශයෙන් කළයුතු දෙයක් ඇත. සරණය වනාහි එක් භික්‍ෂුවක හමුවෙහි සංඝයාගේ හෝ ගණයා හමුවෙහි එක්වරක් ගත් දෙය ගන්නා ලද්දේම වෙයි. එහි නැවත නැවත කළයුත්තක් නැත. ඒ නිසා එය විහාර දානයට වඩා අඩු කරදර ඇත්තේය. අල්ප හානි ඇත්තේය. යම්හෙයකින් සරණාගමනය නම් තෙරුවනට ජීිවිත පරිත්‍යාගයෙන් හටගත් පින ශක්‍ර සම්පත් දෙයිද ඒ නිසා **මහප්ඵලතරංච මහානිසංස තරංච** යැයි දතයුතුය. තෙරුවනට ජීවිත පරිත්‍යාග වශයෙන් යාග යයි කියනු ලැබේ.
මෙය අසා බමුණා මෙසේ කීය. තමාගේ ජීවිතය පරිත්‍යාග කිරීම දුෂ්කරය. මීටත් වඩා අඩු කරදර ඇති යාගයක් ඇත්ද? ඉන්පසු එය විචාරන්නේ නැවත **අත්‍ථිපන භො** ආදිය කීය. එහි පාණාතිපාතා වෙරමණී ආදී තන්හි වෙරමණී යනු වෙන්වීමයි. එය තෙවැදෑරුම් වෙයි. සම්පත්ති විරති සමාදාන විරති, සෙතුඝාත විරති යනුවෙන්. එහි යමෙක් සිල් පද නොගෙන වුවත් හුදෙක් තමාගේ ජාති ගෝත්‍ර කුල ප්‍රදේශ ආදිය සිහිකොට ‘මෙය මට සුදුසු නොවේ’ යැයි ප්‍රාණඝාත ආදිය නොකරයි. පැමිණි දෙයක් ප්‍රයෝජනයට ගනී. එයින් දුරින් දුරුවෙයි. ඔහුගේ ඒ විරතිය සම්පත්ත පටිවිරතියයි දතයුතුය.
‘අද පටන් ජීවිතය ගියත් පණ නොනසමියි හෝ ප්‍රාණඝාතයෙන් වෙන් වෙමි කියා හෝ ‘විරමණය සමාදන් වෙමි කියා හෝ මෙසේ සිකපද ගන්නහුගේ විරතිය සමාදාන විරති යි දතයුතුය.
ආර්ය ශ්‍රාවකයන්ගේ මාර්ග සම්ප්‍රයුක්ත විරතිය සෙතු සාත විරති නම් වේ. එහි මුලින් කී විරති දෙක ජීවිතයෙන් වෙන්කිරීම් ආදී වශයෙන් ඉක්මවා යා යුතු ජීවිතේන්‍ද්‍රිය වස්තුව අරමුණුකොට පවතී. පසුව කියූ විරතිය නිර්වාණය අරමුණු කොට ඇත්තේය. මෙහිද යමෙක් සිකපද පස එකට ගනීද, ඔහුට එකක් බිඳුණු කල්හි සියල්ල බිඳුණේ වෙයි. යමෙක් එක එක වෙනම ගනීද, ඔහු යමක් ඉක්මවා යාද එයම බිඳෙයි. සෙතුසාත විරතියෙහි බිඳීමක් නැත. භවාන්තරයෙහිද ආර්ය ශ්‍රාවකයා ජීවිතය ගියත් ප්‍රාණයක් නොනසයි. සුරාපානය නොකරයි. ඉදින් සුරාවද කිරිද මිශ්‍රකොට මුවෙහි බහාලුවත් කිරීම පිවිසෙයි. සුරාව නොවේ. එසේ වන්නේ ඇයි? යම්සේ කොස්වාලිහිණියන්ට කිරිමිශ්‍ර ජලයෙහි ජලය නොව කිරීම පිවිසේද මෙය උපතේදීම සිදුවන්නක් නම් මෙයද ස්වභාව ධර්මයෙන්ම සිදු වූවකැයි දතයුතුයි.
යම් හෙයකින් සරණාගමනයෙහි දෘෂ්ටිය සෘජු කිරීම බැරෑරුම් වන්නේද, ශික්‍ෂාපද සමාදානයෙහි විරති මාත්‍රයක්ම වේද, ඒ නිසා ඒ වූ පරිදි ගන්නහුට යහපත් සේ ගන්නහුටද අඩු කරදර ඇත්තක්ද, අල්ප හානි ඇත්තක්ද වේ. පන්සිල් සමාන දානයක් නැති බැවින් මෙහි මහත්ඵල ඇති බවද, මහානිසංස ඇතිබවද දතයුතුය. මෙය කියන ලදී.
මහණෙනි, දාන පසක් වෙයි. අග්‍ර වූද දිගුකල් පැවතියා වූද වංශ පරම්පරාවෙන් ආවා වූද පැරණි වූද අසංකීර්ණ වූද අසංකීර්ණ නොවූ විරූද, සැක නොකෙරේ ද සැක නොකරවාද, ශ්‍රමණයන් විසින්ද, බ්‍රාහ්මණයන් විසින්ද, ඥානවන්තයන් විසින්ද, පිළිකුල් නොකරන ලද්දා වූද මහාදාන පසකි. ඒ පස මොනවාද? මහණෙනි, මෙහි ආර්ය ශ්‍රාවකයා ප්‍රාණඝාතය හැරදමා ප්‍රාණඝාතයෙන් වෙන් වූයේද, ප්‍රාණඝාතයෙන් වෙන් වූ ආර්ය ශ්‍රාවකයා අප්‍රමාණ වූ සත්ත්වයන්ට අභයදානය දෙයි. අවෛරය දෙයි. අව්‍යාපාදය දෙයි. අප්‍රමාණ වූ සත්ත්වයන් අභය දී අවෛරය දී අව්‍යාපාදය දී අප්‍රමාණ වූ අභයට, අවෛරයද, අව්‍යාපාදයට කොටස් කරුවෙක් වෙයි. මහණෙනි, මෙයද ප්‍රථමදානයයි. මහාදානයයි. -පෙ- ඥානවන්තයන් විසින්
නැවතද මහණෙනි, ආර්ය ශ්‍රාවකයා අදින්නාදානය අත්හැර -පෙ- කාම මිථ්‍යාචාරය අත්හැර -පෙ- මුසාවාදය අත්හැර -පෙ- සුරාමේරය මජ්ජපමාදට්ඨානය අත්හැර -පෙ- මහණෙනි, මේ පංචදානයෝ මහා දානයෝ -පෙ- ඥානවන්තයන් විසින්.
මේ ශීල පඤ්චකය ‘ආත්ම ස්නේහයද, ජීවිතයද පරිත්‍යාග කොට රකින්නෙමියි සමාදන් වූ බැවින් යාගයයි කියනු ලැබේ. එහි පංචශීලයට වඩා සරණාගමනය ජ්‍යෙෂ්ඨ වේද, මෙය සරණයයි පිහිටා රක්නා ශීල වශයෙන් මහත්ඵල ඇත්තේ යයි කියන ලදි.
බමුණා මෙයද අසා මෙසේ සිතීය. පංචශීලය රැකීම ගරුය. අන් කිසිවක් මෙබඳුම වී ඊට වඩා අඩු කරදර ඇති මහත්ඵල ඇත්තේද? ඉන්පසු එය විචාරන්නේ නැවතද **අත්‍ථිපන හොති** ආදිය කීය. ඉක්බිති භාග්‍යවතුන් වහන්සේ ත්‍රිවිධශීල පාරිශුද්ධියෙහි සිටියහුගේ ප්‍රථමධ්‍යාන ආදී යාගයන්ගෙන් අඩු කරදර බවද මහත්ඵල බවද දක්වනු කැමති සේක් බුද්ධෝත්පාදයෙහි පටන් දේශනාව අරඹමින් ඉධ බ්‍රාහ්මණ ආදිය කී සේක.
එහි යම්හෙයකින් යට කියන ලද ගුණයන්ගෙන් යුක්ත වූයේ ප්‍රථමධ්‍යානය ප්‍රථමධ්‍යානාදියෙහි සිටියේ, දෙවැනි ධ්‍යානාදිය උපදවන්නේ වෙහෙසට පත් නොවේද, ඒ නිසා ඒවා අඩු කරදර ඇත්තේද අල්පහානි ඇත්තේද වේ. යම්හෙයකින් ප්‍රථමධ්‍යානය එක් කල්පයක් බ්‍රහ්මලෝකයෙහි ආයුෂ දේද, දෙවැන්න කල්ප අටකද, තෙවැන්න කල්ප හැටහතරකද, සිව්වැන්න කල්ප පන්සියයකද දෙයි. ආකාසානඤ්චායතන ආදි සමාපත්ති වශයෙන් භාවිතා කරන ලද්දේ කල්ප විසිදහසකද, හතළිස් දහසකද, සැටදහසකද අසූහතර දහසකද ආයුෂ දෙයිද ඒ නිසා මහත්ඵලද මහානිසංසද වේ. නීවරණ ආදීන්ගේ සතුරුධර්ම පරිත්‍යාග කරන ලද බැවින් එය ත්‍යාගයැයි දතයුතුය.
විදර්ශනා ඥානයද යම්හෙයකින් චතුර්ථධ්‍යාන අවසාන ගුණයන්හි පිහිටා උපදවන්නේ වෙහෙසට පත් නොවේද ඒ නිසා අඩු කරදර ඇත්තේය. අල්ප හානි ඇත්තේය. විදර්ශනා සුඛය හා සමාන සුඛය නැතිවීමෙන් මහත්ඵලය. සතුරු කෙලෙස් අත්හැරීමෙන් යඥ වේ. යම්හෙයකින් මනෝමය සෘද්ධියද විදර්ශනා ඥානයෙහි පිහිටා උපදවන්නේ වෙහෙසට පත්නොවේද ඒ නිසා අඩු කරදර ඇත්තේය. අල්පහානි ඇත්තේය. තමා හා සමාන රූප නිර්වාණය කිරීමට සමර්ථ බැවින් මහත්ඵලය. එයම සතුරු කෙලෙස් අත්හැර දැමීමෙන් යඥ වෙයි. යම්හෙයකින් සෘද්ධිවිධ ඥාන ආදියද මනෝමය ඥාන ආදියෙහි පිහිටා උපදවන්නේ වෙහෙසට පත් නොවේද ඒ නිසා අඩු කරදර ඇත්තේය. අල්ප හානි ඇත්තේය. තම තමාගේ සතුරු කෙලෙස් ප්‍රහාණයෙන් යඥ වේ. මෙහි සෘද්ධිවිධ ඥානය නානාවිධ විකුර්වණ දැකීමෙහි සමත් බැවින්ද, දිබ්බසෝතය දෙවි මිනිසුන්ගේ ශබ්ද ශ්‍රවණය කිරීමෙහි සමත් බැවින්ද, චෙතොපරිය ඤාණය අනුන්ගේ දහසය වැදෑරුම් සිත් දැනීමෙහි සමත් බැවින්ද, පුබ්බෙ නිවාස අනුස්සති ඤාණය කැමති කැමති තැන් සිහි කිරීමෙහි සමත් බැවින්ද, දිබ්බචක්ඛු ඤාණය කැමති කැමති රූප දැක්මෙහි සමත් බැවින්ද, ආසවක්ඛය ඤාණය අතිප්‍රණීත ලෝකෝත්තර මාර්ග සුඛ ඉපදවීමෙහි සමත් බැවින්ද මහත්ඵලයයි දතයුතුය. යම්හෙයකින් රහත්බවට වඩා විශිෂ්ටතර වූ අනෙක් යාගයක් නම් නැත්ද එබැවින් රහත්බව කුළුගැන්වීමෙන්ම දේශනාව සමාප්ත කරන සේක් **අයං ඛො බ්‍රාහ්මණ** ආදිය කී සේක.
එවං වුත්තෙ මෙසේ භාග්‍යවතුන් වහන්සේ විසින් කියන ලද කල්හි දේශනාවෙහි පැහැදී සරණ යාමට කැමති කූටදන්ත බමුණා මෙය **අභික්කන්තං භොගොතම** ආදී වචන කීය.
**උපචායනං** එළඹ සිරුරු වෙහෙස නිවාගන්නේ සිහින් සිසිල් වාතය හමාවා. මෙය කියා බමුණා පුරුෂයකු යැවීය. ‘යව දරුව, යාග වළට බැස ඒ සියලු ප්‍රාණීන් බන්ධනයෙන් මුදව’ හේ මැනැවැයි පිළිවදන් දී එසේ කොට පැමිණ පින්වත ඒ ප්‍රාණීහු මුදාහරින ලද්දාහු යයි දැන්වීය.
බමුණා එපුවත නොඇසූ තාක් කල් භාග්‍යවතුන් වහන්සේ ධර්මදේශනා කළ සේක. කුමක් නිසාද යත්, බමුණාගේ සිතෙහි අවුල් බවක් ඇත්තේ යයි අසා ඔහුගේ ‘මා විසින් බොහෝ ප්‍රාණීහු මුදාහරින ලද්දෝ යයි චිත්තවාරය ප්‍රසාදයට පත්විය. භාග්‍යවතුන් වහන්සේ ඔහුගේ මනස ප්‍රසන්න වූ බව දැන ධර්මදේශනාව ආරම්භ කළ සේක. ඒ සඳහා **අථඛො භගවා** ආදිය කියන ලදි. නැවත **කල්ල චිත්තං** ආදී අනුපූර්ව කථා ආනුභාවයෙන් විෂ්කම්භනය වූ නීවරණ ඇති බව සඳහා කියන ලදි. සෙස්ස නොගැඹුරු අරුත් ඇත්තේම ය.
6. මහාලි සූත්‍ර වර්ණනාව
**එවං මෙ සුතං -පෙ- වෙසාලියං** යනු මහාලි සූත්‍රයයි. මේ එහි අපූර්ව පද වර්ණනාවයි.
**වෙසාලියං** නැවත නැවත විශාලභාවයට පැමිණෙන බැවින් වෙසාලී යයි ලදනම් ඇති නගරයෙහි. **මහාවනෙ** පිටනුවර හිමාලය සමග ඒකාබද්ධව සිටි ඉබේ හටගත් වනයක් ඇත. යමක් මහත් බව නිසාම මහා වනයයි කියනු ලැබේද ඒ මහා වනයෙහි. **කූටාගාර සාලායං **ඒ වනලැහැබෙහි සංඝාරාමයක් පිහිටවූහ. එහි කර්ණිකාවක් යොදා ටැම් මත කූටාගාර ශාලා එක්කොට දෙව් විමසක් බඳු ප්‍රාසාදයක් කළාහුය. ඒ සඳහා මුළු සංඝාරාමයම කූටාගාර ශාලායයි හැඳින්විණ. භාග්‍යවතුන් වහන්සේ ඒ වෙසාලි නගරය ආශ්‍රය කොට ඒ සංඝාරාමයෙහි වැඩවසන සේක. එහෙයින් කියන ලදි. **වෙසාලියං විහරති මහාවනෙ කූටාගාර සාලායං** යනුවෙන්. **කොසලකා **කොසොල්රට වැසියෝ. **මාගධකා** මගධ රටවැසියෝ. **කරණීයෙන** අවශ්‍යයෙන් කළයුතු කාර්යයකින් යමක් නොකිරීමට ද වටීද එය කිච්ච යයි කියනු ලැබේ. යමක් අවශ්‍යයෙන්ම කළයුතුනම් එය කරණීය නමි.
**පතිසල්ලානො භගවා** නොයෙක් අරමුණු හැසිරීමෙන් ඉවත්ව ක්‍රියාශීලීව සැඟවුණේ. හුදෙකලා බවට පැමිණ හුදෙකලා අරමුණෙහි ධ්‍යාන රතිය අනුභව කරයි යන අර්ථයි. **තත්‍ථෙව** ඒ විහාරයෙහිම. **එකමන්තං** උණුසුම් තැනින් ඉවත්ව ඒ ඒ රුක්සෙවනවල හුන්නාහුය.
**ඔට්ඨද්ධො** තොලින් අඩක් ඇති බැවින් මෙසේ ලද නම් ඇති. **මහතියා ලිච්ඡවි පරිසාය** පෙරබත බුදුන් ප්‍රමුඛ භික්‍ෂු සංඝයාට දන් දී භාග්‍යවතුන් වහන්සේ සමීපයෙහි උපෝසථ අංග අධිෂ්ඨාන කොට ගඳමල් ආදිය ගෙන්වාගෙන උද්ඝෝෂණය පිණිස විශාල ලිච්ඡවීන් පිරිසක් රැස්කරවා ඒ නීල පීත ආදී වර්ණ ඇති වස්ත්‍රාභරණ විලේපනයන්ගෙන් අලංකාර වූ තව්තිසා පිරිසක් වැනි මහත් ලිච්ඡවී රජ පිරිසක් සමග එළඹියේය. **අකාලො ඛො මහාලි** ඒ අඩතොල්ලාගේ මහාලී නම් මුල් නමයි. එයින් තෙරුන්වහන්සේ ඔහුට කථා කරත්. **එකමන්තං** සුදුසු රුක් සෙවනැලිවල ඒ ලිච්ඡවී පිරිස සමග තෙරුන් ගුණ කියමින් හුන්නේය.
**සීහො සමනුද්දෙසො** ආයුෂ්මත් නාගිත හිමියන්ගේ බැණනුවෝ සත්වස් කල්හි පැවිදිව සසුනෙහි යෝග්‍යව සීහ නම් ඇති සාමණේරයෝ. උන්වහන්සේ ඒ මහ පිරිස දැක මේ පිරිස විශාලය. මුළු වෙහෙර පුරා හුන්නේය. ඒකාන්තයෙන් භාග්‍යවතුන් වහන්සේ අද මේ පිරිසට මහත් උත්සාහයකින් දහම් දෙසන සේක. මම ද උපාධ්‍යායයන්ට කියා භාග්‍යවතුන් වහන්සේට මහපිරිස රැස්වූ බව දන්වන්නෙමි නම් මැනවැයි සිතා නාගිත හිමියන් සිටි තැනට එළඹියෝය. **භන්තෙ කස්සප** තෙරුන් ගෝත්‍රයෙන් ආමන්ත්‍රණය කරයි. **එසාජනතා** මේ ජන සමූහය.
**ත්‍වඤ්ඤෙව භගවතො ආරොවෙහි** සීහ භාග්‍යවතුන් වහන්සේගේ විශ්වාසවන්තයෙකි. මේ තෙරුන් වහන්සේ ස්ථුල ශරීර ඇත්තෝය. එහෙයින් උන්වහන්සේට ශරීරය බර බැවින් නැගිටීම් හිඳීම් ආදියෙහි අලස බව මඳක් හීන නොවූයේ මෙන් වෙයි. ඉක්බිති මේ සාමණේරයන් වහන්සේ භාග්‍යවතුන් වහන්සේට කලින් කල වත් සපයති. ඒ නිසා තෙරුන්වහන්සේ එහුට ‘ඔබද දසබලධාරීන් වහන්සේට විශ්වාසවන්තයෙකි’යි කියා ‘යව ඔබම දන්වවයි’ කීහ. **විහාර පච්ඡායාය** විහාර සෙවනෙහි කූටාගාර මහා ගෘහයෙහි සෙවනින් පැතිරුණු අවකාශයෙහි යන අර්ථයි. ඒ කූටාගාර ශාලාව දකුණු උතුරුදෙසට දිගය. පෙරදිග බලා සිටී. ඒ නිසා එහි ඉදිරියෙහි මහා සෙවනක් පැතිරී තිබේ. සිංහ භාග්‍යවතුන් වහන්සේට එහි අසුනක් පැනවීය.
ඉක්බිති භාග්‍යවතුන් වහන්සේ දොර අතුරින්ද වාකවුළු අතරින්ද නික්ම ඔබමොබ දුවන්නා වූද පැතිරෙන්නා වූද සවණක් බුදුරැසින් වලාකුළු අතරින් නික්මෙන පූර්ණචන්ද්‍රයා මෙන් කූටාගාර ශාලවෙන් නික්ම පැනවූ බුදු අසුනෙහි වැඩහුන් සේක. එහෙයින් කියන ලදි. **අථඛො භගවා විහාරා නික්ඛම්ම විහාර පච්ඡායායය පඤ්ඤත්තෙ ආසනෙ නිසිදි **යනුවෙන්.
**පුරිමානි භන්තෙ දිවසානි පුරිමතරානි** මෙහි ඊයේ දවස පුරිම නමි. ඉන්පසු පුරිමතරය. එතැන්පටන් සියල්ල පුරිමද පුරිමතරද වෙයි. **යදග්ගෙ** මුල් දවසෙහි පටන් යම් දවසක් අග්‍රකොට එහා කොන කොට වසමි යන අර්ථයි. යම්තාක් වාසය කළසේක්දැයි කියන ලදද දැන් එහි පරිමාණය දක්වන්නේ **නචිරං තීණි වස්සානි** යි කීය. නැතහොත් **යදග්ගෙ** යනු යම් දවසක් අගකොට නොබෝකලක් තුන්වසක් වසමි යන අර්ථයි. යම් දවසක් ආදිකොට නොබෝ කලක් තුන්වසක් වැසුවෙමි යි කියන ලද්දේ වෙයි. මොහු භාග්‍යවතුන් වහන්සේගේ පාසිවුරු ගෙන තුන්වසක් භාග්‍යවතුන් වහන්සේට උපස්ථාන කෙළේය. ඒ සඳහා මෙසේ කියයි.
**පියරූපානි** ප්‍රිය වූ දේ ප්‍රසන්න වූ දේ. **කාමූප සංහිතානි** කාමාස්වාද ඇති. **රජනීයානි** රාගය ඇතිකරන, **නොචඛො දිබ්බානි සද්දානි** කුමක් නිසා සුනක්ඛත්ත ඒවා නොඅසයිද? හේ භාග්‍යවතුන් වහන්සේ කරා එළඹ දිබ්බචක්ඛු පරිකර්මය ඉල්ලා සිටියේය. භාග්‍යවතුන් වහන්සේ ඔහුට එය කියා දුන් සේක. ඔහු අනුශාසනා කළ පරිදි පිළිපන්නේ දිවැස් උපදවා දෙවියන්ගේ රූප දැක මෙසේ සිතීය. මේ සිරුරු පැවැත්වීමෙහි ශබ්දය මිහිරි විය යුතුය. එය කෙසේ අසන්නෙම්ද? භාග්‍යවතුන් වහන්සේ කරා එළඹ දිබ්බසෝත පරිකර්මය ඇසීය. මොහු අතීතයේ දී එක් සිල්වත් භික්‍ෂුවකගේ කන්සිදුරට පහරදී බිහිරි කළේය. ඒ නිසා පරිකර්ම කරන්නේ වුවද දිබ්බසෝත අධිගමයට අභව්‍ය විය. ඒ නිසා භාග්‍යවතුන් වහන්සේ ඔහුට පරිකර්මය කියා නුදුන් සේක. හේ එපමණකින් භාග්‍යවතුන් වහන්සේ කෙරෙහි වෛර බැඳ මෙසේ සිතීය. ඒකාන්තයෙන් ශ්‍රමණ ගෞතමයන්ට මෙසේ සිතෙනු ඇත. මම ද ක්‍ෂත්‍රියයෙමි. මොහුද ක්‍ෂත්‍රියය. ඉදින් මම මොහුගේ ඥානය මැඩුණොත් මොහුද සර්වඥ වන්නේ යයි ඊර්ෂ්‍යාවෙන් මට නොකියයි. හේ ක්‍රමයෙන් ගිහි බවට පත්ව ඒ බව මහා ලිච්ඡවීට කියන්නේ මෙසේ කීවේය.
**එකංස භාවිතො** එක් අංශයකින්, එක් කොටසකින් භාවිත කරන ලද්දේ දිව්‍යමය රූප දැකීම පිණිස දිව්‍යමය ශබ්ද ඇසීම පිණිස භාවිත කරන ලද්දේය යන අර්ථයි. **තිරියං** අනුදිශාව. **උභයංස භාවිතො** අංශ දෙකක් සඳහා කොටස් දෙකක් සඳහා භාවිත කරන ලද්දේය යන අර්ථයි. **අයංඛො මහාලිහෙතු** මොහු දිව්‍යමය රූප දැකීම පිණිස එක් අංශයක් භාවිතා කරන ලද්දේ සමාධියට හේතුවෙයි. මේ කරුණ අසා ඒ ලිච්ඡවියා මෙසේ සිතීය. මේ දිවකනින් ශබ්ද ඇසීම මේ සසුනෙහි උතුම් වූවක් යයි සිතමි. මේ අර්ථය සඳහා මේ භික්‍ෂූහු වර්ෂ පනහක් හැටක් අපණ්ණක බ්‍රහ්මචර්යාවෙහි හැසිරෙත්. මේ කරුණ භාග්‍යවතුන් වහන්සේගෙන් අසන්නෙමි නම් මැනවි.’
ඉන්පසු ඒ කරුණ විමසන්නේ **එතාසංනුන භන්තෙ** ආදිය කීය. **සමාධි භාවනාහං** මෙහි සමාධියම සමාධි භාවනාවය. අංශ දෙකින් භාවිත කළ සමාධීන්ගේ යන අර්ථයි. එසේනම් යම්හෙයකින් ශාසනයෙන් බැහැර මේ සමාධි භාවනාව ආධ්‍යාත්මික නොවේනම්, ඒ නිසා එය පිළිකෙව් කොට යම් අර්ථයක් සඳහා භික්‍ෂූහු බ්‍රහ්මචර්යය හැසිරෙත්ද එය දක්වන්ට භාග්‍යවතුන් වහන්සේ **නඛො මහාලි** ආදිය කී සේක.
**තීණි සංයොජනානි** සක්කාය දිට්ඨි ආදී බන්ධන තුනෙහි, ඒවා සංසාර දුඃඛයෙන් සැදූ රථයෙහි සත්ත්වයන් යොදයි. ඒ නිසා සංයෝජනයයි කියනු ලැබේ. **සොතාපන්නො හොති **මාර්ග ශ්‍රෝතසයට පැමිණියේ වෙයි. අවිනිපාත ධම්මො සතර අපායෙහි නොවැටෙන ධර්ම. **නියතො** ධර්මනියාමයෙන් නියත වූ **සම්බොධිපරායනො** මත්තෙහි මාර්ගත්‍රය සංඛ්‍යාත සම්බෝධියට එකම මාර්ගය මොහු විසින් පැමිණිය යුතු වන්නේයයි සම්බොධිපරායනො.
**තනුත්තා** අධික උත්සාහය මඳ බැවින් ඉඳහිට උපනින්ද සිහින් බව. **ඔරම්භාගියානං** යට කොටස, මෙයින් බැඳුණෝ මත්තෙහි සුද්ධාවාස භූමියෙහි උපදින්ට නොහැකි වෙති. **ඔපපාතිකො** සෙසු යෝනි පිළිකෙව් කරන වචනයකි මෙය. **තත්‍ථ පරිනිබ්බායි** ඒ මතු භවයෙහිම පිරිනිවන්පාන ස්වභාවය ඇති. **අනාවත්ති ධම්මො** එතැනින් එහා නැවත ප්‍රතිසන්ධි වශයෙන් බ්‍රහ්මලෝක නොපවත්නා ස්වභාවය. **චෙතො විමුත්ති** චිත්ත විමුක්තිය. සියලු කෙලෙස් බැඳුම්වලින් මිදුණු අර්හත්ඵල චිත්තයට මෙය සමාන වචනයකි. **පඤ්ඤාවිමුත්ති** මෙහිද සියලු කෙලෙස් බැඳුම්වලින් මිදුණු අර්හත්ඵල ප්‍රඥාව පඤ්ඤා විමුත්ති යයි දතයුතුය. **දිට්ඨෙව ධම්මෙ** මේ ආත්මභාවයෙහිම **සයං** තමාම. **අභිඤ්ඤා** මැනවින් දැන. **සච්ඡිකත්‍වා** ප්‍රත්‍යක්‍ෂ කොට, නැතහොත් **අභිඤ්ඤා සච්ඡිකත්‍වා** මැනවින් දැන අති විශිෂ්ට ඥානයෙන් ප්‍රත්‍යක්‍ෂ කොට යන අර්ථයි. **උපසම්පජ්ජ** පැමිණ, ලැබ. මේ අසා ලිච්ඡවී මෙසේ සිතීය. මේ උතුම් ධර්මයෙකි. පක්‍ෂියකු මෙන් උඩට නැග ගොයකු මෙන් බඩගා අවබෝධ කිරීමට නොහැකිය. ඒකාන්තයෙන් මෙය අවබෝධ කරන්නාට පූර්වභාග ප්‍රතිපදාව තිබිය යුතුය. එහෙත් එය විමසමියි
ඉන්පසු භාග්‍යවතුන් වහන්සේගෙන් විමසන්නේ **අත්‍ථිපන භන්තෙ** ආදිය කීය. **අට්ඨංගිකො** පංචාංග තූර්යය මෙන් කුටි අටක් ඇති ගමක් මෙන් හෝ අෂ්ටාංග මාත්‍රයක්ම වී අට්ඨංගිකො අංගයන්ගෙන් අන්‍ය වූ මාර්ගයක් නම් නැත. එහෙයින් සෙය්‍යථීදං -පෙ- සම්මා දිට්ඨි -පෙ- සම්මා සමාධි යනුවෙන්.
එහි මනා දර්ශන ලක්‍ෂණ **සම්මාදිට්ඨි** යයි මනා සිත පිහිටුවීමේ ලක්‍ෂණය **සම්මා සංකප්පො**. මනා පරිග්‍රහ ලක්‍ෂණය **සම්මා වාචා** මනාසේ කිරීමේ ලක්‍ෂණය **සම්මා කම්මන්තො**. මනාසේ පිරිසිදු කරන ලක්‍ෂණය **සම්මා ආජීවො** මැනවින් අල්ලාගන්නා ලක්‍ෂණය **සම්මා වායාමො**. මැනවින් නැගිටීමේ ලක්‍ෂණය **සම්මා සමාධි**. මේ එක එකකට කෘත්‍ය තුන බැගින් තිබේ. ඒ කෙසේද යත්, සම්මා දිට්ඨිය තමාගේ අන් කෙලෙස් සමග මිච්ඡා දිට්ඨිය අත්හරී. නිරෝධයද අරමුණු කරයි. එය වසාදමන මෝහය නැතිකිරීම් වශයෙන් ඉවත්කරන ලද මෝහයෙන්. සම්ප්‍රයුක්ත ධර්මයන්ද දකී. සම්මා සංකප්ප ආදියද එසේම මිච්ඡාදිට්ඨි සංකප්ප ආදීන්ද අත්හැර දමයි. නිරෝධයද අරමුණු කර ගනී. විශේෂ වශයෙන් මෙහි සම්මා සංකප්පය සහජාත ධර්මයන්ද පිහිටුවාගනී. සම්මා වාචා මනාසේ ලබාගනී. සම්මා කම්මන්තය මනාසේ ඔසවා තබයි. සම්මා ආජීවය, මනාසේ සෝදා හරියි. සම්මා වායාමය මනාසේ අල්ලා ගනී. සම්මා සතිය මනාසේ එළඹ සිටී. සම්මා සමාධිය මනාසේ වැළඳ ගනී.
තවද මේ සම්මා දිට්ඨිය නම් පූර්ව භාගයෙහි නානාක්‍ෂණ නානා ආරම්මණ ඇත්තේ වෙයි. මාර්ග කාලයෙහි එක් ක්‍ෂණයක් ඇත. එක් අරමුණක් ඇත. කෘත්‍ය වශයෙන් දුක්ඛෙ ඤාණං ආදී නම් සතරක් ලබයි. සම්මා සංකප්ප ආදියද පූර්වභාගයෙහි නානාක්‍ෂණ ඇත්තේය. නානා ආරම්මණ ඇත්තේය. මාර්ග කාලයෙහි එක් ක්‍ෂණයක් ඇත. එක් අරමුණක් ඇත. ඒවා අතර සම්මා සංකප්පය කෘත්‍ය වශයෙන් නෙක්ඛම්ම සංකප්ප ආදී නම් තුනක් ලබයි. සම්මා වාචා ආදියද විරති තුනද වෙයි. චේතනාද මාර්ගක්‍ෂණයෙහි විරතියමය. සම්මා වායාම සම්මා සති යන මේ දෙක කෘත්‍ය වශයෙන් සම්මප්පධාන, සතිපට්ඨාන වශයෙන් නම් සතරක් ලබයි. සම්මා සමාධිය වනාහි මාර්ගක්‍ෂණයෙහි ද සම්මා සමාධියමය.
මෙසේ ධර්ම අට අතර භාග්‍යවතුන් වහන්සේ විසින් නිර්වාණ අධිගමය පිණිස පිළිපන් යෝගියාට උපකාරී බැවින් පළමුව සම්මා දිට්ඨිය දේශනා කරන ලදි. මෙය ප්‍රඥා ප්‍රදීපයයි ද, ප්‍රඥා ආයුධය යයිද කියන ලදි. ඒ නිසා මේ පූර්වභාගයෙහි විදර්ශනා ඥාන සංඛ්‍යාත සම්මා දිට්ඨියෙන් අවිද්‍යාන්‍ධකාරය දුරුකොට කෙලෙස් සතුරන් ඝාතනය කරමින්, යහතින් යෝගාවචරයා නිවනට පැමිණේ. එහෙයින් කියන ලදි. නිර්වාණ අධිගමය පිණිස පිළිපන් යෝගියාට උපකාරී බැවින් පළමුව සම්මා දිට්ඨිය දේශනා කරන ලදි යනුවෙන්,
සම්මා සංකප්පය එයට බොහෝ උපකාරීය. ඒ නිසා ඉන් අනතුරුව කියන ලදි. යම්සේ රන්කරුවා අතින් පෙරළ පෙරළා ඇසින් කහවණුව බලමින් ‘මෙය කූටය. මෙය නියම යයි දනීද මෙසේ යෝගාවචරයාද පූර්වභාගයෙහි විතර්කයෙන් විතර්කකොට විතර්කකොට විදර්ශනා ප්‍රඥාව දෙස බලමින් මේ ධර්මයෝ කාමාවචරය. මේවා රූපාවචර ආදී යයි දනියි. යම්සේ පුරුෂයකු විසින් කොනින් අල්ලාගෙන පෙරළ පෙරළා දුන් මහා වෘක්‍ෂය වඩුවෙක් වෑයෙන් කප කපා කාර්යයට ගෙනඑයිද එසේ විතර්කයෙන් විතර්ක කොට විතර්ක කොට දුන් ධර්මයන් යෝගාවචරයා ප්‍රඥාවෙන් ‘මේ කාමාවචරය. මේ රූපාවචරය ආදී ක්‍රමයෙන් පිරිසිඳ කාර්යයට ගෙන එයි. එහෙයින් කියන ලදි. සම්මා සංකප්පය එයට බොහෝ උපකාරීය. ඒ නිසා ඉන් අනතුරුව කියන ලදි. මෙය සම්මා දිට්ඨියට යම්සේද සම්මා වාචාවටද උපකාරකය. යම්සේ කීයේද? ගෘහපතිය, පළමුව විතර්කකොට විචාරා පසුව වචන කියයි. එහෙයින් ඉන් අනතුරුව සම්මා වාචා කියන ලදි.
යම්හෙයකින් මේ මේ දේ කරන්නෙමියි පළමුව සංවිධානකොට ලෝකයෙහි කර්මාන්ත යොදවති. ඒ නිසා සම්මා වාචාව කාය කර්මයට උපකාරී යයි සම්මා වාචාවට අනතුරු සම්මා කම්මන්තය කියන ලදි. සිව්වැදෑරුම් වූ වචී දුශ්චරිතයද තෙවැදෑරුම් වූ කාය දුශ්චරිතයද, අත්හැර සුචරිත දෙක පුරන්නහුටම යම්හෙයකින් ආජීව අෂ්ටමක ශීලය පිරේද අනිකට නොවේද ඒ නිසා ඒ දෙකට අනතුරුව සම්මා ආජීවය කියන ලදි. මෙසේ විශුද්ධ ආජීවයෙන් ‘මාගේ ආජීවය පිරිසිදු යයි එතෙකින් සන්තෝෂයට නොපැමිණ නිද්‍රා ප්‍රමාදයෙන් වාසය කිරීම යුතු නැත. නැවත සියලු ඉරියව්වල මේ වීර්යය ආරම්භ කළයුතුයයි දක්වන්ට ඉන් අනතුරුව සම්මා වායාමය කියන ලදි. ඉන්පසු ආරම්භ කරන ලද වීර්යයෙන්ද කාය ආදී වස්තූන් සතර කෙරෙහි සිහිය මැනවින් පිහිටියක් කළ යුතුයයි දැක්වීම පිණිස ඉන් අනතුරුව සම්මා සතිය දේශනා කරන ලදි. යම් හෙයකින් මෙසේ සුපිහිටි සතිය සමාධියට උපකාර අපකාර ධර්මයන්ගේ ගති පරීක්‍ෂාකොට හුදෙකලා අරමුණෙහි සිත පිහිටුවා ගැනීමට ප්‍රමාණවත් වේද, ඒ නිසා සම්මා සතියට අනතුරුව සම්මා සමාධිය දේශනා කරන ලද්දේ යයි දතුයුතුය. **එතෙසං ධම්මානං සච්ඡිකිරියාය** මේ සෝවාන්ඵල ආදිය ප්‍රත්‍යක්‍ෂ කිරීම පිණිස.
**එකමිදාහං** මෙය කුමක් නිසා අරඹන ලද්දේ ද? මේ රජ ‘රූපය ආත්මය’යි යන ලබ්ධි ඇත්තෙකි. එහෙයින් ඔහුගේ සිත දේශනාවට නොනැමෙයි. ඉක්බිති භාග්‍යවතුන් වහන්සේ විසින් ඔහුගේ ලබ්ධිය හෙළිදරව් කිරීම පිණිස එක් කරුණකට ගෙන ඒමට මෙය අරඹන ලදි. මේ මෙහි සංක්‍ෂේප අර්ථයයි. ‘මම එක් කලෙක ඝෝෂිතාරාමයෙහි වසමි. එහිදී ඒ පැවිද්දෝ දෙදෙන මාගෙන් මෙසේ ඇසූහ. ඉක්බිති මම ඔවුන්ට බුද්ධෝත්පාදය දක්වා තන්ති ධම්ම නම් ධර්මයක් කියමින් මෙසේ කීවෙමි. ඇවැත්නි, ශ්‍රද්ධාවත් කුලපුත්‍රයා මෙබඳු ශාස්තෲ ශාසනයෙහි පැවිදි වූයේ මෙසේ ත්‍රිවිධ ශීලය පුරා ප්‍රථමධ්‍යාන ආදිායට පැමිණ සිටියේ, එය ජීවයයි කියන්නේය. ඔහුට මෙය සුදුසුද? ඉන්පසු ඔවුන් සුදුසු යයි කියන ලද කල්හි ‘ඇවැත්නි, මම මෙසේ දනිමි. මෙසේ දකිමි. එහෙත් මම නොකියමියි ඒ වාදය ප්‍රතික්‍ෂේප කොට තවදුරටත් ක්‍ෂීණාශ්‍රවයා දක්වා මොහුට මෙසේ කීම නුසුදුසු යයි කීවෙමි. ඔවුහු මාගේ වචනය අසා සතුටු සිත් ඇත්තෝ වූහ.
මෙසේ කී කල්හි ඔහුට සතුටු සිත් ඇත්තේ විය. එහෙයින් කීය. **ඉදමවොච භගවා අත්තමනො ඔට්ඨද්ධො භගවතො භාසිතං අතිනන්‍දි**
7. ජාලිය සූත්‍ර වර්ණනාව
**එවං මෙ සුතං -පෙ- කොසම්බියං** යනු ජාලිය සූත්‍රයයි. මේ එහි අපූර්ව පද වර්ණනාවයි.
**ඝෝසිතාරාමෙ** ඝෝෂිත සිටුවරයා විසින් කරන ලද ආරාමයෙහි පෙර අජිත නම් රටක් විය. ඉන්පසු කොතුහලික නම් දිළින්දෙක් සාගතයට බියෙන් අඹුදරුවන් සමග අනතුරු රටකට යන්නේ පුත්‍රයා දරාගන්නට නොහැක්කේ අත්හැර දමා ගියේය. මව නැවතී ඔහු ගෙන ගියාය. ඔවුහු එක්තරා ගොපලු ගමකට පිවිසියාහුය. ගොපල්ලන්ට එකල්හි බොහෝ පායාස පිළියෙල කරන ලද්දේ වෙයි. ඔවුහු එතැනින් පායාසය ලැබ අනුභව කළහ. ඉක්බිති ඒ පුරුෂයා බලවත් පායාසය අනුභවකොට දිරවන්නට නොහැකි වන්නේ රාත්‍රී කාලයෙහි කලුරියකොට එහිම බැල්ලකගේ කුසෙහි පිළිසිඳ ගෙන බලුපැටියෙක් විය. ඌ ගොපල්ලාට ප්‍රිය වෙයි. ගොපල්ලාද පසේබුදුවරයකුට උපස්ථාන කරයි. පසේබුදුන් වහන්සේද බත්කිස කරන කල්හි බලුපැටියාට පිඬු දෙන සේක. ඌ පසේබුදුන් කෙරෙහි ස්නේහය උපදවා ගොපල්ලා සමග පන්සලටද යයි. ගොපල්ලා නොපැමිණි කල්හි බත් වේලාවෙහි තමාම ගොස් කල් දැන්වීම පිණිස පන්සල් දොර ළඟදී බුරයි. අතරමගදී ද චණ්ඩ මෘගයන් දැක බුරා එලවා දමයි. ඌ පසේබුදුන් කෙරෙහි මෘදු සිතින් කලුරියකොට දෙව්ලොව උපන්නේය. එහුට ඝොසක දිව්‍යපුත්‍රයා යයි නමක් විය.
ඔහු දෙව්ලොවින් චුතව කොසඹෑ නුවර එක් කුලගෙයක උපන්නේය. දරුවන් නැති සිටුවරයා මාපියන්ට ධනය දී ඔහු පුත්‍රයා කොට ගත්තේය. අනතුරුව දරුවන් උපන් කල සත්වරක් ඝාතනය කිරීමට උපක්‍රම යෙදීම. ඔහු පින්වත් බැවින් සත් තැනකදීම මරණයට නොපැමිණ අවසන එක් සිටුදුවකගේ දක්‍ෂතාව නිසා ජීවිතය ලැබ පසුකලෙක පියාගේ ඇවෑමෙන් සිටු තනතුරට පත්ව ඝෝසක සිටු නම් විය. කොසඹෑ නුවර තවත් කුක්කුට සිටුය. පාවාරික සිටුයයි සිටුවරු දෙදෙනෙක් වෙති. මොහු සමග තිදෙනෙක් වෙති.
එසමයෙහි හිමාලයේ සිට පන්සියයක් තවුසෝ ශරීරය සන්තර්පනය කිරීම පිණිස නිරන්තරයෙන් කොසඹෑවට එති. ඔවුන්ට ඒ සිටුවරු තිදෙන තමන්ගේ උයන්වල කොළකුටි තනා උවටැන් කරති. ඉක්බිති එක් දවසක් ඒ තවුසෝ හිමවතින් එන්නාහු මහා කාන්තාරයෙහි පිපාසිත වූවාහු ක්ලාන්ත වූවාහු එක් විශාල ඇසතු රුකක් වෙත පැමිණ එහි අධිගෘහිත දේවතාවා සමීපයෙන් සංග්‍රහ අපේක්‍ෂා කරන්නාහු හිඳගත්හ. දේවතාවා සර්වාලංකාරයෙන් අලංකාර කරන ලද අත දිගුකොට ඔවුන්ට පානය කරන නහන ජලය ආදිය දී විඩාව නැති කළේය. ඔවුහු දේවතාවාගේ ආනුභාවයෙන් විස්මයට පත්වූවාහු මෙසේ ඇසූහ. දේවතාවනි, කුමන ක්‍රියාවක් කොට ඔබ විසින් මේ සම්පත් ලබන ලද්දේ ද? දේවතාවා මෙසේ කීය. ලෝකයෙහි බුද්ධ නම් භාග්‍යවතුන් වහන්සේ උපන් සේක. උන්වහන්සේ දැන් සැවැත්නුවර වැඩවසති. අනේපිඬු ගෘහපතියා උන්වහන්සේට උපස්ථාන කරයි. හෙතෙමේ උපෝසථ දිනයන්හි තමාගේ සේවකයන්ට පියෙවි බත් වැටුප් දී පෙහෙවස් සමාදන් කරවයි. ඉක්බිති එක් මධ්‍යාහ්නයෙහි උදේ ආහාරය සඳහා පැමිණියේ කිසිදු මෙහෙකාරකමක් නොකෙරෙනු දැක අද මිනිස්සු කුමක්හෙයින් වැඩ නොකරත්දැයි ඇසුවෙමි. මට ඔවුහු ඒ කරුණ දැන්වූහ. ඉන්පසු මම මෙසේ කීමි. දැන් උපෝසථ දිනය ගොස්ය. උපෝසථයෙන් අඩක් කරන්ට හැකිද? ඉන්පසු සිටුවරයාට දන්වා ‘කළහැකියයි කීහ. ඒ මම අඩපොහොය සමාදන්ව එදවසම කලුරියකොට මේ සම්පත්තිය ලැබුවෙමි.
ඉක්බිති ඒ තවුසෝ බුදුකෙනෙක් උපන්නේය යි හටගත් ප්‍රීති ප්‍රමෝදය ඇත්තාහු එතැනින් සැවැත්නුවරට යනු කැමැත්තාහු වුවද අපට උපස්ථායක සිටුවරු බොහෝ උපකාරීය. ඔවුන්ටද මේ කරුණ දන්වන්නෙමුයි කොසඹෑවට ගොස් සිටුවරුන් විසින් කරන ලද සත්කාර බහුකාර ඇත්තාහු අදම අපි යන්නෙමුයි කීහ. ස්වාමීනි, කුමක් නිසා ඉක්මන් වූද? ඔබලා පෙර හතර පස්මසක් වැස යන්නෝ නොවන්නාහුදැයි කියනු ලැබුවාහු ඒ පුවත දැන්වූහ. එසේනම් ස්වාමීනි එක්වම යමුයි කීකල්හි ‘අපි යමු. ඔබ හෙමින් එන්නැයි සැවැත්නුවරට ගොස් භාග්‍යවතුන් වහන්සේ සමීපයෙහි පැවිදිව රහත්බවට පැමිණියාහුය. ඒ සිටුවරුද පන්සියය බැගින් ගැල් පිරිවර ඇත්තාහු සැවැත්නුවරට ගොස් දන් දී කොසඹෑවට පැමිණීම පිණිස භාග්‍යවතුන් වහන්සේගෙන් ඉල්ලා නැවත අවුත් වෙහෙර තුනක් කරවූහ. ඒ අතරින් පාවාරිය සිටු විසින් කරවන ලද්දේ පාවාරික අම්බවන නම් විය. ඝොසිත සිටු විසින් කරවන ලද්දේ ඝොසිතාරාමය නම් විය. ඒ සඳහා කියන ලදි. **‘කොසම්බියං විහරති ඝොසිතාරාමෙ**
**__චණ්ඩිස්සො__** මෙය ඔහුගේ නමයි. **ජාලියො** මෙය අනිකාගේ නමය. ඔහුගේ උපාධ්‍යායයන් වහන්සේ ලීයෙන් සැදූ පාත්‍රය සහිතව පිඬු පිණිස හැසිරෙන බැවින් **දාරුකපත්තිකන්තෙවාසී** යයි කියනු ලැබේ.
**එතදවොචුං** දොස් නැගීමේ අදහසින් වාදයක් ඇතිකරනු කැමැත්තෝව මෙසේ කීහ. ඔවුන්ට මෙසේ සිතිණ. යම්හෙයකින් ශ්‍රමණ ගෞතම ජීවය ශරීරයෙහි කියුවහොත් අපි ඔහුට මේ වාදය නගන්නෙමු. භවත් ගෞතමයෙනි, ඔබගේ ලබ්ධියට අනුව සත්වයා මෙහිදීම බිඳී යයි. එයින් අපගේ වාදය වන උච්ඡේදවාදය වෙයි. ඉදින් ජීවය අනිකකි. ශරීරය අනිකකියි කියයිද, ඉක්බිති ඔහුට මේ වාදය නගන්නෙමු. ඔබගේ වාදයෙහි රූපය බිඳෙයි. සත්වයා නොබිඳේ. එයින් අපගේ වාදයෙහි සත්ත්වයා ශාස්වත බවට පැමිණේ. ඉක්බිති භාග්‍යවතුන් වහන්සේ මොවුහු වාදාරෝපණය පිණිස ප්‍රශ්න අසත්. මාගේ සසුනෙහි මේ අන්ත දෙකට නොපැමිණ මජ්ඣිම පටිපදාවක් ඇතැයි නොදනිත්. ඔවුන්ගේ ප්‍රශ්නය නොවිසඳා ඒ ප්‍රතිපදාව හෙළිදරව් කිරීම පිණිස ධර්මය දේශනා කරමියි සිතා **තෙනහාවුසො** ආදිය කී සේක.
එහි **කල්ලන්නුඛො තස්සෙතං වචනාය **මෙසේ ශ්‍රද්ධාවෙන් පැවිදි වූ ඔහුට ත්‍රිවිධ ශීලය පුරා ප්‍රථමධ්‍යානයට පත්වූවහුට මෙය කීම සුදුසුද, මෙය කීම සුදුසුය යන අර්ථයි. ඒ අසා පරිබ්‍රාජකයෝ පෘථග්ජනයා යම්හෙයකින් විචිකිච්ඡාව නැත්තෙක් නොවේ නම්, එයින් කවදා හෝ මෙසේ කියන්නේ යයි සිතන්නාහු **කල්ලං තස්සෙතං වචනං** යයි කීහ. **අථච පනාහං නවදාමි** මම මෙය මෙසේ දනිමි. එසේ නොකියමි. කිසුණු පිරියම්කොට වඩන්නහුගේ ප්‍රඥා බලයෙන් උපන් මහග්ගත සිත මෙය යයි සංඥාවක් තැබූ සේක. **න කල්ලං තස්සෙතං** ඒ පරිබ්‍රාජකයෝ ‘යම් හෙයකින් ක්‍ෂීණාශ්‍රව තෙමේ පහ වූ මෝහ ඇත්තේ, තරණය කළ විචිකිච්ඡා ඇත්තේද ඒ නිසා ඔහුට මෙසේ කීම යුතු නොවේ යයි සිතමින් කියති. සෙස්ස සියලු තැන නොගැඹුරු අරුත් ඇත්තේමය.
8. කස්සප සීහනාද සූත්‍ර වර්ණනාව
**එවමෙ සුතං -පෙ- උජුඤ්ඤායං විහරති** යනු සීහනාද සූත්‍රයයි. මේ එහි අපූර්ව පද වර්ණනාවයි.
**උජුඤ්ඤාය** උජුඤ්ඤා යනු ඒ ඒ රටෙහිද නගරයෙහිද නමයි. භාග්‍යවතුන් වහන්සේ උජුඤ්ඤා නගරය ඇසුරුකොට වාසය කරන සේක. **කණ්ණා කත්‍ථලෙ මිගදායෙ** ඒ නගරය නුදුරෙහි කණ්ණ කබල නම් එක් රමණීය බිම්කඩක් ඇත. එය මුවන්ට අභය පිණිස දුන් බැවින් මිගදාය යයි කියනු ලැබේ. ඒ කණ්ණකත්‍ථල මිගදායෙහි. **අචෙලො** නග්න පරිබ්‍රාජකයා. **කස්සපො** ඔහුගේ නම. **තපස්සී** යනු කපස ඇසුරුකළ. **ලුඛාජීවී** නිර්වස්ත්‍රව සිටීම, මුත්‍ර කිරීමේදී හැසිරෙන ආකාර ආදි වශයෙන් රළු ජීවිතයක් මොහුට ඇත්තේ නුයි = ලුඛාජීවී, ඒ ලුඛාජීවය **උපක්කොසති** අක්‍රෝශ කරයි. **උපවදති** පහත්කොට අවමන් කරයි. **ධම්මස්සචානුධම්මං ව්‍යාකරොන්ති** භවත් ගෞතමයන් විසින් කියන ලද කරුණට අනුකරුණක් කියත්. **සහධම්මිකො වාදානුවාදො** අනෙකා විසින් කියන ලද කරුණින් කරුණු ගෙන තොපගේ වාදය හෝ අනුවාදය හෝ වේවා, නුවණැත්තන් විසින් ගැරහිය යුතු කරුණකි. අල්පමාත්‍රයක්වත් නොඑයි. මෙය කියන ලද්දේ වෙයි. කිමෙක්ද සියලු ආකාරයෙන් ඔබගේ වාදයෙහි ගැරහිය යුතු කරුණක් නැත. **අනබ්භක්ඛාතුකාමො** බොරුවෙන් කියනු නොකැමැත්තාහු.
**එකච්චං තපස්සිං ලූඛවාජීවිං** ආදී තන්හි මෙහි ඇතැම් අචේලක පැවිද්ද ආදී තපසින් යුතු බැවින් තපස්සී. රළු දිවියෙන් ජීවත් වන්නෙමියි තණකොළ ගොම ආදිය කෑම ආදි නානා ප්‍රකාරයෙන් තමා වෙහෙසට පත්කර ගනී. අඩු පින් ඇති බැවින් ද සැපවත් ජීවන වෘත්තියක්වත් නොලබයි. හේ තුන් දුසිරිත් පුරා නිරයෙහි උපදී.
තවෙකෙක් එබඳු තපස ඇසුරු කළද පිනැත්තේ වෙයි. ලාභසත්කාර ලබයි. ඔහු දැන් මා වැන්නෙක් නැතැයි තමා උසස් තැනක සම්භාවනාකොට බොහෝසෙයින් ලාභ උපදවන්නෙමියි නොහොබිනා ලෙස තුන් දුසිරිත් පුරා නිරයෙහි උපදී. මේ දෙදෙනා සඳහා පළමු ක්‍රමය කියන ලදි.
අනෙකා තපසින් යුතුය. රළු දිවි ඇත්තේය. මඳ පින් ඇත්තේය. ජීවිකා වෘත්තිය සැපසේ නොලබයි. හේ මට පෙරත් පින් නොකළ බැවින් සැප දිවියක් නූපදී. දැන් පින් කරමියි තුන් සුසිරිත් පුරා ස්වර්ගයෙහි උපදී.
අනෙකෙක් රළු දිවි ඇත්තේය. පින්වත්ය. ජීවිකා වෘත්තිය සැපසේ ලබයි. හේ මට පෙරද කළ පින් ඇති බැවින් සැප දිවියක් උපදී යයි සිතා නොහොබිනා දේ අත්හැර තුන් සුසිරිත් පුරා ස්වර්ගයෙහි උපදී. මේ දෙදෙනා සඳහා දෙවැනි ක්‍රමය කියන ලදි.
එකෙක් තපස් ඇත්තේය. අඩු දුකින් වසන්නේ වෙයි. බැහැරි පැවතුම් ඇත්තේ, තවුසෙක් හෝ සැඟවුණු පිරිවැජියෙක් හෝ මඳ පින් ඇති බැවින් කැමති ප්‍රත්‍ය නොලබයි. හේ නොහොබිනා දේ වශයෙන් තුන් දුසිරිත් පුරමින් තමා සැපයෙහි තබා නිරයෙහි උපදී.
තවෙකෙක් පින් ඇත්තේය. හේ ‘දැන් මා වැන්නෙක් නැතැයි මානය උපදවාගෙන නොහොබිනා දේ වශයෙන් ලාභසත්කාර උපදවන්නේ මිථ්‍යාදෘෂ්ටි වශයෙන් ‘මේ තරුණ මුදුමොළොක් පරිබ්‍රාජිකාවගේ ලොම් සහිත බාහුවෙන් ලැබෙන ස්පර්ශය සැපයයි ආදිය සිතා කාමයන්හි ගොදුරු බවට පැමිණෙන්නේ තුන් දුසිරිත් පුරා නිරයෙහි උපදී. මේ දෙදෙන සඳහා තෙවැනි ක්‍රමය කියන ලදි.
අනෙකෙක් මඳ දුකින් වසයි. මඳ පින් ඇත්තේය. හේ පෙරදීද නොකළ පින් ඇති බැවින් සැපසේ ජීවිතය නොලබමියි තුන් සුසිරිත් පුරා ස්වර්ගයෙහි උපදී.
තවෙකෙක් පින් ඇත්තේය. හෙතෙම මම පෙරදී කළ පින් ඇති බැවින් සැප ලබමි. දැනුදු පින් කරන්නෙමි යි තුන් සුසිරිත් පුරා ස්වර්ගයෙහි උපදී. මේ දෙදෙන සඳහා සිව්වැනි ක්‍රමය කියන ලදි. මෙය තීර්ථක වශයෙන් ආවකි. සසුනෙහිද ලැබේ.
ඇතමෙක් ධුතාංග සමාදාන වශයෙන් රළු දිවි ඇත්තෝ වෙති. අල්ප වූ පින් ඇති බැවින් මුළු ගම පුරා ඇවිද කුස පිරුමක් නොලබති. හේ ප්‍රත්‍ය උපදවන්නෙමියි වෙදකම් ආදී වශයෙන් හෝ නොහොබිනා දේ කොට රහත්බව හෝ හඟවා අනුන් රවටන කරුණු ප්‍රයෝජනයට ගෙන නිරයෙහි උපදිත්.
තවෙකෙක් ඒ අයුරින්ම පින්වත්ය. හේ ඒ පුණ්‍ය සම්පත්තියෙන් මානය උපදවා උපන් ලාභ ස්ථාවර කරනු කැමැත්තේ නොහොබිනා දේ වශයෙන් තුන් දුසිරිත් පුරා නිරයෙහි උපදී.
තවෙකෙක් සමාදන් වූ ධුතාංග ඇත්තේ වුවද මඳපින් ඇත්තේය. ජීවිකා වෘත්තිය සැපසේ නො ලබයි. හෙතෙමේ පෙරත් මම නොකළ පින් ඇති බැවින් කිසිවක් නො ලබමි. ඉදින් දැන් නොහොබිනා දේ කරන්නෙමි නම් අනාගතයේදී ද ලැබිය නොහැකි සැප ඇත්තේ වන්නෙමියි තුන් සුසිරිත් පුරා රහත්බවට පත්වීමට නොහැකිව ස්වර්ගයෙහි උපදී.
තවෙකෙක් පින් ඇත්තේය. හේ පෙරදීද කරන ලද පින් ඇති බැවින් දැන් සුවපත්ව සිටිමි. දැනුත් පින් කරන්නෙමියි නොහොබිනා දේ අත්හැර තුන් සුසිරිත් පුරා රහත්බවට පත්වන්නට නොහැකිව ස්වර්ගයෙහි උපදී.
**ආගතිංවා** මොවුහු අසුවල් තැන සිට ආවෝ යැයි මෙසේ පැමිණි. **ගතිංවා** දැන් යා යුතු තැන. **චුතිංවා** ඉන් චුතවීම. **උප්පත්තිංවා** ඉන් චුත වූවන්ගේ නැවත ඉපදීම. **කිං සබ්බං තපං ගරහිස්සාමි** කිනම් කරුණක් නිසා ගරහම්ද, ගර්හා කළයුතු දෙයම ගරහමි. පැසසිය යුතු දෙය පසසමි. පොදියක් බඳින මහාරජකයා මෙන් සේදූ රෙදි ද නොසේදූ රෙදි ද එක්තැන් නොකරමුයි දක්වයි. දැන් ඒ කරුණ දක්වන්නේ **සන්තිකස්සප එකෙ සමණ බ්‍රාහ්මණා** ආදිය කීය.
**යන්තෙ එකච්චං** පස්වැදෑරුම් ශීලය. එය ලෝකයෙහි කිසිවෙක් නොමැනවැයි නොකියයි. නැවත **යන්තෙ එකච්චං** පස්දොර අසංවර වූ, ඔවුහු ඇස නොනැසිය යුතුය. ඇසින් මනාප රූප දැකිය යුතුයයි කියත්. සෝත ආදි තන්හිද මේ ක්‍රමයයි. නැවත **යන්තෙ එකච්චං** පස්දොර සංවර වූ,
මෙසේ අනුන්ගේ වාදය සමග තමාගේ වාදයෙහි සමානකම් අසමානකම් දක්වා දැන් තමාගේ වාදය සහ අනුන්ගේ වාදයෙහි ඇති සමානකම් අසමානකම් දක්වන්නේ **යං මයං** ආදිය කීය. එහිද පංචශීල ආදී වශයෙන්ම අර්ථය දතයුතුය.
**සමනු යුඤ්ජගං** යෙදෙත්වා. මෙහිද ලබ්ධිය විමසන්නේ සමනුයුඤ්ජති නමි. කාරණය විමසන්නේ **සමනුගාහති** නමි. දෙකම විමසන්නේ **සමනුහාසති** නමි. සත්‍ථාරාවා සත්‍ථාරං ශාස්තෲන් වහන්සේ විසින් හෝ ශාස්තෲන් වහන්සේම උදාහරණ සේ ගෙන, ශාස්තෲන් වහන්ස, ඔබවහන්සේගේ ධර්ම සැම අයුරින්ම අත්හැර පවතීද, නැතහොත් ශ්‍රමණ ගෞතමයන්ද? දෙවැනි පදයෙහි ද මේ ක්‍රමයමැයි.
දැන් ඒ කරුණ යොදා දක්වන්නේ **යෙ ඉමෙසං භවතං** ආදිය කීය. එහි **අකුසලා අකුසල සංඛාතා** අකුසල්ද අකුසල් යයි ප්‍රකට වූ දත්තා වූ කොටසක් කොට තබන ලද යන අර්ථයි. සියලු පදයන්හි මේ ක්‍රමයයි. තවද මෙහි **සාවජ්ජා** සදොස්. **න අලමරියා** නිර්දෝෂාර්ථයෙන් ආර්යයෝ වන්නට නොසමත්.
**යං විඤ්ඤූ සමනුයුඤ්ජනතා** යමෙකින් නුවණැත්තෝ ‘අපිද අන්‍යයෝද අසන්නාහු මෙසේ කියත්. එබඳු කරුණක් විද්‍යමාන නොවේ. ඒ කරුණ ඇත යන අර්ථයි. **යංවා පන හොන්තො පරෙ ගණාචරියා **අන්‍යයෝ වනාහි ඔබගේ ගණාචාර්යයෝ හෝ ඒ අල්පමාත්‍ර වූ දෙය අත්හැර පවතිත් යන අර්ථයි. **අම්හෙච තත්‍ථ යෙභුය්‍යෙන පසංසෙය්‍යුං** මෙය ශාස්තෲන් වහන්සේ ශාස්තෲන් සමග ශාස්තෲන් එකතු කිරීමෙහිද කියූ සේක. සංඝයා සමග සංඝයා යෙදීමෙහි ද කී සේක. කුමක් හෙයින්ද යත්, සංඝයා පැසසීමෙහිදී ශාස්තෲන් වහන්සේට ද ප්‍රශංසාව සිදුවන බැවින් පැහැදෙන්නාහුද බුද්ධ සම්පත්තියෙහි සංඝයා කෙරෙහි සංඝ සම්පත්තියෙන් ද බුදුන් කෙරෙහි පහදිති. එසේම භාග්‍යවතුන් වහන්සේගේ ශරීර නිෂ්පත්තිය දැක ධර්මදේශනාවද අසා කියන්නෝ වෙති. යමෙක් මෙබඳු වූ ශාස්තෲන් සමීපයෙහි හැසිරෙන ශ්‍රාවකයන්ට ලාභයක්මය යැයි මෙසේ බුද්ධ සම්පත්තිය නිසා සංඝයා කෙරෙහි පහදිත්. භික්‍ෂූන්ගේ ආචාර ගෝචර පැමිණීම පිටවී යාම ආදිය දැක කියන්නෝ වෙති. සන්තිකාවචරයන්ගේ උපසමය මෙසේනම් ශාස්තෲන් වහන්සේගේ කෙබඳු වේදැයි මෙසේ සංඝ සම්පත්තිය නිසා බුදුන් කෙරෙහි පහදිත්. සංඝයාගේ ශාස්තෲ ප්‍රශංසාව මෙසේය. යම් ප්‍රශංසාවක් සංඝයාට කෙරේද එය ශාස්තෲන්ටද, සංඝ ප්‍රශංසාව නිසා ශාස්තෲන් වහන්සේටද ප්‍රශංසාව සිදුවන බැවින් භාග්‍යවතුන් වහන්සේ ක්‍රම දෙකෙහිදීම **අම්හෙව තත්‍ථ යෙභුය්‍යෙන අනවසෙසං පසංසෙය්‍යුං** යයි කී සේක. **සමණො ගොතමො ඉමෙ ධම්මෙ අනවසෙසං පහාය වත්තති, යංවා පන හොන්තො පරෙ ගණචරියා** ආදි තන්හි ද මේ අදහසමය. සම්පත්ත, සමාදාන, සෙතුසාත වශයෙන් විරති තුනකි. ඒ අතුරින් සම්පත්ත සමාදාන විරති මාත්‍රයම අන්‍යයන්ට වෙයි. සෙතුසාත විරතිය මුළුමනින්ම නැත. තදංග, වික්ඛම්භන, සමුච්ඡෙද, පටිප්පස්සද්ධි නිස්සරණ පහාණයන්හි අටසමවත් වශයෙන්ද විදර්ශනා මාත්‍ර වශයෙන් ද තදංග, වික්ඛම්භන, පහාණ මාත්‍රයම අන්‍යයන්ට වෙයි. ඉතිරි ප්‍රහාණ තුන මුළුමනින්ම නැත. එසේම සීල සංවරය, ඛන්ති සංවරය, ඤාණ සංවරය, සති සංවරය, විරිය සංවරය යැයි සංවර පසෙකි. ඒ අතුරින් පංචශීල මාත්‍රයද, අධිවාසන ඛන්ති මාත්‍රයද අන්‍යයන්ට වෙයි. සෙස්ස මුළුමනින්ම නැත.
උපෝසථ උද්දේස පසෙකි. ඒ අතුරින් පංචශීල මාත්‍රයම අන්‍යයන්ට වෙයි. ප්‍රාතිමෝක්‍ෂ සංවර ශීලය කැලම නැත. මෙසේ අකුශල ප්‍රහාණයෙහිද, කුශල සමාදානයෙහිද, විරති තුනෙහිද, ප්‍රහාණ පසෙහිද, සංවර පසෙහිද, උද්දේශ පසෙහිද ‘මම ම ද මාගේ ශ්‍රාවක සංඝයාද ලෝකයෙහි පැනේ. මා හා සමාන ශාස්තෲවරයෙක් හෝ මාගේ ශ්‍රාවක සංඝයා හා සමාන සංඝයක් නැතැ’යි භාග්‍යවතුන් වහන්සේ සිංහනාද පවත්වන සේක.
මෙසේ සිංහනාද කොට ඒ සිංහනාදයෙහි වෙනසක් නැති බව අවබෝධ කිරීම පිණිස **අත්‍ථි කස්සප මග්ගො** ආදිය කී සේක.
එහි **මග්ගො** යනු ලෝකෝත්තර මාර්ගයයි. **පටිපදා** පූර්වභාග ප්‍රතිපදාවයි. **කාලවාදී** ආදිය බ්‍රහ්මජාලයෙහි වර්ණනා කරන ලදි. දැන් දෙවැදෑරුම් මාර්ගයද ප්‍රතිපදාවද එක්තැන්කොට දේශනා කරන සේක් **අයමෙව අරියො** ආදිය කී සේක. මෙය අසා අචේල මෙසේ සිතීය. ‘ශ්‍රමණ ගෞතම මට ම මාර්ගයද ප්‍රතිපදාවද ඇත්තේය. අන්‍යයන්ට නැත්තේ යයි හඟියි. ඔහුට අපගේ මාර්ගය කියමියි ඉන්පසු අචේලක ප්‍රතිපදාව කීය. එහෙයින් කීය. **එවං වුත්තෙ අචෙලො කස්සපො භගවන්තං එතදවොච -පෙ- උදකො රොහනානුයොග මනුයුත්තො විහරති** යනුවෙන්.
එහි **තපොපක්කමා** තපස ආරම්භ කිරීම්, තපස් කර්ම යන අර්ථයි. **සාමඤ්ඤ සංඛාතා** ශ්‍රමණකර්ම සංඛ්‍යාත, **බ්‍රහ්මඤ්ඤ සංඛාතා** බ්‍රාහ්මණ කර්ම සංඛ්‍යාත. අචෙලකො නිර්වස්ත්‍ර නග්න. **මුත්තාචාරො** පිටකිරීමේ ආචාරය. මුත්‍ර කිරීම් ආදියෙහි ලෞකික කුල පුත්‍රයන්ගේ ආචාරයක් නැතිව සිටියේම මුත්‍ර කරයි. මලපහ කරයි. කයි. අනුභව කරයි. **හත්‍ථාවලෙඛනො** අතෙහි බත්පිඩ ඇතිකල්හි දිවෙන් අත ලෙවකයි. අතෙහි මුත්‍රකොට දඬුවක්ය යන හැඟීමෙන් අතින් පිසදමයි. ‘ස්වාමීනි, භික්‍ෂාව ගැනීමට එන්නැයි කී කල්හි නොවන්නේ නුයි **න එහි භදන්තිකො** නම් වේ. එසේනම් සිටින්න ස්වාමීනියි කියූ කල්හිද නොසිටීනුයි **නතිට්ඨභදන්තිකො** නම් ඔහුගේ වචන දෙකම කරන ලද්දේ වන්නේ යයි නොකරයි. අහිහටං පෙරාතුව ගෙන ආ භික්‍ෂාව. **උද්දිස්සකටං** ‘මේ ඔබතුමා සඳහා කරන ලදැයි මෙසේ දන්වන ලද භික්‍ෂාව. **නිමන්තණං** අසුවල් නම් කුලයට, වීදියට ගමට පිවිසෙන්නැයි මෙසේ ආරාධනා කරන ලද භික්‍ෂාවද නොඉවසයි. නොගනියි. **නකුම්භිමුඛා** හට්ටියෙන් ගෙන දෙනු ලබන භික්‍ෂාව නොගනී. **න කලොපිමුඛා** කලොපි යනු පැස එයින්ද නොගනී. කුමක් හෙයින්ද යත්, හට්ටි පැස් ආදිය මා නිසා හැන්දෙන් පහර ලබතියි, **නත්‍ථලක මන්තරං** එළිපත්ත මැදිකොට දෙනු ලබන දෙය නොගනී. කුමක් හෙයින්ද යත්, මෙය මා නිසා මැදිකිරීමක් ලබතියි. දඬු මොහොල් ආදියෙහිද මේ ක්‍රමයයි.
**ද්වින්නං** දෙදෙනකු අනුභව කරන කල්හි එකකු නැගිට දෙනකල්හි නොගනී. කුමක් හෙයින්ද යත්, ආහාරයට අනතුරක් වෙතියි. **න ගබ්භිනියා** ආදී තන්හි ගැබිනියගේ කුසයෙහි දරුවා වෙහෙසට පත්වෙතියි ‘කිරි පොවන්නියගෙන් කිරට අනතුරක් වෙති’යි පුරුෂයා සමග සිටින්නියගෙන් රතියට අන්තරායක් වෙති’යි නොගනී. **සංකිත්තීසු** එකතුකොට කළ බතෙහි දුර්භික්‍ෂ සමයෙහි අචේලක ශ්‍රාවකයෝ අචේලකයන් සඳහා තැනින් තැනින් සහල් ආදිය එකතුකරවා බත් පිසත්. උසස් අචේලකයෝ එය නොපිළිගනිති. **න යත්‍ථසා** යම්තැනක සුනඛයා ‘පිඬු ලබමි’යි එළඹ සිටින්නේ වේද, එහි ඌට නොදී ගෙන ආ භික්‍ෂාව නොගනී. කුමක් හෙයින්ද යත්, උගේ ආහාරයට අනතුරක් වෙතියි. **නමක්ඛිණා සණ්ඩ සණ්ඩචාරිනී** සමූහ සමූහ වශයෙන් හැසිරෙන, අචේලකයකු දැක ‘මොහුට පිඬු දෙමි’යි මනුෂ්‍ය ගති ඇත්තෝ බත්ගෙයට පිවිසෙත්. ඔවුන් පිවිසෙන කල්හි සැළි මුව ආදී තන්හි සැඟවී දුන් මැස්සෝ උඩට නැගී සමූහ සමූහව හැසිරෙත්. එයින් ගෙන ආ භික්‍ෂාව නොගනී. කුමක් හෙයින්ද යත්, මා නිසා මැස්සන්ගේ ගොදුරට අනතුරක් වූයේ යැයි.
**ථුසොදකං** සියලු ශස්‍ය ගොඩවලින් (කතංසුවීරකනං) මෙහි සුරාපානයද සාවද්‍යය. මොහු වනාහි සියල්ලෙහි සාවද්‍ය සංඥා ඇත්තෙකි. **එකාගාරිකො** යමෙක් එකම ගෙයක භික්‍ෂාව ලැබ නවතීද ඔහු. **එකාලොපිකො** එකම බත් පිඬකින් යැපෙයි. ගෙවල් දෙකක් ආදි තන්හිද මෙම ක්‍රමයයි. **එකිස්සාපි දත්තියා** එක් කුඩා බඳුනකින්. දත්තී නම් එක් කුඩා බඳුනකි. යම්තැනෙක අග්‍ර භික්‍ෂාව බහා තබත්ද. **එකාහිකං** එක් දවසක් ඇතුළත **අද්ධමාසිකං** අඩමසක් ඇතුළත. **පරියාය භත්තභොජනං** අලුත් කොළ භක්‍ෂක. [missing trans]
[missing] **සාමාකහක්ඛො** සාමාක සහල් කන. නීවාර ආදී තන්හි නීවාර නම් වනයෙහි ඉබේ හටගත් වී වර්ගයකි. **දද්දුලං** සම්කරුවන් විසින් සම් කපා විසිකරන ලද කසල. **හටං** සෙමද සෙවලද. **කණං** සහල් නිවුඩු **ආචාමො** බත්සැළියෙහි ලැගුණු දඬුබත් (දංකුඩ) එය ඉවත දැමූ තැනින් ගෙන කයි. කැඳ බත් යයිද කියත්. **පිඤ්ඤාකාදයො** (තල පුන්නක්කු) ප්‍රකටමය. **පවත්තඵලභොජී** වැටුණු ගෙඩි අනුභව කරන.
**සාණානි** හණ කෙන්දෙන් වියූ රෙදි. **මසාණාති** මිශ්‍ර රෙදි. **ඡවදුස්සානි** මළසිරුරින් ඉවත් කරගත් රෙදි. ඒරක තෘණ ආදිය වියා කළ රෙදි. **පංසුකූලානි** පොළොවෙහි දැමූ රෙදි කොන්. **තිරීටකානි** තිරීටක ගසේ පොත්තෙන් කළ වස්ත්‍ර. **අජිනං** අඳුන් දිවිසම. **අජිනක්ඛිපං** එයම මැදින් පැලූ සම. **කුසචීරං** කුසතණ වියා කළ සිවුර. **වාකචීර ඵලකචීර** ආදී තන්හිද මේ ක්‍රමයමැයි. **කෙස කම්බලං** මිනිස් කෙසින් කළ කම්බිලිය, යමක් සඳහා කියන ලද ද -
මහණෙනි, යම් කෙන්දෙන් වියූ යම් වස්ත්‍රයක් වේද ඒවා අතර කේසකම්බලය පිළිකුල් යයි කියනු ලැබේ. මහණෙනි. කේසකම්බලය සීත කාලයට සීතලය. උෂ්ණ කාලයට උණුසුම්ය. දුර්වර්ණය. දුර්ගන්ධය. දුස්පර්ශය.
**වාලකම්බලං** අශ්ව වලිගයෙන් කළ කම්බිලිය. **උලුකපක්ඛිකං** උකුස්සන්ගේ පියාපත්වලින් කළ රෙදි. **උක්කුටිකප්පධාන මනුයුත්තො** උක්කුටික වීර්යයෙහි යෙදුණේ යන්නේ ද උක්කුටිකව උඩ පැන පැන යයි. **කණ්ටකාපසස්සකො** යකඩ ඇණ හෝ කටු හෝ බිම ඇණ එහි සමක් අතුරා සිටීම් ඇවිදීම් ආදිය කරයි. **සෙය්‍යං** නිදන්නේ ද එහිම නිදයි. **ඵලකසෙය්‍යං** ලෑලිවල නිදයි. **ථණ්ඩිලසෙය්‍යං** උස්බිමක නිදයි. **එකපස්සයිකො** එක් පසෙකින්ම නිදයි. **රජොපල්ලධරො** සිරුර තෙල් ගල්වා ධූලි ඇති තැන්වල සිටී. එවිට සිරුරේ ධූලි බැඳේ. නොදරයි. යථා **සත්‍ථතිකො** ලැබුණු අසුන නොසොල්වා යමක් ලබයිද එහිම හිඳිනසුලු. **වෙකටිකො** විකට කන සුලු. විකට යනු වර්චස් යයි කියනු ලැබේ. **අපානකො** ප්‍රතික්‍ෂේප කරන ලද ශීතල ජල පානය ඇත්තේ. **සායත්තිය මස්ස** සායත්තියක. උදේ මද්දහන සවස යන දවසට තෙවරක් පව් සෝදා හරින්නෙමියි ජලයට බැසීමෙහි යෙදීමෙන් වාසය කරයි **උදකොරොහනානුයොගං අනුයුත්තො විහරතී**.
ඉක්බිති භාග්‍යවතුන් වහන්සේ සීල සම්පදා ආදිය හැර ඔවුන්ගේ තපස් උපක්‍රමවල නිරර්ථක බව දක්වන සේක් **අචෙලකො චෙපි කස්සප හොති** ආදිය කී සේක. එහි **ආරකාවා** දුරින්ම **අවෙරං** දෝෂ වෛර නැති. **අබ්‍යාපජ්ඣං** දෝමනස්ස ව්‍යාපාද ඇති.
**දුක්කරං හො ගොතම** මෙය කාශ්‍යප ‘අපි පූර්වයෙහි ශ්‍රමණ භාවයත්, බ්‍රහ්ම භාවයත් මෙපමණකැයි කීවෙමු. ඔබතුමා අන්‍ය වූම ශ්‍රමණ භාවයකුත් බ්‍රහ්ම භාවයකුත් කියතියි දක්වන්නේ කීය. **පකති ඛො එසා** මෙය ප්‍රකෘති කථාවකි. **ඉමාය ච කස්සප මත්තාය** කාශ්‍යප, ඉදින් මේ ප්‍රමාණයෙන්, මෙසේ සුළු ප්‍රතිපත්ති ක්‍රමයකින් ශ්‍රමණ බව හෝ බමුණු බව දුෂ්කර, අති දුෂ්කර විය හැකිය. ඉන්පසු මහණ බව දුෂ්කර යයි සුදුසු වචනයක් නොවන්නේ දැයි මෙහි පද සම්බන්ධය සමග අර්ථයයි. මේ ක්‍රමයෙන් සියලු තැන පද සම්බන්ධය දතයුතුය.
**දුජ්ජානො** මෙයද ඔහු ‘අපි පූර්වයේදී මෙපමණකින් ශ්‍රමණයෙක් හෝ බ්‍රාහ්මණයෙක් හෝ වේයයි කීවෙමු. ඔබතුමා වෙනත් අයුරකින් කියතියි යන්න සඳහා කීය. ඉක්බිති භාග්‍යවතුන් වහන්සේ ඒ ප්‍රකෘතිවාදය ප්‍රතික්‍ෂේප කොට ස්වභාවයෙන් දැනීම දුෂ්කර බව හෙළිදරව් කරන සේක් නැවතද **පකතිකො** ආදිය කී සේක. එහිද කියන ලද ක්‍රමයෙන්ම පද සම්බන්ධ කොට අර්ථය දතයුතුය.
**කතමාපන සා හොගොතම** කුමක් නිසා අසයිද මේ පණ්ඩිතයා භාග්‍යවතුන් වහන්සේ කථා කරද්දීම කථාව අල්ලාගත්තේය. ඉක්බිති තමාගේ ප්‍රතිපත්තියෙහි නිරර්ථක බව දැන **සමණො ගොතමො තස්ස චායං සීලසම්පදා චිත්ත සම්පදා පඤ්ඤා සම්පදා අභාවිතා හොති අසච්ඡිකතා අථඛො සො ආරකාව සමඤ්ඤා** ආදිය කී සේක.
**හන්‍දානි නං තා සම්පත්තියො පුච්ඡාමි** සීල සම්පදා ආදිය දැනගනු පිණිස විචාරයි. ඉක්බිති භාග්‍යවතුන් වහන්සේ ඔහුට බුදු උපත දක්වා ශුද්ධ ධර්මය කියනසේක් ඒ සමාපත්තීන් දැක්වීමට **ඉධකස්සප** ආදිය කී සේක. **ඉමාය ච කස්සප සීල සම්පදාය** මෙය රහත්බව සඳහාම කියන ලදි. භාග්‍යවතුන් වහන්සේගේ ශාසනය අර්හත්වය අවසන්කොට ඇත්තේය. ඒ නිසා අර්හත් ඵලයෙන් යුත් අන්‍ය උත්තරීතර වූ හෝ ප්‍රණීතතර වූ හෝ සීලසම්පදා ආදී සම්පදා නැතැයි කී සේක.
මෙසේද කියා දැන් අනුත්තර වූ බුද්ධ සිංහනාදය පවත්වන සේක් **සන්ති කස්සප එතෙ සමණ බ්‍රාහ්මණා **ආදිය කී සේක.
එහි **අරියං** උපක්ලේශ නැති පරම විශුද්ධ. **පරමං** උත්තම පංචශීලය ආදිකොට ප්‍රාතිමෝක්‍ෂ ශීලය තෙක් ශීලයමය. ලෝකෝත්තර මාර්ග ඵල සම්ප්‍රයුක්ත වූයේ පරම ශීල නමි. නාහංතත්‍ථ එහි ශීලයද පරම ශීලයද මම තමාට සම සමය. මාගේ ශීලය හා සමාන ශීලයෙන් මා හා සමාන පුද්ගලයකු නොදකිමි යන අර්ථයි. **අහමෙව තත්‍ථ භිය්‍යො** මම ම ඒ ශීලයෙහි උත්තමය. කවර ශීලයකද, **යදිදං අධිසීලං** ඒ උත්තම ශීලය යන අර්ථයි. මෙසේ මේ පළමුවැනි සිංහනාදය පවත්වන සේක.
**තපො ජිගුච්ඡවාදා** යමෙක් තපසෙහි පිළිකුල කියත්ද, එහි දවානුයි = තපො. කෙලෙස් තවාලන වීර්යයට මෙය නමකි. ඒ කෙලෙස් පිළිකුල් කරානුයි ජිගුච්ඡා. **අරියාපරමා** මෙහි නිර්දෝෂ බැවින් අරිය නමි. අෂ්ට ආරම්භක වස්තු වශයෙන් ද උපන් වීර්ය සංඛ්‍යාත විදර්ශනාව තපස පිළිකුල් කරන්නකි. තපස පිළිකුල් කිරීමට මාර්ගවල සම්ප්‍රයුක්ත පරම නම් වේ. **අධිජෙගුච්ඡං** ජිගුච්ඡාවෙහි භාවය = ජෙගුච්ඡං. උතුම් වූ ජෙගුච්ඡාව = අධිජෙගුච්ඡං. ඒ නිසා අධිජෙගුච්ඡ වේ. එහි **අහමෙව භීය්‍යො** යයි මේ මෙහි අර්ථයයි දතයුතුයි. ප්‍රඥාධිකාරයෙහිද කම්මස්සකතා පඤ්ඤාවද, විපස්සනා පඤ්ඤාවද පඤ්ඤා නමි. මාර්ගඵල සම්ප්‍රයුක්ත වූයේ පරම පඤ්ඤා නමි. **අහමෙව එත්‍ථ භිය්‍යො** විමුක්ති අධිකාරයෙහි තදංග වික්ඛම්භණ විමුක්තීහු විමුත්ති නමි. සමුච්ඡෙද පටිප්පස්සද්ධි නිස්සරණ විමුක්තීහු පරම විමුත්ති යයි දත යුතුය. මෙහිද **යදිදං අධිමුත්ති** යම් මේ අධි මුත්තියක් වේද, මම මෙහි උසස්ය යන අර්ථයි.
**සුඤ්ඤාගාරෙ **හිස් ගෘහයෙහි. හුදෙකලාව හිඳ යන අදහසයි. **පරිසාසුවා** අට පිරිස්හි. මෙය කියන ලදි -
සාරිපුත්ත, තථාගතයන්ගේ වෛශාරද්‍ය සතරකි. යම් වෛශාරද්‍යයන්ගෙන් යුත් තථාගත තෙමේ උතුම් තැන දනී. පිරිස් මැද සිංහනාද කරයි යනුවෙන් සූත්‍රය විස්තර කළ යුතුය.
**පඤ්හංච නං පුච්ඡන්ති** පණ්ඩිතයෝ දෙව් මිනිසුන්ගේ ප්‍රශ්න එකතුකොට අසත්. **ව්‍යාකරොති** එකෙණෙහිම විසඳයි. **චිත්තං ආරාධෙති** ප්‍රශ්න විසඳීමෙන් මහජනයාගේ සිත සන්තෝෂ කෙරේමය. **නොච ඛො සොතබ්බං මඤ්ඤන්ති** සිත් සතුටුකොට කියන්නහුගේ වචනය අන්‍යයන් ඇසිය යුතුයයි හඟිත්. මෙසේ කියන්නාහුය යන අර්ථයි. **සොතබ්බඤ්චස්ස මඤ්ඤන්ති **දෙවියෝ ද මනුෂ්‍යයෝ ද මහත් උත්සාහයෙන් ඇසිය යුතුයයි හඟිත්. **පසීදන්ති** සුප්‍රසන්න යහපත් සිත් ඇත්තාහු මෘදු සිත් ඇත්තාහු වෙත්. **පසන්නාකාරං කරොන්ති** මුළුමනින්ම පැහැදුණෝ වෙත්. ප්‍රණීත වූ සිවුරු ආදිය වේළුවන විහාර ආදියද මහා විහාරයෙහි පරිත්‍යාග කරන්නෝ ප්‍රසන්න ආකාරයක් කරති. **තථත්තාය** උන්වහන්සේ යම් ධර්මයක් දේශනා කරන සේක්ද, තථාභාවය නිසා ධර්මානුධර්ම ප්‍රතිපත්ති පිරීම පිණිස පිළිපදිත් යන අර්ථයි. **තථත්‍ථාය ච පටිපජ්ජන්ති** තථාභාවය ද පිළිපදිත්. භාග්‍යවතුන් වහන්සේ ගේ ධර්මය අසා සමහරු සරණයන්හිද සමහරු පංචශීලයෙහිද පිිහිටත්. ඇතමෙක් නික්මී පැවිදි වෙති. **පටිපන්නාච ආරාධෙන්ති** ඒ ප්‍රතිපදාවට පිළිපන්නෝ නොපුරන්නට නොහැකිවෙත්. සර්වාකාරයෙන් පුරත්. ප්‍රතිපත්ති පිරීමෙන් භවත් ගෞතමයන්ගේ සිත් සතුටු කරත්යයි කිවයුතුය.
මේ අවකාශයෙහි සිට සිංහනාද ගැළපිය යුතුය. **එකච්චං තපස්සිං නිරයෙ නිබ්බත්තං පස්සාමි** මෙය භාග්‍යවතුන් වහන්සේගේ එක් සිංහනාදයකි. ස්වර්ගයෙහි උපන්නාහු දකිමියි එකකි. අකුශල ධර්මයත් ප්‍රහාණයේදී මම ම ශ්‍රේෂ්ඨ වෙමි යි එකකි. කුශලධර්ම සමාදානයෙහි මම ම ශ්‍රේෂ්ඨ වෙමි යි එකකි. අකුශල ධර්මයන් ප්‍රහාණයේදී මාගේම ශ්‍රාවක සංඝයාම ශ්‍රේෂ්ඨයයි එකකි. කුශල ධර්මයන් සමාදානයෙහි මාගේම ශ්‍රාවක සංඝයාම ශ්‍රේෂ්ඨයයි එකකි. ශීලයෙන් මා හා සමාන වූවෙක් නැතැයි එකකි. වීර්යයෙන් මා හා සමාන වූවෙක් නැතැයි එකකි. ප්‍රඥාවෙන් මා හා සමාන වූවෙක් නැතැයි එකකි. විමුක්තියෙන් මා හා සමාන වූවෙක් නැතැයි එකකි. සිංහනාද කරන්නේ පිරිස් මැද හිඳ කරමියි එකකි. විශාරදව නාද කරමියි එකකි. මාගෙන් ප්‍රශ්නයක් අසත් යනු එකකි. ප්‍රශ්නයක් අසන ලද්දේ විසඳමියි එකකි. විසඳීමෙන් අන්‍යයන්ගේ සිත් සතුටු කරමියි එකකි. ඇසිය යුත්තක් මාගේ යයි හඟිත් යනු එකකි. අසා මා කෙරෙහි පහදිත් යනු එකකි. පහන් වූවෝ පහන් වූ ආකාරයක් දක්වත් යනු එකකි. යම් ප්‍රතිපත්තියක් දෙසම්ද, තථ බවම පිළිපදිත් යනු එකකි. පිළිපන්නාහු මා සතුටු කෙරෙති යනු එකකි. මෙසේ පළමු දහය අතුරින් එක එකක් පිරිස් මැදම කරයි ආදී පරිවාර දහයකි. මෙසේ ඒ දහය පළමු දහයට පරිවාර වශයෙන් සියයකි. පළමු දහයද ඇතුළුව සිංහනාද එකසිය දහයකි. මින් අන් සූත්‍රයක මෙපමණ සිංහනාද දුර්ලභය. ඒ නිසා මේ සූත්‍රය මහා සීහනාද යයි කියනු ලැබේ.
මෙසේ භාග්‍යවතුන් වහන්සේ **සීහනාදං ඛො සමණො ගොතමො නදති. තඤ්චඛො සුඤ්ඤාගාරෙ නදති** මෙසේ වාදයන්ගේ වාදය ප්‍රතික්‍ෂේප කොට දැන් පරිසතිං නද කරන ලද විරූ සිංහනාදය දක්වන සේක් **එකමිදාහං** ආදිය කී සේක.
එහි **තත්‍ර මං අඤ්ඤතරො තපබ්‍රහ්මචාරී** එහි රජගහනුවර ගිජ්ඣකූට පර්වතයෙහි වාසය කරන මාගෙන් එක්තරා තප බ්‍රහ්මචාරී නිග්‍රෝධ නම් පරිබ්‍රාජකයෙක් **අධිජෙගුච්ඡෙ** වීර්යයෙන් පාපයන් පිළිකුල් කරන ආකාරයේ ප්‍රශ්නයක් ඇසීය. මෙය භාග්‍යවතුන් වහන්සේ ගිජ්ඣකූට මහා විහාරයෙහි හුන්සේක් උදුම්බරිකා දේවියගේ උයනෙහි හුන් නිග්‍රෝධ පරිබ්‍රාජකයාගේ සහ සන්ධාන උපාසකයාගේ කථා සල්ලාපය දිබ්බසෝත ධාතුවෙන් අසා අහසින් ගොස් ඔවුන් අසල පැනවූ අසුනෙහි හිඳ නිග්‍රෝධ විසින් අධිජෙගුච්ඡ ගැන අසන ලද ප්‍රශ්නය විසඳූ සේක. ඒ සඳහා කියන ලදි.
**පරංවිය මත්තාය** පරම මාත්‍රයෙන්, ඉතා මහත් ප්‍රමාණයකින් යන අර්ථයි. **කොහි භන්තෙ** අඳබාල දෘෂ්ටිගතිකයා හැර අනික් පණ්ඩිත ජාතිකයෙක්. භාග්‍යවතුන් වහන්සේගේ ධර්මය අසා කවරෙක් නම් සතුටු නොවේදැ’යි කියයි. **ලහෙය්‍යාහං** හේ අනෛර්යාණික පක්‍ෂයෙහි යොදා ආත්මය වෙහෙසට පත්කරන මා හට දැන් බොහෝකල්ය. වියලි ගංතෙර නහන්නෙමියි පෙරළෙන්නාක් මෙන්, දහයියා කොටන්නාක් මෙන් කිසි ප්‍රයෝජනයක් ලැබුණේ නැත. දැන් තමා යොදන්නෙමියි සිතා ඇසීය.
ඉක්බිති භාග්‍යවතුන් වහන්සේ ඛන්‍ධකයෙහි යම් තීර්ථක පරිවාසයක් පනවා ඇත්ද, යමෙක් අන්‍ය තීර්ථකයකුව සාමණේර භූමියෙහි සිටියේ, ස්වාමීනි, මම අසුවල් නම් ඇති අන්‍ය තීර්ථකයකු වූ විරූමි. මේ ශාසනයෙහි උපසම්පදාව අපේක්‍ෂා කරමි. ස්වාමීනි, ඒ මම සංඝයාගෙන් සිව්මසක පරිවාසය ඉල්ලා සිටිමියි ආදී ක්‍රමයෙන් සමාදන්ව වසයි. ඒ සඳහා **යො ඛො කස්සප අඤ්ඤතිත්‍ථිය පුබ්බො** ආදිය කී සේක.
එහි **පබ්බජ්ජං** වචන සිලිටි බව සඳහාම කියන ලදි. පරිවාස නොවසාම පැවිද්ද ලබයි. උපසම්පදාව අපේක්‍ෂා කරන්නකු විසින් මහදවල් කාලයෙහි, ගම් නොවැදීම ආදී වත් අටක් පුරා පරිවාස විසිය යුතුය. **ආරද්ධචිත්තා** අටවත් පිරීමෙන් තුටු වූ සිත් ඇත්තේ, මේ මෙහි සංක්‍ෂේපයයි. මේ තිත්‍ථිය පරිවාසය විස්තර වශයෙන් සමන්ත පාසාදිකා විනයට්ඨ කථාවෙහි පබ්බජ්ජාක්ඛන්‍ධකයෙහි කියන ලද ක්‍රමයෙන්ම දතයුතුය.
**අපිචමෙත්‍ථ** තවද මට මෙහි. **පුග්ගල වෙ මත්තතා විදිතා** පුද්ගල නානාත්වය දන්නා ලදි. මේ පුද්ගලයා පරිවාසයට සුදුසුය. මොහු සුදුසු නොවේ යැයි මෙය මට ප්‍රකටයැයි දක්වයි. ඉන්පසු කාශ්‍යප මෙසේ සිතීය. බුද්ධ ශාසනය ආශ්චර්යයි. යම්තැනක මෙසේ ගටා කොටා යුතු දෙයම ගනිත්ද, අයුත්ත ඉවතලයිදැයි ඉන්පසු බෙහෙවින් පැවිද්ද කෙරෙහි හටගත් උත්සාහ ඇත්තේ **සචෙ භන්තෙ** ආදිය කීය.
ඉක්බිති භාග්‍යවතුන් වහන්සේ ඔහුගේ තියුණු කැමැත්ත දැන ‘කාශ්‍යප පරිවාසයට නුසුදුසුයැයි එක්තරා භික්‍ෂුවක් ඇමතූ සේක. භික්‍ෂුව යන්න. කාශ්‍යප නහවා පැවිදිකොටගෙන එන්න. හේ එසේ කොට ඔහු පැවිදි කරවා භාග්‍යවතුන් වහන්සේ සමීපයට ගියේය. භාග්‍යවතුන් වහන්සේ ඔහු සඟමැද හිඳුවා උපසම්පදා කළ සේක. එහෙයින් කියන ලදි. **අලත්‍ථ ඛො අචෙලො කස්සපො පබ්බජ්ජං අලත්‍ථ උපසම්පදං** යනුවෙන්.
**අවිරූපසම්පන්නො** උපසපන්ව නොබෝ කලෙකින්. **වූපකට්ඨො** වස්තු කාම ක්ලේශ කාමයන්ගෙන් කයින්ද සිතින්ද වෙන් වූයේ. **අප්පමත්තො** කමටහනෙහි සිහිය අත්නොහරින්නේ. **ආතාපී** කායික චෛතසික සංඛ්‍යාත වූ වීර්ය නැමති අව්වෙන් තැවෙන. **පහිතත්තො** කයෙහිද දිවියෙහිද අපේක්‍ෂා නැති බැවින් මෙහෙයවන ලද්දා වූද විසිරුණු ආත්මභාවය. **යස්සත්‍ථාය** යම් ප්‍රයෝජනයක් සඳහා. **කුල පුත්තා** ආචාර කුලපුත්‍රයෝ. **සම්මදෙව** හේතු ඇතිවද කරුණු ඇතිවද, **තදනුත්තරං** ඒ අනුත්තර වූ **මග්ග බ්‍රහ්මචරිය පරියොසානං** මාර්ග බ්‍රහ්මචර්යයෙහි අවසානය වූ අර්හත් ඵලය, ඒ අර්ථය සඳහා කුලපුත්‍රයෝ පැවිදි වෙති. **දිට්ඨෙව ධම්මෙ** මේ අත්බැවෙහිම. **සයං අභිඤ්ඤා සච්ඡිකත්‍වා** තමාගේම ප්‍රඥාවෙන් ප්‍රත්‍යක්‍ෂකොට අපර ප්‍රත්‍යකොට යන අර්ථයි. **උපසම්පජ්ජ විහාසි** පැමිණ හෝ සම්පාදනය කොට හෝ වාසය කළේය. මෙසේ වාසය කරන්නේ ද **ඛීණාජාති -පෙ- අම්භඤ්ඤාසි**
මෙසේ මොහුට ප්‍රත්‍යවේක්‍ෂණ භූමිය දක්වා රහත් බව කුළුගැන්වීමෙන්ම දේශනාව නිමවන්නට **අඤ්ඤතරො පනායස්මා කස්සපො අරහතං අහොසි** යි කියන ලදී. තත්‍ථ **අඤ්ඤතරො** යනු එක්කෙනෙක්. **අරහතං** භාග්‍යවතුන් වහන්සේගේ රහත් බව ලැබූ ශ්‍රාවකයන්ගේ අභ්‍යණ්තරයෙක් වීයයි මෙහි අදහසයි. යම් යම් දෙයක් අතරින් පතර නොකියන ලද්දේ ද ඒ ඒ දෙය ඒ ඒ තැනදී කියන ලද බැවින් ප්‍රකටමය.
9. පොට්ඨපාද සූත්‍ර වර්ණනාව
**එවං මෙ සුතං -පෙ- සාවත්‍ථියං** යනු පොට්ඨපාද සූත්‍රයයි. මේ එහි අපූර්වපද වර්ණනාවයි.
**සාවත්‍ථියං විහරති ජෙතවනෙ අනාථපිණ්ඩිකස්ස ආරාමෙ** සැවැත්නුවර නිසා ජේත කුමරුගේ වනයෙහි අනාථ පිණ්ඩික ගෘහපතියා විසින් ආරාමයක් කරවන ලදි. එහි වාසය කරන සේක. **පොට්ඨපාදො පරිබ්බාජකො** නමින් පොට්ඨපාද නම් ඡන්න පරිබ්‍රාජකයා ඔහු වනාහි ගිහිකල බ්‍රාහ්මණ මහාසාරයෙකි. කාමයන්හි ආදීනව දැක සතළිස් කෙළක් පමණ භෝග රාශිය අත්හැර පැවිදිව තීර්ථකයන්ගේ ගණාචාර්ය විය. සමය මෙහි කියත්නුයි **සමයප්පවාදකො**. මේ ස්ථානයෙහි චංකිතාරුක්ඛ, පොක්ඛරසාති ආදීන්ගේ පටන් බ්‍රාහ්මණයෝ නිගණ්ඨයෝ අචේලක පරිබ්‍රාජක ආදීහු පැවිදි වූවෝ එක්රැස්ව තම තමාගේ සමය ගැන කියති. කථා කරති. විස්තර කරති. ඒ නිසා ඒ ආරාමය **සමයප්පවාදක** යයි කියනු ලැබේ. තින්දුකාවීර සංඛ්‍යාත වූ තිඹිරි රුක් පෙලකින් වටවූ බැවින් **තින්‍දුකාවීරො** මෙහි පළමුවෙන් එකම ශාලාවක් වූ හෙයින් මහා පුණ්‍ය පරිබ්‍රාජකයා නිසා පසුව බොහෝ ශාලා කරවන ලදි. ඒ නිසා ඒ එකම ශාලාව නිසා ලැබුණු නම වශයෙන් **එකසාලක** යයි කියනු ලැබේ. ප්‍රසේනජිත් කෝසල රජුගේ දේවිය වූ මල්ලිකාවගේ උයන වූ මෙය මල්පලයෙන් යුතු ආරාමය මල්ලිකාගේ ආරාමයයි ප්‍රසිද්ධියට ගියේය. ඒ නිසා **සමයප්පවාදකෙ තින්‍දුකාවීරෙ එකසාලකෙ මල්ලකාය ආරාමෙ**
**පටිවසති** විසීම් පහසුව නිසා වාසය කරන සේක. ඉක්බිති එක් දවසක් භාග්‍යවතුන් වහන්සේ අලුයම් වේලෙහි සර්වඥතා ඥානය පතුරුවා ලෝකය දෙස බලන සේක් ඥාන ජාලය තුළට පැමිණි පරිබ්‍රාජකයා දැක ‘මේ පොට්ඨපාද මාගේ ඥාන ජාලයෙහි පෙනේ. කුමක් වන්නේදැයි පරීක්‍ෂාකො බලන සේක් ‘මම අද එහි යන්නෙමි. එවිට පොට්ඨපාද මාගෙන් නිරෝධයද නිරෝධයෙන් නැගී සිටීමද අසන්නේය. මම ඔහුට සියලු බුදුවරුන්ගේ ඥානය සමග සසඳා ඒ දෙකම කියන්නෙමි. දවස් කිහිපයක ඇවෑමෙන් චිත්තහත්‍ථි සාරිපුත්ත රැගෙන මා සමීපයට එන්නේය. මම ඔවුන්ට දහම් දෙසන්නෙමි. දේශනාව අවසන පොට්ඨපාද මා සරණ යන්නේය. හත්‍ති සාරිපුත්ත චිත්ත මා සමීපයෙහි පැවිදිව රහත්බවට පැමිණෙන්නේ යයි දුටු සේක.
ඉන්පසු උදෑසන සිරුරු පිළිදැගුම් කොට සුරත් දෙපට සිවුර හැඳ විදුලිය වන් කාබහන බැඳ යුගඳුරු පව්ව වටකොට සිටි වැසි වලාකුළක් බඳු මේවන් පසුල් සිවුර ඒකාංශකොට අලුත් සෙල්වූවා පාත්‍රය වම් උරහිස එල්ලාගෙන සැවැත්නුවර පිඬු පිණිස පිවිසෙන්නෙමියි හිමවත් පාමුලින් එන සිංහයකු මෙන් විහාරයෙන් නික්මුණු සේක. මේ අර්ථය සඳහා ‘අථෙඛො භගවා’ ආදිය කීය.
**එතදහොසි** නුවර දොර සමීපයට ගොස් තමාට රිසි පරිදි සූර්යයා දෙස බලා කල්වැඩි බවම දැක මෙසේ සිතිණ. **යන්නූනාහං **සැකය ප්‍රකාශ කෙරෙන නිපාතයකි. බුදුවරුන්ට සැකයක් නම් නැත. මෙය කරන්නෙමි. මෙය නොකරන්නෙමි. මොහුට ධර්මය දේශනා කරන්නෙමි. මොහුට ධර්මය දේශනා නොකරන්නෙමියි මෙසේ විතර්කයක් පූර්වභාගයෙහි සියලු බුදුවරුන්ට ලැබේ. එහෙයින් කීය. **යන්නූනාහං** යනුවෙන් ඉදින් මම යන අර්ථයි.
**උන්නාදිනියා** උස්හඬ නගන. මෙසේ හඬනගන අයගේ උඩින් ගමන් කිරීම් වශයෙන් උච්ච නමි. දිශාවන්හි පැතිරීම් වශයෙන් මහා ශබ්ද වේ. උස්හඬ පැතිරුණු හඬ ඇති බැවින් උච්චාසද්ද මහාසද්ද වේ. ඒ පරිබ්‍රාජකයන්ට උදෑසන නැගිට කළයුතු සෑවත් හෝ බෝමළුවත් හෝ ආචාර්ය උපාධ්‍යායවත් හෝ යෝනිසෝ මනසිකාරයක් හෝ නැත. ඒ නිසා ඔවුහු උදෑසනම නැගිට ළාහිරු රැසෙහි හුන්නාහු මොහුගේ අත ලස්සනය. මොහු පා ලස්සනය. මෙසේ ඔවුනොවුන්ගේ අත්පා හෝ අරබයා ස්ත්‍රීපුරුෂ දාරක දාරිකාවන්ගේ ගුණ හෝ අනික් කාමාස්වාද උපදවා අනුපිළිවෙලින් රාජකථා ආදී අනේකවිධ වූ තිරිසන් කථා කියත්. එහෙයින් කියන ලදි. **උන්නාදිනියා උච්චාසද්ද මහා සද්දාය අනෙක විහිතං තිරච්ඡාන කථං කථෙන්තියා** යනුවෙන්.
ඉන්පසු පොට්ඨපාද පරිබ්‍රාජකයා ඒ පරිබ්‍රාජකයන් දෙස බලා මේ පරිබ්‍රාජකයෝ අතිශයින් ඔවුනොවුන්ට අගෞරව ඇත්තෝ ය. අපිද ශ්‍රමණ ගෞතමයන්ගේ පහළවීමේ පටන් හිරු නැගෙනවිට කණාමැදිරියන් හා සමාන වීමු. අපගේ ලාභසත්කාරද පිරිහිණ. ඉදින් මෙතැනම ශ්‍රමණ ගෞතම හෝ ගෞතමගේ ශ්‍රාවකයෙක් හෝ ඔහුගේ ගිහි උපස්ථායකයෙක් හෝ එන්නේ නම් අතිශයින් ලජ්ජා වියයුතු වන්නේය. පිරිසගේ දොසක් වේනම් එය පිරිස් දෙටුවාගේම මත නැගෙන්නේ යයි ඔබමොබ බලන්නේ භාග්‍යවතුන් වහන්සේ දුටුවේය. එහෙයින් කියන ලදි. **අද්දසා ඛො පොට්ඨපාදො පරිබ්බාජකො -පෙ- තුණ්හී අහෙසුං** යනුවෙන්.
එහි **සණ්ඨපෙසි** හික්මවීය. ඇයගේ වරද ඇසුවේය. යම්සේ මැනවින් පිහිටියාද එසේ ඇය තැබීය. යම්සේ පිරිස් මැදට පිවිසෙන පුරුෂයා වරද වසාගැනීම සඳහා ඇඳුම සකස් කරයිද, පොරෝනය සකසයිද, දූවිලි වැකුණු තැන් පිස දමයිද, මෙසේ ඇයගේ වරද වැසීම පිණිස **අප්පසද්දා භොන්තො** යනුවෙන් හික්මවන්නේ යම්සේ මනාව පිහිටියේද එසේ තැබීය යන අර්ථයි.
**අප්පසද්දකාමො** අල්ප ශබ්ද කැමති වෙයි. එකෙක් හිඳගනී. එකෙක් නැගිට සිටී. ගණ සංගණිකාවෙන් නොගැසේ. **උපසංකමි තබ්බං මඤ්ඤෙය්‍ය** මෙහි ආයුතු යයි හඟින්නේය. කුමක්හෙයින් මොහු භාග්‍යවතුන් වහන්සේගේ පැමිණීම අපේක්‍ෂා කරයිද? තමාගේ වෘද්ධිය ප්‍රාර්ථනා කරමින් පරිබ්‍රාජකයෝ වනාහි බුදුවරුන් හෝ බුදුසව්වන් හෝ තමා සමීපයට පැමිණිවිට අද අපේ ළඟට ශ්‍රමණ ගෞතම ආවේය. ශාරිපුත්‍ර ආවේය. ඔව්හු එක් එක් අය ළඟට යන්නෝ නොවෙති. අපේග උතුම් බව බලවු යිය තමාගේ උපස්ථායකයන් හමුවෙහි තමන් ඔසවා තබාගනිත්. උස්තැනක තබත්. භාග්‍යවතුන් වහන්සේගේ උපස්ථායකයන් අල්ලාගන්ට වෑයම් කරත්. ඔවුහු භාග්‍යවතුන් වහන්සේගේ උපස්ථායකයන් දැක මෙසේ කියත්. ‘ඔබලාගේ ශාස්තෲ වූ භවත් ගෞතමයෝද ගෞතම ශ්‍රාවකයෝද අපගේ ළඟට එති. අපි ඔවුනොවුන් සමගියෙන් සිටිමු. ඔබලා නම් අප ඇසින් බැලීමටද නොකැමැතිය. සුහද කථාවක්වත් නොකරහුය. ඇයි ඔබලා අප සමග තරහද, ඉක්බිති සමහරු මිනිස්සු බුදුවරුද මොවුන්ගේ ළඟට පැමිණෙති. අපගේ සමීපයට කිම නොඑත්දැයි එතැන්පටන් ඔවුන් අත ප්‍රමාද නොවෙති. **තුණ්හී අහෙසුං** යනු පොට්ඨපාද පිරිවරා නිහඬව හුන්නාහුය.
**ස්වාගතං භන්තෙ** ස්වාමීනි, භාග්‍යවතුන් වහන්සේගේ සුභ ආගමනයක් විය. භාග්‍යවතුන් වහන්සේ පැමිණිවිට අපට ආනන්දයක් වෙයි. ගියවිට ශෝකයක් වෙයි යයි දක්වයි. **විරස්සං ඛො භන්තෙ** යනු කුමක් නිසා පැමිණියේද? භාග්‍යවතුන් වහන්සේ මීට පෙරත් මෙහි පැමිණි විරූද? නොගිය විරූද? මනුෂ්‍යයන්ගේ කොහේ යන ගමන් මෙහේ ආවේද? මංමුළා වුණාද? බොහෝ කලකින් ආවේ. මේ ආදී ප්‍රිය ව්‍යවහාරයක් වෙයි. ඒ නිසා මෙසේ කීය. මෙසේ කියා මානයෙන් තදව හුන්නේය. නැගිට භාග්‍යවතුන් වහන්සේට පෙරගමන් කළේය. භාග්‍යවතුන් වහන්සේ පැමිණිබව දැක ආසනයකින් නොපවරන්නේ හෝ ගෞරව නොකරන්නේ හෝ දුර්ලභය. කුමක් නිසාද? උසස් කුල ඇති බැවිනි. මේ පරිබ්‍රාජකයාද තමාගේ හුන් අසුන ගසා දමා භාග්‍යවතුන් වහන්සේට ආසනය පරන්නේ **නිසීදතුභන්තෙ භගවා ඉදමාසනං පඤ්ඤත්තං** යයි කීය.
**අන්තරා කතා විප්පකතා** හිඳන්නා වූ ඔබගේ ආදියෙහි පටන් මාගේ පැමිණීම තෙක් මේ අතරතුර කවරනම් කථාවක් අවසන් නොවීද? මාගේ පැමිණීම හේතුවෙන් කවර කථාවක් අවසානයට නොගියේද? කියන්න එය අවසානයට ගෙනයමි’යි සර්වඥ පවාරණයෙන් පැවරූ සේක. ඉක්බිති පරිබ්‍රාජකයා ඒ කථාව නිරර්ථකය. නිස්සාරය සංසාර පැවැත්ම ඇසුරුකොට ඇත. ඔබතුමාගේ ඉදිරියෙහි කීමටවත් නොහොබී යයි දක්වන්නේ **තිට්ඨතෙසා භන්තෙ** යි ආදිය කීය.
ස්වාමීනි, ඒවා එහි තිබුණා වේ. ඉදින් භාග්‍යවතුන් වහන්සේ අසනු කැමතිනම් පසුවට වුවත් ඒ කථාව දුර්ලභ නොවන්නේය. අපට මේ කථාවෙන් ප්‍රයෝජනයක් නැත. භාග්‍යවතුන් වහන්සේගේ ආගමනයක් ලැබ අපි වෙනත් යහපත් කරුණක් අසමු යයි දක්වයි. ඉන්පසු එය විමසන්නේ **පුරිමානි භන්තෙ** ආදිය කීය.
එහි කුතුහල සාලයං යනු, කුතුහල ශාලාව නමින් වෙනම ශාලාවක් නැත. යම් තැනක නොයෙක් තීර්ථකයෝ ශ්‍රමණ බ්‍රාහ්මණයෝ නොයෙක් කථා පවත්වත්ද, එය බොහෝ දෙනකුට ‘මොහු කුමක් කියාද, මොහු කුමක් කියාදැයි කුහුලක් පවත්නා නිසා **කුතූහල සාලා **යයි කියනු ලැබේ. **අභිසඤ්ඤා නිරොධෙ** මෙහි **අභි** යනු උපසර්ගයක් පමණි. **සඤ්ඤා නිරොධෙ** චිත්ත නිරෝධයෙහි ක්‍ෂණික නිරෝධයෙහි කථාවක් හටගත්තේය යන අර්ථයි.
මෙය එහි උත්පත්ති කාරණයයි. එකල භාග්‍යවතුන් වහන්සේ ජාතකයක් හෝ කියන සේක. ශික්‍ෂාපදයක් හෝ පනවන සේක. එකල මුළු දඹදිව භාග්‍යවතුන් වහන්සේ කිත්ගොස පැතිරෙයි. තීර්ථකයෝ එය අසා භවත් ගෞතමයෝ පෙර සිරිතක් කීහ. එබඳු කිසිවක් කියන්ට අපට නොහැක්කේ ඇයි දැයි භාග්‍යවතුන් වහන්සේට සමාන කාර්යයක් කරන්නාහු එක් භවාන්තර සමයක් ගැන කියති. ‘භවත් ගෞතමයෝ ශික්‍ෂාපද පනවති. පනවන්ට අපට නොහැක්කේ ඇයි යයි තමාගේ ශ්‍රාවකයන්ට කුමක් හෝ සිකපදයක් පනවති. එකල්හි භාග්‍යවතුන් වහන්සේ අටවැදෑරුම් පිරිස මැද වැඩහිඳ නිරෝධ කථාව කී සේක. තීර්ථකයෝ එය අසා ‘භවත් ගෞතමයෝ නිරෝධ නම් දෙයක් කීහ. අපිදු එය කියන්නෙමුයි රැස්ව කියූහ. එහෙයින් කියන ලදී. **අභිඤ්ඤා නිරොධෙ කතා උපදී** යනුවෙන්.
**තථෙකච්චෙ** එවුන් අතරින් ඇතැමෙක් පළමුවැන්නාද මෙහි මොහු බාහිර තීර්ථායතනයක පැවිදි වූයේ සිත් පැවැත්මෙහි දොස් දැක සිත් නැති බව ශාන්ත යැයි සමාපත්තිය වඩා මෙයින් චුතව කල්ප පන්සියයක් අසංඥී භවයෙහි සිට නැවත මෙහි උපදී. ඔහුට සංඥා ඉපදවීමෙහිද නිරෝධයෙහිද හේතුව නොදක්නේ **අහෙතු අප්පච්චයො **යයි කීය.
දෙවැන්නා එය නිෂේධකොට මිගසිංහ තාපසයාගේ අසංඥක බව ගෙන **උපෙති පි අපෙතිපි** ආදිය කීය. මිගසිංහ{1} තාපසයා ආත්මය තවන්නෙකි. ඝෝර තපස් ඇත්තේය. දමනය කරගත් ඉන්‍ද්‍රිය ඇත්තේ විය. ඔහුගේ සිල් තෙදින් ශක්‍ර විමානය උණුසුම් විය. ශක්‍ර දේවේන්ද්‍රයා ‘තාපසයා ශක්‍රස්ථානය ප්‍රාර්ථනා කරන්නේ දෝයි අලම්බුසා නම් දේව කන්‍යාව’ තවුසාගේ තපස බිඳ එව’යි යැවීය. ඈ එහි ගියාය. තවුසා පළමු දවසෙහි ඇය දැක පළාගොස් පන්සලට පිවිසියේය. දෙවැනි දවසෙහි කාමච්ඡන්‍ද නීවරණයෙන් බිඳුණේ ඇය අතින් අල්ලා ගත්තේය. හේ එම දිව්‍ය ස්පර්ශයෙන් පහසන ලද්දේ විසංඥව තෙවසරක් ඇවෑමෙන් සංඥාව ලැබීය. හෙතෙමේ දෘෂ්ටිගතිකව තෙවසරක් ඇවෑමෙන් නිරෝධයෙන් නැගී සිටියෙමියි හඟින්නේ මෙසේ කීය.
තෙවැන්නා එය නිෂේධකොට අථර්වන ප්‍රයෝගය සඳහා **උපකඩ්ඪන්ති පි අපකඩ්ඪන්තියි** යයි කීය. අථර්වනය වනාහි අථර්වනය යොදා හිස සුන් සතකු මෙන්ද අත්පා සිඳලූවකු මෙන්ද මියගිය එකකු මෙන්ද කොට දක්වත්. ඔහුගේ නැවත ප්‍රකෘතිමත් බව දැක ඒ දෘෂ්ටිගතිකයා ‘නිරෝධයෙන් මොහු නැගී සිටියේ යයි හඟිමින් මෙසේ කීය.
සිව්වැන්නා එය නිෂේධකොට යක්‍ෂ දාසීන්ගේ මදයෙන් නිදාගැනීම සඳහා **සන්තිහි භො දෙවතා **යයි කීය. යක්‍ෂ දාසීහු මුළු රැයම දෙවියන්ට උපහාර කරමින් නටා ගයා අරුණු නැගෙන වේලාවෙහිා එක් සුරා බඳුනක් බී පෙරලී නිදා දවල් කල නැගිටිත්. ඒ දැක ඒ දෘෂ්ටිගතිකයා නිදන කල නිරෝධයට සමවැද පිබිදි කල නිරෝධයෙන් නැගිටියාහු යැයි හඟින්නේ මෙසේ කීය.
මේ පොට්ඨපාද පරිබ්‍රාජකයා පණ්ඩිතයෙකි. ඒ නිසා ඔහුට මේ කථාව අසා විපිළිසර උපන්නේය. ‘මොවුන්ගේ කථාව ගොළු බිහිරි කථා මෙන් මොවුහු නිරෝධ සතරක් පනවති. මේ නිරෝධය එකක් විය යුතුය. බොහෝ නිරෝධයන්ගෙන් නොවේ. එයින්ද අනෙකක් විය යුතුය. හේ අනිකකින් දැනගන්ට සර්වඥ කෙනෙකුට හැර නොහැකිය. ඉදින් භාග්‍යවතුන් වහන්සේ මෙහි එන සේක්නම් මේ නිරෝධයයි. මේ නිරෝධයයි පහන් දහසක් දල්වා මෙන්. අද මට ප්‍රකට කරන සේකැයි දසබලධාරීන් වහන්සේම සිහි කළේය. ඒ නිසා **තස්ස මය්හං භන්තෙ** ආදිය කීය.
එහි **අහොනූන** යනු සිහිකිරීම් අර්ථයෙහි නිපාත දෙකකි. එයින් භාග්‍යවතුන් වහන්සේ සිහිකරන ඔහුට මෙසේ සිතිණ. **අහොනූන භගවා අහොනූන සුගතො** යනුවෙන්. **යොඉමෙසං** යමෙක් මේ නිරෝධ ධර්මයන්හි **සුකුසලො** මැනවින් දක්ෂ ද නිපුණ ද අතිදක්ෂ ද ඒ භාග්‍යවතුන් වහන්සේ ඒකාන්තයෙන් කියනු ඇත. ඒ සුගතයන් වහන්සේ ඒකාන්තයෙන් කියනු ඇත යනු මෙහි අදහසයි. **පකතඤ්ඤු **පුරුදු කළ වශීබව ඇති බැවින් ප්‍රකෘතිය ස්වභාවය දනීනුයි පකතඤ්ඤු **කථන්නුඛො** මෙය පරිබ්‍රාජකයා ‘අපි භාග්‍යවතුන් වහන්ස නොදනිමු. ඔබවහන්සේ දනිති. අපට කියනු මැනවැයි අයැදින්නේ කියයි. ඉක්බිති භාග්‍යවතුන් වහන්සේ කියන සේක් **තත්‍ර පොට්ඨපාද** ආදිය කියූ සේක.
එහි **තත්‍ර** යනු ඒ මහණ බමුණන් අතර. **ආදිතොව තෙසං අපරද්ධං** ඔවුන්ගේ ආදියෙහි සිටම විරුද්ධ වූ. ගෙයි මැදම පැකිළුණු යයි දක්වයි. **සහෙතු සප්පච්චයා** මෙහි හේතු යනු ද පච්චයො යනු ද කාරණයටම නම්ය. කරුණු සහිතව යන අර්ථයි. එහි **සික්ඛා එකා සඤ්ඤා උප්පජ්ජතිති** ශික්‍ෂාවෙන් ඇතැම් සංඥා උපදියි යන අර්ථයි.
**කාච සික්ඛාති භගවා අවොච** ඒ ශික්‍ෂාව කවරක්දැයි භාග්‍යවතුන් වහන්සේ විස්තර කැමැත්තෙන් විමසීම් වශයෙන් කී සේක. ඉක්බිති යම්හෙයකින් අධිශීල සික්ඛා, අධිචිත්ත සික්ඛා අධිපඤ්ඤා සික්ඛා යනුවෙන් සික්ඛා තුනක් වෙයි. ඒ නිසා ඒවා දක්වන සේක් භාග්‍යවතුන් වහන්සේ සංඥාවෙන් සහේතුකව උපදනා නිරෝධය දක්වන්ට බුද්ධෝත්පාදයෙහි පටන් ශුද්ධ වූ ධර්මය තබන සේක් **ඉධ පොට්ඨපාද තථාගතො ලොකෙ** ආදිය කී සේක.
එහි අධිසීල සික්ඛාව සහ අධිචිත්ත සික්ඛාව යන ශික්‍ෂා දෙක ශික්‍ෂා ස්වරූපයෙන් ආයේය. තෙවැන්න **මේ දුක්ඛනිරොධගාමිනී** ප්‍රතිපදාව යැයි පොට්ඨපාද මා විසින් ඒකාංශික ධර්මය දේශනා කරන ලද්දේය. මෙහි සම්මා දිට්ඨි සම්මා සංකප්ප වශයෙන් ඇතුල්කරන ලද බැවින් ආයේ යයි දතයුතුය. කාමසඤ්ඤා පංචකාමගුණික රාගයද නූපන් කාමාවචරයද, එහි පංචකාම ගුණික රාගය අනාගාමි මාර්ගයෙන් විනාශයට යයි. නූපන් කාමචාරය මෙතැන වටී. එනිසා තස්ස සා පුරිමා කාම සඤ්ඤා ප්‍රථමධ්‍යානය හා යෙදුණු යමක් පෙර උපන් පූර්ව කාම සංඥාවට සමාන බැවින් පුරිම කාමසඤ්ඤා යයි කියානම්, එය විනාශවී යයි. නූපන් සංඥාව නූපදී යන අර්ථයි.
**විවේකජ පීතිසුඛ සුඛුම සච්ච සඤ්ඤී යෙව තස්මිං සමයෙ හොති **ඒ ප්‍රථමධ්‍යාන සමයෙහි විවේකජ ප්‍රීතිසුඛ සංඛ්‍යාත සූක්‍ෂම සංඥාව සත්‍ය වෙයි. වූයේ වෙයි යන අර්ථයි. නැතහොත් කාමච්ඡන්‍ද ආදී ඕලාරික අංග ප්‍රහාණ වශයෙන් සූක්‍ෂමද වූ බැවින් සත්‍ය වුව සංඥානුයි = සුඛුම සච්ච සඤ්ඤා විවේකජ ප්‍රීති සුඛයන්ගෙන් යුතු සුඛුම සච්ච සඤ්ඤානුයි = විවේකජ පීතිසුඛ සුඛුම සච්ච සඤ්ඤා. එය ඔහුට ඇත්නුයි විවේක පීතිසුඛ සුඛුම සච්ච සඤ්ඤී යනු මෙහි අර්ථයයි දතයුතුය. සියලුතැන මේ ක්‍රමයයි. **එවම්පි සික්ඛා** මෙහි යම්හෙයකින් ප්‍රථමධ්‍යානයට සමවදින්නේ අදිටන් කරන්නේ නැගිටින්නේ ම හික්මෙයි. ඒ නිසා මෙසේ හික්මිය යුතු බැවින් සික්ඛා යයි කියනු ලැබේ. ඒ ශික්‍ෂා සංඛ්‍යාත ප්‍රථමධ්‍යානයෙන්, මෙසේ එකම විවේකජ ප්‍රීතිසුඛ සූක්‍ෂම සත්‍ය සංඥාව උපදී. මෙසේ එකම කාම සංඥාවද නිරුද්ධ වෙයි යන අර්ථයි. **අයං සික්ඛාති භගවා අවොච** මෙය වනාහි ප්‍රථමධ්‍යාන සංඛ්‍යාත එක්ම ශික්‍ෂාව යයි භාග්‍යවතුන් වදාළ සේක. මේ ක්‍රමයෙන් සියලු තැන අර්ථය දතයුතුය.
යම්හෙයකින් අෂ්ට සමාපත්තියෙහි අංග වශයෙන් සම්මර්ශනය බුදුවරුන්ට පමණක් වේද, ශ්‍රාවකයන් අතර ශාරිපුත්‍ර වැනි කෙනෙකුටවත් නැත. කලාප වශයෙන් සම්මර්ශනයම ශ්‍රාවකයන්ට වෙයි. මෙම සංඥාව සංඥාව යැයි මෙසේ අංශ වශයෙන් සම්මර්ශනය ඉවත් කරන ලදි. ඒ නිසා ආකිඤ්චඤ්ඤායතනය ප්‍රධානකොට ඇති සංඥාව දක්වා නැවත ඒ සංඥාවම අග්‍රයයි දැක්වීමට **යතො ඛො පොට්ඨපාද භික්ඛු -පෙ- සඤ්ඤග්ගං ඵුසති **යනුවෙන් කී සේක.
එහි **යතො ඛො පොට්ඨපාද භික්ඛු** පොට්ඨපාද යම් භික්‍ෂුවක් **ඉධ සකසඤ්ඤී හොති** මෙහි සසුනෙහි සක සඤ්ඤී වේද, මෙයම හෝ පාඨයයි. තමාගේ ප්‍රථමධ්‍යාන සංඥාවෙන් සංඥා ඇත්තේ වෙයි යන අර්ථයි. **සො තතො අමුත්‍ර තතො අමුත්‍ර** ඒ භික්‍සුව ඒ ප්‍රථමධ්‍යානයෙන් මෙතැන ද්විතීය ධ්‍යානයෙහිය. එයින් ගිය තැන තෘතීය ධ්‍යානයෙහි යැයි ඒ ඒ ධ්‍යාන සංඥාවෙන් එකසඤ්ඤී, සකසඤ්ඤීව පිළිවෙලින් සංඥා අග්‍රය ස්පර්ශ කරයි. සංඥාග්‍රය යනු ආකිඤ්චඤ්ඤායතනයයි කියනු ලැබේ. කුමක් නිසාද යත්, ලෞකික වූ කෘත්‍යකාරී සමාපත්තීන්ට අග්‍ර වූ බැවිනි. ආකිඤ්චඤ්ඤායතන සමාපත්තියෙහි සිට නෙවසඤ්ඤා නාසඤ්ඤායතනයටද නිරෝධයටද සමවදිත්. මෙසේ එය ලෞකික කෘත්‍යකාරී සමාපත්තීන්ට අග්‍ර වූ බැවින් සංඥාග්‍රයයි කියනු ලැබේ. එය ස්පර්ශ කරයි. එයට පැමිණේ යන අර්ථයි.
දැන් අභිඥා නිරෝධය දක්වන්ට **තස්ස සඤ්ඤග්ගෙ ඨිතස්ස** ආදිය කී සේක. එහි **චෙතෙය්‍යං අභිසංඛරෙය්‍යං** යනු පද දෙකෙහිම ධ්‍යානයට සමවදින්නේ සිතයි. නැවත නැවත කරයි යන අර්ථයි. මත්තෙහි සමාපත්ති සඳහා ආශා කරමින් රැස්කරයි නමි. ඉමාච මෙ **සඤ්ඤා නිරුජ්ඣෙය්‍යුං** මේ ආකිඤ්චඤ්ඤායතන සංඥා නිරුද්ධ වන්නේය. **සො නච්චෙ චෙතෙති නාභිසංඛරොති** මෙහි කැමැත්තෙන් සිතන්නේද නොසිතයි. රැස් කරන්නේද රැස් නොකරයි. මේ භික්‍ෂුවට ආකිඤ්චඤ්ඤායතනයෙන් නැගී නේවසඤ්ඤා නාසඤ්ඤායතනයට සමවැදී චිත්තවාර එකක දෙකක සිටින්නෙමියි අදහසක් හෝ කල්පනාවක් නැත. මත්තෙහි නිරෝධ සමාපත්තිය පිණිසම නැවත අදහසක් කල්පනාවක් ඇත. මේ අර්ථය පුත්‍රයාගේ ගෙය ඇසීමෙන් පැහැදිලි කළයුතුය.
පියාගේ ගෙය මැදින් ගොස් පසුපස පුත්‍රයාගේ ගෙය ඇත. එයින් පිණිබොජුන් ගෙන ආසන ශාලාවට පැමිණි දරුවාගෙන් තෙරණුවෝ මනාප වූ පිණ්ඩපාතය කොහින් ගෙන එන ලද්දේදැයි ඇසූහ. අසුවලාගේ ගෙයිනැයි ලැබුණු ගෙයම කීය. පියාගේ ගෙය මැදින් ගියේද එහි අදහසක්ද නැත. එහි ආසන ශාලාව මෙන් ආකිඤ්චඤ්ඤායතන සමාපත්තිය දතයුතුය. පියාගේ ගෙය මෙන් නේවසඤ්ඤා නාසඤ්ඤායතනය දතයුතුය. පුත්‍රයාගේ ගෙය මෙන් නිරෝධ සමාපත්තිය දතයුතුය. ආසන ශාලාවෙහි සිට පියාගේ ගෙය සිහිනොකර පුත්‍රයාගේ ගෙය ඇසීම මෙන් ආකිඤ්චඤ්ඤායතනයෙන් නැගී නේවසඤ්ඤානාසඤ්ඤායතනයට සමවැදී චිත්තවාර එකක් දෙකක සිටින්නෙමියි සිහිනොකරම මත්තෙහි නිරෝධ සමාපත්තිය සඳහාම සිහිකිරීමයි. මෙසේ මෙය සිතන්නේද නොසිතයි. රැස්කරන්නේම රැස් නොකරයි. **තාවෙච සඤ්ඤා** ඒ ධ්‍යාන සංඥා නිරුද්ධ වෙයි. **අඤ්ඤාවා** අන් ඕලාරික භවංග සංඥා නිරුද්ධ වෙයි. **සො නිරොධං ඵුසති** ඒ මෙසේ පිළිපන් භික්‍ෂුව සඤ්ඤාවෙදයිත නිරෝධය ස්පර්ශ කරයි. විඳගනී. ලබයි.
**අනුපුබ්බාති සඤ්ඤා නිරොධ සම්පජාන සමාපත්ති** මෙහි අභි යනු උපසර්ගයක් පමණි. සම්පජාන පදය නිරෝධ පදයෙන් ඇතුළත්කොට කියන ලදි. අනුපිළිවෙලින් සම්පජාන සඤ්ඤා නිරෝධ සමාපත්තියයි. මේ මෙහි අර්ථයයි. මෙහිද සම්පජාන සඤ්ඤා නිරොධ සමාපත්ති යනු සම්පජානයෙහි අන්තයෙහි සඤ්ඤානිරොධ සමාපත්තියයි. සම්පජානය ඇති නුවණැති භික්‍ෂුවගේ නිරෝධ සමාපත්තියයි. මෙය විශේෂ අර්ථයයි.
දැන් මෙහි සිට නිරෝධ සමාපත්ති කථාව කිවයුතුය. එය සියලු ආකාරයෙන් විශුද්ධි මාර්ගයෙහි පඤ්ඤා භාවනානිසංස අධිකාරයෙහි කියන ලදි. ඒ නිසා එහි කියූ පරිද්දෙන්ම ගතයුතුයි.
මෙසේ භාග්‍යවතුන් වහන්සේ පොට්ඨපාද පරිබ්‍රාජකයාට නිරෝධ කථාව කියා ඉක්බිති ඔහුට එබඳු කථාවක් අන්තැනක නැති බව දන්වන්ට **තං කිංමඤ්ඤසි** ආදිය කී සේක. පරිබ්‍රාජකයාද භාග්‍යවතුන් වහන්සේ අද තොපට කථාවක් තබා මා විසින් එබඳු කථාවක් නොඇසූ විරූ යැයි දන්වන්නේ **නොහෙතං භන්තෙ** යි කියා නැවත සකසා භාග්‍යවතුන් වහන්සේගේ කතාව උගත් බව දක්වන්නේ **එවං ඛො අහං භන්තෙ** ආදිය කීය. ඉක්බිති භාග්‍යවතුන් වහන්සේ ඔබ විසින් මැනවින් ඉගෙන ගන්නා ලද්දේයයි අනුදන්නා සේක් **එවං පොට්ඨපාද** යයි කී සේක.
ඉක්බිති පරිබ්‍රාජකයා ‘භාග්‍යවතුන් වහන්සේ විසින් ආකිඤ්චඤ්ඤායතනය සංඥාග්‍රයයි කියන ලදි. සංඥාග්‍රය එයමද නැතහොත් අවශේෂ සමාපත්තීන්හිද සංඥාග්‍රයක් ඇත්දැයි සිතා ඒ බව විමසන්නේ **එකඤ්ඤෙවනුඛො** ආදිය කීය. භාග්‍යවතුන් වහන්සේද ඔුහට විසඳා දුන් සේක. **පුථුපි **බොහෝ. **යථා යථා ඛො පොට්ඨපාද නිරොධං ඵුසති** පඨවි කසිණ ආදියෙහි යම් යම් කසිණයකින් ප්‍රථමධ්‍යානාදීන්ගේ හෝ යම් යම් ධ්‍යානයකින්, මෙය කියන ලද්දේ වෙයි. ඉදින් පඨවි කසිණයෙන් කරණය වූ පඨවි කසිණ සමාපත්තිය එක්වරක් සමවදින්නේ පෙර සඤ්ඤා නිරෝධය ස්පර්ශ කරයි. එක් සංඥාග්‍රයකි. ඉක්බිති දෙවරක් තෙවරක් සියවරක් දහස්වරක් සියදහස් වරක් සමවදින්නේ පෙර සඤ්ඤා නිරෝධය ස්පර්ශ කරයි. සංඥාග්‍ර සියදහසකි. සෙසු කසිණයන්හිද ධ්‍යානයන්හිද මේ ක්‍රමයයි.
ඉදින් කරණභූත වූ ප්‍රථමධයානයෙන් පෙර සඤ්ඤා නිරෝධය ස්පර්ශ කරයිද එක් සංඥාග්‍රයකි. ඉක්බිති දෙවරක් තෙවරක් සියවරක් දහස්වරක් සියදහස් වරක් සමවදින්නේ පෙර සඤ්ඤා නිරෝධය ස්පර්ශ කරයිද සංඥාග්‍ර සියදහසකි. සෙසු ධ්‍යාන සමාපත්තීන්හිද මේ ක්‍රමයයි. මෙසේ එක්වරක් සමවැදීම් වශයෙන් හෝ සියලු සඤ්ජානන ලක්‍ෂණයෙන් සංග්‍රහකොට හෝ එක් සංඥාග්‍රයක් වෙයි. පසුපසුව සමවැදීම් වශයෙන් බොහෝය.
**සඤ්ඤානුඛො භන්තෙ** ස්වාමීනි, නිරෝධයට සමවදින භික්‍ෂුවට පළමුව සඤ්ඤාව උපදනේ නොවේදැයි අසයි. ඔහුට භාග්‍යවතුන් වහන්සේ **සඤ්ඤාඛො පොට්ඨපාද** යැයි ප්‍රකාශ කළ සේක. එහි **සඤ්ඤා** යනු ධ්‍යාන සංඥාවයි. **ඤාණං** යනු විදර්ශනා ඥානයයි. තවත් ක්‍රමයක්, **සඤ්ඤා** යනු විදර්ශනා සංඥාවයි. **ඤාණං** යනු මාර්ග ඥානයයි. තවත් ක්‍රමයක් **සඤ්ඤා** යනු මාර්ග සංඥාවයි. **ඤාණං** යනු ඵල ඥානයයි. ත්‍රිපිටක මහාසිව තෙරණුවෝ මෙසේ කීහ :-
මේ භික්‍ෂූහු කුමක් කියත්ද? පොට්ඨපාද, භාග්‍යවතුන් වහන්සේගෙන් නිරෝධය ගැන ඇසීය. දැන් නිරෝධයෙන් නැගී සිටීම ගැන අසන්නේ භාග්‍යවතුන් වහන්ස, නිරෝධයෙන් නැගී සිටින්නහුට අර්හත්ඵල සංඥාව උපදීද නැතහොත් ප්‍රත්‍යවේක්‍ෂණ ඥානයදැයි කියයි. ඉක්බිති භාග්‍යවතුන් වහන්සේ ඔහුට යම්හෙයකින් ඵලසංඥාව පළමුව උපදීනම් පසුව උපදින්නේ ප්‍රත්‍යවේක්‍ෂණ ඥානයයි. ඒ නිසා සඤ්ඤාඛො පොට්ඨපාද යයි ආදිය කී සේක.
එහි **සඤ්ඤප්පාදා** අර්හත්ඵල සංඥාවගේ ඉපදීමෙන් පසුව අර්හත්ඵලය වේයයි මෙසේ ප්‍රත්‍යවේක්‍ෂණ ඥානයාගේ ඉපදීම වෙයි. **ඉධප්පච්චයා කිරමෙ** ඵලසමාධි සංඥාව හේතුකොටගෙන මාගේ ප්‍රත්‍යවේක්‍ෂණ ඥානය උපන්නේය.
දැන් පරිබ්‍රාජකයා යම්සේ ගම්ඌරෙක් සුවඳ දියෙන් නහවා සුවඳ ගල්වා මල්දමක් පළඳවා සිරියහනෙහි තැබුවද සැපයක් නොවිඳීද, වේගයෙන් අසූචි ඇති තැනට ගොස් සැප විඳීද, මෙසේම භාග්‍යවතුන් වහන්සේ විසින් මුදුසුමුදු තිලකුණු ගැබ්වූ දේශනාවෙන් නහවනු ලැබ තෙල්ගල්වා සැරසුණේ ද නිරෝධකථා නමැති සිරියහනෙහි තැබුයේද එහි සැපයක් නොවිඳින්නේ අසූචි පිරි තැනක් බඳු තමාගේ ලබ්ධිය ගෙන එයම විමසන්නේ **සඤ්ඤානුඛො භන්තෙ පුරිසස්ස අත්තා **යනාදිය කීය.
ඉක්බිති ඔහුගේ අවසරය ගෙන ප්‍රකාශකරනු කැමති සේක් භාග්‍යවතුන් වහන්සේ **කංපනත්‍ථං** ආදිය කී සේක. ඉක්බිති ඔහු ‘ආත්මය අරූපී යයි ලබ්ධි ඇත්තේම භාග්‍යවතුන් වහන්සේ දේශනා සුඛුමාල වූයේ, පළමුකොටම මාගේ ලබ්ධිය විනාශ නොකරාවායි සිතා තමාගේ ලබ්ධිය ගන්නේ **ඔලාරිකං ඛො** ආදිය කීය. ඉක්බිති භාග්‍යවතුන් වහන්සේ එහි දොස් දක්වන සේක් **ඔලාරිකො චහි තෙ** ආදිය කී සේක. එහි **එවං සන්තං** යනු මෙසේ ඇතිකල්හි ආධාර විභක්තියෙහි ද්විතියා වචනයි. මෙසේ ඇති කල්හි තමා වෙත එන්නේද නැත්ද යනු මෙහි අර්ථයි. ඛන්‍ධ සතරෙහි ඒකුප්පාද එකනිරොධ ඇති බැවින් කිසියම් සංඥාවක් උපදීද එය නිරුද්ධ වෙයි. පසු නැවත නැවත උදෙසා අන් සංඥාවෝද උපදිති. අන් සංඥාවෝ නිරුද්ධ වෙතියි කියන ලදි.
දැන් අන් ලබ්ධියක් දක්වන්නේ **මනොමයං ඛො අහං භන්තෙ** ආදිය කියා මෙහිදී ද දෝෂය දුන් කල්හි යම්සේ උන්මත්තකයා ඔහුගේ සංඥාව නොපිහිටාද ඒතාක් අනිකක් ගෙන අනිකක් විසඳයි. සංඥාව පිහිටන කල කිවයුතු දේම කියයි. මෙසේ අනිකක් ගෙන අනිකක් විසඳා දැන් තමාගේ ලබ්ධියම කියන්නේ **අරූපිං ඛො** ආදිය කීය. එහිද යම්හෙයකින් ඔහු සඤ්ඤාවෙන් උත්පාද නිරෝධය කැමති වේද තමා ශාස්වතයයි හඟියිද ඒ නිසා එසේම ඔහුගේ දොස් දක්වන්නේ භාග්‍යවතුන් වහන්සේ **එවං සන්තං** යනාදිය කී සේක. ඉන්පසු පරිබ්‍රාජකයා මිථ්‍යා දර්ශනයෙන් මැඩුණු බැවින් භාග්‍යවතුන් වහන්සේ විසින් කියනු ලබද්දීත් එය නානත්ත බව නොදන්නේ **සක්කාපනෙතං භන්තෙ මයා** ආදිය කීය. ඉක්බිති භාග්‍යවතුන් වහන්සේ ඔහුට යම්හෙයකිාන් සංඥාවෙහි උත්පාද නිරෝධය දකින්නේද සඤ්ඤාමය ආත්මය නිතරම හඟියිද ඒ නිසා **දුජ්ජානං ඛො** ආදිය කී සේක.
එහි මේ සංක්‍ෂේප අර්ථයයි. ‘ඔබගේ අන්‍ය දෘෂ්ටිය, අන්‍ය ක්‍ෂාන්තිය, අන්‍ය රුචීහු අන් අයුරකින්ම ඔබගේ දර්ශනය පැවතියේය. අන්‍යයක්ම ඔබට විශ්වාසය. රුචි වෙයි. ඔබගේ බැඳීම අන් තැනකය. අන් ප්‍රතිපත්තියක සැදී පැහැදී ඇති බවය. ඔබගේ ආචාර්යක ධර්මය අන්තැනකය. ආචාර්යභාවය අන් තීර්ථායතනකය. ඒ නිසා මෙසේ අන්‍යදෘෂ්ටික වූ, අන්‍ය විශ්වාසයක් ඇති, අන්‍ය රුචියක් ඇති අන් තැනක යෙදී සිටින ආචාර්යවරයා අන් තැනක සිටින ඔබ විසින් මෙය දැනගැනීම අපහසුය. ඉක්බිති පරිබ්‍රාජකයා ‘පුරුෂයාගේ ආත්මය සංඥාව හෝ වේවා අන් සංඥාවක් හෝ වේවා එහි ශාස්වතභාවයම අසන්නෙමියි නැවත කිංපන භන්තෙ ආදිය කීය.
එහි **ලොකො** යනු තමා සඳහා කියයි. **නහෙතං පොට්ඨපාද අත්‍ථසංහිතං** පොට්ඨපාද මෙය දෘෂ්ටිගතයකි. මෙලොව පරලොව ඇසුරුකළ දෙයක් නොවේ. ආත්මාර්ථ පරාර්ථ නිශ්‍රිත වූවක්ද නොවේ. **නධම්ම සංහිතං බ්‍රහ්මචරියකං** ශික්‍ෂාත්‍රය සංඛ්‍යාත වූ ශාසන බ්‍රහ්මචර්යයට ආදි මාත්‍රයක් නොවේ. අධිශීල ශික්‍ෂා මාත්‍රයක්ද නොවේ. **න නිබ්බිදාය** සංසාර වට්ටයෙහි කලකිරීම නොපවතී, න විරාගාය වට්ට විරාගය පිණිස නොපවතී. න නිරොධාය සංසාරය නිරෝධකරණය පිණිස නොපවතී. **න උපසමාය** සංසාරයෙහි ව්‍යුපසමනය සඳහා නොපවතී. **න සම්බොධාය** සංසාරය අවබෝධය පිණිස නොපනවතී. **න නිබ්බාණාය** අමාමහ නිවන් පසක් කිරීම පිණිස නොපවතී.
**ඉදං දුක්ඛං** ආදී තන්හි තෘෂ්ණාව හැර ත්‍රෛභූමක පංචස්කන්ධ දුක්ය. ඒ දුක ඇතිකරන හේතු සහිත තෘෂ්ණාව **දුක්ඛ සමුදයො** දෙකෙහි නොපැවැත්ම **දුක්ඛ නිරොධො **ආර්ය අෂ්ටාංගික මාර්ගය. **දුක්ඛ නිරෝධගාමිනී පටිපදා** යයි මා විසින් ප්‍රකාශ කරන ලද්දේය යන අර්ථයි. මෙසේද කියා භාග්‍යවතුන් වහන්සේ මේ පරිබ්‍රාජකයාට මාර්ග පහළවීමක් හෝ ඵල සාක්‍ෂාත් කිරීමක් හෝ නැත. මාගේද පිඬු පිණිස හැසිරෙන වේලාව යැයි සිතා නිහඬ වූ සේක. පරිබ්‍රාජකයාද ඒ ආකාරය දැන භාග්‍යවතුන් වහන්සේට යාමට කාලය දන්වන්නාක් මෙන් **එවමෙතං** ආදිය කීය.
**වාචාසත්ති තොදකෙන** යනු වචන නමැති කෙවිටෙන්. **සංජම්හරිං අකංසු** එකතු කරගත් දෙය නිරන්තරයෙන් පතුරුවා හළහ. උඩට උඩට විද්දාහු යයි කියන ලද්දේ වෙයි. **භූතං** ස්වභාවයෙන් පෙනෙන. **තච්ඡං තථං** එයටම සමාන වචනයකි. **ධම්මට්ඨිතකං** නව ලෝකෝත්තර ධර්මයෙහි සිටි ස්වභාවය. **ධම්ම නියාමකං** නව ලෝකෝත්තර ධර්ම නියාම ස්වභාවය. බුදුවරුන්ගේ චතුරාර්ය සත්‍යයෙන් විනිර්මුක්ත කථාවක් නම් නැත. ඒ නිාස එය එබඳු වෙයි.
**චිත්තො ච හත්‍ථි සාරිපුත්තො** හෙතෙමේ සැවැත්නුවර ඇත්ගොව්වකු ගේ පුත්‍රයාය. භාග්‍යවතුන්ගේ සමීපයෙහි පැවිදිව ත්‍රිපිටකය උගෙන සූක්‍ෂම අර්ථාන්තරයෙහි දක්ෂ වූයේය. පෙර කරන ලද පාපකර්මයක් වශයෙන් සත්වරක් සිවුරු හැර ගිහි වූයේය. කාශ්‍යප බුදුරදුන්ගේ සසුනෙහි යහළුවෝ දෙදෙනෙක් වූහ. ඔවුනොවුන් එක්ව එකට සජ්ඣායනා කරති. ඔවුන්ගෙන් එකෙක් නො ඇලුණේ ගිහිබවෙහි සිත් උපදවා අනෙකාට දැන්වීය. ඔහු ගිහි බවෙහි ආදීනවද පැවිද්දෙහි ආනිසංස ද දක්වා ඔහුට අවවාද කළේය. ඔහු ඒ අසා ආශාකොට නැවත එක් දවසක් එබඳු සිතක් උපන්කල්හි ඔහුට මෙසේ කීය. ඇවැත්නි, මට මෙබඳු සිතක් ඇතිවෙයි. මම මේ පාසිවුරු ඔබට දෙමි. ඔහු පාසිවුරු ලොබින් ඔහුට ගිහිබවෙහි ආනිසංස දක්වා පැවිද්දෙහි ආදීනව කීවේය. ඉක්බිති එය අසාම ගිහිබවෙහි සිත නොඅලවා පැවිද්දෙහිම ඇලුණේය. මෙසේ මොහු එකල සිල්වත් භික්‍ෂුවකට ගිහිබවෙහි ආනිසංස කියූ බැවින් දැන් සයවරක් සිවුරු හැර සත්වැනි වර පැවිදි වූයේය. මහා මොග්ගල්ලාන තෙරුන්ද මහා කොට්ඨිත තෙරුන්ද අභිධර්ම කථා කියනවිට අතරින් පතර කතාව විසඳීය. ඉක්බිති මහාකොට්ඨිත තෙරුන්වහන්සේ ඔහු ප්‍රතික්‍ෂේප කළහ. ඔහු මහා ශ්‍රාවකයන් වහන්සේ කියූ දෙයෙහි පිහිටා සිටින්නට නොහැක්කේ ගිහි වූයේය. මොහු පොට්ඨපාදගේ ගිහි සහායකයා වෙයි. ඒ නිසා සිවුරු හැර දෙතුන් දිනක් ඇවෑමෙන් පොට්ඨපාදගේ සමීපයට ගියේය. ඉක්බිති හේ ඔහු දැක යහළුව, ඔබ විසින් කුමක් කරන ලද්දේද, එබඳු ශාස්තෲ ශාසනයෙන් ඉවත් වූයෙහිය. එව නැවත ඔබ නැවත පැවිදි කිරීමට වටී යයි ඔහු ගෙන භාග්‍යවතුන් වහන්සේ සමීපයට ගියේය. එහෙයින් කියන ලදි. හත්‍ථිසාරිපුත්ත චිත්තද පොට්ඨපාද පරිබ්‍රාජකයාද යනුවෙන්.
**අන්‍ධා** ප්‍රඥා චක්‍ෂුස නැති බැවින් අන්ධ වූ. එය නැති බැවින් **අචක්ඛුකා. ත්‍වඤ්ඤෙව තෙසං එකො චක්ඛුමා** සුභාෂිත දුර්භාෂිත දන්නා ස්වභාව මාත්‍රයෙන් ප්‍රඥා චක්‍ෂුසින් චක්‍ෂුමත්. **එකංසිකා** එක් කොටසකට අයත් **පඤ්ඤත්තා**. තබන ලද. **අනෙකංසිකා** එක් කොටසකට අයත් නොවන. එකම කොටසකින් ශාස්වත යැයිද අශාස්වත යයිද නොකියන ලද්දේ යන අර්ථයි.
**සන්තිඛො පොට්ඨපාද** මෙය භාග්‍යවතුන් වහන්සේ කුමක් නිසා ආරම්භ කළ සේක්ද? බාහිරිකයන් විසින් පනවන ලද නිෂ්ඨාවෙහි අනෛර්යාණික බව දැක්වීම පිණිස, සියලු තීර්ථකයෝ භාග්‍යවතුන් වහන්සේ යම්සේද මෙසේ අමාමහ නිවන තම තමාගේ සමයෙහි, ලෝකය ථූපිකාව ආදි වශයෙන් නිෂ්ඨාව පනවත්. එයද නෛර්යාණික පැනවීමක් වී ගෙන නොයයි. පණ්ඩිතයන් විසින් ප්‍රතික්‍ෂේප කරන ලද්දේ නවතී. එය දක්වන්ට භාග්‍යවතුන් වහන්සේ මෙසේ කී සේක. එහි **එකන්තසුඛං ලොකං ජානං පස්සං **පෙරදිගින් ඒකාන්ත සුඛ ලෝකයයි. පැසුළු ආදී දිශාවන්ගෙන් එක්තරා දිශාවක යයි මෙසේ දන්නාහු දක්නාහු වාසය කරවු, ඔබලා විසින් ඒ ලෝකයෙහි මිනිසුන්ගේ සිරුරු පැවැත්ම ඇසින් දුටු විරූද, **අප්පාටිහීර කතං** නැවත නොවදනා සේ කරන ලද, නැවත පහරදීමක් නැති. අනෛර්යාණික යයි කියන ලද්දේ වෙයි.
**ජනපද කල්‍යාණී** ජනපදයෙහි අන් ස්ත්‍රීන්ට වඩා වර්ණය හැඩය විලාසය හැඩවැඩ ගැන්වීම් ආදියෙන් අසදෘශ,
මෙසේ භාග්‍යවතුන් වහන්සේ අන්‍යයන්ගේ නිෂ්ඨාවෙහි අනෛර්යාණික බවදක්වා තමාගේ නිෂ්ඨාවෙහි නෛර්යාණික බව දක්වන්ට ‘තයො ඛො මෙ පොට්ඨපාද’ ආදිය කී සේක. එහි **අත්තපටිලාභො** ආත්මභාව ප්‍රතිලාභය. මෙහිදී භාග්‍යවතුන් වහන්සේ ආත්මභාව ප්‍රතිලාභ තුනෙන් භවත්‍රය දැක්වූ සේක. ඕලාරික වූ ආත්මභාවයක් ලැබීමෙන් අවීචියෙහි පටන් පරනිම්මිත වසවත්ති අවසන්කොට ඇති කාමභවය දැක්වූ සේක. මනෝමය ආත්මභාව ප්‍රතිලාභයෙන් ප්‍රථමධ්‍යාන භූමියේ සිට අකනිටා බඹලොව අවසන්කොට ඇති රූපභවය දැක්වූ සේක. අරූප ආත්මභාව ප්‍රතිලාභයෙන් ආකාසානඤ්චායතන බ්‍රහ්මලෝකයෙහි පටන් නේවසඤ්ඤානාසඤ්ඤායතන බ්‍රහ්මලෝකය අවසන්කොට ඇති අරූප භවය දැක්වූ සේක. **සංකිලෙසිකො ධම්මා** නම් දොළොස් අකුසල චිත්ත උත්පාදයයි. **වොදානියා ධම්මා** නම් සමථ විදර්ශනාය.
**පඤ්ඤාපාරිපූරිං වෙපුල්ලත්තං** මාර්ගඵල ප්‍රඥා ඵල ප්‍රඥාවන් සම්පූර්ණ කිරීම සහ මහත්බව. **පාමුජ්ජං** තරුණ ප්‍රීතිය. **පීති** බලවත් තුෂ්ටිය කුමක් කියන ලද්දේද? යමක් කීමු නම් ‘තමාම හොඳන් දැන සාක්‍ෂාත් කොට පැමිණ වාසය කරයි’ යනුවෙන්, එහි එසේ වසන ඔහුට තරුණ ප්‍රීතියද, වන්නේය. ප්‍රීතිය නම් කාය පස්සද්ධියද සතියද මැනවින් පිහිටියා වූ උත්තම ඥානයද සැපයද වාසය කිරීමද වේ. සියලු විහාරයන් අතර මෙම විහාරය සැපයයිද, උපශාන්ත යයිද පංචමධුර යයි කියන්ට සුදුසුය. එහි ප්‍රථමධ්‍යානයෙහි ප්‍රමෝදය ආදි ධර්ම සයක් ලැබෙයි. ද්විතීය ධ්‍යානයෙහි දුර්වල ප්‍රීතිසංඛ්‍යාත ප්‍රමෝදය නවතී. සෙසු පස ලැබෙයි. තෘතීය ධ්‍යානයෙහි ප්‍රීතියද නවතී. සෙසු සතර ලැබේ. චතුර්ථ ධ්‍යානයෙහිද එසේය. මේ ධ්‍යාන සතරින් සම්පසාද සූත්‍රයෙහි මාර්ග සතර සමග විදර්ශනාව කියන ලදි. දසුත්තරිය සූත්‍රයෙහි චතුර්ථධ්‍යානික ඵල සමාපත්තිය කියන ලදි. මේ පොට්ඨපාද සූත්‍රයෙහි ප්‍රමෝද ප්‍රීතියට සමාන වචනයක් කොට ද්විතීය ධ්‍යානිකයාගේ ඵලසමාපත්තිය කියන ලදැයි දතයුතුය.
**අයංවාසො** මෙහි වා ශබ්දය පැහැදිලි කිරීම් අර්ථ ඇත්තේය. මේ ඔහු යයි පැහැදිලිකොට ප්‍රකාශ කොට ප්‍රකාශ කරන්නෙමු. යම්සේ අන්‍යයෝ ඒකාන්ත සුඛ ආත්මය හඳුනහු දැයි විචාරන ලද්දාහු නැතැයි කියති. එසේ නොකියමු යන අර්ථයි.
**මොසො හොති** තුච්ඡ වෙයි. ඔහු එසමයෙහි නැත යන්න අදහසයි. **සච්චොහොති** වූයේ වෙයි. එයම එසමයෙහි සත්‍ය වන්නේය යන අර්ථයි. මෙහි මේ සිත තමාගේ අසර්වඥ බැවින් ආත්මලාභ තුන කියා ආත්ම ප්‍රතිලාභය නම් ප්‍රඥප්ති මාත්‍රයකැයි ගැනීමට නොහැකි විය. ආත්ම ප්‍රතිලාභයම පැමිණවීය. ඉක්බිති භාග්‍යවතුන් වහන්සේ මෙහි රූපාදී ධර්මයෝ ආත්ම ප්‍රතිලාභ යන නාම මාත්‍රයකි. ඒ ඒ රූපාදිය ඇතිකල් මෙබඳු ව්‍යවාහර ඇතිවේයැයි දක්වනු කැමතිව එහිම කථාව ගෙන නාම ප්‍රඥප්ති වශයෙන් ගෙනඑනු පිණිස ‘යස්මිං චිත්ත සමයෙ’ ආදිය කී සේක.
මෙසේ කියා නැවත අසා හික්මවීම පිණිස නැවත සචෙපන තං චිත්තං එවං පුච්ඡෙය්‍යුං ආදිය කී සේක. එහි **යොමෙ අහොසි අතීත අත්තපටිලාභො, සෙ වව මෙ අත්ත පටිලාභො තස්මිං සමයෙ සච්චො අහොසි, මොසො අනාගතො මොසො පච්චුප්පන්නො** මෙහි මේ අර්ථය දක්වයි. යම්හෙයකින් මේ අතීත ධර්මනම් ඒවා දැන් නැත්තේය. ‘විය’ යන ව්‍යවහාරයට ගොස්ය. ඒ නිසා එයද මාගේ ආත්ම ප්‍රතිලාභයයි. එසමයෙහි සත්‍යයක් විය. අනාගත වර්තමාන ධර්මයක් එදා නොතිබීමෙන් එසමයෙහි මෝඝය අනාගතය, මෝඝය වර්තමානයැයි මෙසේ අර්ථ වහයෙන් නාම මාත්‍රයම ආත්ම ප්‍රතිලාභයයි පිළිගනී. අනාගත වර්තමානයන්හිද මේ ක්‍රමයමැයි.
ඉක්බිති භාග්‍යවතුන් වහන්සේ ඔහුගේ ප්‍රකාශය සමග තමාගේ ප්‍රකාශය සංසන්දනය කරන්ට ‘සිත මෙහෙම තමා’ යනාදිය කියා නැවත උපමා වශයෙන් ඒ අර්ථය සාධනය කරන සේක් සෙය්‍යථාපි චිත්ත ගවා බීරං’ ආදිය කීය. මේ එහි සංක්‍ෂේප අර්ථයයි. යම්සේ දෙනගෙන් කිරිද, කිරි ආදියෙන් දීකිරි ආදිය වේද, එහි යම්කලෙක කිරි වේද, එසමයෙන් එය දීකිරි කියා හෝ වෙඬරු ආදියෙන් එකක් යයි ප්‍රසිද්ධියක් බවට, නිරුක්තියක් බවට, නාමයක් බවට ව්‍යවහාරයක් බවට යයි. කුමක් නිසාද යත්, යම් හේතූන් නිසා දීකිරි ආදී ව්‍යවහාරයක් වේද, ඒවා නැති වූ විට කිරීම යයි එසමයෙහි ප්‍රසිද්ධියට යයි. කුමක් නිසාද යත්, යම් හේතූන් නිසා කිරියයි ප්‍රසිද්ධියක්, නිරුක්තියක්, නාමයක් ව්‍යවහාරයක් වේද, ඒවා තිබෙන බැවිනි. සියලු තැන මේ ක්‍රමයයි. **ඉමා ඛො චිත්ත** ඕලාරික ආත්ම ප්‍රතිලාභ යැයිද, මනෝමය ආත්ම ප්‍රතිලාභයැයිද, අරූප ආත්ම ප්‍රතිලාභ යැයිද මෙසේ මේවා චිත්ත, ලෝකයා දෙන නම්ය. මේවා ලෝකයෙහි නම් පමණකි. පිළිගැනීම් පමණකි. එසේම ලෝකයෙහි නිරුක්ති පමණකි. වචන මාර්ග පමණි. ව්‍යවහාර පමනි. නාම ප්‍රඥප්ති පමණි. මෙසේ භාග්‍යවතුන් වහන්සේ යට ආත්ම ප්‍රතිලාභ තුනක් කියා දැන් මේ සියල්ල ව්‍යවාහර මාත්‍රයක් පමණකැයි කියන සේක. කුමක් හෙයින්ද යත්, පරමාර්ථ වශයෙන් සත්ත්වයෙක් නම් නැති නිසාය. මේ ලෝකය ශූන්‍යය. තුච්ඡය.
බුදුවරුන්ගේ සම්මුති කථායැ. පරමාර්ථ කතා යැයි කථා දෙකක් තිබේ. එහි සත්ත්වයා, පුරුෂයා, දෙවියා, බ්‍රහ්මයා ආදිය සම්මුති කථාය. අනිත්‍යය, දුක්ඛය, අනතීතය, ඛන්‍ධ, ධාතු, ආයතන, සතිපට්ඨාන සම්මප්පධාන ආදිය පරමත්‍ථ කථා නමි. එහි යමෙක් සම්මුති දේශනාවෙන් සත්ත්වයෙක්ය, පුරුෂයෙක්ය, දෙවියෙක්ය, බ්‍රහ්මයෙක් යැයි කී කල්හි ඔවුන් දැනගන්ට, අවබෝධ කරගන්ට ගෙන ඒමට අර්හත්වය ජයග්‍රහණය කරන්ට හැකිවේද, ඔහුගේ භාග්‍යවතුන් වහන්සේ පළමුවෙන්ම සත්ත්වයෙක්ය. පුරුෂයෙක්ය. දෙවියෙක්ය. බ්‍රහ්මයෙක්යැයි කියන සේක. යමෙක් පරමත්‍ථ දේශනාවෙන් අනිත්‍යය, දුක්ඛය යන ආදීන් අතුරින් එකක් අසා දැනගන්ට අවබෝධ කරගන්ට ගෙනඒමට අර්හත්වය ජයග්‍රහණය කිරීමට හැක්කේද ඔහුට අනිත්‍යය, ආදීන් අතර එකක්ම කියන සේක.
එසේම සම්මුති කථාවෙන් අවබෝධ කරගන්නා අයකුට පළමුව පරමත්‍ථ කථාව නොකියන සේක. සම්මුති කථාවෙන් අවබෝධ කොට පසුව පරමත්‍ථ කථාව කියන ලදි. පරමත්‍ථ කථාවෙන් අවබෝධ කොට පසුව සම්මුති කථාව කියන සේක. ප්‍රකෘතියෙන්ම පළමුකොට පරමත්‍ථ කථාව කියන්නහුට දේශනාව රළු වන්නේය. ඒ නිසා බුදුවරු පළමුව සම්මුති කථාව කියා පසුව පරමත්‍ථකථාව කියන සේක. සම්මුති කථාව කියන්නාහුද සත්‍යයම ස්වභාවයම මුසා නොවූවක්ම කියන සේක. පරමත්‍ථ කථාව කියන්නාහුද සත්‍යයම ස්වභාවයම මුසා නොවූවක්ම කියන සේක.
**යාහි තථාගතො වොහරති අපරාමසං** යමක් ලෝක නම්වලින් ලෝක නිරුක්තීන්ගෙන් තථාගතයන් වහන්සේ තෘෂ්ණා මාන දෘෂ්ටි පරාමර්ශනයක් නැති බැවින් පරාමර්ශනයක් නොකරන්නේම ව්‍යවාහර කරන සේක. දේශනාව නැවත දේශනාකොට රහත්බව කුළුගන්වා නිමවා වදාළ සේක. සෙස්ස නොගැඹුරු අරුත් ඇත්තේමය.
10. සුභ සූත්‍ර වර්ණනාව
**එවං මෙසුතං** යනු සුභ සූත්‍රයයි. මේ එහි ගැඹුරුපද වර්ණනාවයි. **අචිර පරිනිබ්බුතෙ** පිරිනිවනින් නොබෝ කලකින්. භාග්‍යවතුන් වහන්සේ පිරිනිවන්පෑ කල්හි පරිනිර්වාණයට මසකින් පමණ පසුකාලයෙහි නිදාන වර්ණනාවෙහි කියන ලද ක්‍රමයෙන් භාග්‍යවතුන් වහන්සේගේ පාසිවුරුගෙන පැමිණ කිරි විරේකය පානය කොට විහාරයෙහි වැඩහුන් දවස සඳහා මෙය කියන ලදි. **තොදෙය්‍ය පුත්තො** තොදෙය්‍ය බමුණාගේ පුත්‍රයා. ඔහු සැවැත්නුවරට නුදුරෙහි තුදී නම් ගමක් ඇත. එහි අධිපති බැවින් තොදෙය්‍ය නමින් ප්‍රසිද්ධියට පත්විය. මහාධන ඇත්තේය. පන්සාළිස් කෙළක් විභව සම්පත් ඇත්තේය. අතිශයින් මසුරුය. දෙන්නාගේ භෝගයන්හි ක්‍ෂය නොවීමක් නැතැයි සිතා කිසිවකුට කිසිවක් නො දෙයි. කියන ලද්දේ මැයි :-
මෙසේ නොදීමට පුරුදුකොට කය බිඳීමෙන් පසු ඒ ගෙයිම සුනඛයකු වී උපන්නේය. සුභ ඒ සුනඛයාට අතිශයින් ප්‍රිය ය. තමා බුදින මතම කවයි. ඔසවාගෙන උතුම් සයනයෙහි නිදිකරවයි. ඉක්බිති භාග්‍යවතුන් වහන්සේ එක් දවසක් මාණවකයා ගෙන් පිටගිය කල්හි ඒ ගෙයට පිඬු පිණිස පිවිසි සේක. සුනඛයා භාග්‍යවතුන් වහන්සේ දැක බුරන්නේ භාග්‍යවතුන් වහන්සේ සමීපයට ගියේය. ඉක්බිති භාග්‍යවතුන් වහන්සේ ඌට මෙසේ කී සේක.
‘තොදෙය්‍ය, ඔබ පෙරදී ද මට හො හො කියා පරිභවකොට සුනඛයෙක් වූයෙහිය. දැනුදු බුරා අවීචියට යන්නෙහිය. සුනඛයා ඒ අසා විපිළිසරව උදුන අතරෙහි අළුමත වැදහොත්තේය. මිනිස්සු ඔසවා නිදි කරවන්ට නොසමත් වූහ.
සුභ පැමිණ කවරකු විසින් මේ සුනඛයා සයනයෙන් බස්සනු ලැබීදැයි ඇසීය. මිනිස්සු කිසිවකු විසින් නොවේයයි ඒ පුවත දැන්වූහ. මාණවක එය අසා මාගේ පියා බ්‍රහ්මලෝකයෙහි උපන්නේය. ශ්‍රමණ ගෞතම මාගේ පියා සුනඛයකු කරයි. මොහු කටට ආ දෙයක් කියතියි කිපී භාග්‍යවතුන් වහන්සේට මුසාවාදයෙන් චෝදනා කරනු කැමැත්තේ විහාරයට ගොස් එපුවත ඇසීය. භාග්‍යවතුන් වහන්සේ ඔහුට එසේම කියා විසංවාද නොකරනු පිණිස කී සේක. තරුණය, ඔබගේ පියා විසින් නොකියන ලද ධනයක් ඔබට ඇත්ද, භවත් ගෞතමයෙනි, සියදහසක් අගනා රන්දමක්, සියදහසක් අගනා මිරිවැඩියක්, සියදහසක් අගනා රන් තැටියක්, කහවණු සියදහසක් ඇත. යව ඒ සුනඛයා ජලය අඩු මධුපායාසය කවා සයනයට නංවා මඳ නින්දට බැසගත් කල අසව. සියල්ල ඔබට ඌ කියනු ඇත. එවිට මේ මාගේ පියා යයි දැනගන්නෙහිය. හේ එසේ කළේය. සුනඛයා සියල්ල පෙන්වීය. එදින ඌ මාගේ පියා යයි දැන භාග්‍යවතුන් වහන්සේ කෙරෙහි පහන් සිත් ඇත්තේ ගොස් භාග්‍යවතුන් වහන්සේගෙන් ප්‍රශ්න දාහතරක් අසා විසඳූ කල්හි භාග්‍යවතුන් වහන්සේ සරණ ගියේය. ඒ සඳහා කියන ලදි. ‘සුභො මාණවො තොදෙය්‍ය පුත්තො’ යනුවෙන්.
**සාවත්‍ථියං පටිවසති** තමාගේ භෝග ග්‍රාමයෙන් පැමිණ වසයි. **අඤ්ඤතරං මාණවං ආමන්තෙසි **ශාස්තෲන් වහන්සේ පිරිනිවි සේක. ආනන්ද තෙරණුවෝ උන්වහන්සේගේ පාසිවුරු ගෙන පැමිණියහ. මහජනයාද එය බලනු පිණිස පැමිණෙතියි අසා විහාරයට ගොස් මහජනයා මැද සැපසේ පිළිසඳර කථාකිරීමට හෝ ධර්මකථාවක් ඇසීමට හෝ නොහැකිය. ගෙට පැමිණි උන්වහන්සේ දැක පිළිසඳර කථා කරන්නෙමි. මට එක් සැකයක් ඇත. එයද අසන්නෙමියි සිතා එක්තරා තරුණයකු ඇමතීය. **අප්පාබාධං** ආදී තන්හි ආබාධො යනු අසාමාන්‍ය වේදනාවයි කියනු ලැබේ. එක් තැනක හටගෙන සිව් ඉරියව්වම යකඩ පටියකින් එකට බැඳ තැබුවාක් මෙන් ගනියි. එහි අභාවය විමසවයි කියයි. **අප්පාතං ඛො** ජීවිතය කරදරකාරී කරන රෝගයක් යයි කියනු ලැබේ. එහි අභාවයද අසවයි කියයි. ගිලන් වූ තැනැත්තාගේ නැගිටීම බරකි. කයෙහි ශක්තිය නැත. ඒ නිසා නොගිලන් බව ගැනද ශක්තිය ගැනද අසව. **ඵාසු විහාරං** යාම, සිටීම, හිඳීම, නිදීම යන සිව් ඉරියව්වල සැප විහරණය ගැන අසවයි කියයි. ඉක්බිති ඔහුට ඇසිය යුතු ආකාරය දක්වන්නේ සුභ ආදිය කීය.
**කාලංච සමයංච උපාදාය** කාලයද සමයද නුවණින් ගෙන සලකා බලා යන අර්ථයි. යම්හෙයකින් හෙට අපගේ යන කාලය වන්නේ නම් කයෙහි ශක්ති මාත්‍රයම පැතිරෙන්නේය. ගමන හේතුවෙන් අන් අපහසු බවක් නොවන්නේය. ඉක්බිති මේ කාලයද, ගමනෙහි හේතුවද එක්වීම් සංඛ්‍යාත සමයද සලකා බලා එසේනම් හෙට එන්නෙමුයි කියන ලද්දේ වෙයි.
**චෙතකෙන භික්ඛුනා** චේතිය රටෙහි උපන් බැවින් චේතක යයි ලද නම් ඇති. **සම්මොදනීයං කථං සාරාණීයං** භවත් ආනන්ද, දසබලධාරීන් වහන්සේට කවරනම් රෝගයක් වීද, භාග්‍යවතුන් වහන්සේ වැළඳුවේ මොනවාද, ශාස්තෲන් වහන්සේගේ පිරිනිවීම ඔබට පමණක් නොව සදේවක ලෝකයාටම මහා විපතකි. දැන් කවරෙක් මරණයෙන් මිදෙන්නේද, සදේවක ලෝකයට අග්‍ර පුද්ගලයා පිරිනිවි කල දැන් අන් කවරකු දැක මාරයා ලජ්ජා වන්නේද, ආදී ක්‍රමයෙන් මරණ ප්‍රතිසංයුක්ත සතුටු සාමීචි කථාකොට තෙරුන්වහන්සේට ඊයේ පානය කළ බෙහෙතට සුදුසු අහර දී බත්කිස අවසන එකත්පසෙක හුන්නේය.
**උපට්ඨාකො සන්තිකාවචරො** උපස්ථායක වී ළඟ හැසිරෙන්නා සිදුරු සොයන්නේ නොවේ. **සමීපචාරී** මෙම පළමු පදයට සමාන පදයකි. **යෙසං සො භවං ගොතමො** කුමක් නිසා අසයිද? ඔහුට මෙසේ සිතිණ. භවත් ගෞතමයෝ යම් ධර්මයන්හි මේ ලෝකය පිහිටුවාහුද, ඒවා ඔහුගේ ඇවෑමෙන් නැසුණේද, පවතීද ඉදින් පවතීනම් ආනන්ද දන්නේය. ඔහුගෙන් අසමි. ඒ නිසා අසයි.
ඉක්බිති තෙරණුවෝ තුන්පිටකය ඛන්ධයන් සමග සංග්‍රහ කොට දක්වන්නාහු **තිණ්ණං ඛො** ආදිය කීහ. තරුණයා කෙටියෙන් කියූ දෙය නොසලකන්නේ විස්තර වශයෙන් අසන්නෙමියි සිතා **කතමෙඝ තිණ්ණං** ආදිය කීය.
ඉන්පසු තෙරුන් විසින් **අරියස්ස සීලක්ඛන්‍ධස්ස** යනුවෙන් ඒවා දැක්වූ කල්හි නැවත ‘භවත් ආනන්ද, කිමෙක්ද ඒ ආර්ය ශීලස්කන්ධය? යැයි එකඑකක් ඇසීය. තෙරණුවෝද බුද්ධෝත්පාදය දක්වා ත්‍රිපිටක ධර්මය දේශනා කරන්නාහු අනුක්‍රමයෙන් භාග්‍යවතුන් වහන්සේ කියන ලද ක්‍රමයෙන්ම සියල්ල විසඳාලූහ. එහි **අත්‍ථි චෙවෙත්‍ථ උත්තරිං කරණීයං** මෙහි භාග්‍යවතුන් වහන්සේගේ ශාසනයෙහි සීලය පමණක් හරය නොවේ. ඉන් මත්තෙහි තවත් කළයුත්තක් ඇත්තේම යයි දක්වයි. **ඉතො බහිද්ධා** බුදු සසුනින් බාහිර.
**කථඤ්ච මාණව භික්ඛු ඉන්‍ද්‍රියෙසු ගුත්තද්වාරො හොති** ආයුෂ්මත් ආනන්ද තෙරණුවෝ භවත් ආනන්ද කුමක් ඒ සමාධි ස්කන්ධයයි මෙසේ සමාධි ස්කන්ධය විමසනු ලැබුවේද යමෙක් සීල සම්පන්න වූයේ ඉන්ද්‍රියයන්හි වැසූ දොර ඇත්තේ සති සම්ප්‍රජානනයෙන් යුක්ත වූයේ සතුටු වූයේ යයි මෙසේ ශීලයන්ට අන්තර්ගත වූ ඉන්‍ද්‍රිය සංවර ආදිය, ශීල සමාධීන් අතර දෙකටම උපකාරී වූ ධර්මයක් උදෙසන ලදි. ඒවා නිර්දේශකොට සමාධි ස්කන්ධය දක්වනු කැමැත්තේ ආරම්භ කළහ. මෙහිද රූපධ්‍යාන ආදියම ආයේය. අරූපධ්‍යාන නොවේ. ගෙනවුත් පැහැදිලි කළයුතුය. චතුර්ථධ්‍යානය සමග සංග්‍රහ නොවූ අරූප සමාපත්තියක් නම් නැත.
**අත්‍ථිචෙවත්‍ථ උත්තරිං **මෙහිද භාග්‍යවතුන් වහන්සේගේ ශාසනයෙහි චිත්තෙකාග්‍රතා මාත්‍රයෙන්ම අවසානයට පැමිණීමක් නැත. එයිනුත් මත්තෙහි කළයුතු තවත් දෙයක් ඇත්තේම යයි දක්වයි. **නත්‍ථිචෙවත්‍ථ උත්තරිං කරණීයං** මෙහිද භාග්‍යවතුන් වහන්සේගේ ශාසනයෙහි එයිනුත් මත්තෙහි කළයුත්තක් නම් නැත්තේමය. භාග්‍යවතුන් වහන්සේගේ ශාසනය රහත්බව කෙළවරකොට ඇත්තේයයි දක්වයි. සෙස්ස සියලු තැන නොගැඹුරු අරුත් ඇත්තේමය.
11. කෙවට්ට සූත්‍ර වර්ණනාව
**එවං මෙ සුතං -පෙ- නාලන්‍දාය** යනු කේවට්ට සූත්‍රයයි. මේ එහි ගැඹුරුපද වර්ණනාවයි. **පාවාරිකම්බවනෙ** පාවාරිකගේ අඹවනයෙහි. **කෙවට්ටො** මෙය ඒ ගෘහපති පුත්‍රයාගේ නමයි. ඔහු සතළිස් සතර කෝටියක් ධන ඇති අතිශයින් ශ්‍රද්ධාසම්පන්න ගෘහපති මහා සාලයෙක් විය. ඔහු ශ්‍රද්ධාව අධික බැවින්ම ඉදින් එක් භික්‍ෂුවක් අඩමසකට වරක් හෝ මාසයකට වරක් හෝ අවුරුද්දකට වරක් අහසට පැන නැගී විවිධ ප්‍රාතිහාර්ය දක්වන්නේ නම්, සියලු ජනයා අතිශයින් පැහැදෙනු ඇත. මම භාග්‍යවතුන් වහන්සේගෙන් ඉල්ලා ප්‍රාතිහාර්ය දැක්වීම සඳහා එක් භික්‍ෂුවක් අනුදන්වා ගන්නෙමි නම් මැනවැයි සිතා භාග්‍යවතුන් වහන්සේ කරා එළඹ මෙසේ කීය.
එහි **ඉද්ධා** යනු සමෘද්ධිමත්. **ඵීතා** නොයෙක් භාණ්ඩ බෙහෙවින් ඇති බැවින් අභිවෘද්ධියට පත්. **ආකිණ්ණ මනුස්සා** උරෙනුර පැහැර හැසිරෙන්නාක් මෙන් මිනිසුන්ගෙන් ආකීර්ණ වූ. සමාදියතු අණකරනු මැනවි. තනතුරෙහි තබනු මැනවි. **උත්තරිමනුස්ස ධම්මා** උසස් මනුෂ්‍යයන්ගේ ස්වභාවයෙන් හෝ දශකුශල සංඛ්‍යාතයෙන් හෝ මනුෂ්‍ය ධර්මයෙන් උසස්. **භිය්‍යොසොමත්තාය** ප්‍රකෘතියෙන්ම දැල්වෙන පහන තෙල් වත් කිරීමක් ලැබ මෙන් අතිරේක ප්‍රමාණයෙන් අතිශයින් පැහැදෙන්නේය. **නඛො අහං** භාග්‍යවතුන් වහන්සේ රජගහ සිටුවරයාගේ කථාවෙහි ශික්‍ෂාපදයක් පැනවූ සේක.
**ධංසෙමි** ගුණ වනසන විනාශයෙන් විනාශ කරමි. ශීලභේදයට පමුණුවා පිළිවෙලින් උස්තැන සිට බස්සවා පහත් තැනක තබමි. බුද්ධ ශාසනයෙහි අභිවෘද්ධිය අපේක්‍ෂා කරන්නේ කියමියි දක්වයි. **තතියම්පි ඛො** තෙවරක් බුදුවරුන්ගේ කථාව බැහැරකොට කියන්ට උත්සාහ කරන්නෙක් නම් නැත. මොහු භාග්‍යවතුන් වහන්සේ සමග විශ්වාසවන්තයෙකි. විශ්වාසය වර්ධනය කොට වල්ලභයෙක්ව යහපත කැමැත්තෙක්මියි තෙවරක් කීය.
ඉක්බිති භාග්‍යවතුන් වහන්සේ මේ උපාසකයා මා බැහැරකරන කල්හිත් නැවත නැවත ඉල්ලා සිටින්නේමය. ඔහුට ප්‍රාතිහාර්ය කිරීමෙහි ආදීනවය පෙන්වන්නෙමියි සිතා **තීණිකො **ආදිය කී සේක. එහි **අමාහං භික්ඛුං** මම අසුවල් භික්‍ෂුව. **ගන්‍ධාරී** ගන්ධාර නම් සෘෂිවරයා විසින් කරන ලද. ගන්ධාර රටෙහි උපන් විද්‍යාව. එහි බොහෝ සෘෂිවරු විසූහ. ඔවුන්ගෙන් එක් අයකු කළ විද්‍යාව යන අදහසයි. **අට්ටියාමි**. වේදනාවෙන් පෙළුණේ මෙන් වෙමි. හරායාමි ලජ්ජා වෙමි. **ජිගුච්ඡාමි** අසූචි දැක මෙන් පිළිකුල උපදවමි.
**පරසන්තානං** අන්‍යයන්ගේ සන්තානය. දෙවැන්න එයටම සමාන වචනයකි. **ආදිසති** කියයි. **චෙතසිකං** දොම්නස සොම්නස අදහස් කරන ලදි. **එවම්පිතෙ මනො** මෙසේ ඔබගේ සිත සොම්නස් වූයේද දොම්නස් වූයේද හෝ කාම විතර්ක ආදියෙන් යුක්ත වූයේද. දෙවැන්න එයටම සමාන වචනයකි. **ඉතිපි චෙ චිත්තං** මෙසේ ඔබගේ සිත මේ මේ අර්ථය ගැන සිතමින් පවතී යන අර්ථයි. **මණිකා නාම විජ්ජා** චින්තාමණි යනුවෙන් මෙසේ ලද නම් ඇති එක් විද්‍යාවක් ලෝකයෙහි ඇත. එයින් අනුන්ගේ සිත් දනී යයි දක්වයි. **එවං විතක්කෙථ** මෙසේ නෛෂ්ක්‍රම්‍ය විතර්ක ආදිය පවත්වමින් විතර්ක කරන්නහු.
**එවං විතක්කෙයිත්‍ථ** මෙසේ කාමවිතර්ක ආදිය පවත්වමින් විතර්ක නොකරන්නාහු. **එවං මනසිකරොථ** මෙසේ අනිත්‍ය සංඥාවම දුක්ඛ සඤ්ඤා ආදීන් අතරින් එකක් මෙනෙහි කරහු. **මාඑවං** නිත්‍යය ආදී ක්‍රමයෙන් මෙනෙහි නොකරනු. මෙයැයි මේ පංචගුණ රාගය අත්හරිනු. **ඉදං උපසම්පජ්ජ** මේ චතුර්මාර්ගඵල භේද ඇති ලෝකෝත්තර ධර්මයටම එළඹ පැමිණ, එයම නිපදවා වසනු. මෙසේ භාග්‍යවතුන් වහන්සේ ඉද්ධිවිධ ප්‍රාතිහාර්ය යයි දක්වන සේක. අනුන් සිත දැන කීම ආදේසනා ප්‍රාතිහාර්ය යැයි ද ශ්‍රාවකයන්ගේද බුදුවරුන්ගේ ද නිරතුරු ධර්මදේශනාව අනුසාසනී ප්‍රාතිහාර්යයැයි ද
මහා මොග්ගල්ලාන තෙරුන්ට පුරුදු අනුසාසනී ප්‍රාතිහාර්යයැයිද ධර්ම සේනාපති තෙරුන්ගේ ආදේසනා ප්‍රාතිහාර්යයෙන් අනුසාසනී ප්‍රාතිහාර්යයෙන් අනුසාසනී ප්‍රාතිහාර්යය දක්වයි. දෙව්දත් සංඝභේදය කොට පන්සියයක් භික්‍ෂූන් ගෙන ගයා ශීර්ෂයෙහි බුද්ධ ලීලාවෙන් ඔවුන්ට ධර්මය දේශනාකරන කල්හිද භාග්‍යවතුන් වහන්සේ විසින් යවන ලද අගසවු දෙනමගේ ධර්ම සේනාපති තෙරණුවෝ ඔවුන්ගේ චිත්තාවාරය දැන ධර්මය දේශනා කළහ. තෙරුන්ගේ ධර්ම දේශනාව අසා පන්සියයක් භික්‍ෂූහු සේවාන් පෙලෙහි පිහිටියාහුය. ඉක්බිති ඔවුන්ට මහ මුගලන් තෙරණුවෝ විකුර්වණය දක්ව දක්වා ධර්මය දෙසූහ. එය අසා සියල්ලෝ රහත් පෙලෙහි පිහිටියාහුය. ඉක්බිති මහා නාගයෝ දෙනම පන්සියයක් භික්‍ෂූන් රැගෙන අහසට පැන නැගී වේළුවනයටම වැඩියාහුය. අනුසාසනී ප්‍රාතිහාර්යය වනාහි බුදුවරුන්ගේ නිරන්තර ධර්මදේශනාවය. ඔවුන් අතරින් සෘද්ධි ප්‍රාතිහාර්යය සහ ආදේසනා ප්‍රාතිහාර්යය උපාරවන සහිතය. දොස් සහිතය. දිගුකලක් නොසිටී. දිගුකලක් නොසිටිනා බැවින් ඉදිරියට නොයයි. අනුසාසනී ප්‍රාතිහාර්යය උපාරම්භ රහිතය. නිදොස්ය. බොහෝ කලක් සිටී. බොහෝ කලක් සිටිනා බැවින් ඉදිරියට යයි. ඒ නිසා භාග්‍යවතුන් වහන්සේ සෘද්ධි ප්‍රාතිහාර්යයද ආදේශනා ප්‍රාතිහාර්යය ද ගරහන සේක. අනුසාසනී ප්‍රාතිහාර්යය පමණක් ප්‍රශංසා කරන සේක.
**භූතපුබ්බං** මෙය කුමක් හෙයින් අරඹන ලද්දේ ද? සෘද්ධි ප්‍රාතිහාර්යයෙහි හා ආදේසනා ප්‍රාතිහාර්යයෙහි අනෛර්යාණික බව දැක්වීම පිණිසය. එසේ වුවත් සියලු බුදුවරුන්ට මහාභූත පරියෙසක නම් එක් භික්‍ෂුවක් සිටීමය. හේ මහාභූතයන් පර්යේෂණය කරන්නේ බඹලොව තෙක් හැසිර විසඳන අයකු නොලැබ අවුත් බුදුවරුන්ම විචාරා නිසැක වෙයි. කුමක් හෙයින්ද යත්, බුදුවරුන්ගේ මහත් බව දක්වනු පිණිසය. මේ කරුණ සැඟවී තිබෙන්නකි. ඉක්බිති එය විවරකොට දක්වන සේක් භාග්‍යවතුන් වහන්සේ භූතපුබ්බං ආදිය කී සේක.
එහි **කත්‍ථනුඛො** කවර තැනෙක්හි කුමක් නිසා පැමිණ, කුමක් නිසා ආ. ඒවා නිරවශේෂයෙන් නොපවත්නා වශයෙන් නිරුද්ධ වේ. මේ මහාභූත කථාව සර්වාකාරයෙන් විශුද්ධි මාර්ගයෙහි කියන ලදි. ඒ නිසා එය එතැනින් ම ගතයුතුය.
**දෙවයානියො මග්ගො** දෙව්ලොවට යන තනි මගක් නම් නැත. ඉද්ධිවිධ ඤාණයට මෙය තවත් වචනයකි. ඒ නිසා මෙය බඹලොව තෙක් කයින් වශයෙහි පවතින්නේ දෙව්ලොව යයි. ඒ නිසා එය දෙවයානියො මග්ගො යයි කියන ලදි. **යෙන චාතුම්මහා රාජිකා** සමීපයෙහි සිටියා වූද, භාග්‍යවතුන් වහන්සේ නොවිමසා ස්වභාවයෙන් චෝදනා කරන ලද්දේ දේවතාවෝ මහානුභාව ඇත්තෝ යයි එළඹියේය. **මයංහිඛො භික්ඛු නජානාම** බුද්ධවිෂය පිළිබඳ ප්‍රශ්න අසනු ලැබූ දෙවියෝ නොදනිති. එහෙයින් ඇසූහ. ඉක්බිති ඒ භික්‍ෂුව මට මේ ප්‍රශ්නය නොකියන්ට නොලැබෙයි. වහා කියන්නැයි දේවතාවා ආවරණය කරයි. නැවත නැවත අසයි. දේවතාවා ආවරණය කරයි. මේ භික්‍ෂුව නොවේ. ඔහු අතින් මුදමුයි සිතා ‘භික්‍ෂුව සිව්මහ රජවරු ඇතැයි ආදිය කීහ. එහි **අභික්කන්තතරා** වඩා කාන්ත බව ඉක්මවා. **පණීතතරා **වර්ණ යසස් ඓශ්වර්ය ආදියෙන් වඩා උතුම්. මේ ක්‍රමයෙන් සියලු වාරයන්හි අර්ථය දතයුතුය.
මේ විශේෂයයි. ශක්‍ර දේවරාජයා මෙසේ සිතීය. මේ ප්‍රශ්නය බුද්ධ විෂයට අයත්ය. අන්‍යයකු විසින් විසඳන්ට නොහැකිය. මේ භික්‍ෂුව ගිනි අත්හැර කදෝපැණියකු පිඹින්නාක් මෙන්ද බෙරය අත්හැර උදරය වයන්නාක් මෙන්ද ලෝකයෙහි අග්‍ර පුද්ගලයා වූ සම්බුදුන් අත්හැර දේවතාවන් විචාරමින් හැසිරේ. මොහු ශාස්තෲන් සමීපයට යවමි. ඉන්පසු නැවතත් මෙසේ සිතීය. බොහෝදුරක් ගොස් හෝ ශාස්තෲන් සමීපයෙන්ම නිශ්ශංක වන්නේය. මොහු ඇට වේවලන පුද්ගලයෙකි. මඳක් ඇවිදින්නේ වෙහෙස වේවා. පසුව දැනගන්නේ යයි ඉන්පසු ඔහුට ‘අහම්පි ඛො’ ආදිය කීය.
[missing trans]
[missing trans]
**එකමන්තං අපනෙත්‍වා** කුමක් නිසා මෙසේ කෙළේද? කුහක බැවින්. **බහිද්ධා පරියෙට්ඨි** තෙලින් ප්‍රයෝජන ඇත්තකු වැලි මිරිකන්නාක් මෙන් බඹලොව තෙක් පිටත සෙවීමට පැමිණේ.
**සකුණං** කපුටකු හෝ උකුස්සකු හෝ. **නඛො එසො භික්ඛු පඤ්හො එවං පුච්ඡිතබ්බො** මෙය භාග්‍යවතුන් වහන්සේ යම්හෙයකින් ප්‍රදේශ වශයෙන් ප්‍රශ්නය ඇසිය යුතුද, මේ භික්‍ෂුව අල්ලා නොගත් දේ ගෙන ප්‍රදේශ නැතිව අසයිද ඒ නිසා ඉවත් කරයි. මෙය බුදුවරුන්ට පුරුදු දෙයකි. ප්‍රශ්න ඇසීමෙන් මුළා වූ ජනයාට ප්‍රශ්න ඇසීමේ දොස් දක්වා ඇසීම හික්මවා ප්‍රශ්න විසඳීමය. කුමක් හෙයින්ද යත්, අසන්ට නොදැන අසන්නේ විඥාපනයට අපහසු වූවෙක් වෙයි. ප්‍රශ්නය හික්මවන්නේ ‘කත්‍ථ අපොවා’ යයි ආදිය කීය.
එහි **තගාධති** නොපිහිටයි. මේ සතරමහාභූතයෝ කුමක් අරබයා ප්‍රතිෂ්ඨා නැත්තෝ වෙති ද යන අර්ථයි. උපාදින්න සඳහාම ඇසීමයි. **දීඝරස්සං** පැවතුම් වශයෙන් උපදා රූපය කියන ලදි. **අණුං මුලං** කුඩා හෝ මහත්. මෙයින්ද උපාදා රූපයෙහි වර්ණ මාත්‍රයම කියන ලදි. **සුභාසුභං** සුහද අශුභද උපාදා රූපයමය. උපාදා රූපය සුභ අසුභ බවක් ඇත්තේද නැති ඉෂ්ටාරම්මණයක්ම කියන ලදි. **නාමඤ්ච රූපඤ්ච** නාමයද දිග ආදී භේද ඇති රූපයද. **උපරුජ්ඣති** නිරුද්ධ වෙයි. කුමක් අරබයා මෙය ශේෂයක් නැතිව නොපවත්නේදැයි මෙසේ ඇසිය යුතුය. තිබුණේය.
ඇසීම දක්වා දැන් විසඳීම දක්වන්නේ ‘තත්‍ර වෙය්‍යාකරණං භවති’යි කියා **විඤ්ඤාණං** ආදිය කීය.
එහි දැන්විය යුතුනුයි විඤ්ඤාණං. නිර්වාණයට නමකි. එය නිදර්ශන නැති බැවින් **අනිදස්සනං** උපදවන්නේ හෝ වැයවන්නේ හෝ සිටියහුගේ අන්‍යථාත්වයක් හෝ මෙයට නැතැයි **අනත්තා පහ** මෙය තීර්ථයට නමකි. මෙය බොත්නුයි පපං. ප කාරයට හ කාරය කරන ලදි. හැම අතින්ම ජලය මොහුට ඇත්තේනුයි සබ්බතො පහං. යම්තැනකින් මහා සමුද්‍රය මෙන් නිවනට බසිනු කැමැත්තෝද ඒ ඒ තැනම තීර්ථය වෙයි. තීර්ථ නොවන තැනක් නැත. මෙසේ තිස්අටක් කර්මස්ථාන අතුරින් යම් යම් දොරකින් නිවනට බැසගැනීමට කැමැත්තෝ වෙත්ද, ඒ ඒ දොරටුවම තීර්ථයයි. නිවනට තීර්ථයක් නොවන කර්මස්ථාන නැත. එහෙයින් කියන ලදී. පබ්බතොපහං යනුවෙන්. **එත්‍ථ ආපොවා** මෙහි නිවනෙහි. මේ නිවනට පැමිණ මේ සියල්ල ජලයයි ආදි ක්‍රමයෙන් කියන ලදි. උපාදින්නක ස්වරූපයෙන් උපන් දෙය නිරුද්ධ වෙයි. නොපැවතුණේ වෙයි.
දැන් එහි නිරුද්ධවන උපාය දක්වන්නේ ‘විඤ්ඤාණයාගේ නිරෝධයෙන් එය නැවත විනාශ වේයයි කීය. එහි **විඤ්ඤාණං** චරිම විඤ්ඤාණය ද අභිසංඛාර විඤ්ඤාණයද චරිම විඤ්ඤාණයාගේ නිරෝධයෙන් එහි එය විනාශ වේ. පිංගල පහන් සිළුවක් මෙන් නොපවත්නා බවට යයි. අභිසංස්කාර විඥානයාගේ අනුප්පාද නිරෝධයෙන් අනුප්පාද වශයෙන්ම විනාශ වේ. යම්සේ කීවේද. සෝතාපත්ති මග්ග විඤ්ඤාණයෙන් අභිසංඛාර විඤ්ඤාණයාගේ නිරෝධයෙන් භව සතක් හැර අක්මුල් නැති සසර උපදිත්. නාමයද රූපයද නිරුද්ධ වෙයි. සියල්ල මහා නිද්දේසයෙහි කියන ලද ක්‍රමයෙන්ම දතයුතුය. සෙස්ස නොගැඹුරු අරුත් ඇත්තේමය.
12. ලොහිච්ච සූත්‍ර වර්ණනාව
**එවං මෙ සුතං** -පෙ- කොසලෙසු යනු ලොහිච්ච සූත්‍රයයි. මේ එහි ගැඹුරුපද වර්ණනාවයි. **සාලවතිකා** ඒ ගමෙහි නම. එය වැටක් මෙන් හාත්පසින් සල්ගස් පෙලකින් වටකරන ලද්දේය. ඒ නිසා සාලවතිකා යයි කියනු ලැබේ. **ලොහිච්චො** බමුණාගේ නම.
**පාපකො** පරානුකම්පාවෙන් විරහිත බැවින් ලාමකය. උච්ඡේද ශාස්වතයන්ගෙන් එකෙක් නොවේ. **උපන්නංහොති** උපන්නේ වෙයි. හුදෙක් සිතෙහි උපන් මාත්‍රයක්ම නොවේ. ඔහු ඒ අනුව පිරිස මැද වුවද මෙසේ කියයි. කිංහි පරො පරස්ස යමෙක් අන්‍යයාට අනුශාසනා කරනු ලබයිද ඒ අනුශාසකයාට කුමක් කරන්නේද, තමා ලබාගත් කුසල ධර්මය තමාම සත්කාරකොට ගරුකාර කොට විහාතබ්බන්ති අතහැර දැමිය යුතුයයි කියයි.
**හෙසිකං නහාපිතං ආමන්තෙසි** හෙසිකා යනු ස්ත්‍රීලිංග වශයෙන් ලද නම් ඇති කරණවෑමියා ඇමතීය. හේ භාග්‍යවතුන් වහන්සේගේ පැමිණීම අසා මෙසේ සිතීය. විහාරයට ගොස් දතයුත්තක් නම් බැරෑරුම්ය. ගෙට කැඳවා බලන්නෙමියි ද ඇති අයුරින් ආගන්තුක භික්‍ෂාවක් දෙන්නෙමි. ඒ නිසා ඒ කරණවෑමියාට ඇමතීය.
**පිට්ඨිතො පිට්ඨිතො** කථා කිරීමේ පහසුව පිණිස පසුපසින් ලුහුබඳනා ලද්දේ වෙයි. **විවෙචතු** මුදවන්න. ඒ දෘෂ්ටිගතය නැතිකරනු මැනවැයි කියයි. මේ උපාසකයා ලොහිච්ච බමුණාගේ ප්‍රිය සහායකයාය. ඒ නිසා යහපත කැමැත්තෙන් මෙසේ කීය. **අප්පෙවනාමසියා** මෙහි ප්‍රථම වචනයෙන්ම භාග්‍යවතුන් වහන්සේ ගර්ජනය කරන සේක. දෙවැනි වචනයෙන් අනුගර්ජනය කරන සේක. මේ මෙහි අභිප්‍රායයි. හේසිකා මේ අර්ථය පිණිසම මා විසින් සාර අසංඛ්‍ය කල්ප ලක්‍ෂයක් විවිධ දුෂ්කර දේ කරමින් පාරමී පුරන ලදි. ඒ සඳහා සර්වඥතා ඥානය අවබෝධ කරන ලදි. ලොහිච්ච බමුණාගේ දෘෂ්ටිගතය බිඳීම මට බරක් නොවේ යයි මේ අර්ථය දක්වන සේක් ප්‍රථම වචනයෙන් භාග්‍යවතුන් වහන්සේ ගර්ජනය කරන සේක. හේසිකා, හුදෙක් ලොහිච්චගේ මා සමීපයට පැමිණීම හෝ හිඳීම හෝ අල්ලාප සල්ලාපයක් හෝ වේවා, ලොහිච්ච වැනි සියදහසකට සැක ඇතිවෙයි. මම එය නැති කිරීමට ශක්තිය ඇත්තෙම් වෙමි. ලොහිච්චගේ එකම දෘෂ්ටිය නැතිකිරීමේලා මට කවර බරක්ද, මේ අර්ථය දක්වන සේක් දෙවැනි වචනයෙන් භාග්‍යවතුන් වහන්සේ අනුගර්ජනය කරනසේකැයි දතයුතුය.
**සමුදය සජාති** සමුදයෙහි සජාතික වූ භෝග උත්පාදය එයින් ගොඩනගාගත් ධන ධාන්‍ය යන අර්ථයි. **යෙතං උපජීවන්ති** යම් ඥාති පිරිවර දාස කම්කරු ආදි ජනයා ඔහු නිසා ජීවත්වෙත්ද, **අන්තරාය කරො** ලාභයට අන්තරාය කරන, **හිතානුකම්පී** මෙහි හිතං යනු දියුණුවයි. අනුකම්පා කෙරේනුයි අනුකම්පී. කැමති වේ යන අර්ථයි. වෘද්ධිය කැමති වේ හෝ නොවේ යයි කියන ලද්දේ වෙයි. **නිරයං වා තිරච්ඡාන යොනිංවා** ඉදින් ඒ මිථ්‍යාදෘෂ්ටිය උපදීද නියත වේද ඒකාන්තයෙන් නරකයෙහි උපදී. නැතහොත් තිරිසන් යෝනියෙහිා උපදී යන අර්ථයි.
දැන් යම්හෙයකින් යම්සේ තමාගේ ලාභය නැතිවීමෙන් සන්ත්‍රාසය විද්‍යමාන වේද අනුන්ට එසේ නොවේ. ඒ නිසා වැඩි වශයෙන් බ්‍රාහ්මණයා සංවේගයට පත්කරනු කැමති සේක් ‘ඔබ කුමක් සිතන්නෙහිද’ යන දෙවැනි උත්පත්තිය කී සේක. **යෙචිමෙ** තථාගතයන් වහන්සේගේ ධර්මදේශනාව අසා ආර්යභූමියට බැසගැනීමට නොහැකිවන කුලපුත්‍රයෝ **දිබ්බා ගබ්භා** ද්විතියාර්ථයෙහි පඤ්චමී වචනයි. දිව්‍ය ගර්භයෙහි යන අර්ථයි. **දිබ්බා ගබ්භා** සැඟවුණු දිව්‍යලෝකයන්ට තවත් වචනයකි. **පරිපාචෙන්ති** දිව්‍යලෝකයට යන ප්‍රතිපදාව පුරන, දානය දෙන, සිල් රකින, ගඳමල් ආදියෙන් පූජාකරන, භාවනා වඩන අය ඉදිරියට යති. පල දරත්. මුහුකුරා යත්. පරිණාමයට යත්. **දිබ්බානං භවානං අභිනිබ්බත්තියා** දිබ්බාභවා නම් දෙවියන්ගේ විමාන, එහි ඉපදීම පිණිස යන අර්ථයි. නැතහොත් දිබ්බාගබ්භා යනු දානාදී පුණ්‍ය විශේෂ **දිබ්බා ගබ්භා** යනු දෙව්ලොව විපාකස්කන්ධ, එහි ඉපදීම පිණිස පින් කරත් යන අර්ථයි. **තෙසං අන්තරායකරො** ඒ මාර්ග සම්පත්ති, ඵල සමාපත්ති දිව්‍ය භව විශේෂයන්ට අන්තරායකර යයි මෙසේ භාග්‍යවතුන් වහන්සේ මෙපමණකින් අනියාමිත උපමා විධියකින් භවාග්‍රය තෙක් උඩට නැගුණු බමුණාගේ මානය බිඳ දැන් චෝදනාවන්ට සුදුසු ශාස්තෲන් තිදෙන දැක්වීමට තයො ඛො මෙ ලොහිච්චා යනාදිය කී සේක.
එහි **සා චොදනා** ඒ ශාස්තෲන්ට චෝදනා කෙරෙන ඒ චෝදනාව. **න අඤ්ඤ චිත්තං උපට්ඨපෙන්ති **අනිකක් නොදැනගනු පිණිස සිත නොඑළවත්. **වොක්කම්මා** නිරතුරුව ඔහුගේ අනුශාසනය නොකොට එයින් ඉවත්වී පවතී යන අර්ථයි. **ඔසක්කන්ති යාවා උස්සුක්කෙය්‍ය** ඉවත් වන්නහු වෙත යන්නේය. අකමැති වන්නහුට කැමති වන්නේය. එකක හමුවීම අකමැති වන්නහුගෙන් එකෙක් කැමති වන්නේ යයි කියන ලද්දේ වෙයි. **පරම්මුඛිං වා ආලිංගෙය්‍ය** දක්නට පවා අකමැතිවන පරාම්මුඛව සිටියහු පසුපසින් ගොස් වැළඳ ගන්නේය. **එවං සම්පදං** මාගේ මේ ශාස්තෲවරයාගේ ශ්‍රාවකයෝ යැයි ශාසනයෙන් ඉවත්ව පවත්නා කල්හිද මෝහයෙන් අනුශාසනා කරන්නහුගේ මේ ලෝභී ස්වභාවය මෙසේ පැමිණියේ යයිද ඒහා සමාන යයිද කියමි. මෙසේ ඒ මෙබඳු ඔබගේ ලෝභ ස්වභාවය පසුපසට යන්නකු උත්සාහ කරන්නාක් මෙන් පරාංමුඛ වූවකු වැළඳගන්නාක් මෙන් විය යන චෝදනාවට සුදුසුය. **කිංහි පරො පරස්ස කරිස්සති** යම් ධර්මයකින් අනුන්ට අනුශාසනා කරහිද, තමාම සම්පාදනය කරව සෘජු කරව අන්‍යයාට කුමක් කරන්නේද යන චෝදනාවට සුදුසුය.
**නිච්චායිතබ්බං **ශස්‍යය දූෂණය කරන තණ උදුරා පිරිසිදු කළ යුතුය.
__දෙවැනි__ චෝදනාවෙන් **කිංහි පරො පරස්ස** අනුශාසනය නොපිළිගන්නා කාලයෙහි පටන් අන්‍යයා අනුන්ට අනුශාසනා කරන්නාට අනුශාසනා කළයුතුය. කිං කරිස්සති යනු එහි අල්ප උත්සාහ ඇති බවට පැමිණ තමා විසින් අවබෝධ කරන ලද ධර්මය තමාම ගරුකොට පූජාකොට අවබෝධ කළයුතුය යන චෝදනාවට සුදුසුය යන අර්ථයි.
**න චොදනාරහො** මොහු යම්හෙයකින් තමා සුදුසු තැනක පිිහිටුවා ශ්‍රාවකයන්ට ධර්ම දෙසයි. ශ්‍රාවකයෝද ඔහුට කීකරුව අනුශාසනා කරන ලද පරිදි පිළිපදිත්. ඒ ප්‍රතිපත්තියෙහි මහත්වූ විශේෂයක් අවබෝධ කරගනිති. ඒ නිසා චෝදනාවට සුදුසු නොවේ.
**නරකප්පපාතංපපතන්තො** මා ගත් දෘෂ්ටියෙන් මම නරක ප්‍රපාතයට වැටෙන්නෙමි. **උද්ධරිත්‍වා ථලෙ පතිට්ඨාපිතො** ඒ දෘෂ්ටිය බිඳ ධර්මදේශනා නමැති අතින් අපාය ප්‍රපාතයෙන් උඩට ගෙන ස්වර්ගමාර්ග නමැති ගොඩබිමෙහි තැබුවෙමියි කියයි.
13. තෙවිජ්ජ සූත්‍ර වර්ණනාව
**එවං මෙසුතං** යනු තෙවිජ්ජ සූත්‍රයයි. මේ එහි ගැඹුරුපද වර්ණනාවයි. **මනසා කටං** ඒ ගමෙහි නම. **උත්තරෙන මනසා කටස්ස** මනසාකට ගමට නුදුරෙහි උතුරු පස. **අම්බවනෙ** තරුණ අඹරුක් ලැහැබෙහි. ඒ භූමිභාගය රමණීයය. යට රිදීපටවන් වැලි විසුරුවන ලද්දේය. මත්තෙහි මැණික් වියනක් බඳු ඝනට වැඩුණු ශාඛා පත්‍ර ඇති අඹවනයයි. ඒ බුදුවරුන්ට සුදුසු විවේක සුව ඇති අඹවනයෙහි වාසය කරන සේක යන අර්ථයි.
**අහිඤ්ඤාතා අභිඤ්ඤාතා** කුලචාරිත්‍ර ආදී සම්පත්තියෙන් ඒ ඒ තැන ප්‍රසිද්ධ වූ. **චංකී** ආදිය ඔවුන්ගේ නම්ය. එහි චංකී ඔපසාද වැසියෙකි. තාරුක්ඛ ඉච්ඡානංගල වැසියෙකි. පොක්ඛරසාතී උක්කුට්ඨා වැසියෙකි. ජාණුස්සොණි සැවැත්නුවර වැසියෙකි. තොදෙය්‍ය තුදී ගමෙහි වැසියෙකි. **අඤ්ඤෙච** අන් බොහෝ ජනයෝ තම තමාගේ නිවාසස්ථානවලින් පැමිණ මන්ත්‍ර සජ්ඣායනය පිණිස එහි වාසය කරත්. මනසාකටයෙහි රමණීය බව නිසා ඒ බමුණෝ එහි නදීතෙර ගෙවල් කරවා වටකරවා අන් බොහෝ දෙනාගේ ප්‍රවේශය වළක්වා අතරින් පතර එහි පැමිණ වසත්.
**වාසෙට්ඨ භාරද්වාජානං** වාසෙට්ඨගේ සහ පොක්ඛරසාතිගේ අතවැසියාගේ, භාරද්වාජගේද තාරුක්ඛගේ ද අතවැසියාගේ ද මේ දෙදෙන ජාති සම්පන්න ත්‍රිවේදයෙහි පරතෙරට ගියාහු වූහ. **ජංඝා විහාරං** බොහෝ කලක් හිඳගෙන සිටීමේ හේතුවෙන් වෙහෙස නැතිකිරීම පිණිස පයින් ඇවිදීම. ඔව්හු දිවාකල්හි සජ්ඣායනා කොට සවස නැගිට නෑම සඳහා අවශ්‍ය බඩු ගඳමල් සේදූ ඇඳුම් ගෙන්වාගෙන තමාගේ පිරිවරින් පිරිවරන ලදුව නහනු කැමැත්තාහු නදීතෙරට ගොස් රිදීපටක වර්ණය ඇති වැලිමැද ඔබමොබ සක්මන් කළහ. එකකු සක්මන් කරනවිට අනිකා ඔහු අනුව සක්මන් කළේය. නැවත අනිකා අනුව සක්මන් කළේය. එහෙයින් කියන ලදි. අනුචංක මන්තානං අනුවිචරන්තානං’ යනුවෙන් **මග්ගා මග්ගෙ** මාර්ගයෙහිද අමාර්ගයෙහිද, කුමක් හෝ ප්‍රතිපත්තියක් පුරා කුමන මගකින් සුවසේ බඹලොවට යාමට හැකිදැයි මෙසේ මගනොමග අරබයා කථාවක් නැංවූහ යන අර්ථයි.
**අඤ්ජසායනො** සෘජු මාර්ගයට සමාන වචනයකි. කෙළින් මාර්ගයද සෘජු මාර්ගයකි. මෙයින් අයත්ති - යත්නුයි අඤ්ජසායනො. **නීය්‍යාණිකො නිය්‍යාති** යන්නේ යයි යන අර්ථයි. කොහි යයිද?
තක්කර බ්‍රහ්මයාගේ සහභාවයට යමෙක් ඒ මාර්ගය කරයිද පිළිපදීද ඔහුගේ බ්‍රහ්මයා සමග එක්වීමෙන් එක්තැනක පහළවීම පිණිස යයි යන අර්ථයි. **ය්වායං** නම් වේ. **අක්ඛාතො** කියන ලද්දේ දක්වන ලද්දේ **බ්‍රාහ්මණෙන පොක්ඛරසාතිනා** තමාගේ ආචාර්යවරයා පෙන්වයි. මෙසේ වාසෙට්ඨ තමාගේම ආචාර්ය වාදයට ස්තුතිකොට තදින් ගෙන හැසිරේ. භාරද්වාජද තමාගේ ආචාර්යවාදය ගෙන හැසිරේ. එහෙයින් කියන ලදි. ‘නෙව ඛො අසක්ඛි වාසෙට්ඨො’ ආදිය.
ඉක්බිති වාසෙට්ඨ අප දෙදෙනාගේම කථාව අනෛර්යාණිකය. මේ ලෝකයෙහි භවත් ගෞතමයන් හා සමාන මාර්ග කුශලතා ඇත්තෙක් නැත. භවත් ගෞතමයෝ ද නුදුරෙහි වසති. උන්වහන්සේ තුලාවක් ගෙන හුන් වෙළෙන්දකු මෙන් සැක සිඳින්නෝ යයි සිතා ඒ බව භාරද්වාජට දන්වා දෙදෙනාම ගොස් තමාගේ කථාව භාග්‍යවතුන් වහන්සේට දැන්වූහ. එහෙයින් කියන ලදි. ඉක්බිති වාසෙට්ඨ -පෙ- තාරුක්ඛ බ්‍රාහ්මණයා විසින් යමක් කියන ලද්දේ ද යනුවෙන්.
**එත්‍ථ භො ගොතමො** මේ මගනොමගෙහි. **විග්ගහො** ආදී තන්හි කලින් හටගන්නා බැවින් විග්‍රහ වෙයි. පසුව විවාදයයි. විවිධ වූ එය නොයෙක් ඇදුරන්ගේ වාදයෙන් නානාවාද වෙයි.
**අථ කිස්මිං පන වො** ඔබද මෙයම මාර්ගය යැයි තමාගේ ආචාර්යවාදයම තදින් අල්ලාගෙන සිටින්නෙහිය. භාරද්වාජද තමාගේ ආචාර්යවාදය තදින් අල්ලාගෙන සිටී. එකකුට එකකු කෙරෙහි සැකයක් නැත. මෙසේ ඇතිකල අපගේ කුමන විග්‍රහයක් දැයි අසයි.
**මග්ගාමග්ගෙ භො ගොතමො** භවත් ගෞතමයෙනි, මගෙහිද නොමගෙහිද, සෘජු මාර්ගයෙහිද වක්‍ර මාර්ගයෙහි ද යන අර්ථයි. මොහු එක් බමුණෙකුගේවත් මාර්ගය අමාර්ගයයි නොකියයි. යම්සේ තමාගේ ආචාර්යවරයාගේ මාර්ගය සෘජු මාර්ගය වේද, එය අන්‍යයන්ට නො අනු දනී. ඒ නිසා ඒ අරුත දක්වන්නේ ‘කිඤ්චාපි හො ගොතම’ යනාදිය කීය.
**සබ්බානි තානි** ලිංග විපර්යාසයෙන් කියයි. ඒ සියල්ල යයි කියන ලද්දේ වෙයි. **බහූනි** අටක් හෝ දහයක් හෝ **නානා මග්ගා** මහත් නොමහත් පා මග, ගැල්මහ ආදි වශයෙන් නානා විධ හාත්පස ගම් ගංගා පොකුණු කෙත් ආදී අතරින් පැමිණ ගමට පිවිසෙන මාර්ග.
**නීයන්ති ති වාසෙට්ඨ වදෙසි** භාග්‍යවතුන් වහන්සේ තෙවරක් කථා කරවා ප්‍රතිඥාවක් කරවූ සේක. කුමක් නිසාද යත්, තීර්ථකයෝ පිළිගෙන පසුව නිග්‍රහ කරමින් අවමන් කරති. එසේ කිරීමට නොහැකි වන්නාහුය.
**තෙචතෙවිජ්ජා** ඒ තෙවිජ්ජයෝ. ච කාරය ආගම සන්ධි මාත්‍රයකි. **අන්‍ධවෙණී** අන්ධ ප්‍රවේණිය. එක් ඇස් ඇති අයකු විසින් ගන්නා ලද යෂ්ටියෙහි කොන එක් අන්ධයෙක් ගනී. ඔහු තවෙකෙක් අල්ලා ගනී. ඔහු තවෙකෙක් අල්ලා ගනී. මෙසේ පනහක් හැටක් අන්ධයෝ පිළිවෙළින් ගැටුණෝ අන්ධවේණී යයි කියනු ලැබේ. **පරම්පරං සංසත්තා** ඔවුනොවුන් ලැගුණාහු. යෂ්ටිය ගන්නා ඇස් ඇත්තකු නැති යන අර්ථයි. එක් ධූර්තයෙක් අඳ පිරිස දැක අසුවල් ගමෙහි කෑම් බීම් සුලභයයි උත්සාහ ඇතිකොට ඔවුන් විසින් ‘ස්වාමීනි, එතැනට ගෙන ගෙන යන්න ඔබට මෙනම් දෙයක් දෙමු’යි කී කල්හි අල්ලස් ගෙන අතරමග මගින් ඉවතට ගොස් මහා පඳුරක් වටකොට පළමුවැන්නාගේ අතින් පසුව එන්නාගේ කිසිල්ල අල්ලවා මට වැඩක් ඇත. උඹලා පලයල්ලා යයි කියා පළා ගියේය. ඔවුහු දවසම ගොස් මග නොදැන ඇස් ඇත්තා කොහිද, මග කොහිදැයි හඬා වැලපී මග නොදැන එහිම හැසිරුණාහුය. ඒ සඳහා කියන ලදි. ‘පරම්පර සංසත්තා’ යනුවෙන්**. පුරිමොපි** ආචාර්ය ප්‍රාචාර්යයන් මැද එකෙක්. **පච්ඡිමොපි** දැන් තෙවිජ්ජයන් අතර එකෙක්. **හස්සකඤ්ඤෙවා** සිනාසිය යුතු අන්‍යයෝ. **නාමකඤ්ඤෙවා** ලාමක අන්‍යයෝ. මෙය අර්ථයක් නැති බැවින් රික්තයකි. රික්තක බැවින්ම තුච්ඡ කොට සලකන ලද්දේය. දැන් බ්‍රහ්මයා සිටියා වේ. හේ තෙවිජ්ජයන් විසින් නොදක්නා ලද විරූය. යම් තෙවිජ්ජයෝ සඳහිරු බලත්ද ඔවුන්ගේ සහභාවයව යාමට මාර්ගය දෙසන්ට නොපොහොසත් වෙතියි දක්වන්ට තංකිං මඤ්ඤසි ආදිය කීය.
එහි **යත්‍ථ චන්‍දිම සුරියා උග්ගච්ඡන්ති** එකල උඩට ගනී. **යත්‍ථච ඔග්ගච්ඡන්ති** යම්කලෙක අස්තයට යයිද නගින කල්හිද බසින කල්හිද දකිත් යන අර්ථයි. **ආයාචන්ති** භාග්‍යවත් චන්ද්‍රය උදාවන්න. සූර්යයා උදාවන්න යයි මෙසේ අයැද සිටිත්. **ථොමයන්ති** චන්ද්‍රයා සෞම්‍යය. චන්ද්‍රයා පරිමණ්ඩල ඇත්තේය. චන්ද්‍රයා තල්ලුවී යන්නෙකියි ආදිය කියමින් ප්‍රශංසා කරති. **පඤ්ජලිකා** බැඳගත් ඇඳිලි ඇත්තාහු. **නමස්සමානා** නමො නමො යයි කියමින්.
**යං පස්සන්ති** මෙහි යං යනු නිපාත මාත්‍රයකි. **කිංපන න කිර** මෙහි යම්තැනෙක තෙවිජ්ජ බමුණන් විසින් බ්‍රහ්මයා ඇසින් නොදුටුකල මෙහිදී කුමක් කියන්නද මෙසේ අර්ථය දතයුතුය.
**සමතිත්තිකා **සමබර වූවාහු. **කාකපෙය්‍යා** ඉවුරෙහි කොතැනක හෝ සිටි කපුටාට බීමට හැක්කේනුයි කාකපෙය්‍යා. **පාරං තරිතුකාමො** නදිය ඉක්මවා පරතෙරට යනු කැමැත්තේ. **අව්හෙය්‍ය** කැඳවන්නේය. එහි පාරාපාරං පින්වත් එතෙර, මෙතෙරට එන්න. එවිට මා වහාම ගෙන යන්නෙහිය. මට හදිසි කටයුත්තක් ඇත යන අර්ථයි.
**යෙධම්මා බ්‍රාහ්මණකරණා** මෙහි පංචශීල, දශකුශල කර්මපථ යනුවෙන් බෙදුණු ධර්ම බ්‍රාහ්මණකරණයයි දතයුතුය. එයින් වෙනස් වූ ධර්ම අබ්‍රාහ්මකරණ නමි. **ඉන්‍දව්හයාම** ඉන්ද්‍රයාට කතා කරමු. ඉන්ද්‍රයා කැඳවමු. මෙසේ බමුණන්ගේ ආහ්වානයෙහි (කැඳවීමෙහි) අරුත් රහිත බව දක්වා නැවතද භාග්‍යවතුන් වහන්සේ මුහුදු කුස තුළ සූර්යයා මෙන් බබලමින් පන්සියයක් භික්‍ෂූන් පිරිවරා අචිරවතී නදී තීරයෙහි හුන් සේක් තවත් නදී උපමාවක් ම ගෙනඑන සේක් ‘සෙය්‍යථාපි’ ආදිය කී සේක.
**කාමගුණා** - කැමති වියයුතු අර්ථයෙන් කාමා. බන්ධන අර්ථයෙන් ගුණා ‘මහණෙනි, තුනී රෙද්දෙන් දෙපට සිවුර අනුදනිමි’ - අනුජානාමි භික්ඛවෙ අහතානං වත්‍ථානං දිගුණං සංඝාටිං - මෙහි පටල අර්ථය සහ ගුණ අර්ථය ‘කාලය ගෙවේ. රාත්‍රිය දැඩි වේ. වයස් ගුණ පිළිවෙලින් අත්හරී. අච්චෙන්තිකාලා තරයන්ති රත්තියො වයො ගුණා අනු පුබ්බං ජහන්ති - මෙහි රාශී අර්ථය සහ ගුණ අර්ථයයි. දක්‍ෂිණාව ආනිසංස සියයක් ඇත්තෙකැයි අදහස් කෙරේ. සත ගුණා දක්ඛිණා පාටිකංඛිතබ්බා මෙහි ආනිසංස අර්ථය සහ ගුණ අර්ථයයි. ‘බඩවැල මහබඩවැඩ බොහෝ මල්දම් කරන්නේය. අන්තං අන්තගුණං, කයිරා මාලාගුණෙ බහු - මෙහි බන්ධන අර්ථය සහ ගුණ අර්ථයයි. මෙහිද එයම අදහස් කරන ලදි. බන්ධන අර්ථයෙන් ගුණ යයි ඒ නිසා කියන ලදි. **චක්ඛු විඤ්ඤෙය්‍යා** චක්ඛු විඤ්ඤාණයෙන් බැලිය යුතුය. මේ උපායයෙන් සොතවිඤ්ඤාණ ආදියෙහිද අර්ථය දතයුතුය. **ඉට්ඨා **ඉෂ්ට වූයේ හෝ වේවා නොවේවා ඉෂ්ට ආරම්මණ වූ යන අර්ථයි.
**කන්තා** කමනීය. **මනාපා** මන වඩන. **පියරූපා** ප්‍රිය ඇතිකරන. **කාමූපසංහිතා** අරමුණුකොට උපදනා කාමයෙන් යුතු. **රජනීයා** රංජනය කළ යුතු රාගය ඉපදීමට කරුණු වූ යන අර්ථයි.
**ගධිතා** ලෝභයෙන් යටපත් කරන ලද්දෝවැ. **මුච්ඡිතා** මූර්ඡා ආකාර බවට පත් අධිමාත්‍ර වූ තෘෂ්ණාවෙන් යටපත් කරන ලද්දෝවැ. **අජ්ඣොපන්නා** ගිලී කිමිදී. මෙය හරයයි නිෂ්ඨාවට පැමිණියෝව. **අනාදීනව දස්සාවිනො** ආදීනව නොදක්නාහු. **අනිස්සරණ පඤ්ඤා** මෙය මෙහි නිස්සරණං යනු මෙසේ පරිඥාන ප්‍රඥාවෙන් විරහිත වූ. ප්‍රත්‍යවේක්‍ෂණයෙන් පරිභෝගයක් නැති යන අර්ථයි.
**ආවරණා **ආදී තන්හි ආවරණය කරත්නුයි ආවරණං නිවාරණය කරත්නුයි නීවරණං දවටත්නුයි ඔනහා. හාත්පසින් දැවටෙත්නුයි පරියොනහා. කාමච්ඡන්‍ද ආදීන්ගේ විස්තර කථාව විශුද්ධි මාර්ගයෙන් ගතයුතුය.
**ආවටා නිවුතා ඔඵුටා පරියොනද්ධා **පද ආවරණ ආදීන්ගේ වශයෙන් කියන ලදි. **සපරිග්ගහො** ස්ත්‍රී පරිග්‍රහයෙන් පරිග්‍රහ සහිතදැයි විමසයි. **අපරිග්ගහො භො ගොතමො** ආදී තන්හිද කාමච්ඡන්‍දය නැති බැවින් ස්ත්‍රී පරිග්‍රහයෙන් පරිග්‍රහ නැත්තේ. ව්‍යාපාදය නැති බැවින් කවරකු හෝ සමග වෛර සිතින් වෛර නැති. ථීනමිද්ධය නැති බැවින් සිතෙහි ගිලන් බව සංඛ්‍යාත වූ ව්‍යාපාදයෙන් අව්‍යාපජ්ඣ වූ. උද්ධච්චකුක්කුච්චය නැති බැවින් උද්ධච්ච කුක්කුච්ච ආදි කෙසේවලින් නොකිලිටි සිත් ඇත්තේ සුපිරිසිදු මනසක් ඇත්තේ විචිකිච්ඡාව නැති බැවින් සිත වසඟයෙන් පවතී. යම්සේ බමුණෝ චිත්ත ගතිකයෝ වෙත්ද, සිතෙහි වසඟ බවෙහි පවතිත්ද, වසවත්ති යනු එබන්දෙක් නොවේ.
**ඉධ ඛො පන** මෙහි බ්‍රහ්මලෝක මාර්ගයෙහි. **ආදිසිත්‍වා** නොමග මගැයි එළඹ. **සංසීදන්ති** සමතලයක්ය යන හැඟීමෙන් මඩට බැසගත්තාක් මෙන් පිවිසෙති. **සංසීදිත්‍වා විසාදං පාපුණන්ති **මෙසේ මඩෙහි මෙන් හිඳ දුර්මුඛ බව අඟපසඟ බිඳීමට පැමිණෙති. **සුක්ඛතරං මඤ්ඤෙ පතරං** මිරිඟුවෙන් මුළාවී කාකපෙය්‍ය නදියක් යයි හැඟීමෙන් තරණය කරන්නෙමුයි අතින් පයින් වෑයම් කරමින් පැල්ම වඩා වියලි යයි හඟිමි. ඒ නිසා ඔවුහු අත්පා බිඳීමක් කෑමක් වේද එසේ අපායයන්හි බිඳීම් කෑමවලට පැමිණෙත්. මෙලොවද සැපයක් හෝ සතුටක් නොලබත්. **තස්මා ඉදං තෙවිජ්ජානං බ්‍රාහ්මණානං** ඒ නිසා මෙය තෙවිජ්ජ බ්‍රාහ්මණයන්ට බ්‍රහ්ම සහව්‍යතාව සඳහා මගපෙන්වන තෙවිජ්ජක ධර්මය වෙයි. **තෙවිජ්ජා ඊරිතං** තෙවිජ්ජ අරණ්‍යයකි. ඉරණ යනු ගමක් නැති මහා අරණ්‍යයයි කියනු ලැබේ. එහි මාර්ගයෙන් ඉවත්ව හැරෙන්නට පවා නොහැක්කේය. ඒ සඳහා කීය. තෙවිජ්ජා විපිනං යයි ද කියනු ලැබේ.
**තෙවිජ්ජා ව්‍යසනං** මෙය තෙවිජ්ජයන්ගේ පංචවිධ ව්‍යසනයන්ට සමානය. යම්සේ ඥාති රෝග භෝග දෘෂ්ටි ශීල ව්‍යසනයන්ට පත්වූවහුට සැපයක් නම් නැද්ද, මෙසේ තෙවිජ්ජයන්ට තෙවිජ්ජක ධර්මයට පැමිණ සැපයක් නම් නැතැයි දක්වයි.
**ජාතවද්ධෙ** උපන්නේද වැඩුණේද, යමෙක් හුදෙක් එහි උපන්නේ වෙයිද අන්තැනක වැඩුණේ වෙයි. ඔහුට හාත්පස ග්‍රාම මාර්ග සර්වාකාරයෙන් ප්‍රත්‍යක්‍ෂ නොවේද, ඒ නිසා ජාතවද්ධො යයි කීය. ජාතවද්ධයකු වුවද යමෙක් බොහෝ කලක් ගමෙන් නික්ම සිටියේද ඔහුට සර්වාකාරයෙන් ප්‍රත්‍යක්‍ෂ නොවේ. ඒ නිසා එකෙණෙහ නික්මුණේයයි කීය. එකෙණෙහි නික්මුණු යන අර්ථයි. **දන්‍ධායිතත්තං** මාර්ගය මෙයද, මාර්ගය මෙයදැයි සැක වශයෙන් කල්යන බව. **විත්‍ථායිතත්තං** යම්සේ සියුම් දෙයක් වහා අසනු ලැබූවහුගේ ශරීරය තදබවක් ගනීද එසේ තදබව, අලස බව ගැනීමයි. **නත්‍ථෙ ව** මෙයින් සර්වඥතා ඥානයෙහි අදූෂිත බව දැක්වේ. ඒ පුරුෂයාගේ මාරාවේශ වශයෙන් ඥානයෙහි විනාශයක් වේද, ඒ නිසා ඔහු අලස හෝ වන්නේය. පැකිළෙන්නේ හෝ වෙයි. සර්වඥතාඥානය අදූෂිත බැවින් එයට කවරකු විසින් හෝ අන්තරායක් කිරීමට නොහැකි යයි දක්වයි.
**උල්ලුම්පතු භවං ගොතමො** භවත් ගෞතමයන් වහන්සේ ඔසවා තබන සේක්වා. **බ්‍රාහ්මණිංපජං** බමුණු දරුවා. භවත් ගෞතමයන් වහන්සේ බ්‍රාහ්මණ පුත්‍රයකු වූ මා අපාය මාර්ගයෙන් උඩට ඔසවා බ්‍රහ්මලෝක මාර්ගයෙහි පිහිටුවන සේක්වා යන අර්ථයි. ඉක්බිති භාග්‍යවතුන් වහන්සේ බුද්ධෝත්පාදය දක්වා පූර්වභාග ප්‍රතිපදාව සමග මෛත්‍රී විහාර ආදී බ්‍රහ්මලේකයට යන මාර්ගය දේශනා කරනු කැමති සේක් ‘තෙනහි වාසෙට්ඨ’ ආදිය කී සේක. එහි ඉධ තථාගතො’ ආදිය සාමඤ්ඤ ඵලයෙහි විස්තර කරන ලදි. ‘මෙත්තා සහගතෙන’ ආදී තන්හි යමක් කිවයුතුද ඒ සියල්ල විශුද්ධි මාර්ගයෙහි බ්‍රහ්මවිහාර කම්මට්ඨාන කථාවෙහි කියන ලදි.
**සෙය්‍යථාපි වාසෙට්ඨ බලවා සංඛධමො** ආදිය මෙහි පෙර නො ආයේය. එහි **බලවා** යනු බලසම්පන්න, **සංඛධමො** සක් පිඹින්නෙක්. **අප්පකසිරෙන** කරදර නැතිව, දුකක් නැතිව, දුර්වල සක් පිඹින්නා සක පිඹින්නේ වුවද සිව්දෙස ශබ්දයෙන් දන්වන්ට නොහැක්කේ වෙයි. ඔහුගේ සක්හඬ සැමතැන නොපැතිරේ. බලවන්තයාගේ හඬ පැතිරී යන්නක් වේ. ඒ නිසා බලවා යයි කීය. **මෙත්තාය චෙතො විමුත්තියා** මෙහි මෙත්තා යයි කීවිට උපචාරයද, අර්පණාවද වටී. චෙතො විමුත්ති යයි කීවිට අර්පණාව පමණක් වටී. **යං පමාණ කතං කම්මං** පමාණ කතං කම්මං යනු කාමාවචරයයි කියනු ලැබේ. අප්පමාණ කතං කම්මං යනු රූපාවචර අරූපාවචරයයි. එය ප්‍රමාණය ඉක්මවා නියත අනියත දිශාවන්හි පැතිරීම් වශයෙන් වර්ධනය කොට කරන ලද බැවින් අප්පමාණ කතං යයි කියනු ලැබේ. **න තං තත්‍ර වසිස්සති න තං තත්‍රාවතිට්ඨති** ඒ කාමාවචර කර්මය එහි රූපාවචර අරූප්‍ය කර්මයෙන් සෝදා හරී. නොසිටී. කුමක් කියන ලද්දේ ද? ඒ කාමාවචර කර්මයට ඒ රූපාවචර අරූපාවචර කර්මය අතර ලගින්ට හෝ සිටින්ට හෝ රූපාවචර අරූපාවචර කර්මය පතුරුවා අභිභවා සිටින්ට තමාගේ අවකාශයක් ගෙන පිහිටා සිටීමට නොහැකිය. නැවතද, රූපාවචර අරූපාවචර කර්මයම කාමාවචරය මහා දියකඳක් මෙන් මඳ දියක් පතුරුවා අභිභවා තමාගේ අවකාශයක් ගෙන සිටී. එහි විපාකය ඉවත්කොට තමාම බ්‍රහ්ම සහව්‍යතාවට ගෙනයයි. **එවං විහාරී** මෙසේ මෛත්‍රී ආදි විහාර ඇත්තේ.
**එතෙමයං භගවන්තං ගොතමං සරණං** මෙය ඔවුන්ගේ දෙවැනි සරණාගමනයයි. පළමුවෙන්ම ඔවුහු මජ්ඣිම පණ්ණාසකයෙහි වාසිට්ඨ සූත්‍රය අසා සරණ ගියහ. මේ තෙවිජ්ජ සූත්‍රය අසා දෙවැනිව සරණ ගොස් කිහිප දිනක් ඇවෑමෙන් පැවිදි වී අග්ගඤ්ඤ සූත්‍රයේදී උපසම්පදාවද රහත්බවද ලැබූහ. සේසස සියලු තැන කියන ලද අර්ථ ඇත්තේමය.
